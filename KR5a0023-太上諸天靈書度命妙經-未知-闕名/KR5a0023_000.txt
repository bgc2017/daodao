








太上諸天靈書度命妙經昃四
元始天尊時於大福堂國長樂舍中與諸天
大聖衆飛天神王俱坐七色寳雲是時
元始告太上道君曰頗聞大福堂國十方邊
土有悲泣之聲不道君稽首上白
天尊曰入是境七百五十萬劫不聞此土有
悲歎之聲不審是何故天尊又問道君頗聞
絃歌歡樂之音不乎道君稽首答曰此土男
女自眼所照以來七百五十萬劫不覺國人
形有衰老是男是女皆同一貌如是受生居

在福中恒無憂慼唯樂是欣於是
元始天尊含笑放五色光明從口中出照一
國地土靈寳眞文於光中煥明文彩洞耀暎
朗五方道君長跪稽首瞻仰願聞其要
元始天尊答曰汝見眞文在光中不此文以
龍漢之年出於此土時與髙上大聖玉帝撰
十部妙經出法度人因名此土爲大福堂國
長樂之舍靈音震響澤被十方是故此土男
女長壽無有中夭不歷諸苦不履憂惱不墮
三塗不經八難門無悲泣之聲唯有歡樂之

音生值此世與經道相遇眞爲億劫宿世因
縁無患之命豈不樂哉吾向所以無故笑者
笑此土人不知歡樂從何而來不知他土復
有憂慼吾過去後眞文隱藏運度當促五濁
躁競萬惡並至感念來生生在其中甘心履
罪展轉五道長苦八難更相残害憂惱切身
不見經法不遭聖文任命生死甚可哀傷深
愍此軰不知宿命殃對相㝷所從而來今當
爲諸來生說十部妙經以度天人汝可勤爲
用心正意諦受勿忘是言於是太上大道君

即出班稽首伏受命㫖是時衆聖莫不欣慶
元始天尊於長樂舍中說靈寳眞文出法度
人始於此國是時十方無極世界至眞大聖
飛天神王妙行眞人無鞅數衆一時同㑹國
土皆以鎔金灌地四邊階道並是碧玉瑠璃
寳飾四匝嚴整光明暎徹道法開張度人無
量是故此國名爲大福堂國生落此地命無
殘傷心無苦惱體無憂患適心所行命過即
得度入朱陵是時男女預以有心皆得度世
是時大福堂國國土成就道行東極碧落空

歌大浮黎國土
元始天尊於碧落空歌大浮黎國土坐碧霞
之上是時東方無極大聖衆飛天神王至眞
大神安寳華林青靈始老蒼帝九炁天君太
上眞王青腰玉女東郷諸靈官無鞅數衆一
時同㑹國土地形一時緬平無有髙低地皆
是碧玉四邊階道皆金銀寳飾嚴整光明弈
弈於是
元始天尊告蒼帝君曰此一國土學仙不乎
有何竒方頗知宿命因縁不乎蒼帝君稽首

上白天尊自入此境九百九十萬劫初無學
仙之人皆自然不死是國皆有種種竒妙有
青林之樹樹葉並生自然紫書風吹樹動其
樹聲音皆作洞章靈音燦爛朗徹太空其上
恒有九色鳯鳥其鳥鳴時一國男女皆稽首
禮音鳥落一羽有得其羽皆即飛行是國男
女無有衰老無有哀憂不履苦毒不經愁惱
唯樂爲生不知因縁所從而來生值今世眞
爲宿因
元始天尊吿蒼帝君曰昔龍漢之年靈寳眞

文於此國土出法度人髙上大聖時撰出妙
經以紫筆書於空青之林故風吹此樹其聲
成音九色之烏恒食樹葉身生文章故人得
其羽即能飛行當是其時皆得道眞吾過去
後運度當促兵災交行天人塗炭甘心履罪
展轉五道八難之中不遇今生不見經教痛
毒可言今故說是經令此土男女知不死之
年所從縁來爲來生人開度之根汝等勤爲
用心諦識吾言蒼帝君稽首伏受命㫖一座
衆聖莫不歡喜是時碧落空歌大浮黎國國

土成就道行南極南極禪黎世界赤明國土
南圃丹霍之阿三元洞室
元始天尊於禪黎世界赤明國土坐絳雲之
上南方無極大聖衆飛天神王至眞大神梵
寳昌陽丹靈眞老赤帝三炁天君三炁丈人
朱宫太丹玉女南郷諸靈官無鞅數衆一時
同㑹丹霍之阿三元洞室其國土色皆如丹
脂恒生赤炁有如絳雲四邊階道並是瑠璃
珍玩寳飾光明煥赫洞暎一國是時
元始天尊問於赤帝三炁天君曰此土人命

幾何三炁天君稽首答曰自住是境三百三
十萬劫未聞是土有悲哀之聲但見不老之
人
天尊又曰有何竒方致如是乎三炁天君稽
首答曰此國有洞陽之庭火錬之池國人一
年三詣火池以火精自錬瑩飾其形是故致
有不老之人上有南宫好生之君保人命籍
致無哭屍之聲不知本始從何而來惟願天
尊吿所未聞
元始天尊吿曰此土所以有洞陽之庭流火

之池者起於靈寳眞文始開之時文字末明
時與髙上大聖玉帝同於此國以火錬眞文
瑩發字形文彩煥曜洞暎五方因號此土爲
赤明之國火精流澳爲洞陽之庭故人於火
庭身受火錬致不衰老于今庭人皆眞文之
功其法妙重上置南宫好生之君掌人命籍
錬死度生故此國土無有哭屍之聲生值斯
世眞爲樂哉吾過去後眞經隱藏天運促急
五濁爭競毒流天人男女塗炭甘心履罪展
轉五道八難之中不見明教不遇眞經今故

爲來生說是妙經授爾眞文令此國土識有
神仙長生不死所從而來爲後世男女開度
因縁勤爲用心勿忘吾言於是赤帝三炁天
君稽首伏受命㫖是時衆聖作禮而去是時
禪黎世界赤明玉國國土成就道行西極西
極衛羅大福堂世界西那玉國
元始天尊於大福堂世界西那玉國鬱察山
浮羅之嶽坐七寳騫木之下西方無極大聖
衆飛天神王至眞大神七寳金門皓靈皇老
白帝七氣天君明石七氣丈人太上白素玉

女西郷諸靈官無鞅數衆一時同㑹浮羅之
嶽其國土皆以白玉薦地黃金爲階四面珍
寳光明弈弈洞朗一國其國雅樂妙音粲麗
種種竒異林木鳥獸聲有玉章金池流精度
一國人名此國土爲極樂國
元始天尊於是問白帝天君何故名此爲極
樂國國有何竒而無哀憂白帝天君稽首答
曰自入是境七百萬劫唯聞雅樂百和之音
不聞國人有悲慼之聲一土男女皆面有金
容林有七寳騫樹樹生赤實白環上有鳯凰

孔雀金翅之鳥晝夜六時吐其雅音獅子白
鹿嘯歌邕邕次有金精玉池冶鍊之膏飛天
神人一年三下沐浴其中流精玄澳普度無
量是故此國名曰極樂不知本始所從而來
惟願天尊吿所未悟
天尊言曰我昔龍漢之年與元始天王髙上
玉帝同於此土遇靈寳眞文出於浮羅空山
之上鳯凰孔雀金翅羣鳥飛翔其巔須㬰之
頃忽有五色光明洞照一土幽隱並見我於
空山之上演出眞文撰十部妙經始於此土

出法度人欲令法音流化後生其法開張是
時人民鳥獸並受開度是故羣烏恒吐非常
雅音預聞其音皆發自然道意生諸善心行
諸善念一國男女並得道眞得生此國皆以
前生七百劫來宿有善名記於天上致生是
國國有神鳥晝夜六時吐其雅音名曰極樂
國生值斯世無量之福吾過去後眞經隱藏
天運轉促國當破壞來生塗炭不遇經教流
曵五苦八難之中男女夭命痛毒可言今故
說是經令此土人知有宿世因縁之根爲諸

來生開度之津明識吾言勤爲用心七氣天
君稽首受命一時衆聖莫不歡喜是時衛羅
大福堂世界西那玉國國土成就道行北極
北極元福棄賢世界鬱單之國
元始天尊於元福棄賢世界鬱單國土北壟
玄丘坐五色玄雲之上北方無極大聖衆飛
天神王至眞大神五氣玄天洞隂朔單鬱絶
五靈玄老黑帝天君玄滋五氣天君太上靈
君夜光玉女北郷諸靈官無鞅數衆一時同
㑹北壟玄丘之上國土皆凝水精瑠璃灌地

而行國有寒池縱廣五百里池有流精玉芝
中有自然洞靈之觀觀髙與雲齊方圎五十
里中皆金刻書字題觀四面其處冥闇四面
無光恒如闇夜人不得見一國男女飲食池
水面如玉脂初無疾病無有憂愁壽三萬歲
無有中夭命終之後骸骨不灰萬年亦無臭
爛之日國無禮樂唯知直心名此國土爲無
患之國
天尊問黒帝天君曰何故名此爲無患之國
國有何等竒妙之方黒帝天君稽首答曰自

入是境五百萬劫一劫之周便見洞靈之觀
朗然而明劫過便闇觀下寒池一國男女並
就飲食面色如玉無有老容不知疾痛壽得
其年死又不灰是故名爲無患之國此土男
女唯知受生不知所從得如此壽惟願天尊
告所未悟
天尊含笑五色光明從口中出照明一國洞
靈之觀朗然而見四面洞徹如日中景城池
文彩煥赫非可稱視一國之人歡喜無量
天尊言曰靈寳眞文往於此土出法度人我

封天文於此觀中故名之爲洞靈之觀觀下
寒池皆靈津所澳故人飲其池水年得無死
我過去後此觀經文當還鬱單無量天中天
氣當促萬災夭命殘傷天人來生塗炭不及
經教流曵五苦非可忍見今故説是經令此
土人知其因縁所從而來爲生男女開度之
津有善心者當授其文令得生活度諸苦毒
萬災之中明識我言諦受勤行勿爲怠縱誤
諸來生黑帝天君稽首受命一國之中無不
欣喜

天尊告太上道君曰五老帝君與靈寳因縁
生死億劫世世相值教化不絶眞文旣與五
老帝君各受一通眞經妙訣安鎮五方是其
國土福德所充致以男女壽命長逺無有夭
傷皆得年命不見憂患不遭諸苦不履八難
形無衰老國無悲聲唯有衆妙雅樂之音國
之歡樂劫劫相承其他國異域四方福德所
不逮地是男是女不見經教不知宿命任運
生死自東自西展轉五道無有還期福之不
普甚可哀傷今當重爲廣開法教普度諸天

使是雜國邊方男女咸令歸心入我法門㧞
度衆苦八難之中得見衆善莫不攺心七祖
蒙其福慶當得還生人中福旣普帀天下歡
心
天尊成就五方國土度一切人皆受明教各
各自發好心善意思念大法不犯經戒不履
諸惡不作非法身無㸃汚普行慈心敬順神
靈尊老愛少行合自然致命長逺形無衰老
法音開張諸天宗仰預是雜國邊土異域短
命之地福所不逮聞道所在皆得度世壽命

長逺莫不踴躍是時男女咸來歸命
天尊時還長樂舍中諸是雜國無大無小傾
國來入非可禁止
天尊爾時三日三夜閉天光明使光不照聚
柴髙地二百丈許天尊坐於柴上以火自燒
火然光照四方朗明諸國男女遥見天尊坐
在火上無縁得往披陳其心天尊欲觀其心
因告來者欲得長壽當入火中就我受法其
有至心好慕大法者有七萬二千四百五十
人投身赴火皆至道前天尊即於火中授其

經法隨入隨授身並得度隱形而去餘不入
者有四十萬人遥見入者身不得出皆云燒
死於是便退各還本土預是入火受度之人
皆先巳至家其不入者皆在後至旣還相見
方懷惋歎悔之無及受度之人皆得長壽身
不痛苦形不衰老年皆三萬歳終訖而死亦
有善心勤修經教皆得度世
天尊告太上道君曰龍漢之時我爲無形常
存之君出世教化爾時有天有地日月光明
三象備足有男有女有生有死雖有隂陽無

有禮典亦無五味衣被之具混沌自生我以
道化喻漸漸開悟知行仁義歸心信向是時
年命皆得長逺不信法者命皆短促我過去
後天地破壞其中眇眇億劫無光上無復色
下無復淵風澤洞虚幽幽冥冥無形無影無
極無窮混沌無期號爲延康逮至赤明開光
天地復位始有隂陽人民備足而有死生我
又出世號無名之君以靈寳教化度諸天人
其時男女有至心好慕承奉經戒頗不怠倦
皆得道眞骨肉俱飛空行自然縱未得道皆

壽命長逺死上天堂世世更生轉輪不滅後
皆得仙吾過去後一劫之周天地又壞復無
光明五劫之中幽幽冥冥三氣混沌乘運而
生逮至開皇靈寳眞文開通三象天地復位
五文煥明日月星宿於是朗曜四時五行隂
陽而生我於始青天中號元始天尊開張法
教成就諸天始有人民男女純朴結繩而行
無有禮典亦無五味亦無衣裳亦無五彩亦
無文章祼身露宿鳥獸同羣以道開化漸漸
生心知有仁義禮樂轉興蔽形食味參以五

行於是宣化流演法音廣施經典勸戒愚蒙
歸心信向漸入法門是時
天尊出遊西河之邊坐弱水之上口吐五色
之光普照諸天四方邊土普見光明天尊分
形百萬處處同時是男是女普見天尊在五
色光中如俱一地隨所在處長㓜男女皆往
稽首天尊隨其國土口吐靈寳五篇眞文光
彩煥爛不可稱視說十部妙經授以禁戒宣
示男女若有欲得壽命長逺者當來送名丹
書鐵劵齧臂㰱血誓信効心受法而去是時

四方邊境男女長㓜莫不歸心各齎金銀錦
帛五彩紋繒珠玉珍寳無鞅億數來詣
天尊伏受法戒遵承妙經七日七夜光明朗
耀四方復常諸國寳信滿一國中天尊一時
布施窮困窮者飽足富者不乏貧富齊等人
無怨心上天校録先有善功名書簡籍者皆
得度世飛行太空始入法門普皆長壽三萬
六千年至上皇元年諸天男女形攺純朴心
漸怠壞恐至凋落正教不全是故我身國國
之造成就諸心我過去後半劫之中來生男

女心當破壞轉相疑貳不信經教生諸嫉害
爭競勝己更相攻伐口是心非自作一法不
敬天地輕慢神明殺生淫祀禱求邪精是男
是女互相祝詛色欲放蕩竊盜無端不顧宿
命自取殘傷身入惡道履諸苦難生壽無幾
而憂惱自嬰展轉三塗五道之中自生自死
殃對相尋骨肉分離實爲痛心今說是經爲
諸來生以度可度善心之人明受諦聽深憶
我言太上道君稽首受命
天尊言我歷觀諸天從億劫以來至乎今日

上天得道髙聖大神及諸天眞人三清九宫
五嶽飛仙之人莫不悉從靈寳受度而得爲
眞仙者也次觀南陵朱宫之中及九靈福堂
天給宿福魂神自然㕑食亦莫非在世供養
靈寳行齋持戒發自然之心作諸功德滅度
而得昇上福堂受食天㕑者也斯經尊妙度
人無量大劫交周天崩地淪四海冥合金玉
化消萬道勢訖而此經獨存其法不絶凡是
諸雜法導引養生法術變化經方及散雜俗
並係六天之中欲界之内遇小劫一㑹其法

並減無復遺餘其是太清雜化符圖太平道
經雜道法術諸小品經並周旋上下十八天
中在色界之内至大劫之交天地改度其文
仍没無復遺餘其玉清上道三洞神經神眞
虎文金書玉字靈寳眞經並出元始處於二
十八天無色之上大劫周時其文並還無上
大羅中玉京之山七寳玄臺災所不及大羅
天是五億五萬五千五百五十五天之上天
也故大洞眞經靈寳洞玄洞虚洞無自然之
文與運同滅與運同生包羅衆經諸天之宗

志士長修致得神仙長生度世白日飛行馳
騁龍駕洞入虚無能奉之者供養恭敬七祖
生天轉輪聖王世世不絶與善因緣
諸天靈書度命品章
東方九氣天中靈書度命品章東華宫中諸
眞人玉女歌誦其曲以和形魂録氣保命留
神致仙元始自然之微辭也
東華吐靈風西宫和琅音二氣結空洞
太虚中生心靈書披長條寳文翠碧林
鳯歌通天響六時應節吟上有度命童

㧞夜朗長隂萬劫保形明眇眇莫能㝷
長録不死年與運同浮沉日月照靈魂
璇璣廻東南九星落形影寳華生五心
自有不凋神與我契丹金赤書檢精炁
玉訣妙自深朱宫有籙籍魔神莫能侵
其章出自元始東華青宫青童大君封之青
玉寳函之中印以元始九氣之章衛以青腰
玉女九人誦之者則和形魂安命留神八景
鎮衛使身長存七祖同歡俱在福門
南方三氣丹天靈書度命玉章朱陵上宫諸

眞人玉女恒所歌誦以固泥丸安腦營神保
命留氣自然之章
絳雲翠玉虚靈風拂太微遼遼六氣除
眇眇吐靈暉乘我日中影振轡順天廻
朱童㧞靈夜洞陽錬落輝玉章度促年
靈歌五神開長魂無絶景一念入九圍
億劫赴遐期華命不凋衰飛天披重關
南宫朗幽機朱陵定絳籍神備使形飛
七祖上生天福德髙巍巍輪轉空洞魂
出我九玄扉夜景披朝陽飄飄乘運歸

其章出自元始朱陵上宫南極上元君封之
赤玉寳函之中印以太丹三氣之章衛以赤
圭玉女三人長誦之者則營神不亡泥丸安
鎮萬氣長存度命留年致得神仙七祖同飛
道得自然
西方七氣天中靈書度命玉章太素上宫諸
眞人玉女恒所歌誦以檢魄靈安神留氣度
命長存至眞玉音自然之章
崑臺生琅音玉氣逸九冥寳章洞太虚
躡眞入無形錦雲翠朱日圎華逐月生

混合自然氣遼遼九遐清六慧純梵行
五神招髙靈絳宅曜朱童萬劫不凋零
長存好生君太一合黃寧保命度符籍
錬魂金華庭自歸不死炁飄飄乘運生
七玄入南宫朽骸更鮮榮長歌樂雲浮
窈窕戲緑軿逍遥大羅外三界莫能輕
其章出自元始西華宫中西王金母封之白
玉寳函之中印以太素七氣之章衛以白素
玉女七人恒誦之者則魂神不散萬氣安備
精爽澄正度命却短長存不傾七祖上昇南

宫受生也
北方五氣天中靈書度命玉章北上宫中諸
眞人玉女恒所歌誦以和五宫之氣安神度
命自然之玉章
飛歩入北清把眞招上元乘景望玄臺
四宫生錦雲中有採生童太一上帝君
十聖廻輕蓋羽衣何紛紛長執九命籍
金録赤書文十絶繞華庭飄飄度命幡
緑蓋乘風廻丹霄拂靈軒爲我造上宫
㧞録九夜門度命朱陵闕長保億劫椿

留神營絳府赤子明三關形受不死氣
自然生寳魂七祖度南宫世生福慶門
其章出自元始北上宫中玉晨君封之玄玉
寳函之中印以太玄五氣之章衞以太玄玉
女五人能恒誦之則萬氣常存安鎭五宫不
離身形度命不終尅得上仙
天尊言此四章是四天帝主度命之妙品四
天上聖眞人玉女常所歌誦留神安氣調和
形魂雅音妙絶慧洞虚空故四方正士徧得
法音自然道眞夀命長逺命過之日逕上天

堂世世不絶轉輪聖王其道髙妙衆經之尊
養生護死大乗法門來生男女心與運廻不
如今生純朴信眞常懷疑貳𡜍妒勝巳爭競
功名更相攻害自傷年命不言其身所行惡
逆皆言經教無有神明吾過去後經道當還
三界之上大羅天中遥觀其心其中故當有
可度之人汝勤爲宣化今有心者得聞法者
度諸苦根憂惱之中身見光明與善因縁其
不信向自取塗炭生死流曵展轉五道無得
解時我何其勤勤故重丁寧不忍見來生頑

癡可哀故遺明戒勤行勿怠太上道君十方
大聖至眞尊神一時稽首受命而去


太上諸天靈書度命妙經(終)





