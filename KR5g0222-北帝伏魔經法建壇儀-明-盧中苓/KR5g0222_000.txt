








北帝伏魔經法建壇儀聚九
先天太極法師盧中苓編
法事白叙壇文
夫伏魔經法者教傳自古派演于今經實
上帝所宣法乃
聖師所授有體有用行之者攝伏邪魔無上
無宗修之者進登仙品功高日月德合乾坤
祕篆玄符用之者如人病之得藥靈章寳咒
叩之者似谷響之傳聲天丁雷吏之揮訶元
帥神王之禀奉馳驅三界震動十方妙用難

窮賛言莫盡今則冥心宸極注想儀容遵奉
科規舉揚經法八卦按八方而結界四靈列
四象以守壇流鈴擲火而汛(音迅)掃妖氛神雀
毒龍而森羅兵陣金童啓奏玉女通誠願令
持誦之因默有感通之妙見前法衆端恪心
誠首對天墀恭唫音吟聖號
北極伏魔天尊
大聖飛天法王天尊
流傳寳經天尊
祗迎上帝旣遣欲而澄心肇建靈場必滌瑕

而蕩垢仗寒泉而散洒冀將吏以奉行解穢
靈章謹當演諷舉
神水洗穢天尊諷淨天地咒
侍立通明曾覩紅雲之一朵馳心北極聿瞻
寳蓋之三重欲迎
上帝之臨軒先假眞香而達信焚香有咒衆
爲舉揚舉香雲結篆天尊
天尊會寳珠聽至尊之演法地神湧玉局衛
太上之說經旣能效職於昔時不得妄驚於
此日安慰神咒衆爲舉揚舉

元始安鎮天尊素車白馬歡傳
上帝之下臨絳節霓旌當假萬靈而翊衛地
水冥陽之賢聖天雷酆岳之威神聞此緫召
咒言悉願齊臨法會召集神咒請爲宣揚
舉寳珠會聖天尊
元始上帝眞符敕行元始太眞五靈高尊太
微皓映洞耀八門五老告命無幽不聞上御
九天中鎮酆山下徹川海十二河源八威神
咒靈策玉文召龍負水收氣聚烟束魔送鬼
所誅無蠲萬精摧落掃蕩妖氛日月五星北

斗七元合明天帝敕下太玄擲火萬里威振九
天宣布號令不得遷延諸天諸地諸水諸山
玉眞所部溟泠大神仙王遊宴五帝仗旛天
丁前驅金虎後奔钁音攫天猛獸羅備四門
所呼立到所召立前敕書豁落風火無停攝
録應命金龍驛傳
臣聞紫微大帝伏魔祖師實萬聖之所宗爲
衆星之所拱權司下土御極中天主握陰陽
悟不色不空之妙綱維宇宙究孰先孰後之
玄巍巍蕩蕩不可名恢恢廣廣非常道示伏

魔之祕㫖開度厄之妙門殄滅群凶恢弘萬
化故凡世秉誠之切仰仙輿馭炁而臨今醮
官某掃地爲壇籲天請命仰干道化俯賜矜
憐翠蓋鸞旗影暫離於金闕鳳笙龍管聲漸
下於人間左欝儀右結璘前招摇後玄武神
光赫奕香雲宻羅天地水陸之神祇執籙持
籍酆都嶽府之帥將仗鉞秉旄瑞霧霏微天
花飛舞冉冉乘雲而下勃勃浮空而來拜手
天階祗迎聖駕法事
具位臣某誠惶誠恐稽首頓首再拜謹𤑔眞

香恭伸奏啓
虛无自然至眞妙道元始天尊上清眞境玉
晨道君靈寳天尊太清仙境太上老君道德天
尊無上大羅昊天至尊玉皇上帝祖師太上
紫微玉虛上靈上皇大帝勾陳星宫南極太
微天皇大帝承天効法護國聖母后土皇地
祇神霄雷霆九晨帝君十方無極靈寳天尊
九天九炁生神帝君度人三十二天帝君五方
五老梵炁天君東華木公青童帝君西靈金
眞祖母元君五福十神太乙眞君大羅諸天

上帝主法天蓬元帥眞君蒼天上帝主法天
猷元帥眞君丹天上帝主法翊聖元帥眞君
皓天上帝主法佑聖眞君玄天上帝主法中
天大聖北斗九晨上道星君主法中天大聖
北斗天門王眞君北斗少卿王眞君北斗自
在王眞君北斗行處王眞君北斗普照王眞
君北斗如意王眞君北斗婆羅王眞君北斗
隱必王眞君太微帝君太上靈君助法玄滋天
君三天丈人三界丈人三十六洞天君三元
三官大帝諸位帝座星君十一曜星君三台

華蓋星君二十八宿星君十二宫分星君周
天星斗群眞上清宫主照某本命星君照臨
星衆九天儲福定命眞君天曹太皇萬福眞
君九天九霄天曹諸司朝元官班聖衆火鈴
大聖星君十極眞人北酆脚下洞陰境天國
主者太陰水帝君七星眞人素車白馬眞君
左侍妙行眞人右侍玄冥眞人東斗生炁君
南斗司禁君西斗生形君北斗司命君中斗
緫録君靈寳五師眞君三省四相眞君伏魔
啓教孫閔二眞人保舉師虛靖天師玄通悟

道眞君宗師柯謝黎郭諸大師君諸法流芳
襲慶祖宗度師眞人天仙地仙水仙飛仙三
洞四輔經籙神仙諶魏麻黄四仙元君名山
洞府雲會仙眞伏魔院張包謝黄李五大天
丁三元唐葛周三將軍十天魔王八景大神
三十六洞天丁力士太玄青腰玉女太玄夜
光玉女南斗火炬煞鬼使者北斗炎爐科車
使者飛龍飛虎騎吏陰境飛雷電吏巨獸毒
龍猛吏師眞門下吏兵三炁大將軍祛邪三昧
大將軍高飛五湖大將軍三五禁炁大將軍

欝儀結𡑝大將軍北帝伏魔神咒總監大將
軍敕水大將軍敕温大將軍敕石大將軍敕
蜚(音差)蟲大將軍敕火大將軍敕毒大將軍敕
刀大將軍敕廟大將軍敕病大將軍敕船大
將軍敕元陽大將軍敕平天大將軍敕召魂
大將軍敕禁蛇蟲大將軍博戲大將軍破泉
大將軍禁鬼大將軍禁病大將軍禁虎狼大
將軍天丁力士天騶(音鄒)甲卒九元煞童高刁
北翁嚴駕夔(音葵)龍六丁八使威劎神王四目
老翁四明功曹通眞使者吞魔食鬼二十四

神五帝神吏三天魔王三煞神王殺鬼衛靈
捕鬼大神雷師電師洞淵神將主壇雷霆鄧
辛張三大天君隨司天仙官將東方毘(音皮)婁
賴叉天王南方毘留勒叉天王西方提頭博
叉天王北方昆沙門天王上方大梵天王下
方轉輪聖王八卦大神八方威神太和玉女
明鏡玉女黄素玉女保命玉女六丁玉女青
詔書右部大神北斗諸部延壽續命度厄玉
女斗中行病典藥玉女斗中扶衰散禍眞人
斗中降魔收魔神王斗中諸部度厄益筭童

子斗中左右天丁功曹天兵斗中左右力士
功曹使者斗中仙人道士眞人神兵官吏二
十四治陽官二十四治陰官酆都下吏九令
主者三十六洞魔王二十四獄主者北方大
力飛天鬼衆曠野大神五嶽四瀆溪澗大神
聖衆地府諸司文武聖衆土府九壘眞皇大
帝天府五黄大帝瘟司行化神祇考附縛邪
降魔大使無面目使捉縛枷考四員天將普
現溥視天將考照考召天將北方永海大將
軍沉天没地大將軍黑罩火罩大神府縣城

隍主者側近宫廟王神隨駕主者衆神社令
里域正神家奉香火明神三界四直功曹使
者追攝官將神員虛空過往察訪神祇經壇
四府列眞叅隨侍衛聖衆恭願是聖是神臨
法會乃文乃武降經壇拱俟恩光降臨壇所
臣不揣凡愚僣伸奏請伏想攀龍附鳳四聖
簇御以出天門駕鶴騎鯨五老翼轅而登雲
路敕下天仙地仙水仙之官屬指揮經部兵
部法部之威神憑浩浩立飄飄春回甕(音蓊)牖
(音右)扇巍巍顯翼翼光映燈壇天王威備於上

下四方法從禮嚴於冥陽三界各恭拜舞並
肅歡呼仰望清光奉安法席
恭安寶座庸獻凡儀伏願
殿上衮衣明下天外九龍之駕盃中素濤起
進江南二月之春藉(音謝)薄物以藨馨(音欣)香惟
至尊俯憐愚意鞠躬再拜清茗瀹(音藥)陳伏以
紅光紫霧雲輿適下於塵凡緑蟻黄封凡禮
少陳於帝陛旣蒙簡在願賜歆嘗緬想粹容
謹陳初獻
伏以仙壇三級遥瞻北極之天流霞一觴尚

想西池之宴旣衆眞之胥會容薄禮之再陳
恭對清嚴重斟緑醑(胥上聲)
伏以和萬事解千愁聞之俚(音里)俗合自然通
大道言自謫仙覩清光咫尺於經壇薦薄味
再三於盞斚(音假)一心皈命三獻陳情
臣聞洞玄洞虛三級之仙壇肇(音兆)建無聲無
臭九天之金闕匪遥將宣神呪之妙經先望
玄虛而請命冀開寳笈敷演琅書詞意披陳
願垂省覽宣齋意向來詞意宣讀云周諒沐
天恩必垂睿聽詳夫

太上北帝伏魔神咒妙經者出自上清妙眞
經文結氣凝雲經天緯地上閟
玉京金闕下藏洞府名山流傳於龍漢刼中
宣布於閻浮界内八字靈篆騰八角以垂芒
十品玄文制十天之魔魅蕆揚妙義敘演玄
功七元祕訣而保國安民六洞陰宫而斬妖
戮恠說妙經而捍厄咒神印以成圖金籙升
眞玉符度命掃千災迎百福拯六道濟四生
更敘九龍能招衆寳辟屍大籙佩之則增長
道縁祕篆隱文修之而證登仙品神兵護國

妙法度人自非骨相合仙難覩眞文出世今
則瞻巍峩座演空洞文寳咒宣時漸聽琳琅
之隱韻靈書誦處定看金玉以露形仰冀圓
清俯矜方赤特頒睿㫖揭示瓊編典經玉郎
掣開三八黄金鎖捧香童子翻宣一丈紫瓊
文千百重道炁冥扶四萬劫至人欣遇將吏
戒嚴於内外邪妖屏斥扵邇遐伏願佳氣欝
葱瑞光散亂紅雲浮一朵覲咫尺之天顔靈
光集萬眞肅森嚴之仙仗略伸啓奏願賜感
通誦念周圓都伸回向干冒天威下情無任

激切竢命之至謹言三禮
兆存元命神兩手恰開閉留塞訣剔斗一
座蓋頭左巳文毛扇拂風吹散灰燼卯文
東方炁生成元命又左手扇扇除故氣悉
皆清淨右劎畫三級壇左斗印丁罡三歩
上三級壇作法召五帥並諸將至白事意
囑付如治病下横天黑籙攝崇指揮心將
守護患身攝訣畫獄攝至押入行震艮法
吾是太上之子爲老君所使頭戴日月身佩
北斗吾有乹靈之兵百十萬衆在吾左右前

有萬碩鑊湯後有黄金鉞斧吾朝
太上忽逢神將教吾殺鬼法授吾斬鬼方上
帶太素符收攝諸不祥上告
天帝召唤吏兵頭戴華蓋足躡魁罡何神不
走何鬼敢當縳汝必定治汝横傷病人先無
罪狀何敢輙犯賢良吾含天地之正炁咒破
邪鬼之殃咒神神自死咒鬼鬼自亡急急如律令
下令遣將
天雷隱隱巳地雷轟轟卯龍雷捲水辰水雷
波飜子社令火雷卯霹靂交横寅機緘一發

攝捉邪精艮急急如律令
次存壇上一層紅光交射紫氣鬱勃
帝尊臨御三界萬靈朝元中層北斗五星
二十八宿日月衆星主法高眞經中神仙
宰執在焉下一層酆都水國五嶽十地洞
天福地名山神仙齊集其中次瞻望
北帝御座存元神奏啓願賜天光加被臣
化現立獲感通元命訣擎起存左右侍衛
存神爲祖師北帝復存即紫微天宫光映
十方四聖隨符鎮四方安營布陣本壇天

將居左經中神仙居右天界天仙居東北
地界神仙居東南水府神仙居西南陽界
神祇居西北諸天魔王天丁力士居左右
上有四天王下有八卦大神每存一方有
神將二員各統天兵百萬衆排兵布陣赫
奕威嚴鎮護十方如法存變次號召指揮
將吏署事
敕當界里社正神本家門丞户尉司命土地
井泉龍王司溷音混等神各遵經㫖立于壇外
之左

敕嶽隍兩司主者守土祀典之神統領兵騎
各遵經㫖立于壇外之右
敕酆都馘魔朗靈關羽斬鬼桑銅部領兵騎
各遵經㫖行神布炁立于艮宫專一塞斷鬼
路勦子小切滅邪妖
敕雷首律令大神鄧伯温銀牙猛吏辛漢臣
火雷使者張元伯部領五方蠻雷使者立于
震宫請降東方木炁攝滅糞土之精
敕雷門左伐魔使苟翌沖右伐魔使畢崱部
領兵級立于巽宫專一掃蕩妖氛革除魔試

敕火犀雷府朱彦南極烏陽使者吴元達部
領兵吏立于離宫專一請降南方火炁攝伏
死金之精
敕天醫火雲擒龍都統趙公明專一行神布
炁立于坤宫開㤗人門保安家眷
敕地祇上將温瓊地司太歲殷郊一合領兵
立于兌宫請降西方金炁攝滅腐木之精
敕天醫院緫管許仙定領帶兵騎專一守衛
天門祗迎天仗傳宣呪敕飛行號令
敕飛天毒雷紏察陶公濟統領兵級立于坎

宫專一請降北方水炁攝滅炎火之精
敕北帝伏魔神咒緫監大將軍宣行咒敕都
監斗口專一請降中央土氣攝滅陰水之精
敕雷霆都督青帝天君辛漢臣紫庭院素梟
三神同雷將會合北極伏魔法中風雷水火
八大神王主副官將天蓬三十六員大將飛
鷹走犬大神紫庭内外天仙官將諸葛武侯
鐵印法中八卦九宫大神十七神王地祇主
將王𣏌十大太保統率三雄七捷將兵騎吏
各各專一嚴加巡警匝繞經壇

仍仰於壇門之左建天獄一所壇門之右建
地獄一所應是蜉蝣浪鬼虛耗鈍滯赤口白
舌雌雄注射伏屍故氣遠近亡魂直符破射
泠廟行病疫癘之鬼寃尤呪詛魍魎魈通一
切違天逆地無道不正之鬼攝赴吾魁罡之
下受死無動無作不得犯吾咒如有犯吾神
咒者頭破腦裂碎如微塵急急如律令
再下横天黑籙作禁壇法
東禁西禁南禁北禁上禁連天下禁連地中
禁百鬼邪精

以上握權兵訣子暮都管訣坤再握權兵
訣印誦壇咒
朱雀陵光神威内張山源四鎮鬼兵逃亡神蛇
吐氣邪精伏蔵魂臺四明瓊户玲琅玉眞巍
峩坐鎮明堂手揮紫霞頭戴神光執詠洞經
三十九章中有辟邪龍虎威岡猛獸奔牛𠾑
刀吞鎗揭山钁(音攫)天神雀毒龍六頷吐火啖
鬼之王電猪雷火掣星流横裊磕駮灼逆風
横行天禽羅陣皆在我傍吐火萬里以除不
祥群情啓道封落山鄉千神萬靈駢首叩顙

澤尉捧爐爲我燒香所在所經萬神奉迎天
獸來衛千精震伏莫干我氣急急如律令
作鎖壇法
天煞煌煌地煞正方邪精百鬼何敢隱藏飛
罡一吸萬鬼消亡左魁右罡神聖攝鎖毋令
走逸喝云神將疾速鎖壇吾奉
北帝敕急急如律令
作鎖壇法取炁抛訣指揮將吏鎖壇存
北帝神啓奏元始上帝歩斗存神變座
法事

臣聞太虛廖廓視不見聽不聞至道杳冥叩
必通求必應以今壇場肅建經法流通上下
四方宛若南丹世界周回百里即爲北極天
宫四炁朗清萬靈振伏魔王悉皆拱衛國土
莫不緬平如
元始在寳珠中若
太上昇玉局座瓊音誕布金口宣傳十品敷
揚福海深而壽山固五方安鎮邪門閉而正
道開平坐至心誦經如法
舉開函演奥天尊

調聲誦經
敘議品
誦至天蓬咒存想咒中諸大神仙神王將
吏排布兵陣侍列左右前後每誦一品畢
出北帝神又想爲元命眞人跪奏事由禮
謝再想北帝神誦下品經
七元品
誦至分身咒不得高聲如法存想北帝神
出兵捉祟遣將擒下爲禍鬼神入獄存神
爲天蓬歩斗一座立魒星以左手握五將

訣再握持家訣(四指掐大指根上)權兵訣子
緫管訣(大指掐四指節中)召將出兵收捉患家爲
禍邪祟畫井獄入祟想兵將攝入其中勒
令放還病人魂魄歸身想壇金光一道直
射病房兆身隨光入依經噀水退攝或令
人將符入房打醋炭熏掃想心將護衛患
身如故想徃來人盡爲邪鬼神吏四壇復
坐誦經
戮鬼品
存爲北帝領諸天魔王上下六宫神吏等

在酆都說法降伏邪鬼如治病又給符水
與服
捍厄品
存元命神奏對北帝北斗頒告聖㫖下星
宫斗府爲某人消灾度厄存其患人凶星
退舍吉曜照臨禍散消灾天仙度人魔王
受戒鬼魅逃形
神印品
想印中毫光萬丈斬滅不祥
金籙品

想元始天尊降下救苦眞符差龍童賫告
三界十方羅酆嶽府等處攝召祖先魂識
次存爲救苦天尊握金牌訣想金光照破
幽獄攝到魂儀前來壇所道衆就家廟咒
食諷經安奉就坐祝其聽宣經法誦畢告
長生簡宣符籙牒差龍童將吏進詣南宫
注生先焚燎功德法師皆不必下座
九龍品
存爲北帝神握金牌召九龍王住居禁享
六神前來聽令或有新舊修造傷犯咸皆

原赦憑此經功以爲安奉解釋
辟屍品
誦至明鏡籙存白炁祥光於寳籙中天出
天灾散地禍
八字品
誦至斗諱處想北帝頒㫖下北斗北斗親
現爲患人消灾解厄順度星𨇠削落罪籍
注上生名逐位存想左手斗訣自額至眼
爲之臨目解冤尤保身命修心性仍想神
仙將吏保護生人削罪注福就給靈篆與服

神兵品
至此再陳醮供想内外上下衆眞受供降福
回向文
具位臣姓某中謝重爇眞香恭伸奏謝
聖位臣聞瓊文畢軸杳冥三界以俱聞寳磬
停音彷彿諸天之遥唱其經也實上天奥義
非下世常辭天地以之常存日月因之迭運
人民奉之以開泰鬼神敬之以變通病者聞
之而壽紀東華殁者聞之而神遷北府妖邪
聞之而頭破腦裂舍識開之而鱗潜羽翔是

曰生化依憑莫不人天仰賴爲昏衛之慧炬
作苦海之法橋功勳不可思議福德無有限
量今則誦周十品韻徹九霄伏想經返星壇
恩頒金闕上願
皇圖廣大我道興隆五風十雨以順時四海
兆民而樂業三途息苦永不墮於輪廻十地
興慈少暫停於考掠動植感生成之德飛潜
蒙化育之恩一切有情均證無漏次冀某罪
消億劫福降今時符水有靈享安靖和平而
如舊身田獲吉絶痒痾疾痛以無虞馬禄旺

抉星運開泰一門寧謐老者安少者懷九祖
升遷存者神過者化何灾不滅有願皆符臣
等共沐餘波人道咸沾殊利千古流傳於經
教八荒絶滅於鬼妖如上禱祈悉干覆壽爲
上良縁稽首皈依志心稱念太上三尊十方
衆聖玄中大法師伏魔經壇上聖高眞無無
上眞賛歎不可思議功德


北帝伏魔經法建壇儀











