








金籙延夀設醮儀
法事如式
各黙禮師存念如法
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乘飆散景飛騰太空
出入冥無遊宴十方五雲浮盖招神攝風
役使萬靈上衞仙翁
鳴法鼓二十四通
無上三天玄元始三炁太上老君召出臣身

中三五功曹左右官使者左右捧香驛龍騎
吏侍香金童傳言散花玉女五帝直符直日
香官使者各三十六人出出者嚴装顯服冠
帶垂纓關啓此間土地里域神眞臣今設醮
朝修欽奉其諸丹悃具載緘謄願得
太上十方正眞生炁下降流入臣等身中令
臣所啓之誠速逹徑御
至眞無極大道三清上聖昊天至尊金闕玉
皇上帝御前
請稱法位

具位臣姓某與臨壇官衆等謹同誠上啓
太上無極大道虚無自然元始天尊虚皇玉
晨大道君靈寳天尊萬變混沌玄元老君道
德天尊昊天至尊玄穹髙上帝勾陳上宫天
皇大帝中天星主紫微北極大帝神霄玉清
長生大帝東極青華大帝后土皇地祇九天
生神上帝三十二天帝君五靈五老上帝玄
都萬夀天尊太平䕶國天尊福生無量天尊
大羅諸天天尊諸后元君上清十一大曜星
君南斗六司延夀星君北斗九皇延生星君

夫人内妃仙眷二十八宿星君十二宮辰星
君上清福禄夀三星眞君
皇帝本命星君帝座照臨星宰泰玄樞機三
省上相眞君三元三官大帝北極四聖眞君
靈寳五師眞君九天金籙無量夀生神君十
方無極飛天神王三界大勲魔王三天門下
三元眞君引進詞表靈官諸司院府主法高
眞雷霆三司天君上界朝元列班眞宰五嶽
五帝眞君五天聖帝洞天福地靖廬治化仙
官北隂玄天酆都大帝水府扶桑大帝本靖

本派經籍度師列位眞人馬趙關温四大元
帥城隍社令𣏌典明神内廷五祀之神三界
醮筵眞宰虚空鑒察威靈臣聞道先天地凝
光明於混洞之中化並隂陽妙裁成於鴻濛
之内包羅有截囊括無垠曰希曰夷曰㣲上
極無上惟玄惟元惟始高拱彌高仰窺則怳
忽難名俯視則杳冥莫測凡居陶冶孰越範
圍臣等摴散菲材塵籠濁質追隨幻境徒冉
冉於駒馳撫閱流光悵悠悠於兔逐矢心𥙷
過勵志立功期精進以學眞庶操存而領教

臣欽奉
綸音肅嚴祀事爰恪遵於玄範庸肅闡於朝
儀葵藿傾誠蘋蘩致敬伏望元尊錫慶上聖
流光朱鳯翼轅降緑輦丹輿之仗玄龍驂乘
陪瓊輪羽蓋之班三界侍軒萬眞受事式副
再三之悃不遺萬一之忱臣等下情不勝疑
俟之至
降兩班聖位
三界衆眞醮筵列聖向伸拜請諒沐光臨請
各整於仙班共祗迎於帝御

降聖
雲輿
鸞輿至止鶴駕臨軒與醮列眞如儀朝禮朝
禮既周請陞醮席禮官上香酒陳初獻
法事
重稱法位
具位臣姓某重誠上啓
三清上聖十極髙眞圓穹之帝后仙眞方域
之曹僚主執三界内外一切眞靈臣聞三洞
流光玉局注延生之典九清布化琅函垂益

壽之文自萬變混沌以傳經繇六合髙明而
啓教恩流黄混澤浹清微恭逢
聖誕之甫臨敬致華封之頌祝臣等籲天激
切扣地勤拳每懷九還仰氣之方欲致七返
延眞之術仰依大道用助洪禧弘開金籙之
玄文普迓玉京之上聖來飆斿於黄道駐寳
輦於瑶壇喜溢天恩夀增聖筭具如詞悃俯
伏奏聞
宣詞
詞文控露玄鑒孔昭黍稷非馨謹寓粢盛之

潔蘋蘩可薦爰陳綿蕝之儀伏願倉倉時歆
髙高日監尊彝間錯伶華鳴九奏之音籩豆
靜嘉符寳擁九光之仗克誠切切庸敬渠渠
鎭垂隂翊之功永協昇平之慶臣等上香酒
陳亞獻
進狀
臣聞天雖髙而聽卑惟人心而無間人欲夀
而請禱必天聽以潜孚影響無違鼓桴胥契
臣今欽奉
綸音建壇設醮巳荷兹觀降福延年諒從眞

禱伏願
皇圖永固
聖夀萬安新慶宜增覩椿松之茂悅夙心昭
著對箕翼之輝明壽等華嵩福同河漢至治
協唐虞之世雍和樂羲昊之風次願臣等障
惱消除塵緣解脫傳道授法志有合於金蘭
守黙存誠操益堅於氷檗凡有祈扣悉籍帡
幪上願圓蓋髙華方輿澄晏山靈薦瑞川后
呈祥雨順風調百榖登成於地利星移斗轉
四時常施於天恩同文同軌以同倫曰富曰

康而曰夀鳶飛魚躍均陶一炁之生生獸舞
鳯儀普合萬形之化化凡諸有識悉證無爲
臣等致恭酒陳終獻
法事
重稱法位
具位臣姓某重誠上啓
三清上聖十極髙眞日月星斗本命星君天
地神祇隂陽主宰三界内外應感眞靈臣聞
萬帝臨軒媿蒭蕘之可擇千官侍坐諒葑菲
之不遺獻酬巳罄於三周奠享幸殫於一念

以今玉杓影轉銀漢光斜月澹八鸞巳翩翻
而上運風清九鳯復揺曵以高征煙駟傍馳
雲龍遐邁臣等無從控挽惟劇瞻馳不勝依
戀之至臣與臨壇官衆等謹稽首頓首奉辤
聖駕
送聖頌
存神燒香
香官使者左右龍虎君侍香諸靈官當令臣
向來設醮朝修之所自然生金液丹碧芝英
百靈衆眞交㑹在此香火鑪前當願

皇圖永固
聖夀萬安十方仙童玉女接侍蘭煙傳臣向
來所啓之誠速逹徑御
至眞無極大道三清上聖昊天至尊金闕玉
皇上帝御前
囘向
向來


金籙延夀設醮儀











