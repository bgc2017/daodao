








羅天大醮午朝科
各禮師存念如法
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤
辟奸破妖明耀元功金符召制躡雲䇿龍
謡歌慶㑹散花太空神化冥運四極安隆
伏御帝前罔有不恭
鳴法鼓二十四通
無上三天玄元始三炁太上老君召出(臣)身
中三五功曹左右官使者左右捧香金童傳

言散花玉女五帝直符直日香官各三十六
人出出者嚴裝顯服冠帶垂纓關啓玄壇土
地方域神眞(臣)今午朝陞壇行道朝謁
帝眞謹奏爲(入意)其諸誠意具載緘謄願得
太上至眞道炁靈寳瑞光下降流入(臣)身中
令(臣)所啓之誠速逹徑御
至眞無極大道
三清上聖
昊天至尊金闕玉皇上帝(御前)
請稱法位

具位與臨壇官衆等謹同誠上啓
虚無自然元始天尊無極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下敎二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈

(臣)聞運值眞風職叅道要智不該於聞見心
未達於荃蹄徇利酤名屢移情於世習望洋
向漠徒延想於丹華若非竭蹷以通靈第恐
因循而悔忤故於懇請敢不遵依爰有忱詞
謹當宣奏
宣詞
按如詞懇備見忱誠諒達
天慈必回聽覽(臣)聞數起於一位成乎三一
爲萬物之宗三貫兩儀之序兩儀合德三景
著明正晝夜而有經運四時而不忒大維四

海别分野之災祥微止一身合年庚而陶鑄
所以星辰斗宿隨陽道以流𨇠禄相命財屬
天官之主筭貴賤任分皆是寅縁窮通有時
無非注賜今齋官某慶逢昌運生遇明時身
命禄財諒必由於臨照氣形質具幸允襲於
冲和知寵若驚畏天奉戒㓗蘭場而薦祉嚴
科範以伸䖍仰奉
宸猷肅陳祀事時也烏輪停馭玉宇消氛葵
影正而不偏圭法明而易見取驗中髙之勢
深得其冝坐觀斜側之端獨超所寓方士法

之而觀空入靜聖人用之而治世爲常惟此
正時宻符妙化以今臨午行道請法衆等運
兹初捻上香
願此香煙騰空徑上
三清之境(臣)等皈身皈神皈命首體投地仰
依
太上三尊以是捻香功德上祝
當今皇帝伏願
九廟儲庥三辰効祉體堯仁而光被四表繼
周道而頼及萬方▲弓矢而戢干戈修文偃

武省刑罰而薄稅歛阜俗安時再變淳風重
光䆳古今故燒香自皈依
道尊大聖衆至眞之德得道之後保天長存
以今臨午行道請法衆等運茲二捻上香
願此香煙騰空徑上供養
三界十方諸天大聖齋官三代祖先亡過魂
識伏願隂境開明陽魂審定洞觀無礙見眞
諦之皆空反本還元湛神襟之似海叅駕九
苞之鳳導迎十絶之幡遊㝠清都超生樂國
今故燒香自皈依

經尊大聖衆至眞之徳得道之後昇入無形
以今臨午行道請法衆等運茲三捻上香
願此香煙騰空徑上供養
靈山海嶽得道神仙合家人眷本命元辰伏
願景命緝熈晨風扇祉壽考延洪於星舎康
榮厚衞於生經藹藹髙門時臻吉亊振振後
緒益熾徽聲和順肅雝樂育文明之化國騰
驤振起隆光禮義之名家儲慶有餘延禧可
大今故燒香目皈依
師尊大聖衆至眞之德得道之後與道合真

唱方
懺悔
命魔
三啓頌
三禮
重稱法位
具位與臨壇官衆等謹同誠上啓
三境至尊十方上聖玉京金闕天帝天眞十
方師尊聖衆三界官屬一切威靈
(臣)聞空相無門外形聲而致禱道心有感因

視聽以發機常無爲而無不爲善救物而無
棄物(臣)等量惟至淺德亦甚孤進道階梯渺
然無際修眞事業豈曰有爲獨抱不移之愚
欲探無名之𧷤故每推誠之盡節必須後巳
以先人思濟苦輪冝宣妙範今時齋官(某)夙
膺重契仰戴大明保儉安淳早服事天之嗇
㓗精澄慮不忘祗戒之勤嚴奉科條肅明禋
祀蘭缸啓夜想像星垣梵韻騰空聲聞霄極
兾欵五明之仙馭少停
三境之宸㳺昭格上元啓陳無極恭望

皇穹上帝圓極髙眞法界仙靈羅天上聖芝
軿暐曄千官絡繹以周流
聖筭無疆保固山河而作鎭齋官(某)伏願百
靈拱衞五物防閑捍厄扶衰屏妖魔之故氣
延齡益筭沐仙聖之餘光福嚴運用以時新
禍掩行藏而日替操守克全於富盛温恭允
著於名聞家以慶傳人從行顯見存長㓜咸
享歡康過去宗親悉蒙開度城隍里社翊衞
靈壇符使功曹肅清黄道各效功勤之力竚
陞品秩之階一切含生俱沾法潤上明

天尊大慈之澤下副(臣)等皈命之誠謹啓以
聞
發願
一願靈光下燭二願道月揚輝
三願恩宣九地四願誠達天威
五願眞靈俱㑹六願道炁周圍
七願天堂開敞八願地獄隳摧
九願玄功普被十願駕景空飛
十一願普天懐德十二願道化無爲
復爐

存神燒香
香官使者左右龍虎君侍香諸靈官當令(臣)
向來午朝陞壇行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭筵傳(臣)向來所奏之誠
速達徑上
至眞無極大道
三清上聖
昊天至尊金闕玉皇上帝御前
羅天大醮午朝科











