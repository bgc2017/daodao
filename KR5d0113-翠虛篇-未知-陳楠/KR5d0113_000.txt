








翠虚篇序婦三
嘗觀張紫陽贈白鹿洞主之詩有曰聞君知
藥已多年何不修心鍊汞鉛莫教燈被風吹
滅六道輪迴難怨天余讀至此掩卷拊膺喟
然歎曰紫陽之語是爲已知藥者發也况懵
然乎故於晝三夜三常以風燈爲警由是讀
金圈栗棘之書者十年習金鉛木汞之事者
又十年殆如嚼蠟雖欲尋出生死一路若蠅
鑽窗然不覺忽及世矣及敬覽翠虚之篇復
聆方外高士之至論始知採時唤爲藥也鍊

時唤爲火也結時謂之丹養時謂之胎其實
一也所産之處曰川源山海所藏之器曰壇
爐鼎竈所禀之性故汞鉛水火之名所成之
象故有丹砂玄珠之號以今觀之惟一物也
良由古人剖析眞元分别氣類所以有採取
交會煅煉沐浴之說如易卦象無出乎乾周
天星禽無出乎斗以抽添運用之細微遂有
斤兩之論但觀天之月暈黑白察地之潮候
消長則可默會日中取時之意於毫髮之際
無差殊何患乎金翁不騎龍姹女不御虎也

結丹頭於片餉之間産嬰兒於十月之内神
凝氣聚身外有身此誠學仙之捷逕度世之
妙道其精微簡要之語盡在乎翠虚一篇眞
息子王思誠謹焚香稽首再拜序


















翠虚篇
泥丸陳眞人撰
紫庭經
絳宫天子統乾乾乾龍飛上九華天天中妙
有無極宫宫中萬卷指玄篇篇篇皆露金丹
㫖千句萬句會一言教人只在尋汞鉛二物
採入鼎中煎夜來火發崐崘山山頭火冷月
光寒曲江之上金烏飛姮娥已與斗牛歡採
之鍊之未片餉一氣渺渺通三關三關來往
氣無窮一道白脉朝泥丸泥丸之上紫金鼎

鼎中一塊紫金團化爲玉漿流入口香甜清
爽透舌端吞吞服服入五内臟腑暢甚身康
安赤蛇蒼龍交合時風恬浪靜虎龍蟠神水
湛湛華池靜白雪紛紛飛四山七賔樓臺十
二時樓前黄花深可觀即此可謂鉛汞精化
作精髓盈關源但去身中尋周天前弦以後
後弦前藥物平平氣象足天地日月交會間
虚空自然百雜碎嚼破混沌軟如綿番來覆
去成一錢遍體玉潤而金堅赤血换兮白血
流金光滿室森森然一池秋水浸明月一朵

金花如紅蓮此時身中神氣全不須求道復
參禪我今知君如此賢知君有分爲神仙分
明指示無兩語默默運用而抽添年中採月
不用年月中取日月徒然日中取時時易日
時中有刻而玄玄玄之又玄不可言元來朔
望明晦弦金翁姹女奪造化神鬼哭泣驚相
喧雲收雨散萬籟靜一粒玄珠種玉田十月
火侯聖胎仙九轉九朔相迥旋初時夾脊關
脉開其次膀胱如火然内中兩腎如湯煎時
乎挑動衝心源心腎水火自交感金木間隔

隨使然黄庭一氣居中宫宫制萬象心掌權
水源清清如玉鏡孰使河車如行船一霎火
焰飛燒天烏魂兔魄成微塵如斯默默覓眞
筌一路逕直入靈眞分明精氣以氣存漸漸
氣積以生神此神乃是天地精純陽不死爲
眞人若知如此宜修仙修仙惟有金丹門金
丹亦無第二訣身中一畒爲家園唾涕精津
氣血液七件隂物何正焉坎中非腎乃靈根
潭底日紅北馬奔七返九還在片時一切萬
物皆生成惟此乾坤眞運用不必兀兀徒無

言無心無念神已昏安得凝聚成胎仙胎仙
只是交結成交結惟在頃刻間君還知有太
陽回正在冬至幾日前又言金精既降時復
以何物復金精金精只在坤宫藥坤在西南
爲川源蟾光終日照西川只此便是藥之根
以時易日刻易時一滴甘露名靈泉吞入心
中衝肺腧落在膀胱而成丹丹頭不在膀胱
結元在膀胱却在肝肝爲木液遇金精逢土
交結成大還莫言此時有爲功又恐斯爲著
相言始於著相始無相鍊精化氣氣歸根氣

之根本凝成神方曰無爲而通靈譬如夫婦
交媾時一點精血結成嬰彼之以情而感情
尚且嬰兒十月成何況宇宙在乎手身中虎
嘯龍吟聲雖然不見龍之吟波浪高湧千萬
尋雖然不見虎之嘯夜深風聲吼萬林自乎
丹道凝結後以至火候烹鍊深及於十月霜
飛時神魂奔走安敢爭一年都計十二月卯
酉沐浴誰敢行所以十月入神室金鼎滿滿
龍精盈縛雲捉月之機關得訣修鍊夫何難
果然縛得雲在山又解捉住月之魂點頭此

語知古人何慮不把身飛升身之殻兮心之
内心中自有無價珍可以生我復死我既能
飢人亦飽人尋其毳路取其原逍遥快樂無
飢寒似此景象與證驗總在一日工夫間工
夫如此譬似閑藥不遠兮採不難誰知火候
萬丈紅燒殺三尸玉爐寒丹田亦能生紫芝
黄庭又以生紅檗紅檗一餐永不飢紫芝一
服常童顔滿身渾是白乳花金筋玉骨老不
昏功成行滿鶴來至一舉便要登雲端
大道歌

眞隂眞陽是眞道只在眼前何遠討凡流歲
歲燒還丹或見青黄自云好志士應願承法
則莫損心神須見道但知求得眞黄芽人得
食之壽無老黄芽不與世鉛同徒以勞身不
見功虚度光隂空白首何處悠悠訪赤松神
水華池世所希流傳不與俗人知還將世上
凡鉛汞相似令人迷不知青龍逐虎虎隨龍
赤禽交會聲嗈嗈調氣運火逐禽宫丹砂入
腹身沖沖五行深妙義難知龍虎隱藏在坎
離還丹之術過數百最妙須得眞華池丹砂

其位元非赤四季排來在南宅流珠本性無
定居若識其原如秋石日魂月華二氣眞含
胎育子自堪神變轉欲終君自見分明化作
明窗塵鉛汞一門不可依金丹祕訣聖無知
莫將世人凡鉛汞論年運火共相持天生二
物應虚無爲妻爲子復爲夫三五之門爲日
月能分卯酉别終初全養天然禀至神沖和
之氣結成身富貴只縁懷五彩心知鉛汞共
成親乾坤不互相爲避採取元和在天地十
月養成子母分賢者何曾更運氣玄黄溟溟

不可辯鉛汞之門義難顯世人不曉定其源
細視五行定聽見嬰兒漠漠不可悟徒以勞
神虚自苦但知會得聖人言即是分明天上
路三四同居共一室一二夫妻爲偶匹要假
良媒方得親遂使交遊情意宻浮沉恍惚往
難辯悟取迷途年月遠欲知靈藥何日成陽
數終須歸九轉隂陽冥寞不可知青龍白虎
自相持年終變轉自相噉白虎制龍龍漸稀
乾天爲父坤爲母南方朱雀北玄武年終歲
久俱成土時人何處尋龍虎三人義合同爲

宗常移日月照其中已遇三花金玉液九轉
須終十月功青龍本質在東宫配合乾坤震
位中白虎自兹相見後流珠那肯不相從龍
虎修來五轉强爐中漸覺菊花香如今修鍊
正當節莫使悠悠歲月長欲識丹砂是木精
移來西位與金並凡人何處尋蹤跡恍惚中
間互窅冥悟者猶如返故武迷途不易尋路
若三人運合同一源本姓何曾離宗祖一人
本有一人無金公爲婦木爲夫玄冥深遠不
可度志士何曾肯强圖立天汪汪配地黄男

精和合並同房白液爐户隨分化時人服者
瑩心凉金木傷相誰定原五行相返自相連
世上黄龍隂火白誰能識得黄芽鉛世上鉛
汞不相依志士元知在坎離賢者共藏人不
見准南修祕在華池九轉丹成歲欲終開爐
欲見藥花紅水火變來俱作土時人何處覓
金翁鉛汞相傳世所希丹砂爲質雪爲衣朦
朧只在君家舍日日君看君不知還丹入口
身自輕能消久病去妖精貪愛自兹無所染
能改愚人世與情誰悟靈丹出世塵三花會

合與龍親君看前後鍊丹者悮殺千人與萬
人
羅浮翠虛吟
嘉定壬申八月秋翠虚道人在羅浮眼前萬
事去如水天地何處一沙鷗吾將蛻形歸玉
闕遂以金丹火候訣說與瓊山白玉蟾使之
深識造化骨道光禪師薛紫賢付我歸根復
命篇指示鉛汞兩箇字所謂眞的玄中玄辛
苦都來只十月漸漸採取漸凝結而今通神
是白血已覺四肢無寒熱後來依舊去參人

勘破多少野狐精箇箇不是眞一處都是旁
門不是眞恐君虚度此青春從頭一一爲君
陳若非金液還丹訣不必空自勞精神有如
迷者學採戰心心只向房中戀謂之隂丹御
女方手按眉間吸氣嚥奪人精氣補吾身執
著三峯信邪見産門唤作生身處九淺一深
行幾遍軒后彭祖老容成黄谷壽光趙飛燕
他家别有通霄路酒肆淫坊戲歷鍊莫言花
裏遇神仙即把金篦换瓦片樹根已朽葉徒
青氣海波翻死如箭其他有若諸旁門尚自

可結安樂縁有如服氣爲中黄有如守頂爲
混元有如運氣爲先天有如嚥液爲靈泉或
者脾邊認一穴執定爲之呼吸根或者口鼻
爲玄牝納清吐濁爲返還或者默朝高上帝
心目上視守泥丸與彼存思氣升降以此謂
之夾脊關與彼閉息吞津唾謂之玉液金液
丹與彼存神守臍下與彼作念想眉間又如
運心思脊骨又如合口柱舌端竦肩縮頸偃
脊背唤作直入王京山口爲華池舌爲龍唤
作神水流潺潺此箇旁門安樂法擬作天仙

豈不難八十放九嚥其一聚氣歸臍謂胎息
手持念珠數呼吸水壺土圭則時刻或依靈
寳祕法行直勒尾閭嚥津液或參西山會眞
記終日無言面對壁時人雖是學坐禪何曾
月照寒潭碧時人雖是學抱元何曾如玉之
在石或言大道本無爲枯木灰心孤默默或
言已自顯現成試問幻身何處得更有勞形
採日月謂之天魂與地魄更有終宵服七曜
謂之造化眞血脉更有肘後飛金精氣自騰
騰水滴滴更有太乙含眞氣心自冥冥賢寂

寂有般循環運流珠有般靜定想朱橘如斯
皆是養命方即非無質生靈質道要無中養
就兒箇中别有眞端的都縁簡易妙天機散
在丹書不肯洩可怜愚夫自執迷迷迷相指
畫無無箇般詭怪顛狂輩坐中摇動顫多時
屈伸偃仰千萬狀啼哭叫唤如兒嬉蓋縁方
寸無主人氣虚氣散神狂飛一隊妄想爭唱
鬨以此誑俗誘愚癡不知與道合其眞與鬼
合邪徒妄爲一纔心動氣隨動跳躍顫掉運
神機或曰此是陽氣來或曰龍虎爭戰時或

曰河車千萬迎或曰水火相奔馳看看摇擺
五臟氣一旦腦瀉精神羸當初神祖留丹訣
無中生有作丹基何曾有此鬼怪狀盡是下
士徒闡提我聞前代諸聖師無爲之中無不
爲盡於無相生實相不假想化並行持則有
些兒奇又奇心腎元來非坎离肝心脾肺腎
腸膽只是空屋舊藩籬涕唾津精氣血液只
可接助爲階梯精神魂魄心意氣觀之自是
而實非何須内觀及鑑形或聽靈響視泓池
吞霞飲露服元氣功效不驗心神疲演說清

虚弄爐火索人投狀齎金寳敢將蛙草藐滄
溟元始天尊即是我虚收銜號僞神通指劃
鬼神說因果今朝明朝又奏名内丹外丹無
不可欺賢罔聖昧三光自視禍福皆懡㦬招
邀徒弟走市廛醉酒飽德成群夥大道從來
絶名相眞仙本自無花草教他戒誓立辛勤
爭如汝自辛勤好一人迷昧猶自可迷以傳
迷迷至老此輩一盲引衆盲共入迷途眞憂
惱忽朝福盡罪報來獲罪於天無所禱三元
九府録其愆迫魄繫魄受冥考舉世人人喜

學仙幾人日日去參玄各自妄誕自相高不
務眞實爲眞詮古人好語須切記工夫純熟
語通仙言語不通非眷屬工夫不到不方圓
我昔工夫行一年六脉已息氣歸根有一嬰
兒在丹田與我形貌亦如然飜思塵塵學道
者三年九載空遷延依前雲水遊四海冷眼
看有誰堪傳炷香問道仍下風勘辯邪正知
愚賢歸來作此翠虚吟猶如杲日麗青天掃
除末學小伎術分别火候鍊藥物只取一味
水中金收拾虚無造化窟促將百脉盡歸源

脉任氣停丹始結初時枯木依寒巖二獸相
逢如電掣中央正位産玄珠浪靜風平雲雨
歇半時之間見丹頭軟似綿團硬似鐵此時
南方赤鳳血採之須要知時節一般纔得萬
般全復命歸根眞孔穴内中自有眞壺天風
物光明月皎潔龍吟虎嘯鉛汞交灼見黄芽
芽白雪每常天地交合時奪取隂陽造化機
卯酉甲庚須沐浴弦望晦朔要防危隨日隨
時則斤兩抽添運用在怡怡十二時中只一
時九還七返這些兒温養功須常固濟巽風

常向坎中吹行坐寢食總如之性恐火冷丹
力遲一年周天除卯酉九轉工夫月用九至
於十月玉霜飛聖胎圓就風雷吼一載胎生
一箇兒子生孫了又孫枝千百億化最妙處
豈可容易教人知忘形死心絶爾汝存亡動
靜分賔主朝昏藥物有浮沉水火爻符宜檢
舉眞氣薰蒸無寒暑純陽流溢無生死有一
子母分胎路妙在尾箕斗牛女若欲延年救
老殘斷除淫欲行旁門果將流形永住世除
非運火鍊神丹神丹之功三百日七解七蛻

成大還聚則成形散成氣天上人間總一般
寧可求師安樂法不可邪淫採精血古云天
地悉皆歸須學無爲清淨訣縛住青山萬頃
雲撈取碧潭一輪月玄關一竅無人知此是
刀圭甚奇絶夜來撞見吕秀才有一丹訣猶
奇哉却把太虚爲爐鼎活捉烏兔爲藥材山
河大地發猛火於中萬象生雲雷昔時混沌
今品物一時交結成聖胎也無金木相間隔
也無龍虎分南北不問子母及雌雄不問夫
妻及黑白何人名曰大還丹太上老君吞不

得老君留與清閑客服了飛仙登太極更將
一盞鴻濛酒餌此刀圭壯顔色任從滄海變
桑田我道壺中未一年懸知汝心如鐵堅所
以口口宻相傳妙處都無半句子神仙法度
眞自然速須下手結胎仙朗吟歸去蓬萊天
丹基歸一論
古人有言得其一萬事畢噫誠哉是言也此
吾所以刻丹經之繁蕪標紫書之樞要蓋爲
是也一也者金丹之基也實千經萬論之原
千變萬化之祖也以要言之天魂地魄即日

精月華也紅鉛黑汞即金精木液也烏兔即
龜蛇也馬牛即龍虎也朱砂水銀乃黄芽白
雪之骨也丹砂秋石乃白金黑錫之由也别
之爲男女夫婦體之爲金木水火類之爲青
幽徐揚象之爲乾坤坎离或曰河車者或黄
轝者或有言交梨火棗者或有言金砂玉汞
者又如丁翁黄婆之名嬰兒姹女之號拆爲
黑白分爲青黄有如許之紛紛其實隂陽二
字也是皆一物謂如守一壇戊己户玄關一
竅玄牝之門神水華池鉛爐土釜朱砂鼎偃

月爐中黄宫丹元府神室氣府關元丹田呼
吸之根凝結之所此又皆一處也復如冬夏
二至春秋兩分卯酉甲庚弦望晦朔子午巳
亥寅子坤申二十四炁七十二候一年交合
一月週迴离坎之時兔雞之月乾巽之穴二
八之門朝屯暮蒙晝姤夜復人不知以爲果
須依時按節推氣測候分拆數法准則銖爻
故曰視土圭夜瞻刻漏謬之甚矣又豈知周
年造化乃周身之精氣日夜時刻乃精氣之
變態也其中有衰有旺有升降有浮沉有清

有濁是以聖人以外象證之殊不知天地氣
數在乎一時之工夫也所以中間有隂陽寒
暑之證有生殺盈虧之狀小則按百刻大則
如一年只在一時而然也然一時即一處也
一處即一物也人知此之所以爲一則採取
有法運用有度斤兩有則水火有等與夫抽
添進退之妙沐浴交結之奥不無防危慮險
也若毫釐之失則日月失道金汞異爐非知
造化之深者莫克知隂陽之義如是其祕也
一隂一陽之謂道道即金丹也金丹即是也

古仙上靈詔人鍊七返九還金液大丹者故
乃入道之捷徑耳故有片餉工夫自然交媾
迴風混合百日工靈之語行之九月謂之九
轉鍊之一年謂之聖胎此其所以隱而不露
者以上天祕惜不欲輕泄此道耳豈得無禍
福於傳授賢否之間乎即以唾涕精津氣血
液爲隂物也又以泥丸丹田心腎脾肺尾閭
夾脊口鼻非眞一處也何從而知金木之所
以間隔水火之所以既未濟者能以一之一
字訂諸群經參諸往哲勿以神氣爲自然歸

復勿以禪定爲自然交合審能如是或恐暗
合孫吴而终非促百脉以歸源窮九關而徹
底三火所聚八水同歸者也至於神入氣爲
胎火鍊藥成丹豈容易明有曰神衛氣者有
曰神凝則氣聚者有曰神氣自然歸復者皓
首茫然反起虚無之歎夫豈知丹基之眞一
爲妙哉若將遊浮靈揖華佺於空蒙盲靄之
上者得一可以畢萬故作丹經歸一論以付
學者白玉蟾潁川陳泥丸太乙刀圭之說傳
諸後古云

水調歌頭贈九霞子鞠九思
奪取天機妙夜半看辰灼一些珠露阿誰運
到稻花頭便向此時採取宛如碧蓮合蘂滴
破玉池秋萬籟風初起明月一沙鷗紫河車
乘赤鳳入瓊樓謂之玉汞與鉛與土正相投
五氣三花聚頂吹著自然眞火鍊得似紅榴
十月胎仙出雷電送金虬鵲橋仙
贈蟄虚子沙道昭
紅蓮含蘂露珠凝碧飛落華池滴滴運歸金
鼎唤丁公鍊得似一枚朱橘三花噴火五雲

擁月上有金胎神室洞房雲雨正春風十箇
月胎仙了畢
眞珠簾贈海南子白玉蟾
金丹大藥人人有要須是心傳口授一片白
龍肝一盞醍醐酒只向离無尋坎有移却南
辰迴北斗好笑見金翁姹女兩箇厮鬥些兒
鉛汞調匀觀漢月海潮抽添火候一箭透三
關方表神仙手兔子方來烏處住龜兒便把
蛇吞了知否那兩箇鍾吕是吾師友
金丹詩訣

半斤眞汞半斤鉛隱在靈源太極先須趁子
時當採取鍊成金液入丹田
神符白雪結玄珠此是金丹第一爐十二時
辰須認子莫教金鼎汞花枯
水火相交虎遇龍金翁姹女兩爭雄青去白
來然後黑到紅方且入黄宫
玉爐三轉見黄芽火裏紅蓮解發花人在絳
宫貪夜月一杯美酒餌丹砂
四轉紅爐轉四神添符進火養胎精龍虎繞
爐爭造化巽風吹起水中燈

五轉方成白馬芽却教六賊運河車五行俱
備雷聲震正好登樓看汞花
鍊成玉液玉神丹擒制龜蛇頃刻間已是中
成消息處玉爐養火莫教寒
天上七星地七寳竅權歸腦七返靈
砂隂氣消鉛爐只使温温火
八轉神錦玉淸砂卯酉抽添火不差渴飲華
池饑嚼氣黄婆終日看金花
九轉紫金成至寳天門地户自關瑣三百八
十有四銖散爲三萬六千顆

青童把鏡照泥丸五臟祥雲徹上關子午寅
申和巳亥胎圓數足出崑崙
移將北斗向南辰穿過黄庭入紫庭攢簇一
年眞造化太陽正照月三更
上應星辰下應鉛太陽三十六交躔不因法
象無由採誰語生於天地先
黄丹胡粉宻陀僧此是嘉州造化能若不見
陽眞一法世間還有幾人曾
紅鉛之髓名眞汞黑汞之精是正鉛莫向腎
中求造化却須心裏覓先天

靈汞元非是水銀丹砂不赤太迷人此般眞
物誰能識識者驂鸞脫世塵
三種眞形一種稀結成靈異少人知莫言龍
虎同源出便是神仙立兆基
鎮星合得配中央偃水能交色變黄不比凡
金銀與鐵成時全是賴隂陽
莫近丘墳穢污田亦嫌戰地産人眠坤來靈
氣形爲福便是求仙小洞天
山林靜處最宜良或在塵中或在鄉土德厚
時丹得厚妄爲立見有迍殃

室宜向木對朝陽兌有明窗對夕光照顧有
名人莫曉暮隂不得閉金墻
八門運化應時開進退隨金定往來莫息明
爐並百户安然二鼎位三台
六百篇中起伏明三光須順日虚盈推移八
卦明斤兩刻漏相參莫住程
隂火息時陽火銷理分卧立順羲爻更隨黑
白天邊月六候方終晦朔交
四時推運逐星杓晝夜停分百刻昭鄭重元
君重定式細詳時候已明標

天上分明十二時人間分作鍊丹程若言刻
漏無憑信不會玄機藥未成
心地虚閑絶萬縁且宜清靜返身觀要知鐵
脊梁之漢何慮修丹下手難
言者不知知不言高談闊論萬千般雖然眼
下無人辯恐汝終身被自瞞
人如得道自嬰兒不辯閑言是與非君若不
能心具眼他時追悔問他誰
執著之人得不眞朝行幕輟又非誠誠心修
鍊見功驗方是人中識得人

父精母血結胎成尚自他形似我形身内認
吾眞父母方纔捉得五行精
子時氣對尾閭關夾脊河車透頂門一顆水
晶入爐内赤龍含汞上泥丸
氣入丹田養白鴉斯時方曰結黄芽華池神
水含明月取得刀圭大似麻
須知藥得火成丹又要丹逢火則仙片餉工
夫修便現老成須是過三年
大道分明在眼前時人不會悮歸泉黄芽本
是乾坤氣神水根基與汞連

認得根源不用忙三三合九有純陽潜通變
化神光現從此朝天近玉皇
合其天地合其元子母相逢不敢言先汞後
鉛爲大道莫教失伴鶴歸天
此寳從來二八傳吉年吉月入爐安十朝火
候知時節必定芽成汞自完
志默忘言理最端更無一物可相關回眸謾
著些兒力一得分明萬事閑
紅鉛黑汞大丹基紅黑相投世罕知兩物若
還成戊己仙家故曰一刀圭

日烏月兔兩輪圓根在先天核取難月夜望
中能採取天魂地魄結靈丹
莫謂金丹事等閑切須勤苦力鑽研殷勤好
問師資學不在他邊在目前
未鍊還丹先養鉛龜蛇一氣産先天虚心實
腹方和合結就靈砂一粒圓
同行同坐又同眠終日相隨在目前認得這
些須急採見之便是水鄉鉛
不是燈光日月星藥靈自有異常明垂簾久
視光明處一顆堂堂現本眞

終日如愚豈有無謾將閑裏著工夫初時玉
液飛空雪漸見流金滿故廬
靈汞通眞變化多只宜存守不宜過神符默
運三關徹鉛趁黄河入大羅
甲龍庚虎鎮相隨鉛汞同爐始可爲曾取地
天交泰事自然交媾坎和离
周天火候至幽顯運動抽添盡有時氣候何
須分八節只防片餉失毫釐
五行四象坎並离詩訣分明說與伊只有工
夫下手處幾人會得幾人知

若未逢師且看詩詩中藏訣好修持雖然不
到蓬萊路也得人間死較遲
晝運靈旗夜火芝抽添運用且防危若無同
志相親賞時照爐中火候非
震卦行歸西兌鄉三陽姹女弄明璫巽風吹
動珊瑚樹入艮歸坤又一場
握拳閉目守流珠這箇元來是入途不見悟
眞篇内說眞金起屋幾時枯
誰知前短後長機十二時中只一時晦朔望
弦明進退鍊成九轉結嬰兒

崑崙山上火星飛金木相逢坎電時藥到月
圓須滿秤急教進火莫蹉遲
大藥須憑神氣精採來一處結交成丹頭只
是先天氣鍊作黄芽發玉英
分明只在片言間老去殊途有易難先自刀
圭言下悟漸收九轉大還丹
兩處擒來共一爐一泓眞水結眞酥刀圭滋
味吞歸腹澆灌黄芽産玉符
捉將百脉倒歸源自會天然汞見鉛大地山
河皆至寳誰知身裏覓先天

宫中眼底火星飛雷電掀翻白雪垂身裏漏
聲聞滴滴三尸精血可充飢
五行四象外邊尋只在當人一寸心運用隂
陽成妙道直教瓦礫盡成金
偃月爐中煅坎离片時自有一刀圭寄言師
祖張平叔萬聖千賢總在西
醉倒酣眠夢熟時滿船載寳過曹溪一纔識
破丹基處放去收來絶在伊
西南路上月華明大藥還從此處生記得古
人詩一句曲江之上鵲橋横

一月三旬一日同修丹法象奪天功交加二
八爲丹母望遠徒勞覓虎龍
尾閭白炁貫丹田一顆眞珠軟似綿滿地冷
光生玉笋兩池秋水漾紅蓮
鼎爐火候宻推排鍊得純陽氣上來地户閉
時骨體實天門積漸自然開
水爲靈符沖和液火是丹樞混沌精會在宫
中凝結處自然結蘂復生英
男兒懷孕是胎仙只爲蟾光夜夜圓奪得天
機眞造化身中自有玉清天

鼎中朱橘亘天紅此是時時養火功元炁歸
爐神不散春山春水自春風
金鼎先乾活水銀水銀乾了大丹成分明有
箇長生草點鐵成金不悮人
涕唾精津氣血液眞僞混淆須辯惑從無生
有是藥材不可滯他虚幻物
經文變化在須臾迷者何求日月疏但守火
爻三百刻産成一顆夜明珠
天源一派接崑崙最隱無過九曲灣百萬玉
龍嘶未斷一江春月趁漁船

精神冥合炁歸時骨肉融和都不知關節自
開通暢也形容光澤似嬰兒
分兩須當應兩弦此般法象合天淵迴頭問
取黄婆看何必區區待口傳
鉛汞之宗龍虎根玄牝之户戊己門只向玉
壺春色裏摘枝花去問羲軒
近則三朝遠九旬須知變化有時辰不知造
化長生藥瀨汞成金也動人
鼎鼎元無藥裏尋尋來出去一般金鑄成大
小多隨意便是冰壺妙理深

入鼎須憑重一斤秤來却是十六星一星水
裏眞金妙合作流珠二八停
坎府㘭塘石脚泉星斗相對射高天潺湲陽
脉通青白沐浴要教金體堅
盡道眞人總默然如何也不示言詮若不驕
傲事無語只是胷中欠汞鉛
天地初分日月高狀如難子復如桃隂陽眞
氣知時節直待三年脫戰袍
龍虎丹砂義最幽五神金内汞鉛流千朝變
紫飛雲去直至大羅天上頭

用鉛須得汞相和二姓爲親女唱歌鍊到紫
河車地動白雲相伴鶴來過
紅黑相將婦嫁夫一年一度入丹樞洞房深
處眞雲雨産箇嬰兒一似渠
坎男离女住乾天買藥燒丹不用錢偃月爐
中烹造化一些妙藥要眞鉛
怪事教人笑幾回男兒今也會懷胎自家精
血自交結身裏夫妻是妙哉
三姓包含二物交赤龍飛上碧雲霄夜來甘
露空中過片月横空對鵲橋

復姤修持水火宗兔鷄沐浴内丹紅周天六
六寒爐後十月胎圓顯聖功
水火同精間木金火木知他甚處尋脫黄著
紫因何事只爲河車數轉深
玉符金液鍊天仙月照崐崘一沼蓮試指北
方玄武事龜蛇因甚兩相纏
雨洗新篁雙鳳飛玉芝花下一靈龜抱琴彈
盡舞仙曲却放姮娥脊小池
透體金光骨髓香金筋玉骨盡純陽鍊教赤
白流爲白隂氣消磨身自康

一旦工夫盡志誠凝神聚氣固眞精顔容如
玉無饑渴方顯金丹片餉成
翠娥獨立水晶宫體態嬌嬈有意濃半夜黄
婆來叩户作媒嫁去與金翁
太乙玄珠金液丹還元返本駐童顔要須親
聽明師語方可教君見一斑
夜來一朵碧芙蕖内有紅丸滴滴珠滴下華
池是神水丹田結聚作丹樞
离坎名爲水火精本是乾坤二卦成但取坎
精點离穴純乾便可攝飛瓊


翠虚篇
