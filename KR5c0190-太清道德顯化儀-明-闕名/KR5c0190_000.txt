








太清道德顯化儀忠三
上壽供獻
宣衞靈呪請稱籙職
具職臣姓某上啓
太清玄元無上三天無極大道太上老君道
德天尊聖毋先天大聖后太乙元君太清洞
神諸君丈人上相上宰上保上傅君三天四
相宰輔卿監諸司官典列位仙曹靈官三界
眞靈咸望洪慈洞回降鑒臣聞太虚寥廓上
有帝鄉元炁微茫中存道體乃睠太清之境

是爲浩劫之家道炁億萬重界鴻濛而是域
官君千二百名造化以爲臣妙有妙無惟恍
惟忽功雖不宰由仁民愛育而功施迹本難
窮因垂世立教而迹顯臣某𥨸稽紀傳妄測
聖神昔武丁恭巳之九年當斗柄建寅之望
日謂混元之誕實在茲辰故賀典之修盛行
于世此特表人心嚮慕云爾烏足爲聖德光
益者哉今之日弟子某等欣戴罙深歌詠不
巳闢清壇而設醮遡丹陛以稱觴伏願不棄
賤微特回宴蠁青牛紫炁儼如度函谷之時

白馬朱鬃宛若降茅山之曰羣眞共㑹一念
潜通臣等瞻望天階不勝凝俟之至謹稽首
再拜奉請
請聖
志心謹謹奉請
太清太上天帝君太清天帝丈人太清九老
仙都君太清九炁丈人上相方諸宮青童君
上宰西城總眞王君上保太丹南極元君上
傅白山宮太素元君玄中大法師河上丈人
文始先生尹眞人泰玄上相張眞君天機上

相葛眞君天樞上相許眞君僉書上相浮丘
眞君上元大有眞人中元太極仙翁下元太
清仙伯洞神太極上相洞神太極仙伯洞神
太玄上仙統洞神三天護法都帥洞神九天
大兵統洞神太微僕射洞神太極僕射洞神
木部尚書洞神火部尚書洞神金部尚書洞
神水部尚書洞神土部尚書洞神太微護兵
大卿洞神太極益筭大卿洞神紫府上仙大
卿洞神大仙仙威監洞神太極上仙大夫洞
神三天斬妖護尉洞神碧虚上仙大卿洞神

九天保命上仙監洞神紫微七政大監洞神
金闕盟威大監洞神扶桑暘谷大監洞神太
極上仙監洞神玄都仙令大監洞神太極仙
府兵錄洞神九天護府司直洞神九天雲霧
大監洞神紫府校尉洞神明六明虚眞監洞
神八極仙都護尉洞神北極大監洞神太極
總神都司君太清千二百官君太清上章諸
宮曹官太清左右侍香金童王女太清左右
侍衞龍虎君琅琊干眞人嵩山寇眞人太清
歷代授道眞人太清開化三界神仙日直香

官使者當境土地正神
降聖
臣等誠惶誠恐稽首頓首再拜謹謹奏請
太清玄元無上三天無極大道太上老君道
德天尊臣等恭望洪慈流光寳座
太清樂引
臣等不揣凡愚僣邀天仗伏想神龍驂駕天
馬啓途十二衞官以前呵九萬飛仙而後從
流霄建節雲霞浮十絶之旛大輅鳴鑾日月
耀五明之扇臣等挹瑞彩於上古依末光於

中天采一事之竒可極鋪張之美陳七珍之
供願將慶賀之儀臣等無任稽首再拜舞蹈
之至
歩虚
寳座臨金殿霞光照玉軒萬眞朝帝所
飛舄躡雲根
臣聞昔旣誕於仙姿蓋先陳於神水挹東井
黄華之沼體發金光注西華流汨之池身生
玉澤一自九龍之薦瑞遂令千古以爲榮茲
取其名載揚厥美衍靈溪之一脈流澤何窮

分東井之餘波飛仙可託臣等仰對道前謹
伸上獻
法源流潤天尊
獻香
臣聞在道之中惟香是尚出清微者名解脫
有濟幽度顯之功產聚窟者號返生有起死
迴骸之妙蓋功非在物而在德亦聞不以鼻
而以心若人間卉木之爲馨豈天上神仙之
所欠然禮以少爲貴者物取其竒則誠之不
可掩夫天其可享臣等仰對道前謹伸上獻

香雲結篆天尊
獻花
臣聞仙苑羣芳竒花萬種常暘日窟仰攀若
木之華玄圃騫林採擷空青之蕊繁英吐而
靈風晝永朱紫艶而道日春融蓋非凡世之
色香宜備至尊之賞玩把瓊芳於席上願奉
天歡化寳蓋於空中同依道䕃臣等仰對道
前謹伸奉獻
瓊英絢彩天尊
獻燭

臣聞原燈燭之雖微濟隂陽之不及蘭膏繼
晷吐朱燄之熒熒陽燧取精揚丹輝之熠熠
乃若太清之仙境豈資爝火之餘光義或取
於報陽禮宜供於列炬臣心如此鑒一㸃之
長明道力發之徧十方而洞照臣等仰對道
前謹伸奉獻
慧光無礙天尊
獻茶
臣聞凡卉木神竒之品皆眞仙服食之腴七
明石芝西錫昆吾之貢十結神草北來空洞

之深況道家之衆藥尤多豈人世之一茶足
羡然以奉至尊之壽固宜效所貴之儀蓬萊
山有三敢自詫通仙之妙上清品第一尚有
希換骨之仙臣等仰對道前謹伸奉獻
靈通品量天尊
獻酒
臣聞大駕昔遊於四極壽觴爭獻於羣仙東
海青童奉碧醴金津之宴九天上帝開雲漿
月液之筵瓊花貢自朱陵甘液來從紫府遐
想當年之美再修今日之儀援北斗酌天漿

上奉九重之春色釀西江爲壽酒願同六合
於醉鄉臣等仰對道前謹伸奉獻
玉光浮潤天尊
獻果
臣聞乘輿昔巡狩之時仙果省職方之貢九
靈西母進金紫之交棃南極夫人上赤靈之
火棗東掇扶桑之椹北收空洞之瓜想遺美
之如存效凡儀而有獻頌三千歲方成之實
未足爲多得七百年不汗之枝願言分賜臣
等仰對道前謹伸奉獻

宛味希夷天尊
進䟽
臣聞天地之德固無待於形容日月之光又
何加於繪畫況大道在名言之表而重玄超
思議之前雖喻以塵沙萬劫測量而莫盡豈
形諸案牘一言褒讃之能詳蓋露表之云云
實風刀之凜凜河海於細流不擇恃此無虞
天地之大德曰生受之必至所陳丹悃謹用
上聞
宣䟽宣關

向來回向
顯化禮文
歩虚
臣聞狀太虚之體雖至人莫叩其端倪圎日
月之容縱巧匠難施其光彩恭惟
太清仙境太上老君混元上德皇帝道德天
尊(玉陛下)生於無極之先出於太虚之上匪
有匪無匪聲匪色獨爲至道之宗能長能短
能方能圎莫名萬物之母大包宇宙細入毫
芒巍巍蕩蕩無能名昏昏黙黙不可識粤自

洪源肇啓玄化潜流高卑奠清濁之形動靜
制剛柔之體風雷山澤聮八卦以相生春夏
秋冬運四時而不忒日月星辰麗乎上人民
品物生其間總總林林生生化化此則運元
炁而開天地者也及其九皇旣立歷代相承
乃降世以爲師遂因時而設教陳綱立紀經
綸天下之大經利用厚生成就生民之衆務
此則隨世代而立人道者也然後建道德之
宗旨作清虚之法程七部妙經隨三乗而接
引九還丹訣付上士以修行間陳禮樂之原

或演浮屠之學本末畢具精粗備陳萬法千
門一致百慮此則順時俗而立教化者也以
至分形三界應迹十方或耀魄句陳上理星
象或韜光柱史下佐國家指白骨以成人救
洪災而度劫扶危拯難無感不通濟死度生
有緣者遇此則亘古今而度人無量者也故
神通輝赫功德崇高在天爲萬聖之尊在世
爲三教之長三十六天三十六地咸歸掌握
之中八十一歲八十一身始顯化生之迹神
明不能極其妙聖智不能窮其源雖萬聲萬

舌而賛揚窮劫難盡若一話一言之陳述於
道何禆以今臣與弟子某等望滄海以神流
瞻泰山之目極不量誑感輒效揄揚取聖號
以爲綱刪成九禮摘仙經而頌美十不一存
惟其極愛敬之深不自覺文辭之陋伏願道
心黙感天鑒潜通以涓塵瑣瑣之言固母足
采然江海汪汪之量何所不容臣等各運誠
心共宣妙範
舉按人各恭敬
志心皈命禮杳冥昏黙冥寂玄通粤從空洞

無本太空爲道體初發玄元始凝祖炁立天
根造化三才開張萬範處無象無形之内居
太初太易之前神寳丈人(衆和)太上老君混
元上德皇帝
恍惚杳冥中有象上無復祖道爲尊
包含造化運隂陽剖琢虚無立天地
上輔大羅元始化中弘靈寳道君風
尊居太清太極宮是號無爲大道主
志心皈命禮鑿開混沌剖破玄黄道炁混凝
由大羅而生三境元綱流演從祖劫而化生

諸天上列九霄下分三界立境界之脩品奠
眞仙之奥區徧及大千咸宗皇一萬天教主
(衆和)太上老君混元上德皇帝
一自洪濛流梵炁便從祖劫立天根
五千五百億重天三洞三十六部教
各從境界明修品悉爲眞仙第等階
天人眞聖盡師承功德巍巍超萬劫
志心皈命禮降九皇而設教委歷代以爲師
自伏羲以至周康閱世者數萬餘載始鬱華
而終郭叔稱子者十有五名體元長仁開物

成務示百王之軌範作萬古之楷模歷代帝
王師(衆和)太上老君混元上德皇帝
皇帝王風隨世立通玄盤古古先生
鬱華廣壽大成稱廣成隨應赤精號
錄圖務成尹壽列眞行錫則爕邑名
育成經成郭叔終歷代爲師茲可述
志心皈命禮因機立化隨劫度人道德五千
餘言開闢金丹之祖符籙千五百卷流傳正
一之宗教同出而異名道並行而不悖天人
仰賴仙聖依歸玄中大法師(衆和)太上老君

混元上德皇帝
化身靜老初行教東國君臣得度多
道歸文尹顯金丹法付天師明正一
眞多宋倫傳鍊養謙之干吉得經科
粃糠陶鑄幾神仙萬古玄風長不泯
志心皈命禮闡眞一旨開不二門通禮樂之
原明道德之歸東魯起見龍之嘆設泥洹之
果演浮屠之教西胡來乘象之迎自號古先
生時稱隱君子名雖鼎立德並川流三教宗
師(衆和)太上老君混元上德皇帝

粤自殷周初顯迹周流夏世立規程
八十一國變胡風九百餘年明道化
宣聖聞風師禮樂煩陀稽首受浮屠
乃知三教本同歸後學紛紛徒自苦
志心皈命禮道通古始德妙玄同上爲皇下
爲王得之則可内治身外治國無所不宜兼
隂陽名法儒墨之長極古今治亂天人之辯
深矣逺矣至大順恍兮忽兮歸無名道德天
尊(衆和)太上老君混元上德皇帝
道德二篇初降世百家衆說總陳言

虚心實腹混希夷復命歸根守玄牝
無爲無欲歸清靜常德常名貴自然
修齊治平特其餘今古神仙從此得
志心皈命禮以無入有委炁成形自鬱單六
炁電之祥難窮載劫迨天水五色珠之夢始
現其身一從白鹿以昇天再顯青羊而降蜀
非迹之迹自然而然降生天尊(衆和)太上老
君混元上德皇帝
衆仙捧日從天下五色流珠結聖胎
歷年九九應乾元誕日五三符洛數

得姓元因攀李𣗳出塵生即歩蓮花
天上天下獨爲尊相好端嚴俱第一
志心皈命禮變化無方神通莫測或爲千二
百老子應現諸天或爲百八十道君接引凡
界號不專於三十六號名非止於七十二名
雖法身充滿如虚空而妙體本來常湛寂混
沌萬變(衆和)太上老君混元上德皇帝
妙體本來歸至一化身千百未爲多
春爲上景夏老翁秋化神光冬童子
世號福神現玄武天稱星主理句陳

譬如寳月在虚空凡有澄波無不見
志心皈命禮功高列聖德冠兩儀布恵行仁
如春生於萬物隨機赴感似月現於千江拯
苦難於微塵濟黎元於浩劫四生慈父三界
仁師無量度人(衆和)太上老君混元上德皇
帝
三界衆生眞父母劫終劫始度天人
翦兇示相滅龎勲救疾垂慈起光映
華夏蠻戎俱受化昆蟲草木亦蒙恩
分身應化若微塵功德賛揚莫能盡

上來禮讃功德巳遂周成蓋以求太虚於言
象惡覩其眞盡盛德之形容難加其美況太
清之爲妙豈副墨之能知藐然豹管之窺甚
矣龍墀之瀆旣周賛禮諒沐鑒觀切念臣等
鑚仰玄風漸摩妙化非不恱抱一守雌之道
其無如抗塵走俗者何道愈逺神愈卑何自
致内觀之地心未澄欲未遣無由造常寂之
天哀此微生爽然自失惟願慈尊之矜憫特
施法力以提攜令臣等懴斷業縁早出沈迷
之網洗空結習咸歸清淨之風法衆虔誠同

伸懴悔
稽首皈依三清上無爲教主混元尊
太清道德衆眞仙太極洞神諸宰輔
臣等自從無始劫無明貪愛蔽眞心
或違千二百新科或犯百八十大戒
是非人我生邪見空色有無墮法塵
茫茫欲海了無津衮衮愛河那有岸
自恨此身無定故輪迴生死幾曾停
以今仰對大慈尊懴悔願成無上道
重告道塲同業衆靜心攝念露眞誠

受持十願結良縁消滅塵沙千萬罪
一願聖人壽萬歲二願天下溥安寜
三願道德常演化四願風雨順時行
五願老幼行慈孝六願夭閼獲全生
七願三途無苦難八願徧地息刀兵
九願水火不興害十願疫瘴不流行
罪從心起將心懴心若滅時罪亦無
無心無罪兩俱空此即是名眞懴悔
回向
向來朝禮至眞披陳懴悔賛揚功德並巳周

圎伏願不捨慈悲普施恩貺削愆尤於黑簿
罪垢風清紀福壽於丹書善芽曰長爲上因
縁志心稱念
太清顯化天尊不可思議功德
顯化設醮儀
宣衞靈呪請稱法位
具位奉行太清顯化醮法祭酒臣某上啓
太清玄元無上三天無極大道太上老君混
元上德皇帝道德天尊先天太后太乙元君
太清諸君丈人太清四輔河上丈人文始先

生三天四相洞神宰輔卿監一切仙曹太清
千二百官君左右金童玉女龍虎君三界官
屬一切威靈咸望洪慈俯垂洞鑒臣聞有物
混成强名曰道在希夷之表無形無名以無
情於恍忽之中有象有精而有物天地萬化
由之而出隂陽四時得之而成形色智力消
息之來者不窮進退存亡邪正之相尋何巳
苟無主宰於其間者烏能悠久而不息哉惟
我混元是爲道祖念羣有皆吾之有能不扶
持而衆生自我而生柰何委棄遂分靈於浩

劫將應化於微塵爲皇者師帝者師王者師
更萬世而無倦立天之道地之道人之道使
三才之咸安化被洪纎風行隱顯萬物歸而
不爲主其德乃貞百姓用而莫能知可名爲
大臣某蓬蓽賤士蒭狗陳人夙荷大造之恩
獲處下風之列分於道形於一雖同委順之
全知其雄守其雌未悟谷神之妙屬遇眞元
之令節諉爲祖炁之降辰八十一身猶是太
虚之全體七億萬劫不殊元始之初年蕞爾
寒微亦念浮生之易失慈尊哀憫特施餘澤

於含靈復命歸根咸使得長生之道修縁證
行庶逢開大有之期臣等致恭上香初獻
初獻宣詞
按如詞㫖諒逹天聰仰覬道慈俯垂省覽臣
聞自然者道由不生所以生生妙用謂神以
不有而能有有況元象隱於空洞而至眞本
於太無始乎無始終乎無終固難擬化生之
事今則非今古則非古豈容繫世代之時惟
其職教化以爲心不免和光塵而示體昔高
宗御極當歲在辰之九年以殷正紀時實斗

柄建寅之二月忽覩陽景重輝之瑞乃知眞
人出世之符八十一年極太陽之九數七十
二相又元炁之一初于北玄李谷以有光視
西蜀太官而爲盛由是姓名始著風化斯行
訪道元君明學者必有師之義隱德柱史見
聖人不遺世之心流玄教於中華演浮屠於
西域雖眞仙隱顯本非世俗之能知而紀傳
昭彰證以天經而不惑臣某等聞風譙郡訪
古瀨鄉撫遺迹之猶存恨生世之不早攀庭
檜而飈輪已逺濯靈池而仙體難瞻拜眞像

於丹青無異覩青天於雲霧考豐功於簡冊
僅能得泰山之毫芒空懷睠戀之心莫寓皈
依之志欽遇降生之日敬修慶賀之儀九光
甘液白玊文英遐想羣仙之上壽三玄紫柰
絳𣗳丹實緬懷萬帝之稱觴正希林之宴方
酣豈濁世之歡肯顧然道以慈悲而接物而
臣懷愛敬以事君精念潜通匪于其人而于
其意高靈昭答不享其禮而享其誠過望之
私不知其僣臣等再拜致恭上香亞獻
亞獻宣進狀

臣聞太初太易無象無形大道莫窮其宗祖
生天生地神鬼神帝玄功靡得而名言惟古
今道術雜出於百家而儒釋黄老並列於三
教雖禮樂非名法兵權之比然未如無爲自
化之尤高雖禪空異堅白同異之辭然豈若
不言善應之爲愈況靈寳眞一之旨洎金丹
性命之方大者可以致神仙小者猶能芘家
國道尊德貴是宜超上古而獨存巧妙功深
以故非中人之能識紛紛曲士徃徃危辭或
目以異端或毁爲外道且自然至理於茲又

何加焉彼小智自私見其不知量也臣謹與
弟子某等雖慚下俗毎誦玄經聞神明之教
而作興慕清靜之風而洗濯嘆聖去以踰逺
憐世降而愈卑吾道非乎獨不見太古羲農
之俗微言絶矣孰能明隂符道德之書幸吾
師震夙之辰爲我道興隆之託伏願恢弘世
教振策宗風三洞天書願全文之復出無爲
上道隨浩劫以長存乃若任造化以爲功齊
太虚而比壽皆眞尊所宜素有非小臣可得
盡言臣等拜手致恭上香終獻

終獻宣䟽
臣聞天地相合以降甘露坎離旣濟則生黄
芽以丹鼎英精旣迥殊於流俗則紅塵煙火
豈可奉於高仙茲因酌水之儀而效獻湯之
禮黄昏一七探囊願試於仙方白雪九還換
骨蘄分於餘劑臣等虔恭捧湯奉獻
進湯▲經
送聖
臣聞神潜恍惚無徃不存道在虚無有求輒
應況渺渺大羅之境而巍巍萬有之尊且求

於色相者巳非矧擬以去來者踰逺然旣因
人而倣爲此禮苟非循迹而莫致其誠是故
香花燈燭以表其宜詞䟽表章以通其意荷
高明之委鑒懼䙝瀆之貽誅茲賀禮之吿成
非飆斿之可挽伏想九光鶴蓋自碧落以來
迎八景龍輿凌青冥而上返臣等雲霄極目
涕泗交頥言有盡而意無窮形雖踈而心甚
邇當年白鹿尚可訪於譙城異日青羊安得
來於蜀郡臣等下情不勝攀戀之至謹稽首
拜送

回軿頌

太清道德顯化儀


















