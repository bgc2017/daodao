








道德眞經新註序能一
自然之道靜故天地萬物生於其中人爲萬
物之主故與天地爲三才焉老君在西周之
日故秉道德以救時俗道者清淨自然之道
也德者以法乆而失修而得之謂之德也故
曰道大天大地大王亦大是謂域中四大焉
蓋王者法地法天法道之三自然妙理而理
天下也天下得之而安故謂之德凡言人屬
者耳故曰人法地地法天天法道道法自然
言法上三大之自然理也其義云法地地如


地之無私載法天天如天之無私覆法道道
如道之無私生成而已矣如君君臣臣父父
子子之例也後之學者不得聖人之㫖謬妄
相傳凡二十家註義皆云人法地地法天天
法道道法自然即域中五大矣與經文乖謬
而失教之意也豈王者只得法地而不得法
天法道乎又况地法天天法道道法自然義
理疏遠矣源流既撓支派遂昏或宗之爲神
仙書或語之以虚無學論者非云先黄老而
後六經乃淺俗之談也殊不知六經乃黄老

之枝葉爾余少得㫖要故辯而釋之蓋清心
養氣安家保國之術也




















