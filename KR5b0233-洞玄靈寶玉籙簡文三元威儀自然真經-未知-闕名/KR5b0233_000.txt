








洞玄靈寳玉籙簡文三元威儀自然真經
天尊曰靈寳中元宫中舊有三部威儀二千
四百條自經龍漢之後至赤明元年上聖撰
校抄集要用使下教真人應得道者凡八十
條而今行焉
中元玉籙簡文神仙品曰奉師威儀宜燒香
凡修仙道當思經師所在之方心拜三過願
師得仙道我身昇度
中元玉籙簡文神仙品曰奉師威儀思經師
禮拜畢次思籍師所在之方心拜三過願師

得飛仙爲我開度七祖父母早昇天堂我得
道真昇入無形
中元玉籙簡文神仙品曰奉師威儀思籍師
畢次思度師所在之方心拜三過願念師得
昇度上登髙仙爲我開度五苦八難名入仙
録永成真人
中元玉籙簡文神仙品曰奉師威儀經師則
經之始故宜設禮三寳之宗籍師則師之師
故宜設禮生死録籍所曰度師則受經之師
度我五道之難故應設禮爲學不尊三師則

三寳不降三界不敬鬼魔害身
中元玉籙簡文神仙品曰奉經師威儀問訊
經師上稱弟子某甲惶恐言後惶恐再拜
中元玉籙簡文神仙品曰奉籍師威儀問訊
籍師上稱曰記弟子某甲稽首後稽首再拜
言
中元玉籙簡文神仙品曰奉度師威儀問訊
度師上稱具記弟子某甲言後再拜言
中元玉籙簡文神仙品曰師荅弟子威儀當
稱名上謝後言敬謝

中元玉籙簡文神仙品曰奉師威儀與師言
皆當稱弟子某甲啓不得但稱弟子
中元玉籙簡文神仙品曰奉師威儀男宫與
師言皆稱名不得稱姓弟子也
中元玉籙簡文神仙品曰奉師威儀女官與
師言皆稱名言不得但稱姓弟子也
中元玉籙簡文神仙品曰奉師威儀有所請
求規問法事當先禮經師籍師各一拜畢再
拜啓度師而自陳
中元玉籙簡文神仙品曰詣師威儀當宿昔

齋戒嚴装法服端恭待旦載馳載欣
中元玉籙簡文神仙品曰詣師威儀當正已
趨行稽首俯仰安徐容序歡然對神
中元玉籙簡文神仙品曰詣師威儀每當重
掌累足警行斂手心存上真
中元玉籙簡文神仙品曰詣師威儀每當一
心恭脩禮敬斂手信禮注念分明
中元玉籙簡文神仙品曰詣師威儀當專心
正已意志玄虚恭肅禮拜動止安徐
中元玉籙簡文神仙品曰詣師威儀揖讓禮

拜崇向無爲懽樂玄虚喜慶交至
中元玉籙簡文神仙品曰詣師威儀當澡洗
手足衣服潔素體有香熏氣合神景
中元玉籙簡文神仙品曰詣師威儀施禮問
訊當入齋堂燒香願念禮於三寳
中元玉籙簡文神仙品曰詣師威儀當施法
服科次左右端詳聽思中外應承
中元玉籙簡文神仙品曰詣師威儀當振喜
交集正顔直視祗畏悚息如履薄冰
中元玉籙簡文神仙品曰詣師威儀當執手

平坐儼然無虧爲衆所觀
中元玉籙簡文神仙品曰詣師威儀當修禮
既畢當思已身受生所犯念自舉勵
中元玉籙簡文神仙品曰詣師威儀念罪既
畢静思清虚存念神氣不相逺離
中元玉籙簡文神仙品曰詣師威儀諸念既
畢當起掃灑内外奉宣功勤效於恭敬
中元玉籙簡文神仙品曰詣師威儀有所稽
顙當起施禮然後還坐陳啓所心
中元玉籙簡文神仙品曰詣師威儀當安徐

聲氣吐納柔和勿得髙剛傷忤真氣
中元玉籙簡文神仙品曰詣師威儀當擇言
而道言以法音勿得輕忽妄及私鄙
中元玉籙簡文神仙品曰詣師威儀當勤行
直道勿得遊過徬徨二心
中元玉籙簡文神仙品曰詣師威儀當男女
各道勿得前却遲速相牽
中元玉籙簡文神仙品曰詣師威儀男女整
肅勿得低頭耳語淫視相當
中元玉籙簡文神仙品曰詣師威儀有所啓

索隨事以聞勿得避迴私自竊取
中元玉籙簡文神仙品曰詣師威儀當齎糧
自隨勿得煩損師門求取無猒
中元玉籙簡文神仙品曰詣師威儀當修整
爲意勿得糞草穢慢内外
中元玉籙簡文神仙品曰詣師威儀當正已
求真勿得懷挾背向不專
中元玉籙簡文神仙品曰詣師威儀當清虚
心口以注正真勿得飲酒濁亂神氣
中元玉籙簡文神仙品曰詣師威儀當恭慎

正事勿得稱道傳教假因精崇迷於愚短
中元玉籙簡文神仙品曰詣師威儀當整顔
慎言勿得調笑更相戲弄
中元玉籙簡文神仙品曰詣師威儀當端恭
承奉勿得側坐抵卧肘隱
中元玉籙簡文神仙品曰詣師威儀當直造
往反勿得攀牽傍徨遊颺
中元玉籙簡文神仙品曰詣師威儀師有所
問當斂板伏地稱名上對
中元玉籙簡文神仙品曰詣師威儀當持戒

自檢守死不移勿得雜念榮務塵濁
中元玉籙簡文神仙品曰詣師威儀當令同
氣形心齊平勿廣招引異𩔖之人
中元玉籙簡文神仙品曰詣師威儀宿止卧
息當著衣服思真安定勿得解脫裸身露形
中元玉籙簡文神仙品曰詣師威儀卧息起
止當渉履徐步勿得狠戾奔走驚駭
中元玉籙簡文神仙品曰詣師威儀冠帶巾
幘毎令整頓勿得露頭輕慢尊貴
中元玉籙簡文神仙品曰詣師威儀當懽心

欣喜如對大聖勿得瞋怒忿恚四輩
中元玉籙簡文神仙品曰詣師威儀當欣欣
吉慶勿得稱怨悲泣自悼
中元玉籙簡文神仙品曰詣師威儀當修禮
節揖讓進退勿得强弱相承無有尊敬
中元玉籙蕳文神仙品曰詣師威儀當念施
忠孝仁慈篤義勿行嫉妬懷抱不道
中元玉籙簡文神仙品曰詣師威儀當藏惡
宣善毎引四輩勿得毀謗抑遏頑短
中元玉籙簡文神仙品曰詣師威儀當思開

化廣度天人勿得閉匿遏塞頑人
中元玉籙簡文神仙品曰詣師威儀當開悟
愚短令入法門勿得蔽道隱真自取功名
中元玉籙簡文神仙品曰詣師威儀當念普
天同見法門勿得異念存想邪逕
中元玉籙簡文神仙品曰詣師威儀當念師
家普得飛行身得侍從上登大聖
中元玉籙簡文神仙品曰詣師威儀當請問
科戒勿得闞闚發泄經書
中元玉籙簡文神仙品曰詣師威儀當注一

事勿得傲戲弄師服翫開看箱篋
中元玉籙簡文神仙品曰詣師威儀當齎紙
自隨勿得輒取師家筆墨以供己用
中元玉籙簡文神仙品曰詣師威儀當請問
經戒尊承袐重勿妄宣傳要取名徳
中元玉籙簡文神仙品曰詣師威儀當與同
學共相教度勿得𡜍妬鬲戾爭竟稱己
中元玉籙簡文神仙品曰詣師威儀見人謬
誤有所不達當即開示令知罪失勿得哂笑
觀其成敗

中元玉籙簡文神仙品曰詣師威儀師行不
在當禮拜齋堂如見尊長勿得逕去
中元玉籙簡文神仙品曰詣師威儀當整肅
内外勿得書𥁞齋堂壁柱
中元玉籙簡文神仙品曰詣師威儀當素身
躡履勿得操持刀杖論及武事
中元玉籙簡文神仙品曰詣師威儀當謙下
自居恭儉遜讓勿自造意稱己嫉人
中元玉籙簡文神仙品曰奉師威儀常當朝
暝禮問動靜承奉温顔如敬君父

中元玉籙簡文神仙品曰奉師威儀離師左
右常當朝暝遥心禮拜目存心恭如對尊長
中元玉籙簡文神仙品曰奉師威儀師有吉
慶弟子皆當一心欣欣歡喜交集道成功就
福覆無極
中元玉籙簡文神仙品曰奉師威儀師有哀
憂弟子皆當心抱憂戚出入無懽
中元玉籙簡文神仙品曰奉師威儀師有疾
苦弟子皆當侍近左右親視氣息有如父母
中元玉籙簡文神仙品曰奉師威儀師有災

厄弟子皆當率諸同學建齋祈請以立功德
中元玉籙簡文神仙品曰爲師威儀當願開
化四方歸宗法教廣逺普天成就德流自下
門徒興隆
中元玉籙簡文神仙品曰爲師威儀當願弟
子受教聰明學業智慧意志日成
中元玉籙簡文神仙品曰爲師威儀弟子歸
情當加誡勵願得成就早出愛獄上登大聖
中元玉籙簡文神仙品曰爲師威儀弟子歸
心情丹意盡師當齋思内外相應無所容隱

中元玉籙簡文神仙品曰爲師威儀弟子不
及當加訓厲嚴整法教有過兒子
中元玉籙簡文神仙品曰爲師威儀弟子有
慶師當欣願道成德隆福流無極
中元玉籙簡文神仙品曰爲師威儀弟子有
憂師當慰接晨夕係心有若一已
中元玉籙簡文神仙品曰爲師威儀弟子厄
疾師當建齋晨夕祈請以立功徳拔度災患
中元玉籙簡文神仙品曰爲師威儀敷宣法
化當令弟子四輩平等齊同心腹無懷貳意

天尊吿太上大道君曰洞玄靈寳中元宫中
玉籙簡文神仙品目舊有上元中元下元三
部威儀部有八百條三部合二千四百條皆
金書玉字仙都左公總録於中元宫中自經
龍漢之後淪於混沌其文攺易多不全舊至
赤明元年上聖撰校抄集要用部有八十條
三部合二百四十條祕於三元宫中以玉華
之女金晨玉童各二百四十人燒香侍經檢
録漏慢依玄科四萬劫一傳神真下教運度
促急道須真人四百年下世教化四十年中

聽令三傳年限未充輕宣靈文七祖囚於地
獄身負風刀萬劫無原
天尊言自然威儀諸天之俯仰真人之儀軌
得肹之者皆億劫因縁先身宿有金簡玉名
神仙品中應得仙度故見其文以成其真修
之者則馳騁龍駕白日登晨奉之者七祖即
得去離地獄上昇天堂逍遥中元王仙宫中
門戸清肅萬災不干三界敬護萬神朝門其
道尊貴宜祕之焉太上稽首作禮奉承要言
洞玄靈寳玉籙簡文三元威儀自然真經
