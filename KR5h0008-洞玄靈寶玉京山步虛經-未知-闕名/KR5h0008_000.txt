








洞玄靈寳玉京山歩虚經
玄都玉京山在三清之上無色無塵上有玉
京金闕七寳玄䑓紫㣲上宫中有三寳神經
山之八方自然生七寳之𣗳一方各生一株
八株彌滿八方覆盖諸天色羅三界為無上
大羅天
太上無極虚皇天尊之治也其山林宫室皆
列諸天聖衆名籍諸大聖帝王高仙真人無
鞅数衆一月三朝其上燒自然旃檀反生靈
香飛仙散花旋燒七寳玄䑓三周匝誦詠空

洞歌章是時諸天奏樂百千萬妓雲璈朗徹
真妃齊唱而激節仙童澟顔而清歌玉女徐
進而跰躚放𥥆窕而流舞翩翩詵詵而容裔
也山上七寳華林光色煒爗朱實璨爛悉是
金銀珠玉水晶琉璃𤥭璖碼碯靈風振之其
音自成宫啇雅妙宛絶諸天聞聲而飛騰勿
輟絃止歌嘆味至音不䏻名狀神獸龍麟獅
子白鶴竒禽鳳凰悲鳴踊躍
太上震響法皷延賔瓊堂安坐連花講道静
真清詠洞經敷釋玄文逺味希夷喜動辟仙

其時八風颺旛香花交散流煙蓊靄
太上稱善㢤無無日道義極玄玄妙覺大度
彌刼歴年道素𡨋語而寄二篇兆䏻長齋乆
思諷誦洞經叩齒咽㖡吐納太和身作金華
色項負圎光頭簮日華月英玄景手把靈符
十絶之旛斯徳巍巍道之至尊愔愔玄化太
上之真人矣將感太無動天老致飛龍降天
仙也三界九地大刼之周陽九百六之運水
火之灾亦皆消化玉清上道
三洞真經神真寶文金書玉字鳳篆龍編並

還無上大羅天中玉京之中七寶玄䑓灾所
不及刼曆再開混沌重判傳授真聖下化人
間其在五億五萬五千五百五十五重天之
最上天也去下八梵天日月之界九千九百
九十九萬九千九百九十億炁一炁三千里
諸天仙人名此山一曰盖天首山二曰彌玄
上山三曰羅玄洞虚山四曰高上真元山五
曰衆寳幽刼刄山六曰無色大寳山七曰周
觀洞玄山八曰景華太真山九曰不思議山
十曰太玄都玉京太山知此山名名入仙矣

山上七寳華林皆作
上清三洞道徳玄經文章食此華實為金光
仙人兆讀是經咽味至真道自成矣
　　歩虚吟
　(脩靈寳洞玄齋誦空洞歩虚章先叩齒三通咽嗽三過心存日月在己面上)
　(光芒灌鼻日從鼻左入月從鼻右入入金華宫光明出頭後煥然作九色)
　(圓象漙入玉枕徹照十方随我繞經旋廽而行畢又叩齒三通咽液三過)
　(存三素元君在金華宫如嬰児之狀真人齋皆如威儀法唯不用啓事出)
　(吏兵一節耳其餘願念禮拜悉依大法建齋初一過出吏兵非授經法及)
　(教外人不湏出吏兵太極真人寳貴此經宿無仙真之名不令見也)

洞玄歩虚吟十首
稽首禮太上燒香歸虚無流明随我廻法輪
亦三周玄元四大興靈慶及王候七祖生天
堂煌煌耀景敷嘯歌觀太漠天樂適我娯齊
馨無上徳下僊不與儔妙想明玄覺詵詵廵
虚逰
旋行躡雲綱乗虚歩玄紀吟詠帝一尊百關
自調理俯命八海童仰携高仙子諸天散香
花蕭然靈風起宿願定命根故致標高擬懽
樂太上前萬刼猶未始

嵯峨玄都山十方宗皇一岧岧天寳䑓光明
爓流日緯燁玉華林蒨璨耀朱實常念餐元
精錬液固形質金光散紫㣲窈窕大乗逸
俯仰存太上華景秀丹田左顧提欝儀右盻
携結璘六度冠梵行道徳随日新宿命積福
慶聞經若至親天挺超世才樂誦希㣲篇冲
虚太和氣吐納流霞津胎息静百關寥寥究
三便泥丸洞明景遂成金華仙魔王敬受事
故䏻朝諸天皆從齋戒起累功結宿縁飛行
凌太虚提携高上人

控轡適十方旋憩玄景阿仰觀刼仭䑓俯盻
紫雲羅逍遥太上京相與坐蓮花積學為真
人恬然荣衛和永享無期夀萬椿奚足多
大道師玄寂升僊友無英公子度靈符太一
捧洞章舎利矅金姿龍駕欻来迎天尊盻雲
興飄飄乗虚翔香花若飛雪氛靄茂玄梁頭
腦禮金闕携手遨玉京
騫𣗳玄景園焕爛七寳林天獸三百名獅子
巨萬㝷飛龍躑躅鳴神鳳應節吟靈風扇竒
花清香散人衿自無高僊才焉䏻耽此心

嚴我九龍駕乗虚以迶遥八天如指掌六合
何足遼衆仙誦洞經太上唱清謡香花随風
散玉音成紫霄五苦一時迸八難順經寥妙
㦲靈寳囿興此大法橋
天真帝一宫靄靄冠耀靈流煥法輪綱旋空
入無形虚皇撫雲璈衆真誦洞經高僊拱手
讃彌刼保利貞
至真無所待時𢦙轡飛龍長齋㑹玄都鳴玉
扣瓊鍾十華諸僊集紫烟結成宫寳盖羅太
上真人把芙蓉散華陳我願握節徴魔王法

皷㑹群仙靈唱靡不同無可無不可思與希
微通
太上智慧經讃八首
太上玄虚宗弘道尊其經俯仰巳得仙歴刼
無数齡巍巍大真徳寂寂因無生霄景結空
搆乗虚自然征日月為炳灼安和樂未央
學仙絶華念念念相因積去来亂我神神躁
靡不歴烕念停虚閑蕭蕭入空寂請經若飢
渇持志如金石保子飛仙路五靈度符籍
濟我六度行故䏻觧三羅清齋禮不素吐納

養雲芽逍遥金闕内玉京為余家自然生七
寳人人坐蓮華仰嚼玄都柰俯酣空洞⬤容
顔矅十日奚計年刼多法鼓㑹天仙鳴鍾徴
大魔
靈風扇香花璨爛開繁衿太真撫雲璈衆仙
彈靈琴雅歌三天景散慧玉華林七祖升福
堂由此歩玄音前世福末足斯書邈難㝷信
道情不盡圗飛乃反沈太上無為道弘之在
兆心
學道由丹信奉師如至親挹景偶清虚孜孜

随日新衆人未得度終不度我身大願有重
報玄徳必信然隂𢙣罪至深對来若轉輪
學道亦甚苦晨夜建福田種徳猶植樹種簣
而成山子䏻耽玄尚飄爾升青天修是無為
道當與善結縁太上至𨼆書名曰智慧篇拔
苦由大才超俗以得真靈姿世所竒曄若淵
中蓮
人行若有本皆由宿世功立徳務及時發願
莫不從善𢙣倶待對倚伏理難窮賢士奉法
言道亦在兼忘觧是太智慧上為太極公寳

盖連玉輿命駕御九龍金華警洞經捧香悉
仙童嘯經徹玄都鳴玉扣瓊鍾
竦身凌太清超景逸紫霄保無持法綱逰玄
極逍遥萬刼猶昨夜千椿如晨朝巍峩䕃雲
華手攀寳林條香烟自然去玄階與扶摇靈
旛順風散繁想應時消㓕智弘大混無為為
清謡
太極真人之辭衆仙常所耽誦不宣扵下俗
之人祕蔵金闕玉房之内也仙公曰冝傳至
人脩靈寳齋者也不可示浮華之徒慎之㢤

慎之㢤
玄師太元真人臨授許常侍掾太洞玄經玉
京山詇作頌三首同夕右英夫人亦吟誦之
　　頌曰
八㑹𡍼無宗乗運觀囂羅化浮塵中除觧衿
有道家聘烟忽未頃携真造靈阿虚景瞻瓊
軒玄鈞作鳳歌適路無軌滯神音舞雲波齊
徳秀玉京何用世間多左把玉華盖飛晨躡
七元三辰焕紫輝竦盻撫明真變踊期湏㬰
四面皆已神靈文無涯際勤思上清文何事

坐横𡍼令爾感不專隂痾失玄機不覺年嵗
分玄波振滄濤洪津鼓萬流駕景盻六虚思
與真人逰妙唱不我對清音無誰投雲中騁
瓊輪孰為塵土儔
太上太極五真人扵㑹稽山虞山授葛仙公
洞玄靈寳經各吟一頌
太上太極真人頌曰
太上太道君出示靈寳篇高妙難為喻猶彼
玄中玄自然十方土共仰無上僊大乎洞虚
經安坐朝諸天上寳紫㣲臺下蔵諸名山焕

爛龍鳳文戢耀在其間妙㢤太上道無為常
自然王候及几庶所貴唯貴賢宿命有福慶
卓㧞在昔縁法師轉相授寳信刼数年廣心
度一切大福報爾身供養必得道奉行成至
真大道無彼我傳當得至人
太上玄一第一真人頌曰
衆妙出洞真焕爛耀太清奉者號仙人體元
永長生逍遥戯玄虚宫殿羅其形蒨璨七寳
林晃朗日月精龍麟交横馳鳳凰翔悲鳴太
上治紫䑓衆真誦洞經捻香稽首禮旋行繞

宫城三周歸高座道王為應聲人主弘至道
天下普安寍
太上玄一第二真人頌曰
虚無常自然強名字大道𥾝(音/克)邈無邉際衆
妙歸靈寳閉目存至真精思䧏十老升仙永
無為靈顔常妙好渇飲玉池醴飢食金花草
净世度八難濟世諸苦惱
太上玄一第三真人頌曰
妙㢤靈寳經太上自然書奉者致得道號世
䧏真来受命宣道教真為超俗才事畢升神

仙宫殿治玄䑓時䧏崐崙山逍遥憩
蓬菜正一真人無上三天法師張天師頌曰
靈寳及大洞至真道經王唯有五千文高妙
無等雙奉行致飛仙玄居治虚空侍衛太上
䑓逍遥紫㣲宫萬刼猶電頃長存永無窮道
服已偹足豁落自冥通幽昩曰不知安坐覩
十方禮經三首咒
真人曰訣云侍經仙童玉女聞此咒皆歡恱
而祐兆身也是大經悉用此咒而禮拜矣若
直心禮經者亦心咒其文乃上仙祕之乎

樂法以為妻愛經如珠玉持戒制七情念道
遣所慾淡薄正氣停蕭然神靜黙天魔并敬
讓世世享大福
欝欝家國盛濟濟經道興天人同其願縹緲
入大乗因心立福田靡靡法輪升七祖生天
堂我身白日騰
大道洞玄虚有念無不契錬質入仙真遂成
金剛體超度三界難地獄五苦觧悉皈太上
經静念稽首禮
太極左仙公葛真人諱玄字孝先扵天台山

　授弟子鄭思逺沙門竺法蘭釋道㣲呉時
　先主孫權後思逺扵馬跡山中授葛洪洪
　乃葛仙公之從孫號抱朴子著内外書典
　鄭君于時說仙師仙公告曰我所授上清
　三洞太真道經吾去世之日一通付名山
　洞䑓一通付弟子一通付吾家門子弟世
　世録傳至人若但務吾經馳騁世業則不
　堪任録傳可悉付名山五嶽不可輕傳非
　其人也有其人者冝傳之勿閉天道也
洞玄靈寳玉京山歩虚經(終)
