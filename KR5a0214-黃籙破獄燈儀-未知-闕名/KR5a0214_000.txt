








二燈儀同卷爲七
　黄籙破獄燈儀
　黃籙五苦輪燈儀


黃籙破獄燈儀
　　　法事如式
伏以太極太虚眞人曰隂陽成象天地分形
晝夜旣殊昏明有異所以清浮表質九天爲
先聖之都濁厚流形九地爲鬼神之府九天

之上隂炁都消九地之下陽光永隔由是幽
冥之界無復光明當晝景之時猶如重霧及
昏暝之後更甚隂霾長夜冥冥無由開曉致
有沉淪北府受報酆都不覩光明動經億劫
是故
天尊以無上道力發廣大慈悲然九獄之神
燈救重泉之苦爽靈光下燭焕明北府之昏
衢和氣潜臻解釋丘寒之冰浦登命
三官九府百二十曹五帝考官巨天力士
同禀教戒㧞度亡魂莫不稽首歸依恭承慈

訓即得風雷靜息桐柱停閑火燄風刀擁蓮
花而布甘露冰㦸霜刄化琪樹而變騫林咸
隨果以受生俱廻心而嚮道一空地獄冥司
無留滯之𡨚共上天堂仙路有超昇之果福
霑幽顯慶及後昆功德巍巍稱量莫大敢憑
大衆同爲讃揚
上元金籙簡文眞仙品格然燈威儀科式至
重今齋官某人修建黃籙寳齋兼㸃九幽神
燈奉用追薦亡過某人恭以風雷地獄一切
冥官廣賜慈悲溥垂開度伏願黒風殄影霹

靂停聲戈㦸早息於飄飛肢體不至於分散
使其幽扄輝耀地獄澄清㧞度亡魂早超明
境謹懴東方風雷地獄之難所有
符命謹當告下
　　　舉玉寳皇上尊
　稱揚上徹十方界懴念下達九幽中
　燈光照耀於東方風雷地獄悉開曉
　飛戈飄㦸千般苦分散肢體萬種辛
　承茲懴念並生天覩此燈光生天界
　和不可思議功德

上元金籙簡文眞仙品格然燈威儀科式至
重今齋官某人修建黄籙寳齋兼㸃九幽神
燈奉用追薦亡過某人恭以銅柱地獄一切
冥官廣賜慈悲普垂開度伏願銅鎔柱折火
燼灰飛手足得免於躋攀背腹不傷於毫末
使其幽扄輝耀地獄澄清㧞度冥魂早超明
境謹懴東南方銅柱地獄之難所有
符命謹當告下
　　　舉好生度命尊
　以今稱讃天尊號尋聲救苦九幽中

　燈光相續照東南銅柱地獄悉開解
　所有銅柱大火焰並令停焰獲清涼
　承茲照燭出幽扄面覩天尊受快樂
　和不可思議功徳
上元金籙簡文眞仙品格然燈威儀科式至
重今齋官某人修建黄籙寳齋兼㸃九幽神
燈奉用追薦亡過某人恭以火翳地獄一切
冥官廣賜慈悲俯垂開度伏願火山息焰炎
檻停酸吞鐵變成蓮花食炭化爲甘露使其
幽扄輝耀地獄澄清㧞度幽魂早超明境謹

懴南方火翳地獄之難所有
符命謹當告下
　　　舉玄眞萬福尊
　聲聲上徹三清境句句下達九幽中
　燈光照耀於南方火翳地獄消猛焰
　所有風刀吞火苦變作蓮花甘露漿
　承兹懴念並生天覩此燈光皆離苦
　和不可思議功德
上元金籙簡文眞仙品格然燈威儀科式至
重今齋官某人修建黃籙寳齋兼㸃九幽神

燈奉用追薦亡過某人形魂恭以屠割地獄
一切冥官廣賜慈悲普垂開度伏願倒懸解
脫萬刄消磨三魂清爽於五宫七魄俱全於
四體使其幽扄輝耀地獄澄清㧞度冥魂早
生明境謹懴西南方屠割地獄之難所有
符命謹當告下
　　　舉太靈虚皇尊
　稱揚徧滿十方界天上地下咸使聞
　燈光相照於西南屠割地獄悉開解
　刀劔割體非堪忍萬劫受苦無出期

　燈光普照出幽冥一切窮魂生天境
　和不可思議功德
上元金籙簡文眞仙品格然燈威儀科式至
重今齋官某人修建黃籙寳齋兼點九幽神
燈奉用追薦亡過某人形魂恭以金剛地獄
一切冥官廣賜慈悲普垂開度伏願金鎚毀
鑠鐵杖銷鎔魂儀盡得於保全肢體不致於
零落使其幽扄輝耀地獄澄清㧞度冥魂早
超明境謹懴西方金剛地獄之難所有
符命謹當告下

　　　舉太妙至極尊
　志心徧禮十方界㝷聲救苦大慈尊
　接引燈光向西方金剛地獄悉搉解
　所有金鎚鐵杖難承茲道力盡皆停
　天尊救苦㧞隂關隨願往生諸天界
　和不可思議功德
上元金籙簡文眞仙品格然燈威儀科式至
重今齋官某人修建黄籙寳齋兼㸃九幽神
燈奉用追薦亡過某人形魂恭以火車地獄
一切冥官廣賜慈悲普垂開度伏願五車輪

脫猛火炎銷冥官大賜於慈悲亡者普昇於
快樂使其幽扄輝耀地獄澄清㧞度亡魂早
超明境謹懴西北方火車地獄之難所有
符命謹當告下
　　　舉無量太華尊
　歸依信禮三界上九幽㧞罪無量尊
　引兹燈燭破昏冥火車地獄停輪轉
　五車裂體四肢散一一車輪兵刃隨
　如斯萬劫受辛酸覩此燈光皆解脫
　和不可思議功德

上元金籙簡文眞仙品格然燈威儀科式至
重今齋官某人修建黄籙寳齋兼㸃九幽神
燈奉用追薦亡過某人形魂恭以溟泠地獄
一切冥官廣賜慈悲普垂開度伏願寒池温
燠霜刃銷摧沉淪盡沐於超昇凍餒咸資於
飽暖使其幽扄輝耀地獄澄清㧞度亡魂早
超明境謹懴北方溟泠地獄之難所有
符命謹當告下
　　　舉玄上玉晨尊
　歸命普告三清境慈悲應感救苦尊

　覩此燈光照北方溟泠地獄緫消釋
　所有寒冰諸罪苦願聞聖號悉停酸
　天尊哀憫救群迷早覩燈光生淨境
　和不可思議功德
上元金籙簡文眞仙品格然燈威儀科式至
重今齋官某人修建黄籙寳齋兼㸃九幽神
燈奉用追薦亡過某人形魂恭以鑊湯地獄
一切冥官廣賜慈悲普垂開度伏願眞君降
福獄主儲祥鑊湯變作清涼鼎沸化爲甘露
使其幽扄輝耀地獄澄清㧞度冥魂早超明

境謹懴東北方鑊湯地獄之難所有
符命謹當告下
　　　舉度仙上聖尊
　稽首歸依大羅境隨機赴感元始尊
　不捨慈悲降道場引此燈光照東北
　鑊湯煑漬願停沸四肢爛潰得完全
　天尊慈憫救群迷覩此燈光生天界
　和不可思議功德
上元金籙簡文眞仙品格然燈威儀科式至
重今齋官某人修建黃籙寳齋兼㸃九幽神

燈奉用追薦亡過某人形魂恭以普掠地獄
一切冥官廣賜慈悲普垂開度伏願鞭箠永
息拷掠常停魂儀勿落於刀山身體不掛於
劒鍔使其幽扄輝耀地獄澄清㧞度冥魂早
超明境謹懴中央普掠地獄之難所有
符命謹當告下
　　　舉上下方救苦尊
　一心皈命十方界尋聲赴感救苦尊
　引此燈光照中央普掠地獄悉開解
　所有鞭箠諸罪垢願聞聖號悉消除

　天尊哀憫救群迷一切冥魂生天界
　和不可思議功德
　　　諷經向來回向
伏以神燈照耀九獄開明三天啓拯拔之門
衆聖降慈悲之澤向來關讃神燈伏願乗此
功德解脫牢關萬罪祛除百神來衛九天仙
樂迎歸妙化之堂三洞靈旛導引超生之路
仰憑道力爲上良縁念
太乙救苦天尊無量不可思議功德
黃籙破獄燈儀終
