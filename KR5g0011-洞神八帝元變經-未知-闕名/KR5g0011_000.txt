








洞神八帝元變經序滿五
原夫世塗莽昧利害之道難知得失未形安
危之機罕識故蒼生庶類莫不闇步艱難之
裏顛墜險阻之中所以取困於斯者皆不能
逆見存亡致兹危殆故聖凡所寳者命也賢
愚共愛者身也然則聖人好生故設教以防
其事以律令威過失之心禮法開敬讓之路
卜筮去是非之惑此雖濟生異道扶教遏非
猶殊途之一致別贊而同功也養生之要道
莫過於避害避害豈踰於去惑去惑莫尚於

卜筮卜筮莫先於鬼神鬼神之爲用也或見
徴祥於天文或露祅災於地理或構吉凶於
人事易曰知變化之道者其知神之所爲乎
神者藏往知來曲成萬物故人能通神則與
其齊功非銷災益智而已然召役之文其來
尚矣故東方朔翼奉漢朝稱聖景純韓及晋
代表竒然則隱逸巖林獲功效者不勝其數
且久傳斯術遷流綿邈辭㫖踈缺難以具聞
假有獲驗之賢恐泄之而招禍莫不飲效故
懷阻於傳授自非金蘭之友投分之交豈容

吐實以形其事必有應符契道分資役術者
方可逢其師獲其㫖要然世傳斯文者是沙
門惠宗之所撰録神圖藥物不過三紙悉改
换藥名令人不識又與本草殊爲乖背余弱
冠好術厭世希道研磨兹文未曾言倦但章
呈詭闕無可牽尋斯術玄徴效之者寡所以
吁嗟爽友無可諮曰余既好之不已志在研
幽遐邇求師勤於諮訪遂遇先達者經驗斯
術余則寤寐宵興伏膺曩日親蒙口授咸决
所疑并得刊正藥名餌服節度符用委悉及

禹步尺版祭立壇儀徴驗雜候斯等宗㫖咸
得其要今遂推觸類長之隨所宜應次第立
目合爲十五篇其學斯術者必先識次第善
於文要故建提綱紀目爲其經首提綱紀目
第一君靈體别功用大殊露彼幽通令人所
慕故以神圖行能爲第二行術進㫖各有吉
時動靜所依莫不循日故以論時節要爲第
三步綱及祝惟宜預習召驗所期用爲最急
故以禹步致靈爲第四符功與術徴驗是由
習若閑通施無不速故以服符見鬼爲第五

藥味敗虧人心不專神則不降畢備新香志
在恭恪靈祇方下故以餌藥通神爲第六凡
欲修法義須寬靜若不見置行術無由得效
故以神室處所爲第七蔬餐素服足以感神
節儉非久無以成誡故以術人服膳爲第八
惟清惟敬可以招神明靈降福惟感其意故
以齋中供潔爲第九設哺有方食必有數薦
味差殊祈召致違故以布坐奠餚爲第十群
神將見先兆其候若不預知或生恐怖故以
徴驗見形爲第十一已得通靈慮其擾亂趣

欲傳通不勞輕露故以淺取輕用爲第十二
役使人多被殘害皆由馭之無法以罹此損
故以持神馭伏爲第十三人恃所知多求衒
販泄於非類必致夷滅故以誡身保命爲第
十四庸人不信好爲詭謗愚冗無知或輕譏
毁故以先達已驗爲第十五余敢竭駑蹇裁
之鄙見皆以義類相從爲之章句其經㫖所
用皎如白日文辭璀璨婉然成章雖不博盡
群言亦謂所宜咸備庶好求秀悊研覽而具
備焉

洞神八帝元變經
　　　提綱紀目第一
黄帝曰南斗史佐八大鬼神名曰皇天使者
各有爲直日來下人間徧遊于世營護學道
之人其有清身重法懇切尊事之者必能形
見爲人勝友行住坐卧與人相隨吉凶之事
必先誡告萬象潜萌莫不預曉能遏未然之
禍堪致無形之福萬金非重此法可祕苟能
慈順忠素不拘名宦淡然養性如若不知止
自爲己專於道者猶須盟歃方可傳通脫以

此道輕示庸竪衒販功能漏泄神意凡於授
受各無利益愼之勿以傲慢輕泄反殃
黄帝曰術者所務在於潔志一心專求繫念
靜照觀行晝夜無怠拘攝身心絶於亂想亂
想則心識不澄心識不澄則境界不明境界
不明則不能鑽微洞幽妙鑒無象豈有逸志
懈墯而能感物者哉其能不貪軀命而以專
求爲務者若决摩霄之水以注千尋之壑其
易也如此直有好善之名而無懇志之實者
若引幽澗之泉倒越中天之嶺其難也如彼

然世俗麤事泄慢不勤猶無功效況至道㝠
沖而不鋭志可以輕致者乎勉之務在勤心
耳
凡行術者必須預習禹步及與祭文術中法
用並須闇誦口持使其熟利藥物奠餚特欲
精好可以庚寅日入齋中合藥書符以庚子
日平旦寅前入室置座備設懸符帶符禹步
服符服藥並訖方執版讀文向壇祭之經文
所用不得蹇澁澁即致驗差遲此爲術次第
之綱維緫收大略之要紀置術之所必須逍

曠虚寂齋院神室彌欲灑淨香嚴衣服案具
最用精華進止威儀不得差失
　　　神圖行能第二
八大鬼神並是南斗史佐列宿羣神若有術
者精誠學道心業純粹好餌符藥閑習禹步
此等八神即來奉事如侍天官常加覆護安
營無怠而吉凶未象禍福始萌神能逆知預
來誡告又令術者常得斯益然群神呈效各
有所長業行殊能功用不一或能辟兵來敬
雪怨報讎或取藥供人令得仙道或招官除

謗致悅興財或令致眞見神洞鑒精魅或能
轉禍爲福取食贍飢或作醫巫預知生死千
里轉通令人聰慧廣取財金以供學者或令
田蠶倍收珍物盡致或令夜行禳盜辟虎追
奔斯等之效動延萬品若欲備言書不能述
略陳功用并寫神圖依經列次第條之如左
　淺青衣淺紅裙





乾第一鬼神名興文能興人辟兵所出入處
人常尊敬之能報怨讎事往來爲人除害能
却隂邪之事其神圓冠有三道𧙂以麥索着
古衣革帶右手持刀左手垂下
　淺紅衣淺黄裙青縁　







坤第二鬼神名興成能取萬年不死仙藥陸
地孔中有魚長一尺咸能取得與人餌食使
得長生壽萬歲昔有術者張雍宿靖刑辨董
宣等四人並使此鬼取食之應時得道今見
在陽遂山中不妨食穀而享長年
　青衣青裙並皂縁





震第三鬼神名興松能令人富貴封侯累代
禳諸讒謗身無非咎萬事得意常懷歡喜種
物倍收百惡盡止所願之事無不從心
　淺黄衣淺紅裙並皂縁




巽第四鬼神名興明能令人不習禹步不服
藥持此文三年自然通見鬼神昭然了了凡

世間諸鬼樹木水土山林門户井厠舍宅牛
羊猪狗蟲鳥狼虎一切精魅世間徴怪經書
所録有姓名者二百四十餘種悉皆盡見形
狀不服符藥直持此文三年成眞
　紫衣緑縁黄裙



坎第五鬼神名興兒若有曲事妄加若身不
實爲詐先能變化君主轉禍爲福高步獨脫

直至有驗若世遭儉飢又可使取飲食米穀
供用無窮
　淺紅衣淺青裙並皂縁　





離第六鬼神名興叙能令術人作醫巫預知
生死若人家有疾病了知差劇死生之證可
使取千里消息委曲之㫖令人耳目緫明取
金銀財帛置於人家祕之
　淺青衣淺黄裙並皂縁




艮第七鬼神名興進令人宜田蠶倍收又能

取珍竒可貴之物盡置家内又能取食魚肉
立至可使召女子千里之身隨意即至不傳
於他人必祕之萬金不得示人
　素衣青裙青縁





兊第八鬼神名興高能令人夜行無畏不逢
劫盜辟二十七惡驅役虎狼走及奔馬祕愼
之愼之
此八大鬼神兩神一對直日下來人間三日
一番循環相次受之者以其直日依經齋潔
室内户門西樞之間置座設祭呼名召之應
時即無差越百試百驗先賢後聖歷代遵傳
豈妄設空文誑惑後生何益於先達者矣若
好道之賢切敬祭之應時必效不踰於瞬息
　　　論時節要第三

兩儀興用謂之大造大造所要必計隂陽隂
陽所宗依於日月日月所樹名曰四時四時
呈效謂之通變通變致功能成萬物萬物所
生莫不因時之所用其利遐博故能裁成庶
類雕刻群有而萬象潜萌時堪引就品物盛
興時登遷易故時者引漸成形而所引不識
其成遷物令朽而物遷不覺其朽故時切妙
密厥用必然所謂蒼生是賴日用不知惟達
者通鑒預悟斯㫖爲功必就時不可失凡諸
動時莫不因時故時之所用廣矣大矣無所

不宗若乃天時舛互則風雨不調地時不休
則玄黄罕育人時不減則彝倫頽毁而賢達
之遊於世或出或處或默或語者莫不候時
觀變然後獲安堯曰欽若昊天敬授人時吕
望曰時不再來難得而易失難成而易敗者
惟時之謂歟故時者動天地感鬼神成人事
可謂三才備用六合神功者也然道術所宗
學者所務莫不趣法隂陽遵候時節必以令
月喜辰方可行術然所以致失者其惟過與
不及耳此乃亡機之巨害剋就之宏宗故失

之秋毫差之千里是以立功之士必寢志於
候時之境棲神於應機之域勤求一向棄命
損身罄心於此矣
常以仲季秋二春夏孟一月此之三朔並爲
上時春時木王木德主仁仁主吉慶然四時
之最莫尚華春春者乃是青升玄退之初萬
物咸新之始然則年光艷逸氣序葳蕤書靜
宵清炎凉適會時和景暢人性温柔寔術者
可以修志其修者或於聚落寬園之中或在
平原逍曠之所或入名山恬寂之處時乃荒

郊闡翠節物開妍竹蔭山階茅簷接菀花飄
異馥兼出萬規之模葉散殊倫更開千種之
様或園樓帶沼或綺棟連山或閑居隱室雰
霏霧裏或沖甍聳岫半入雲中哀禽巧哢風
度必聞水響崢嶸修流海至兹晨所尚可馳
龍馭鳳控鵠乘鸞策雲車而陟玄庭駕彩輿
而昇紫極況役術小文何往不就故夏爲次
時秋冬爲下時而春上時者非獨氣和時吉
亦欲就烏新卵及濕和藥夏中猶有晚烏稚
卵故以夏爲次時所以秋冬爲下時者恐鳥

卵淹敗腐藥勢不新致術遲驗故也事不得
已不及上次二時者探卵令乾秋冬行術亦
得充用不廢通神故經曰惟德是馨黍稷非
馨神明歆德何必專在祭餚藥物而已
潔齋日法　未入神室七七以來或事不得
已或七七以下乃至一七二七以來並得在
齋潔淨至庚子日始得入神室察之
合藥日法　預備藥物以庚寅日入神室中
人定亥時搗藥和合令訖並書符使了
服藥日法　以庚子日寅前入神室先禹步

服符然後服藥並訖方讀文祭之符依藥日
故不重言
祭時日法　朝祭平旦寅前夕祭人定亥後
神下日　興文興成(此二神寅卯辰/日下在人家)興松興
明(此二神巳午未/日下在人家)興兒興叙(此二神申酉戌/日下在人家)
興進興高此二神亥子丑日下在人家
　右八鬼神各有下日欲召之者庚子爲始
　入神室呼名祭而召之神見日限依法敬
　祭十五日來神悉見身與人言語與跡相
　隨任問從役

神見日時　神欲見時或在寅前或在亥後
或在夜半雖舛錯無常不離三時術者年時
所宜
凡受神役鬼之術蓋是玄洞隱祕之文道士
求仙之法或有吉人清心重道習靜好閑志
在養生潜神隱逸捐名棄位不染俗途寢寂
安虚不交於物者斯人致學必致得道非特
知微知彰而已或有君子懷仁履信體義行
忠志道雖深不能棄俗身染世塗亦得行此
唯恐漏泄未形輕露凶吉或爲神擾迫矯誑

生民遇斯患者罕不兵戮故非流俗所宜應
行必好之不已春秋未高亦不冝學年踰四
十可行此術然强壯之年行無尤悔假有韜
藴博深其堪寳密斯人致學或可無累若能
爾者可謂乾坤之水鏡六合之明心以後篇
目自有懇懃誡約故不復委云
　　　禹步致靈第四
禹步者蓋是夏禹所爲術召役神靈之行步
此爲萬術之根源玄機之要㫖昔大禹治水
不可預測高深故設黑矩重望以程其事或

有伏泉磐石非眼所及者必召海若河宗山
神地祇問以决之然禹届南海之濱見鳥禁
呪能令大石翻動此鳥禁時常作是步禹遂
摸寫其行令之入術自兹以還術無不驗因
禹制作故曰禹步末世以來好道者衆求者
蜂起推演百端漢淮南王劉安已降乃有王
子年撰集之文沙門惠宗修纂之句觸類長
之便成九十餘條種舉足不同呪頌各異詳
而驗之莫賢於先舉左足三步九跡跡成離
坎卦步綱躡紀者斗有九星取法於此故也

自兹以還更無異效可以尋研者矣其欲召
神見鬼禹步最爲急要步及呪文時須熟誦
利即神來生即乖闊故以前件效驗文圖列
之如左
禹步法於室内術人鋪前面向神壇以夏
時尺量三尺爲星相去之間率以清淨白灰
爲星圖及八卦之數術人立在地户巽上面
向神壇坐之方鳴天鼓十五通即閉氣步之






先舉左足踐離右足踐坤左足踐震右足踐
兊左足從右並作兊乃先前右足踐艮左足
踐坎右足踐乾左足踐天門右足踐人門左
足從右足並在人門上立然后通氣廼爲呪
曰
乾尊耀靈坤順内營二儀交泰要合利貞配
天享地永寧肅清應感玄黄上衣下裳震離
坎兊翼贊扶將乾坤艮巽虎步龍驤天門地

户人門機衡衛我者誰昊天旻蒼今日禹步
上應天綱鬼神賔伏下辟不祥所求如意應
時靈光不順之者並收伏魁綱之下無動無
作急急如
太上老君律令
　　　服符見鬼第五
符者蓋是天仙召役之神文學者靈章之祕
寳然則符文於術無所不宗故云玄文垂象
王者當有衰盛坤文兆靈百姓所以存亡變
怪見微室家必有善惡龜筴呈文筮者豈無

臧否符文已彰鬼神何能隱伏故道家以靈
文太版眞文大宇及都籙鬼符並是役神之
祕書階仙之典誥眞人隱要莫不因符能效
諸符之力也或致天神地祇或辟精魅或服
之長生不死或佩之致位顯達若備言功效
則書而莫盡所以略叙綱維其學者宜存志
矣

　　　　　　　　之乾符第一仙乾人興
　　　　　　　　文之臨之符乾上
　　　　　　　　懸之位在西北

　　　　　　　　　　乾符同前此乾神
　　　　　　　　　　姓劉宇伯升吞之

　　　　　　　　　　坤符第二仙人興
　　　　　　　　　　成柱下之符坤上
　　　　　　　　　　懸之位在西南

　　　　　　　　　　坤符同前此坤神
　　　　　　　　　　姓朱宇姜孟吞之


　　　　　　　　　　震符第三仙人興

　　　　　　　　　　松建綱之符震上
　　　　　　　　　　懸位正東

　　　　　　　　　　巽符第四仙人興
　　　　　　　　　　明玄精之符巽上
　　　　　　　　　　懸之位在東南

　　　　　　　　　　巽符同前北㝠神
　　　　　　　　　　姓張字魯龍吞之


　　　　　　　　　　坎符第五仙人興
　　　　　　　　　　兒大建之符坎上
　　　　　　　　　　懸之位在正北

　　　　　　　　　　坎符同前此坎神
　　　　　　　　　　姓焦宇君子吞之

　　　　　　　　　　離符第六仙人興
　　　　　　　　　　叙日精之符離上

　　　　　　　　　　懸之位在正南


　　　　　　　　　　離符同前此離神
　　　　　　　　　　姓馮字馬許吞之

　　　　　　　　　　艮符第七仙人興
　　　　　　　　　　進日原之符艮上
　　　　　　　　　　懸之位在東北

　　　　　　　　　　兊符第八仙人興

　　　　　　　　　　高太玄之符兊上
　　　　　　　　　　縣之位在正西

　　　　　　　　　　兊符同前此兊神
　　　　　　　　　　姓劉字孟元吞之

黄帝曰欲召八史通靈役使鬼神者必以庚
寅日人定時在齋室之中以桐板方三寸背
破向建朱塗板上閉氣以墨書之令八符當
時即成寢著神室之中至庚子日置着壇側

當位八方之上亦當日以朱砂畫八卦符吞

之見神之後乃止
黄帝曰此符乃是眞人神仙之所奉行若術
人精心勇切遵誡敬修謹依經法所制清淨
懸之必能立見鬼神隨念即至久服亦得白
日昇天豈獨通靈而已
　　　餌藥通神第六
藥之爲用廣矣大矣然則含靈通識莫不資
之所以存身故還丹玉液神仙之祕道異草
靈芝養生之要路故藥者可謂流形之命聖
達之心語其功也或能興雲致雨愈疾通神

威虎辟兵禳災厭盜或明人耳目或移人性
靈故金朱增年銀屑益夀石膏發汗大戟必
瀉麻黄見鬼莨菪拾針此乃藥性殊能無所
不致斯則與覆載侔功四時齊變功庸無盡
難得而稱焉
鬼兵一分(一名鬼箭今時鬼箭草是也㕮咀/取羽共帶皮而用之根葉枝莖非)
(所須也是山之中即有/此藥依時取任用之)
鬼扇一分(又方扇是苗處山澤中/偏饒此藥故不復言)
鬼軋一分(又名石軋此藥出處正是山隂石/上水流過之處石上水苔是也但)
(是諸山隂石上水流過之處即/有此藥石笞是形如水中苔)

鬼苗一分(又方用鬼督郵苗名爲/鬼苗見用之亦有效驗)
鬼臼二分(一本一分鬼扇根是此藥世間/常用易識故不復委細注之)
眞丹砂五銖(此藥出雄黃中然與雄黄少異/其形色黄明潤澤勝於雄黄不)
(甚有熏黄之氣然/猶是雄黄之類)
烏卵三分(易識故不廣言一月三日春時於/鳥巢中探取未經斷壞者良用之)
(苔須合藥及濕即須合可取十五許箇傾取/黄白著瓦器中日曝令乾刮取紙裏藏之擬)
(秋冬用所以乾之者此藥既是一時之物恐/非時而求之難可卒得故須曝乾以備不虞)
(臨須服藥當以泉水漬之卵令/其濕液然後和藥爲丸充用)
合藥法預備六種藥物令六味具足事事
新香不得腐敗依經擇取庚寅日淨持諸藥

取人定時在齋室中背破向建合搗細篩以
鳥卵閉氣和之爲丸合藥時不用一人知見
惟術者自掌泄即無驗徒費施功不可不愼
服藥之法　依經擇取庚子日寅前入在神
室先懸符帶符了次即禹步服符藥訖然後
祭之朝祭之前即須一度服符一度服藥暮
祭之前又一度服符服藥符服兩道藥兩丸
丸如梧桐子一日之程以此爲度服時必須
口含一丸良久令藥口中解散然後吞之不
得入口即吞致神不降但精心敬肅依法服

之十五日内此八鬼神悉來見身共人言語
百試百驗决得非虚也
若恐鬼神傳通虚誑譎詐不實者可以藥一
丸纏埋著初見神所立之處地中即所召鬼
神永世不能妄語向人此術厭之數用有驗
神良假爲此術衆事具足若不服藥無所見
要須服藥始得神通種種役問此術之中最
以服藥爲其宗要
學道人言勝先張魯稱道仙經有四十卷八
千萬言考研機實或藥貴難得絶穀不食而

仙叵得或食穀如常藥而萬年神仙所以然
者聖人不同各師其意故致如此常廣寫仙
方見藥問鬼鬼自識之語人善惡鬼神有信
實不虚言
　　　神室虚所第七
召役之法要在山中虚靜之處必不能遠尋
巖藪或於聚落之間訪覔寬閑園宅之中置
立齋院必是傍無孝家此室必須新造若事
不得已舊室亦得充用神室之中特不得曾
經停屍及六畜産污以香泥塗地洒掃勿使

不潔致術遲驗仍恐致室違經故圖神室儀
形如左









爲術之處置立墻院或竪柴施栅但令蒙密
闢不見内即得充用院方二十步若事不得
已寬窄任人去院内南墻西墻各四步置神
之室窒令三間間中丈六東間壁下術人地
敷鋪頭向北舒中間南向開户西間南西北
三面各開一户西間下三面門中置立神壇
高三寸積土爲之方八尺於四面各二階道
以白墡土和白草香末熟搗泥壇極令香白
可愛比至祭日令乾不得濕穢勿令臨時不
潔神室東置齋室大小方丈神室東西近南

角開門通齋窒以厚席簾之不用露見神室
之内又開方尺窗以紙糊使室内明了齋室
北又置一室亦令方丈齋室北面東角開門
令通此室此室北面西角通門擬術人出入
供祭具雜物悉著此室之中凡諸室門兼令
有簾有扇神室宜以箔簾之餘室以席簾之
　　　術人服膳第八
衣者可以禦寒濕可以表禮敬故衣弊則慙
避之志露服新則勇伸之意生垂纓鳴玉則
文雅之懷播擐甲持矛則雄武之情逸布衣

衰絰則悲悼之義存焉葛冠草履則希道之
心鋭矣以情隨服變意逐事遷表裏相感中
外合趣所以動術者之心致神來之意求善
者存性命視奢儉重肉美膳則驕誕長淫菜
蔬簞食必欲微神靜衣食者人事之急也故
道誡持之於先臭味垢衣猶非代俗所冝況
術者清嚴安可輕耳其要者也必去奢節儉
雅素爲眞或著葛巾或鹿皮冠裙衫或裙襦
帛袜或氈靴並得充用衣裳新淨若賔遊遠
處必不得已始取俗服新衣亦得充用

術人在神室東壁下地敷氈被褥席並得行
用者也
術人日得再食食粥食鹽亦得食飯與果食
常欲少不可飽令體内虚弱弱即神祇易着
强即召神難成可預儲十五日調水及食菜
等皆令備足不得觸禁日日遠輩無致諠雜
務在清虚寂靜爲最
　　　齋中供潔第九
人事之先莫尚於恭敬修敬之所先豈過於
鬼神故身恭可以服人心敬可以感物祈禱

之禮則先之以粢盛召致之儀必須預備以
齋潔當想神來思神所能存神所在惟清心
息不亂而已此外無所間然術者當以庚寅
日前三七日來在齋室中潔淨香湯七日一
浴不得色穢酒肉辛葷嗔怒之類並不得爲
尤不用出齋室浪與人言語獨在齋室清淨
勤恪專念神形不得懈怠睡眠以致驕慢若
能百日潔齋術驗彌速也從庚寅日前三七
乃至庚子日前並在齋室中潔清以己亥日
香湯洗浴即以此日夜四更中入神室敷設

祭具使了寅前入神室依法祭之從庚子日
入神室祭神以去彌須敬切儼然不得趣作
出入□磕蹲蹋以忤神威兼亂術人之想想
亂不精術必遲驗如人鑽火務在心速速即
應機遲即踈闊推此觸類可知神室之中曰
没以後荏子脂油爲燈然之不用過明如常
燈也置燈在術人鋪南壁下燈炷小大如簪
細頭又以絹籠之纔使朏亹類似白夜不假
分明即鬼神不安闇即人眼不見以意裁量
折中取用可斟酌脂油多少令得達曙不得

夜半燈滅中起續之致延紛雜令術者意亂
觸忤神來惟欲靜心爲務燈脂寧多而不得
少寧闇而不明一一依經不得差較
　　　布坐奠餚第十
靈祇分王各有其所宜布餚設饌必在其方
猶如分野儀無亂雜五色體殊豈容舛互然
則祈禱之文莫過於祭祀薦神致祐豈踰於
美食然則心無至誠群神不降奠味不謦則
餚徒設祭神所要惟務心切食精而已術者
當以庚子日入神窒户西間下壇上白茅爲

薦置
興文興成(此二神之座於壇上東面令坐整/當階道二座相去二尺餘座倣此)
(設/之)興松興明(此二神之座/於壇南面)興兒興叙(此二神/之座於)
(壇西/面)興進興高(此二神之座於壇北面燒白/香塗灑神壇及種種掃潔並)
(用此/香)
凡召役鬼神及祈禱皆用此香此香鬼神之
所歆響餘香非是所用也世人又名此香爲
茅田野之間偏饒此香晋陽山中最是所出
牛馬畜牧不食此草白茅爲薦此八神之坐
悉以白茅捩紐狀如藁薦形似傍箕還以茅

爲繩編之作經並不用麻茅薦大小方尺探
茅時若靈茅三脊者最良必無可取但令鮮
潔不得輕示穢污使神不響此乃神祇所坐
是以特用香嚴置八神坐以茅薦置壇四面
面别兩薦薦在壇内不得出壇二坐相去二
尺坐去角二尺則别一帊黄絹爲之大小方
一尺八寸神坐前各置一帊悉着坐東令神
東面受祭置設帊訖然後帊上設食帊别兩
盞盞中安酒必滿着不得令少酒醇清不得
添和使有灰水酒必須自醖事不得已始可

外求帊别安脯必着鹿脯特須新淨不得腐
敗微燒令熟其脯方寸者二枚可爲設若無
鹿脯可求之牛羊雉兔亦得充用帊别安好
棗棗安四枚當用青州東陽所出之者特好
治事使之潔淨無塵垢並須完全不毁不蠹
敗始可堪用乾香美者方堪獻上若無東陽
可求隨郷所出亦得充用若七八月社中復
須設生棗亦得充用帊别安栗栗安四枚當
取幽州固安所出者特欲新香不朽壞者炒
之令熟去皮必使色貌黃潤氣息氛氲若無

固安者隨所出亦得行事帊别安餅餅安四
枚白餅糐熟不用脂煑餅徑一寸直漱白麵
爲之麵必須當年新麥不得蒼鬱作餅必須
清淨不得穢器及婦女爲之壇上四面面别
置坐坐東敷帊帊别設之食食數依經不得
損益奠必須餚不得一設再祭以招不敬之
失徹下之物宜術人服之必致神來之速祝
文以墨書桐板讀文跪啓告板廣一尺長一
尺二朝夕二祭常讀此文祝詞曰
某爲南斗按行天下除諸不祥與子爲友自

東徂西無復限礙我常食汝最上飯食當與
吾取金銀財帛隂密之事吉凶善惡未來過
去使我預知吾意所好盡皆令得無爽言信
今奉美酒香棗甘脯等饌庶事謦香願垂酣
飲醉飽爲度早來隨我永不遠離畫形爲友
莫相負失急急如律令
　　　徵驗見形第十一
自是之後即有影響或即見身或夢非常之
物但令心正不亂十五日來神悉見形當欲
見術人精神悸悸驚怕憧憧遍身毛竪體中

寒熱悚惚不安此神見之先徴獲驗之决候
初見神時但爲賔主之禮無跪拜之儀神初
見之時其形甚微倏忽之間漸漸分炳形見
未明不須與語彌加專念勤祭而已須臾形
露鬱耳分明璨然覩訖心念欲問神即答人
自道姓名於是相隨永不乖背但人鬼道别
幽顯理殊乍見群神多怒恐迫特須勇志不
得驚惶見說少時心自安帖因此相隨常爲
勝友潜萌任决惠察無窮徹視之眀自兹而
著術已訖即於壇上盡供備設竟夜醮神必

使酒沃滂沲散餚狼藉鼓舞盡情寤寐達曙
敬玩斯徴深懷欣泰令人神慶悅博盡歡娱
仍須七日以來寢在神室縱橫數祭不得習
常此外任行無復限礙必有官事牽纏義不
得已當以其事啓白神知方可出齋假出齋
外猶須自抑每事存心務令聲色和柔動止
庠序庶欲沈緩勿得驚神神初附人其如調
鷹馭馬不得不勤之於念慮凡與世交尚須
益敬況持神馭鬼安可輕哉當初受得神時
術人作十許日意情之中不用見人所以然

者乍得通神術人躭翫專味神談欣於效驗
每事必知所疑咸決逸於新愛所致此必須
自抑不得過然令人着邪返於正道此之證
候令預件告庶令術者深加防護就於休善
不得慢於舉範被人疑已近左道之謗君子
所恥之神術已驗令人百日以來神志怳怳
不能自安或欲勤産求富或欲學問立名或
欲規位希官或欲捐家隱逸如斯等比思想
萬端若逢此候特須忍抑不得隨神所欲種
種施造若不忍迫必有災累已過百日還即

清淨人神吉正永絶祅徴術人者宜須預識
深以防之
　　　淺取輕用第十二
受得神訖恐人情膚薄不制剋志靜心多矜
所知廣露凶吉或於帝王之所或在俗網之
中因神授訣泄其徴驗如是之徒反被兵戮
自古以來此輩非一若飲麤畧知之不用言
與鬼神爲友者故立斯篇微取少驗纔得通
傳而已如此用者決無灾橫全身兼術不亦
休乎

術曰淺取之法可依前大術一一無别唯不
須服藥餌直禹步訖以藥一丸置頭髻下又
以兩丸塞耳中又以兩丸内鼻中又以一丸
飾齒脣目臍中二七日内依法祭之即得見
神亦得具决吉凶雖見神形朏亹不甚分明
如藥眞受之者依前大法服藥求之十五日
内决定還得斯術效驗無往不剋唯恐麤率
不愼衒販猖狂希道求生反貽殃滅若能徧
知世事杜口不言預見安危懷之不泄止自
養生獲安而已者永無兵灾終離横禍必致

神仙享齡天筭財寳貨産坐延巨億榮位宰
輔立求可至但道士清虚寂靜爲務通人懷
遠棄俗清心豈可有希財職而論世利故略
說道要恐未能修凡所施爲無所不致所以
導初學者令知道義之宗耳
　　　持神馭伏第十三
黄帝曰人性能通鬼神而神與人道理有殊
神能告人吉凶而人塗與鬼神體别然後聖
鑒圖備盡性窮微遂乃闡幽顯用奬導群俗
數演術藝能役鬼神憑兹利益以致仙道凡

諸學者若已證聖心自明悟不藉餘縁其未
聖以還下及凡俗設有聰眀才智之賢索隱
研幽之士此等適可閑於庶務體識人倫凡
夫境界自有限量肉眼所鑒何能逆覩要籍
神傳方預不測是聖人垂文教役鬼神欲令
學道者逆覩未萌坐知萬里養生避害以致
兹益可謂仁人之惠其利博哉但人鬼之道
隱顯非類而合理會必難且以父子君臣言
之若父子情乖必有凶逆之徴君臣猜貳寧
無吞殘之戮況以有形世俗之人驅策㝠潜

無形之鬼斯趣微哉難哉而馭之非易故略
叙持神要用曉於將來冀味道之賢景行斯
益
凡召得鬼神與人相隨義如昆季事等朋友
必須終身思念懷敬數存不得廢闕使神心
怠傳事致虚以其虚損人心不平神知不平
神即忿怒與神成隙隙成多陷人以兵勿得
怠墯不勤以招殃釁
凡召得鬼神不得過禮寵之專從神語寵過
則神鬼驕驕即慢人人怒神即不平人神成

隙必陷人以害不可違失以致灾凶
凡與神居不得過行不善或殺或淫或佞或
盜或矯神言恐嚇覓物斯等穢污是神所惡
人以神惡人或不平人神成隙多陷人以害
若履忠信而行之必延福慶吉無不利
凡通鬼神者或令人性移易或令人健嗔急
性或令人躭行淫色或令人多貪貨賄此乃
所得鬼神性品不同故致如是必須審探分
明深自抑退不得任信神言致使人倫舛互
舉止改常以招殃禍

凡鬼神體性惟欲廣道吉凶博傳衆事彰其
驗者衒露功能必須抑忍不得浪泄唯可心
知不得口道道即來兵泄即致害斯事如影
之隨形響之應聲特宜靜愼即不罹惡
凡與神居鬼神之性專欲令人傳其效驗騁
其神著以露功能人亦抑之多爲鬼神反來
耗擾或令人飲酒過度猖狂㹡厥精彩昏錯
怳然不安唯可堅忍勿爲彰露須臾之間還
自安靜但於至親眷之所或在款曲朋友之
間靖密熟鋉知其賢善或可託以龜筮或可

陳其夢想或相氣色或假醫方或因脉候之
中種種假託微依神告趨作傳通必宜以實
爲其利益一則暢泄神心以致欣悅二則申
事以精便加穎利永無痾疾神不見尤得濟
拔困厄救度危亡廣利群生爲世備益可謂
次聖以還爲人父母眞人廣濟何以加兹斯
則後食獲利之道唯英明聖達之流乃能精
心於此
凡役鬼神之法不得將不急之事令神卜度
此名無理用神不疑之事人情所及者亦不

得故問此謂勞神神或不悅不悅即於人致
凶害但惟欽敬請問吉凶無不利矣
凡欲役鬼神之法特須靜愼敦厚謹宻慈愛
先持身心然後方可持神特不得慢神不得
過爲寵着唯得微行假託以暢神情備如上
說此持神之經綱紀又安知序目千誡萬愼
唯須敬神閉口不泄爲務漏即殃禍立至兵
戮無疑愼之愼之故聖人有言追悔不如預
防斯之名教非虚論
　　　誡身保命第十四

黄帝曰聖人保命之最莫上於身心利害身
心豈過於善惡善惡所起本心心法不住攀
縁是用所縁者名曰境界能縁者名之曰心
故萬品所起莫過於心萌於心者名曰行業
行業所標名曰善惡故縱欲爲惡息貪爲善
善者能爲濟俗出塵之益惡者必作敗德染
穢之資故聖人知無形而用心者也形不自
運者心也然心不託於身則不能顯班備用
身不藉於心則亡滅不起故身心體異而理
符致用萬善而趣一故能表裏爲用動靜相

持身無獨往爲心所使心法不淨唯欲攀縁
身量無涯納行不息故心爲凡聖之根身爲
苦樂之聚聖人知患生於心愆必由己是以
清心除患潔志消愆凡俗之流其即不然肆
情縱欲不知欲出於心侮慢矜奢不知慢生
於己唯騁愚暴不顧其身故以禍難所階由
之不識危亡自此日用不知故聖達慜愚而
興教道欲令學者夷志以息事源拘身以遏
貪緒故設禮儀所以成俗陳仙道所以出塵
二教備聞致濟群俗而未達還無以還無預

鑒未象故遵之祕術召役鬼神庶以逆見存
亡預知利害令去危就安以致仙道故志逸
者慕道以存生好寂者清神以息務自非藴
解中心藏言不納何以策馭群靈保其遐筭
略陳誡身所要云爾
凡役鬼神者其事極難必須靜愼省作交遊
不用向帝王宰相之間過爲關涉多喜不忍
所知泄其神效漏即披倡死亡交至此則誡
愼之誡愼之
凡役鬼神者永世不得語人自道役使泄即

殺身死不旋踵且父子之間不用令知況百
姓浪人而得聞此終身閉口不得輕泄泄即
致禍以自兵屠此則身誠愼之愼之
凡役使之人自恃其能恣行不善或矯變神
言恐迫取物或伺人灾隙衒賣求利或欺詐
百端詭誑千等如斯過失書不能盡所謂負
乘竊據滅不踰時明神有知必加殛罰是則
勤誡可不愼歟可不愼歟
　　　先達已驗第十五
嵇康宇叔夜晋大夫也時人稱其流輩山濤

向秀之徒號爲七賢而康藴業通經博極群
史作養生之論刊正典音好屬文筆尤工詩
賦學亮多謙英偉通識黄老沖虚之教玄洞
祕要之書莫不盡窮貫之心胷遂寫斯文畜
之不倦三年長嘯呼八神之名神乃見形爲
之驅役預識未萌坐延萬物神又授康琴曲
廣陵散名傳今日康竟不行禹步又不服藥
直寫禹步服藥之文懷而躭翫亦得見神種
種役問沙門惠宗者不知何郷人也但好斯
法繕寫此文未受之間遂在中嶽頂上夏坐

安居居日未終悉見群神任之驅使然仲舒
令巫火自灼林宗有知人之識佛圖澄云趙
必亡釋道安言秦必敗察斯皆因此術以致
其能若無憑賴竟與凡俗有何殊別然凡世
俗之人學此術者多生恐惑所以然者鬼既
非常人所見之物想預覩神逆畏擾害以此
疑懼信受致難遂使探賾之賢闇於知解雖
有避害之名而無離禍之實徒有攝生之志
終無延壽之眞皆由阻於通役以自防護余
每慜其事遂引先賢曾經驗者著之篇目庶

俟索隱志道之賢勤於斯事矣
魏永平元年有幽州人劉助高榮祖顔惡頭
等三人於幽州西山中學道經已七年忽然
大雪尺餘有一仙人自云我姓呼延宇道僧
即教榮祖上備教惡頭役鬼教劉助使此八
神助因與朱天柱作幃幄其洛京即天柱除
助作僕射尋作幽州刺史助教樂崇欣欣教
雁門王旭道人旭教永泰寺靜悊悊教弟子
僧儒儒教劉徽祖積積再於儒邊口訣具足
得之今故傳之冀仙術不朽每授與好事者

無不獲驗故左元放鄭思遠葛洪公眀景純
卜祤皆悉得之嘗見其法不能具備於此神
仙召役文圖祕呪證經東井沐浴之日役召
鬼神非得此不獲得之
正月十日時加亥二月八日時加戌三月六
日時加酉四月四日時加申五月朔日時加
未六月二十七日時加午七月二十七日時
加已八月二十二日時加辰九月二十日時
加卯十月十八日時加寅十一月十五日時
加丑十二月十二日時加子

右此天上東井没時以沐浴召諸鬼神皆得
如意來集役使得此日沐浴召請無不神驗
又使人富貴常與天仙聖人交通延年益壽
此乃道氣養神長生久視之要道也祕之不
傳矣


洞神八帝元變經













