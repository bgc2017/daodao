








靈寳自然九天生神三寳大有金書騰二
天寳君者則大洞之尊神天寳丈人則天寳
君之祖炁也丈人是混洞大无元髙上玉皇
之炁九萬九千九百九十億萬炁後至龍漠
元年化生天寳君出書時號髙上大有玉清
宫
靈寳君者則洞玄之尊神靈寳丈人財靈寳
君之祖炁也丈人是赤混太无元上玉虚之
炁九萬九千九百九十九萬炁後至龍漢開
圖化生靈寳君經一劫至赤明元年出書度

人時號上清玄都二京七寳紫微宫
神寳君者則洞神之尊神神寳丈人則神寳
君之祖炁也丈人是冥寂玄通元上玉虚之
炁九萬九千九百九十萬炁後至赤明元年
化生神寳君經二劫至上皇元年出書時號
三皇洞神太清太極宫此三號雖年殊號異
本同一也分爲玄元始三炁而治三寳皆三
炁之尊神號生三炁三號合生九炁九炁出
乎太空之先隱乎空洞之中無光無象無形
無名無色無緒無音無聲道運御世開闢玄

通三色混沌乍存乍亡運推數極三炁開光
炁清髙澄積陽成天炁結凝滓積滯成地九
炁列正日月星宿隂陽五行人民品物並受
生成天地萬化自非三元所育九炁所導莫
能生也三炁爲天地之尊九炁爲萬物之根
故三合成德天地之極也人之受生於胞胎
之中三元育養九炁結形故九月神布炁滿
能聲聲尚神具九天稱慶太一執符帝君品
命主録勒籍司命定筭五帝監生聖毋衞房
天神地祇三界備守九天司馬在庭東向讀

九天生神寳章九過男則萬神唱恭女則萬
神唱奉男則司命敬諾女則司命敬順於是
而生九天司馬不下命章萬神不唱恭諾終
不生也夫人得還生於人道濯形太陽驚天
駭地貴亦難勝天眞地神三界齊臨亦不輕
也當生之時亦不爲陋也所以能愛其形保
其神貴其炁固其根終不死壞而得神仙骨
肉同飛上登三清是與三炁合德九炁齊并
也但人得生而自不能尊其炁貴其形寳其
命愛其神自取死壞離其本眞耳九天生神

章乃三洞飛玄之炁三合成音結成靈文混
合百神隱韻内名生炁結形自然之章天寳
誦之以開天地之光靈寳誦之以開九幽長
夜之魂神寳誦之以制萬靈太一誦之以具
身神帝君誦之以結形九天誦之以生人學
士誦之以昇天鬼靈聞之以昇遷凡夫聞之
以長存幽魂聞之以開度枯朽聞之以發煙
嬰孩聞之以能言死骸聞之以還人三寳神
奥萬品生根故非鬼神所知凡夫所聞也夫
學上道希慕神仙及得尸解滅度轉輪終歸

仙道形與神同不相逺離俱入道眞而無此
文則胞胎結滯死氣固根眞景不守生炁無
津九戸閡塞體不生神徒受一形若寄炁而
行學得此法可坐致自然三寳尊重九天至
眞秘之大有九重金格紫陽玉臺自非天地
一開其文不出元始禁書非鬼神所聞竊之
者風刀萬劫魂死無生依科遵奉形神同仙
三元宫中宿有金名紫字刻書來生應爲三
清神仙之人當得此文有其縁㑹當齎金寳
奉師效心依科盟受閉心奉行愼勿輕泄風

刀考身修行之法千日長齎不關人事諸塵
漏盡夷心黙念清香執戒入室東向扣齒九
通調聲正炁誦詠寳章誦之一過聲聞九天
誦之二過天地設㳟誦之三過三界禮房誦
之四過天王降仙誦之五過五帝朝眞誦之
六過魔王束身誦之七過星宿停關誦之八
過幽夜光明誦之九過諸天下臨一切神靈
莫不衞軒一過徹天胞原宣通二過響地胎
結解根三過神禮魂門練仙四過天王降仙
魄户閉關五過五帝朝眞藏府清涼六過魔

王伏諾胃管生津七過星宿朗明孔竅開聦
八過幽夜顯光三部八景整具形神九過諸
天下臨三關五藏六府九宫金樓玉室十二
重門紫戸玉閣三萬六千關節根源本始一
時生神九過爲一徧一徧周竟三界舉名五
帝友别稱爲眞人十徧通炁制御萬靈魔王
保舉列上諸天百徧通神坐致自然太一度
符元君受生千徧通靈坐在立亡仙童玉女
役使東西萬徧道備馳騁龍駕白日登晨
元始天尊時靜處間居偃息雲宫黄房之内

七寳幃中熈夷養素空碧練眞耽咀洞慧俯
研生神理微太混嘯朗九天是時飛天大聖
無極神王玉輔上宰四恊侍晨清齋建節侍
在側焉憑瓊顔而妙感仰靈眸而開矜竊神
章而踴躍餐天音而蒙生敢乗機而悟㑹冒
靈盻而披心於是飛天大聖無極神王前進
作禮稽首而言上白天尊賤臣幸㑹得仰侍
靈軒不以短狹叨濯冥津重悟凝玄位登神
王總御生死領括天仙賞監七覺逺覽遐方
雍觀上宰對司侍晨方當乗機應㑹履九太

陽洞理隂符撫掌兆民大運將期數終甲申
洪流蕩穢㐫災彌天三官鼓筆料别種人考
筭功過善惡當分自赤明以来至上皇元年
依元陽玉匱受度者應二十四萬人開皇以
後數至甲申諸天選序仙曹空廢官僚不充
遊散職司皆應選人依元陽玉曆當於三代
更料有心積善建功爲三界所舉五帝所保
名在上天者取十萬人以充其任又當别舉
一十二萬人以充儲官如此之例或以宿名
玄圖或以骨像合仙或以滅度因縁轉輪或

以篤好三寳善功徹天或供養師寳爲三官
所稱或修齋奉戒功德積感或施散財寳建
立道堂或救䘏窮乏濟度天人或爲三師建
功充足天官有名考筭簿録三官相應皆逆
註種名上下有别毫分無遺又九幽之府被
東華青宫九龍符命使拔九幽玉匱男女死
䰟宿名有善功德滿足應受開度者取三十
二萬人以充甲申驅除之後開大有之民當
此之時生死交㑹善惡分判得過者眞爲樂
哉然三官相切文墨紛紜龍門受㑹鳥毋督

仙萬聖顯駕晝夜無間功過平等使生死無
偏此之昏閙亦臣之憂矣大期既切觸事闕
替恒恐一𣅂受罹公門伏聞天尊造大慈之
化垂憐蒼生開九天之奥以濟兆民明科有
禁戒非賤臣所可參聞然大數有期甲申垂
終運度促急大法冝行使有心者得於考筭
之中間於法音開示於視聽勸化於未悟者
也縁兹上陳懼觸天顔願見哀憨賜所未聞
於是
天尊撫几髙抗凝神遐想仰誦洞章嘯詠琳

琅良久忽然嘆曰上範虚漠理微太幽道逹
重玄炁冠神霄至極難言妙亦難超子既司
帝位受任神王飛天翼於瓊闕四宰輔於明
輪遐盻極覽領綜無窮雍和萬化撫料蒼生
今大運啓期三五告辰百六應機陽九激揚
洪泉鼓波萬災厲天四宫選舉以充種民三
代昏亂善惡冝分子當勞心兆庶疲於三官
興廢之際事須開能今以相委其勉之焉寳
書妙重九天靈音施於上聖非鬼神所聞明
眞有格四萬劫一行今冒禁相付子祕之矣

愼勿輕傳登命九天司馬侍仙玉郎開紫陽
玉笈雲錦之囊出九天生神玉章四輔列位
五老監眞太一命屐玉帝唱盟一依俯仰明
眞具典南向長跪以付飛天無極神王法事
既畢諸天復位
天尊重告飛天神王此九天之章乃三洞飛
玄之炁三會成音結成眞文混合百神隱韻
内名故太一試觀攝生十方領㑹洞虛啓誓
丹青自無億劫因縁宿名帝圖不得參見得
眄篇目九祖同仙當採擇其人應爲仙者七

百年中清齋千日齎金繒誓心依盟以傳愼
之則享祚漏之則禍臻享祚則福延九祖德
重山海招禍則考流億劫痛於毒湯風刀相
刑可不愼之焉
　　　始青清微天寳章
元始洞空無　三炁精上門　紫容觀太空
四明植靈根　妙化發東瓊　三翩起西崑
號應九玄清　五華帶錦雲　離羅煥神燈
七精耀北玄　飄飄上清畿　奕奕帝一尊
落落髙上章　羽童何紛紛　流香本無色

洞入萬仙羣　左迴三流劫　右轉九天關
金華纓玉童　八風舞空輪　四時無停機
青白早明分　九九改劫運　三三度一春
天地有終㑹　袐激歸在翻　洞明正一法
嚴修六天文　太平返空無　奉翊後聖君
　　　元白禹餘靈寳章
靈風起西門　錦雲生東瓊　三炁煥玉洲
流香乗東輕　玉華披風散　倐忽朗九清
騫林耀朱日　黃水逐月生　中有採芝童
衣羽戴飛青　飊景萬領風　逍遥宴縁軿

總御九空輪　運開萬稽程　左命三天文
右攝六天兵　檢炁返空洞　六度應運傾
劫運自有㑹　誰測敗與成　弘波輪靈罡
六合無遺刑　白屍漂長流　孤䰟因復靈
悲此去來際　乃覺正法明　至學加精修
東華結瓊名　欣有白簡人　相與樂太平
　　　玄黄太赤神寳章
洞關運天綱　五炁輪三微　紫户吐瓊簡
金門納神暉　八㑹交眞風　晃朗重名開
天際九清外　落落髙神迴　三色返空無

四候應玉畿　河侯巳鼓筆　五行潜相推
六度無終劫　運極乗炁歸　萬魔羅天布
羣兇竟吐威　兆民負災衝　積屍令人悲
妙哉正法文　理劫明不衰　至時拳相迎
契在九天飛　與爾期太平　放心無翮飛
靈寳自然九天生神三寳大有金書




