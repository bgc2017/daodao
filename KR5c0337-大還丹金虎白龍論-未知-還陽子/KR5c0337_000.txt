








大還丹金虎白龍論
　　　　蘇門山隱士還陽子述
夫燒丹錬藥須烹龍虎之隂陽駐命存形藉
養神氣之魂魄龍癡凝虎隂反成陽虎暗晞
龍陽化成寳神融馭氣魄反成魂氣泰神和
魂合而聖龍虎相凝成液神氣交馭爲眞神
水便是華池忘心即名抱一朝天控鶴須吞
眞魄之靈丹出世長生籍養精魂之靈氣此
則金丹祕訣神仙妙門能以改換精神變化
筋骨收卷形體出入而可有可無變現眞靈

來去而能存能沒桑田變易天地虚翻昇騰
而紫府玉清遊歷而碧霄金闕此即神丹憑
驗還返功靈世人枉鍊五金調和八石呼鉛
作虎喚汞爲龍妄配隂陽錯排水火誇三黄
是聖騁五礬爲神道理旣乖聖意全失㸔經
究義尋本窮玄亂立䂓繩逓生法則不從師
受强説已能斟酌藥名團量火候鑪泥八面
壇築三層呪祝神祇祭醮天地總是憑空造
作非理修持不覺體敗形枯顔凋鬢白虚勞
歳月枉役心神而望還丹萬無成耳余久耽

雲水早棄浮華棲止山林精窮物象修神鍊
氣反本還元息慮澄眞忘思靜一考覈鉛汞
杼軸丹經徹視玄洞之金書悟達三清之玉
訣然敢對持龍虎駕馭隂陽配金木以東西
定坎離而南北陶鎔日月錬成五色之玄霜
孕育乾坤化出流光之素雪仙方豈謬聖理
昭然一覩玄微明其妙旨遂著斯序分列兩
篇名金虎白龍論用彰鄙識將表同人儻有
物外君子幸留意焉
　　　識黄芽第一

夫黄芽者乾坤感合造化而成陽含隂魄隂
抱陽魂陽靈而血輝瑩撤隂眞而玉彩通明
比月而素光爭發對日而紅霞亂生全身鬐
鬛遍體鱗皴長於陽位暗與隂親與五金之
作主統八石而爲君明之者頓沖於霄漢昩
之者長在於風麈日用之而人不知奔波而
皓首無成
乾坤感合始成形造化元居北户生日月循
環魂魄滿隂陽交媾龍虎成分明本自從金
長誰悟偏能與水并無限徧於麈世裏時人

日用不知名
　　　識鉛汞第二
凡修大藥先明鉛汞之眞源合錬神丹須逹
坎離之正理鉛包隂髓是名虎而坎方汞産
陽精故稱龍而離位坎月離日會來往之梯
媒離女坎男合還返之網紀鉛受辛育故被
褐而懐金汞禀甲胎自著緋而含木鉛非世
錫汞豈凡銀鉛是天地之根基汞是隂陽之
靈氣鉛含日魄汞飲月魂鉛是眞鉛汞非常
汞抽五行之筋髓相結成金合兩象之精華

湆凝成液日虧月滿魂沉而自喪隂魂月缺
日盈魂消而𨚫終陽魄隂陽感合配成龍虎
之夫妻水火反交鍜出乾坤之丹藥陽能制
魄運行而自作金形隂巳成陽反轉而始成
神質隂陽滿足得爲出世之砂水火數終便
是騰雲之液紅霜鼎上吐爀爀之朝霞素粉
鑪中噴熒熒之瑞雪澄澄血彩曉日出於搏
桑湛湛冰輝秋月浸於寒浦晴峯俊鶴孤棲
桂樹之芳華晴漢横霓逈簇芙蓉之翠艶擣
研之際散芬馥之馨香剉碾之時流光輝之

洞徹變錬成寳服食冲天刀圭而頓便昇騰
羽化而翺遊鳯闕
世事忙忙無了程百年如夢瞥然榮不知道
有雲衢客剛自爭邀麈裏名欲駐流年泛太
清須知靈藥必長生純燒天地隂陽髓全錬
乾坤日月精嫁娶隂陽成匹配對持龍虎自
相吞㐲得離宫赤帝精感他坎户白龍液黄
茅秖此是根源自外徒勞虚費力若不曽逢
眞至人如何得到幽玄術火候須教終九轉
丹成直待周千日鑪上煙生五彩光鼎中藥

奮弘紅色刀圭一粒冲天漢逍遙頓躡三清
畔駕鶴秉龍役鬼神反笑桑田數廽換自此
長居碧落宫永共群仙醉金殿
日華兼月魄戊巳本爲君金木東西併隂陽
上下分减添依次序進退合先文十月懷胎
滿翩翩泛白雲
　　　師訪
共擬丹霄萬古存出麈心事苦曽論於今莫
倦頻相訪已似孤雲鶴到門
　　　師勉

早向忙中認取閑休將心力役機關花依時
節重開得水去東流定不還春色潜偷青鬢
髪風光暗換少年顔須知世事堪悲嘆盡在
莊周一夢間
　　　師貽
我今一一訣眞門古聖皆因此出麈昨日蓬
萊仙㑹裏長生籍上又添君
　　　師誨而餞之
松栢堅且貞澗水流復清勿久麈寰間是非
汚耳聆

　時光啓二年冬首中旬有七横峯先生永
　陽子杜希遁字忘機多事之秋避禍汶郊
　毎扺鄽中秖接大隱南陽公公頗奉道耽
　玄悟眞棲心閑雅若夫發跡揚名俟之知
　已夫爲交者有名焉有利焉余與公交非
　名與利毎一接未嘗不話道永日除玄之
　又玄外餘無所云故書先師藥訣相贈切
　希千萬保惜勿傳下士大凡方外之事豈
　使常人知之常人知之則自遭譴謪仙師
　曰欽承者紀名於玄録泄慢者責身爲下

　鬼又曰殃慶逮於九祖昇沉止於一形今
　以青山白雲爲誓勿負斯言千萬千萬


大還丹金虎白龍論
















