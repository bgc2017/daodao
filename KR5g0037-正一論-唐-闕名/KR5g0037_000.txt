








正一論(全眞坐鉢/捷法附)楹一
有客難曰蓋聞三生萬物大道無私賦命自
天皇天弗欺受載於地謂地必厚生非所迎
而來死非所送而去道法自然人亦則之吉
凶定分各自得也豈是要福所能逺禍乎且
聖人垂教應有定期如何世道參差或新或
舊九十六種各稱妙化道家復何以㫖教靈
寳一法二用故當服膺從之懼乖先王之法
行一差毫毛之機長懷千里之失望古興悲
諮疑莫辯是以望雲欽響踟蹰仙駕側席下

風仰延髙誨
答曰探微測妙之說辯幽論玄之事故當求
其理顯然徴其形跡爲據至理絶言非言無
以載其極至徳不形非形無以驗其有夫在
形言寧無善惡禍是福之所倚故明其有徴
也福是禍之所伏故明其有主也有徴有主
孰爲不信端形不招直影而直影自見知聲
無追順響而順響必至倚伏循環寧在定分
是以聖人立教遷善伐惡化惡伏善其化用
不一者寔關人情之有淳薄風俗之有興鄙

人淳則滋章不行禮薄則法令競起教以順
民化以從俗是以太伯文身於東夷仲尼褰
裳於覀祼誠非至德之盛化然應變有方行
藏之理抑亦在時博施於民而能濟衆者豈
曰無功蓋亦從物情而成業者耳若保專一
不離則天清地寧矣此則達人之髙尚非庸
才之所及一者正一也張君以正一統世八
極無二玄綱一舉六合同風天覆地載教養
修道非正一焉可得語其優劣哉余幸㑹大
明洪流闡化欽風先聖味道餘生羡章雲梯

馳情天路籍素移年閑虚巳日不勝飲露秋
松荷澤春芳魚悅水深鳥希木茂栖林一枝
闚河量腹但才愧尺短情非寸長智乏玄解
識非通悟鏤管鑒光何酬明誥
難曰聖人設教情無彼此何忌靈寳清齋㫖
教塗炭謝邪
答曰㫖教齋法及塗炭謝儀共出一卷經中
聖人豈容應令修天師之謝而不修天師之
齋若其齋可略其謝可換充靈寳闕者恐不
但天師不許深非葛君之意特由世學者欲

截鶴接鳬耳誠願其長短齊一然要非可相
換也
難曰塗炭儀所說云悉如靈寳法推之斯言
可得兼用
答曰塗炭法者由羣生咎障既深非大功不
釋宿對根宻非塗炭不解結考不解則學仙
不成厄世不度天師以漢安元年十月十五
曰下㫖教於陽平山以教衆官令入仙目王
趙修之卒登上道當爾之時塗炭之謝巳行
而靈寳齋儀未敷唯五符而巳豈得兼行推

年檢事足明爲謬斯乃造作支流穿鑿眞文
足此數字欲令張葛二教俱同一用信不足
有不信矣
難曰竊聞議者所說㫖教齋者天師以教治
官而巳此是小乗之法非靈寳道士之所宜
修
答曰天師所說云吾以此法教治官道民令
免災厄爲後世種民種民之許寧忘道士道
士之儔孰非治官治官不修種民焉度十苦
八難非功不濟功違正一難與論德在位謀

正君子同所懐寳迷邦蓋亦愚夫之所深有
失矣
難曰法以從善必可化以㑹時爲用㫖教齋
法雖眞而古拙凡朴通居凡素之跡不宜以
施盛觀
答曰夫信言不美古自常然美言不信今也
居之古不㑹今誠如來告未辯盛觀终何所
宜若所宜在我有乖大丈夫處𢈲之情必移
之於人豈得兼愛之㫖無欲觀妙情歸玄極
重察盛觀之意將非聖人之糟粕邪大音希

聲非無聲焉是以陽雷動蟄蠢蟲爲之解甲
大象無形非無形焉是以二儀覆載含生得
所戴履五行通風四時成俗萬物負隂抱陽
亭毒育養窈然而見精恍𠔃而示象子未帝
之先母無名之始師絶言之業資不可名之
教然後抱一以爲式矣陳言示形以爲不藏
至理病是以病也豈可同乎塊然之器木石
之流而齊於觀化者哉
難曰按前來說靈寳齋儀起於葛氏㫖教齋
法出自天師天師葛氏相去近一百許年葛

氏未生之前巳有塗炭不宜今者引入靈寳
敬如清㫖未詳葛氏所敷爲當可用而不宜
行邪
答曰垂拱而治洪堯之軌墳索爛然盛周之
風何必以結繩之純眞而苟貶書記之淡泊
也古而不今則質在文無今而不古則質喪
文行吾疑子以舊故見遺子乃以新知相嫌
大略爲疑者子復不文質彬彬耳
難曰若新舊之教理宜兼行而今子之所修
唯舊不新行與言乖的何爲許

答曰魚鳥異效各自得之飛沈川陸天情不
共五常同禀或剛柔殊操余蓬軀籜質紆曲
任風若水之念從善如流心忘得失不以寵
辱見驚志存天道無親踈間然不勝效新者
多邪復留心舊教耳何必非今世之古人後
生之一標誌哉
難曰天師大聖設教救物何令今者廢而不
修將非三天之法有鄙正一之化不神通邪
答曰上士聞道必行故松喬其人焉下士聞
道太天蓋亦丘壑之徒矣至道不行者豈非

松喬之黨尠丘壑之𩔖多故鳳麟罕出而莫
用雞駟雲疇以常馳不修之理居其然乎物
勢之所之若飊風之所衝人情之所注如驟
雨之所泊但飊風不可移崇朝驟雨難爲日
用耳道隱無名誰與名焉大辯若訥故誰與
辯焉知我者希則我者貴焉淩霜之幹不俟
陽春易彩既震之雷無待絃鐘示音萬羅捕
鳥成功一目鑚燧颺煙興自無朕何必須區
區於人物灼灼於榮華哉絶聖棄智民利百
倍絶仁棄義民復孝慈絶巧棄利盗賊無有

夫天化覆育仁教弘愍大聖恢恢全生濟物
豈得崇智棄聖喪德於慈聽者乎蓋非至道
之所取矣至道所取引心長霄之上投節清
都之官埋迹衆妙之門送心玄玄之無窮宴
朝陽以栖影庇太虚以席空揖虚皇以畢性
習玄老之祕蹤佩蘭蕙以齊芳尚松桂以易
容附青煙以傳誠留白日以照忠情無事於
易俗德自可以移風召良友於東華叱鬼爽
於北酆正一何所鄙哉想不惑於今日耳相
望吾子廓然自曉若被太陽於深夜矣




正一論

















