










玉音法事卷下養三
　啓經文
　　　道衆平坐　舉起敬讃　次三皈依
　　　次敷坐讃　誦念如法　表白啓經
雲篆太虚浩劫之初乍遐乍邇或沉或浮五
方徘徊一丈之餘天眞皇人按筆乃書以演
洞章次書靈符元始下降眞文誕敷昭昭其
有冥冥其無沉痾能目痊塵勞溺可扶幽明
將存殁由是昇仙都發如是上願者以今陞
入經座謹奉爲(某)増延壽算康泰身躬凡歷

時中吉祥如意伏願東華注算南極延生福
與海以同深壽比山而永固爲此因縁念福
生無量天尊延壽益算天尊長生保命天尊
無量不可思議功德
　　　開經法事
　　　看誦寳經經畢
　　　次舉促吟歩虚
　　　表白嘆經
詳夫三洞寳經乃萬天聖範結飛玄之妙炁
成大梵之龍章義貫浮生文垂永劫故天地

得之而分判日月因之以運行鬼神敬之則
變通人能奉之乃開泰是以詠之者形陟絳
霄聞之者身騰碧落莫不人天仰賴生化依
憑爲群品之津梁作衆眞之户牖不可得而
言之者其爲大乘經藴乎向來奉爲今辰齋
主某諷誦太上眞經其經也莫不開函演奥
響徹三天執卷吟哦聲聞九地當願侍香金
童結香字於天中典經玉郎進經文於簡上
即使愆消昔劫福降今辰存亡希開泰之恩
動植感生成之德乘兹善利遍悉莊嚴三塗

罷楚毒之勞九夜絶辛酸之苦洎手悠悠庶
品蠢蠢含生俱登六度之舟並上三清之岸
法衆䖍誠聞經讃詠
　　　次舉聞經　就手収經　次解坐讃
　　　次舉向來
向來誦經功德上祈眞聖保佑平安同賴善
功證無上道一切信禮
　　　次回向
天回雲漢結眞炁以成文地發琅函顯靈章
而出世功參造化利益人天

向來諷誦太上眞經稱念天尊聖號聲讃法
事功德無限勝因奉爲(某入意)伏願(云云)
　　黄籙啓經文
　　　道衆平坐　舉起敬讃　次三皈依
　　　次敷坐讃　誦念如法　表白啓經
劫仭寳臺香雲素蓋妙哉元始洞觀無礙諸
天大聖一時同㑹靈寳開圖鄷都罷對金籙
白簡九眞妙戒是謂津粱超度三界以今陞
入經座轉誦仙經當發如是願今辰奉爲黄籙
齋主(某)資薦亡過(某)神魂超昇仙界伏願朱

陵度命金闕化身逍遙快樂以無爲隨願徃
生而自在請法衆等異口同音爲此因縁念
太一救苦天尊九幽拔罪天尊法橋大度天
尊超凌三界天尊逍遙快樂天尊不可思議
功德
　　　開經法事
　　　虛皇號轉誦寳經俟經畢
　　　舉促吟歩虚表白嘆經
　　　靈寳嘆經
伏以元始祖劫化生諸天演碧落之空歌映

紫虚之鬰秀開明三景用普植於神靈敷落
五篇以保制於劫運或坐獅子之上或入寳
珠之中萬聖臨軒衆眞侍座是諸天之隱韻
非世上之常辭自然靈章故謂玄奥一徧而
同時稱善十過而枯骨更生其福難勝度人
無量以今亡過某運應滅度身經太隂諒其
仙品之未充孰謂神魂之暫滅有五苦八難
之報對無千和萬合之成眞當憑行香而誦
經尚冀迴骸而起死伏冀元始符命魔王歌
章上聞諸天普告三界致飛度於五户使混

合於百神落滅惡根疾除罪簿濟度垂死絶
而得生時刻昇遷魂神澄正俓執符而把籙
得保命以生根十轉回靈證死魂而受鍊皆
得度世應仙化以成人旁資億劫種親下及
幽魂苦爽皆上昇於仙品免長役於鬼官永
度三塗五苦八難超凌三界逍遙上清次願
今辰齋官(某)與家眷等遇值經法得爲貴人
身有光明魔無干犯萬神朝禮名書上清法
衆䖍誠聞經讃詠
　　　諷度人經回向

元始靈書諸天隱韻齊聲諷誦一言消萬劫
之愆異口同音十過度九幽之苦向來諷誦
無量度人上品妙經稱念天尊聖號聲讃法
事功德無限勝因奉爲黄籙齋主(某入意)
伏願六根清淨獲登黎土以聞經一性圓明
同入寳珠而證果
　　　諷并看度人經回向
靈書中篇可救三塗之苦本章上品能遷九
夜之魂向來諷誦無量度人上品妙經稱念
天尊聖號稱讃法事功德無限勝因奉爲齋

主(某入意)
伏願上昇朱宫憑百魔之隱韻貴生仙道同
七祖以超遷
伏願承元始之眞符死魂受鍊聽大梵之隱
語仙化成人
伏願衆眞鑒度列聖垂慈死魂受鍊以更生
異骨成親而超度
伏願已度者度承鍊度而仙化成人未生者
生獲更生而超離惡趣
　　　舉懴二十方天尊號

東方靈寳天尊　東方無極太上靈寳天尊
南方靈寳天尊　南方無極太上靈寳天尊
西方靈寳天尊　西方無極太上靈寳天尊
北方靈寳天尊　北方無極太上靈寳天尊
東北方靈寳天尊　東北方無極太上靈寳天尊
東南方靈寳天尊　東南方無極太上靈寳天尊
西南方靈寳天尊　西南方無極太上靈寳天尊
西北方靈寳天尊　西北方無極太上靈寳天尊
上方靈寳天尊　上方無極太上靈寳天尊
下方靈寳天尊　下方無極太上靈寳天尊

　　　五星天尊號懴五星
眞光普照天尊　日宫至眞大聖日中皇君
慧光朗照天尊　月宮至眞大聖月中皇君
流光輝照天尊　南辰北斗璇璣衆矅一切眞宰
洞淵三昩天尊　水府扶桑丹林大帝
十方經寳天尊　至眞無上三十六部尊經
　　　五嶽天尊號懴五嶽
東華上相天尊　東嶽泰山青帝眞君
南宮冶鍊天尊　南嶽衡山赤帝眞君
西靈寳德天尊　西嶽華山白帝眞君

北元總校天尊北嶽恒山黑帝眞君
中黄帝二天尊中嶽嵩山黄帝眞君







　　　日夜禮方次序

日舉唱禮始於東方次如下式

　東方　南方　西方　北方　東北
　東南　西南　西北　上方　下方
夜舉唱禮始於北方次如下式
　北方　東北　東方　東南　南方
　西南　西方　西北　上方　下方
　清醮都唱
臣衆等志心歸命東青西素南丹北冥四維
上下十方無極大道太上靈寳天尊梵炁天
君十鄕神仙諸靈官禮足䖍誠懴悔
　　　黄籙都唱

臣衆等志心歸命東青西素南丹北冥四維
上下十方無極大道太上靈寳天尊洞隂朔
單鬰絶之境虛無北界太隂黑帝五炁靈君
酆都大帝地府十王眞君冥關主宰一切神
仙諸靈官禮足䖍誠懴悔
　　　舉唱十方
東方無極太上靈寳天尊九炁天君東郷神
仙諸靈官九禮
南方無極太上靈寳天尊三炁天君南郷神
仙諸靈官三禮

西方無極太上靈寳天尊七炁天君西郷神
仙諸靈官七禮
北方無極太上靈寳天尊五炁天君北郷神
仙諸靈官五禮
東北方無極太上靈寳天尊梵炁天君東北
郷神仙諸靈官二禮
東南方無極太上靈寳天尊梵炁天君東南
郷神仙諸靈官二禮
西南方無極太上靈寳天尊梵炁天君西南
郷神仙諸靈官二禮

西北方無極太上靈寳天尊梵炁天君西北
郷神仙諸靈官三禮
上方無極太上靈寳天尊三十二天帝君玄
都玉京紫微金闕三清三境一十二炁天君
上郷神仙諸靈官十二禮
下方無極太上靈寳天尊九壘土皇四司五
帝十二仙𡖖九宮眞人神仙玉女無極世界
下郷神仙諸靈官十二禮
　　　五星都唱
臣衆等志心歸命日宫月府璇璣衆曜躔度

星眞水府扶桑大帝暘谷神王水府眞宰至
眞經寳一切神仙諸靈宮禮足䖍誠懴悔
　　　舉唱五星
日宮至眞大聖日中星君明皇眞人太光童
子丹霞玉女日宮神仙諸靈官三禮
月宫至眞大聖月中皇君素華夫人圓光童
子散輝玉女月宮神仙諸靈官七禮
南辰北極璇璣衆曜三台七星二十八宿周
天三百六十五躔度星中大神星宮神仙諸
靈官九禮

水府扶桑大帝暘谷神王三河四海九江水
帝十二河源水府神仙諸靈宮十二禮
至眞無上三十六部尊經諸天寳藏十方正
法侍衞經與一切靈司諸靈官三禮
　　　五嶽都唱
臣衆等志心歸命五嶽五山五帝眞君飛仙
眞人名山洞府得道神仙諸靈官禮足䖍誠
懴悔
　　　舉唱五嶽
東嶽泰山青帝眞君飛仙眞人名山洞府得

道神仙諸靈官九禮
南嶽衡山赤帝眞君飛仙眞人名山洞府得
道神仙諸靈官三禮
西嶽華山白帝眞君飛仙眞人名山洞府得
道神仙諸靈官七禮
北嶽常山黑帝眞君飛仙眞人名山洞府得
道神仙諸靈官五禮
中嶽嵩山黄帝眞君飛仙眞人名山洞府得
道神仙諸靈官十二禮
　　　禮十方

志心歸命禮東方(和)無極太上靈寳天尊
志心歸命禮南方　無極太上靈寳天尊
志心歸命禮西方　無極太上靈寳天尊
志心歸命禮北方　無極太上靈寳天尊
志心歸命禮東北方　無極太上靈寳天尊
志心歸命禮東南方　無極太上靈寳天尊
志心歸命禮西南方　無極太上靈寳天尊
志心歸命禮西北方　無極太上靈寳天尊
志心歸命禮上方　無極太上靈寳天尊
志心歸命禮下方　無極太上靈寳天尊

　　　次知磬舉禮足各長跪歸命懴悔
臣法衆等志心歸身歸神歸命十方無極大
道太上靈寳天尊臣聞混元設教常清淨以
爲宗穹極享誠匪齋盟而不格將感通於上
聖先蕩滌於纎瑕遵奉典彛許容懴悔以今
(某時)焚香朝眞禮聖懴悔今辰醮主(某)自身
與合家長幼等自從前世乃至今生或身心
口三業六根多諸誤犯無邊無量並乞消除
咸䝉赦宥伏願十方上聖同垂照鑒之功三
洞神仙共賜長生之壽禍沉九地福起十方

臣等志心稽首禮謝無上正眞三寳
　　　禮十一曜
志心歸依信禮(和)日宮太陽帝君
志心歸依信禮　月宮太隂皇君
志心歸依信禮　東方木德星君
志心歸依信禮　南方火德星君
志心歸依信禮　西方金德星君
志心歸依信禮　北方水德星君
志心歸依信禮　中央土德星君
志心歸依信禮　交初羅㬋星君

志心歸依信禮　交終計都星君(　)
志心歸依信禮　天一紫炁星君
志心歸依信禮　太一月孛星君
　　　次知磬舉禮足各䖍誠歸命懴悔
臣法衆等志心歸身歸神歸命璇霄上聖十
一曜星皇君掌握道樞挾隆化主運彼隂陽
之變斡兹化育之權有感必通無幽不燭以
今(某時)焚香朝眞禮聖懴悔今辰醮主(某)自
身與合家長幼等自從前世乃至今生恐積
過尤所榮殃咎或身心口三業六根多諸誤

犯無量無邊並乞消除咸䝉赦宥伏願日帝
敷恩月皇介祉木德金輝而錫祐熒芒水耀
以流祥土德庇衞以無虞羅計除災而有慶
天一紫炁増益壽齡月孛星君不臨身位禍
沉九地福起十方臣等志心稽首禮謝無上
正眞三寳
　　　禮十三號
信禮無上大羅天(和)玉清聖境元始天尊
信禮無上大羅天　上清眞境太上玉晨大道君
信禮無上太羅天　太清仙境太上混元教主

信禮髙上九炁天中　東方太上靈寳天尊
信禮髙上三炁天中　南方太上靈寳天尊
信禮髙上七炁天中　西方太上靈寳天尊
信禮髙上五炁天中　北方太上靈寳天尊
信禮髙上梵炁天中　東北方太上靈寳天尊
信禮髙上梵炁天中　東南方太上靈寳天尊
信禮髙上梵炁天中　西南方太上靈寳天尊
信禮髙上梵炁天中　西北方太上靈寳天尊
信禮髙上炁天中　上方太上靈寳天尊
信禮九壘重隂　下方太上靈寳天尊

　　　次知磬舉禮足各䖍誠歸命懴悔
臣法衆等志心歸身歸神歸命三清三境金
容玉相之尊十極十華蘂闕琳宫之聖臣聞
運啓開皇儀生太極先天先地化育於人倫
無相無形强名曰大道恭望大慈洞垂巨澤
普降鴻恩以今中夜焚香朝眞禮聖懴悔今
辰醮主(某)自身與合家長幼等自從前世乃
至今生恐積過尤所縈殃咎或身心口三業
六根多諸誤犯無量無邊並乞消除咸䝉赦
宥伏願三清上聖錫蕃衍之祺祥十極髙眞

介龎禧之景貺禍沉九地福起十方臣等志
心稽首禮謝無上正眞三寳
　　　四結願
願大道興行經法流衍志心稽首正眞三寳
願天下太平隂陽順序志心稽首正眞三寳
願當今皇帝聖壽無疆明齊二景志心稽首
正眞三寳
願今辰齋主六根清淨五福咸臻志心稽首
正眞三寳
　　　資薦亡者生天見存獲慶

願一切含生免離諸苦同㑹無爲志心稽首
十方得道聖衆
願講筵清衆心開悟解道力資扶志心稽首
十方得道聖衆
　　　辭三寳
時流已過夜炁澄清香遍虚無洪鍾息響遒
還金闕經歸玉函稽首拜辭無上道寳
香隨風散升上太清名掛金牌題書玉簡金
童上侍玉女進聞稽首拜辭無上經寳
道塲圓滿法事告周一切有情同登道岸稽

首拜辭無上師寳
願汝諸衆生諸惡莫作信受奉行常居中土
不堕邊方六道䝉恩酆都罷對志心稽首禮
謝十方得道聖衆
　　　法師回精思闇道
歸依正道回拜眞師用悉莊嚴福流齋主(和)
願得長生(如幽醮則云福資亡者願得超昇)
　　　志心聲調
人各恭敬
　志心稽首太上無極大道(每遇齋筵道)

　志心稽首禮太上無極大道(每遇醮筵三朝道)
　志心稽首正眞三寳焚香表嘆(宜䟽/呪食)功德
　志心歸依十方道寳當願(衆生/亡靈)起心回向
　　一切信禮
　志心歸依信禮日宫太陽帝君(禮十一曜舉)
　志心歸依信禮(關燈舉)
　志心初捻上香(三捻上香舉)
　志心歸命禮東方無極太上靈寳天尊(禮方/舉)
　志心歸命禮(五老禮舉)
　志心稽首奉請(五方童子舉)

　志心信禮東方九炁天君(十念儀舉)
　志心朝禮(禮懴舉)
　志心奉爲齋主(召亡舉)
　　宋道君聖製道詞
　　　玉清樂十首
　　地居天上接空居　萬象森羅遍八區
　　功用不知誰主宰　絳霞丹霧閟清都
　　碧落空歌黍米珠　十方勃勃入無餘
　　聞經喜慶難言說　九色龍騰八景輿

　　羽童呼吸辟非煙　煙氣徘徊緑室前
　　造化不從身外得　自根自本即三天
　　帝景相將㑹玉洲　明眞層觀紫雲浮
　　掣開三八黄金鎖　無極虚皇在上頭
　　白玉飛符下紫庭　華旙三舉召群靈
　　攀條咀嚼空青蘂　五體金光射日星
　　連昌臺下海揚波　得道髙仙始得過
　　下格小仙追莫及　邕邕遙聽八鸞和
　　五色雲營靉靉屯　三三洞戸敞瓊門
　　何方道士通朱表　玉女飛函逹至尊

　　上景三元妙色精　絳宫久已列仙名
　　更從太混存雌一　縹緲雲車駕羽明
　　眞陽館裏炁徘徊　昇降三宫宻徃來
　　生死不干浮世事　相將五老上金臺
　　三華太素自然生　空裏芙蓉灼灼明
　　絳室金房虚寳座　太微童子下相迎
　　　上清樂十首
　　紫清天上育華林　絳實朱柯緑葉深
　　咀嚼繁英身不老　下觀鳥兔換光隂
　　元君八炁號青靈　錦帔緋裙住玉城

　　把握帝符司道籙　㧞除塵累濟群生
　　髙上皇人宴紫霄　擷芳常引八騫條
　　肌膚表裏琉璃徹　映照三塗萬苦消
　　九日宫中四老眞　廣霞山上宴仙賔
　　鳴鍾鼓瑟行靈醑　碧落融融别有春
　　浮絶山連白玉京　金華樓共日華明
　　五眞結就圓珠炁　骨似丹瓊貌似嬰
　　秀華峰下五靈都　元景神君握化樞
　　眞火有功能造化　銷鎔五毒出隂途
　　赫赫曈曈日九輪　六淵宫殿紫元君

　　霞冠錦帔端居暇　披拂祥煙著赤文
　　佳炁青葱覆紫空　青精羽駕命元童
　　逆風浩蕩三千里　七返香煙處處通
　　流汨池中大寳蓮　開華十丈映池泉
　　嗅香飮水無飢渴　綽約金華葉上仙
　　萬仭霞山峙玉虚　四司冠劒護靈都
　　衆眞稽首持天樂　腰佩仙皇𨓜籙符
　　　太清樂十首
　　太一元君掌列仙　彤輝絳綵射芝田
　　功圓㑹遇刋名籍　可但洪崖笑拍肩

　　五節清香半夜焚　天人玉女盡遥聞
　　味同炁合遙相應　絳節霓旌下五雲
　　太極元君翠翮車　萬魔奔走聽神符
　　九龍縱歩齊驤首　時見空中吐火珠
　　蘂珠宫裏七言成　十二眞君一一名
　　雲擁蒼虯歸火府　風隨素虎出滄瀛
　　金闕明光後聖君　流精煥彩結丹雲
　　不因太上相傳授　安得人間有玉丈
　　元景巖巒聳太空　超超仙室在霞中
　　九雲變化俄離合　羽駕飄颻不可窮

　　東井中涵皓月精　群龍奮搦運金罌
　　仙人灌沐知何代　唯見玻瓈透骨明
　　渺渺三津遶帝川　川連紅霧霧連天
　　玉靈仙母時遊息　侍衛森羅日月軿
　　九靈玉館接崑崙　山隔流綱不可親
　　囑付紫蘭令說與　紅塵何苦弊精神
　　左右靈妃運甲庚　琳宫八景鍊華精
　　常陽宴罷歸何處　擲火流金事克成
　　　白鶴詞十首
　　胎化靈禽唳九天　雪毛丹頂兩相鮮

　　世人莫認歸華表　來瑞昇平億萬年
　　瑶臺風靜夜初分　仰啄驚鳴露炁新
　　太液徘徊歸未得　曽於徃劫作麒麟
　　靈鶴翩翩下太凊　玉樓金殿暁風輕
　　昂昂不與雞爲侣　時作沖天物外聲
　　三山碧海路非遥　來瑞清都下紫霄
　　霜雪羽毛氷玉性　瑶池深處啄靈苗
　　金火純精見羽儀　長隨王母宴瑤池
　　玉壇夜醮神仙降　飛過緱山人不知
　　五雲宫殿歩虚長　斗轉璇霄夜未央

　　白鶴飛來通吉信　清音齊逐返風香
　　一聲嘹唳九皐禽　換骨輕清歳月深
　　遼海等閑人不識　大羅天上有知音
　　白毛鮮潔映霜華　丹頂分明奪絳砂
　　千六百年神氣就　飛鳴長伴玉仙家
　　蓬萊㑹散列仙歸　羽駕飄然白鶴飛
　　明代爲祥人慣見　何須樂府詠金衣
　　玉宇沉沉瑞霧開　香風未斷鶴徘徊
　　竒姿逈與青田别　定是仙人次第來
　　　散花詞十首

絳莭徘徊引　天花散漫飛　髙眞無染着
片片不沾衣
八陛旋瑶級　千花颺錦英　緑渟并紫柰
煥麗不知名
淺淺黄金蕚　匀勻白玉英　天風隨羽駕
吹滿九重城
綽約縈空際　𦆯紛落坐隅　韶華長不老
何處覓仙都
淨侣吟仙曲　人人讃善哉　萬花興供養
飛舞自天來

寳葉開琪圃　珍柯在紫微　不教蝴蝶採
長共彩鸞飛
聖境三千歳　仙花始一開　如何金籙㑹
併奉列仙來
几席延飈馭　香燈建寳壇　丹心無可獻
碎錦灑雲端
碧緑相差次　紅黄迭淺深　化工應自失
雕琢本無心
洞案鑪煙起　無爲道德香　同根無異炁
噴鼻更芬芳

　　　歩虚詞十首
太極分髙厚　輕清上屬天　人能修至道
身乃作眞仙　行溢三千數　時丁四萬年
丹臺開寳笈　金口爲流傳
大梵三天主　虚皇五老尊　尚難窺徼妙
豈復入名言　寳座臨金殿　霞冠照玉軒
萬眞朝帝所　飛舄躡天根
濛濛如細霧　冉冉曵銖衣　妙逐祥煙上
輕隨彩鳳飛　幾陪瑤室宴　忽指洞天歸
佇立扶桑岸　髙奔日帝暉

旋歩雲綱上　天風颯爾吹　飄裾凌斗柄
秉拂揖參旗　獅子𠾑丹綬　麒麟導翠輜
飛行周八極　幾見發春枝
緑鬢巍丹幘　青霞絡羽衣　晨趨陽德館
夜造月華扉　摶弄周天火　韜潜起陸機
玉房留不住　却向九霄飛
昔在延恩殿　中宵降九皇　六眞分左右
黄霧遶軒廊　廣内尊神御　仙兵護道埸
孝孫今繼志　咫尺對靈光
寳籙修眞範　丹誠奏上蒼　氷淵臨兆庶

宵旰致平康　萬物消疪癘　三晨効吉祥
歩虚聲已徹　更詠洞玄章
宛宛神洲地　巍巍衆妙壇　鶴袍來羽客
鳬舄下仙官　玉斚斟元醴　琅函啓大丹
至誠何以祝　四海永澄瀾
水噀魔宫懾　燈開夜府明　九天風靜默
四極氣澄清　嘯詠朱陵曲　翺翔白玉京
至誠何以祝　國祚永安榮
華夏吟哦遠　人聲自抑揚　沖虚歸道德
曲折合宫商　殿閣沉檀散　樓臺月露涼

至誠何以祝　多稼永豐穰
　　宣和續降
　　　長吟玉音金闕歩虛
始青黎元蓋　金香結朱煙　飛晨總翹轡
稽首玉帝前　帝心浩以舒　錫吾太靈篇
是謂不滅道　萬天秉吾權　吾行空洞中
下仙昩其淵
　　　歩虚詞二首(後一首因講御注道/德經仙鶴翔集而作)
一炁化之元　邈在兩儀先　寳埒馳金馬
眞香噴玉蓮　飛空按龍轡　梵響導芝軿

綿永長春劫　翺翔無色天　初真難曉諭
以此戒中仙
髙眞明道德　垂世五千言　解釋慚涼薄
殫誠測妙元　霓旌嚴教典　羽唱徹雲軿
瑞鶴儀空際　祥風拂暑煩　穹窿兹響應
寳祚億斯年
　　　玉京歩虛詞十首
稽首禮太上　焼香歸虚無　流明隨我迴
法輸亦三周　玄元四大興　靈慶及王侯
七祖生天堂　煌煌耀景敷　嘯歌冠太漠

天樂適我娯　齊馨無上德　下仙不與儔
妙想朗玄覺　詵詵乗虚遊(吟至靈慶及王/侯方隱侯字)
旋行躡雲綱　乗虚歩玄紀　吟詠帝一尊
百關自調理　俯命八海童　仰擕髙仙子
諸天散香華　䔥然靈風起　宿願定命根
故致標髙擬　觀樂太上前　萬劫猶未始
嵯峨玄都山　十方宗皇一　岧岧天寳臺
光明曜流日　煒燁玉林華　蒨璨耀朱實
常念餐元精　鍊液固形質　金光散紫微
窈窕大乗𨓜(上一首韻脚皆眞聲無隱字故/朝奏時通作一首全句吟詠)

俯仰存太上　華景秀丹田　左顧提鬰儀
右盻擕結璘　六度冠梵行　道德隨日新
宿命積福應　聞經若至親　天挺超世才
樂誦希微篇　沖虚太和炁　吐納流霞精
胎息靜百關　寥寥究三便　泥丸洞明景

遂成金華仙　魔王敬受事　故能朝諸天
皆從齋戒起　累功結宿縁　飛行凌太虚
提擕髙上人
控轡適十方　旋憇玄景何　仰觀劫仭臺

俯盻紫雲羅　逍遥太上京　相與坐蓮華

積學爲眞人　恬然榮衞和　永享無期壽
萬椿奚足多
大道師玄寂　昇仙有無英　公子度靈符
太一捧洞章　舍利耀金姿　龍駕倐來迎
天尊盻雲輿　飄飄乗虚翔　香花若飛雪
氛靄茂玄梁
頭腦禮金闕　擕首遨玉京　騫樹圓景園
煥爛七寳林　天獸三百名　獅子巨萬尋
飛龍躑躅吟　神鳳應節鳴　靈風扇竒華
清香散人襟　自無髙仙才　焉能耽此心

嚴我九龍駕　乗虚以逍遥　八天如指掌
六合何足遼　衆眞誦洞玄　太上唱清謡
香華隨風散　玉音戒紫霄　五苦一時迸
八難順經寥　妙哉靈寳囿　興此大法橋
天眞帝一宫　藹藹冠耀靈　流煥法輪綱

旋空入無形　虚皇撫雲璈　衆眞誦洞經
髙仙凛乎讃　彌劫保利貞
至眞無所待　時或轡飛龍　長齋㑹玄都
鳴玉叩瓊鍾　十華諸仙集　紫煙結成宫

寳蓋羅太上　眞人把芙蓉　散花陳我願

握莭徵魔王　法鼓㑹群仙　靈唱靡不同
無可無不可　思與希微通

右玉京歩虚十首按太上玉京山歩虚經云
太極左仙翁葛玄於天台山傳授弟子鄭思
遠思遠復傳仙翁從孫葛洪號抱朴子者是
也鄭君說仙翁去世時告思遠曰所受上清
大洞道經付吾家門子弟世世録傳至人勿
閉天道信知琅函祕典貴在流通兼經首所
載諸大聖天尊帝王髙仙眞人各各持齋奉

法宗太上虚皇號焼香散花旋遶七寳玄臺
三周帀誦披空洞大歌章太上稱善則歌詠
歩虚其功德深妙不可得而殫說也
謹按藏經中齋法云三日九朝在毎一朝之
内各歌詠十首今其周足每朝至旋遶之時
壇衆未行先舉稽首禮太上吟詠至末句同
唱善聲各一拜次舉旋行躡雲罡詠和次壇
衆丁罡歩徐行至末句同唱善聲各一拜次
後毎一首畢同唱善聲皆各一拜
又謂如尋常一日三朝可在三朝之内共周

足其十首第一帀舉稽首禮太上吟詠至末
句同唱善聲各一拜第二帀舉旋行躡雲綱
連過嵯峨玄都山通作一首吟詠至末句同
唱善聲各一拜縁此二首悉皆仄聲所以共
作一次吟詠也第三帀舉俯仰存太上吟詠
至末句同唱善聲各一拜正合早朝也餘有
六首分在午朝晩朝之内每一帀吟詠一首
如此則三朝之内十首亦周足矣乃合朝奏
玉京山全詠之式也
如吟詠歩虛若闕一首恐在登壇朝奏祈禱

之時誠心不專難以鑒格上聖髙真
大凡醮筵登壇行道惟在旋遶朝奏玉京山
之時存想金闕瓊宫晬容聖質尓然後可以
祈恩請福祓死度生今觀仙翁所傳乃是鄭
君聲說蓋欲流傳後人使之依式而行旣覧
經典所載豈容緘藏敬刻諸梓與衆共之切
在精䖍勿生疑慮庶幾得獲聖佑同沾福利
　　　空洞靈章
曜明髙映　宗飄通玄　元始開圖　敷落五篇
赤書寳籙二黄雲四纏　八威備衞　靈獸侍眞

華光飾發　反香拂塵　綺合長阜　旋迴十天
髙唱空洞　飛歩入玄　枯魂昇陽　灰骸還人
神王度命　乘虚駕烟　禮誦洞章　與劫齊年
右曜明宗飄天帝君道經空洞靈章也三十
二天各有一篇或四言或五言見洞元部靈
寳空洞靈章
　　　奉戒頌
道爲無心宗　一切作福田　立功無定王
本願各由人　虚己應衆生　空心莫不均
大聖崇至教人亦由雨降天　髙陵靡不周

常卑故成淵　海爲百川王　是能舍龍鱗
萬劫保智用　豈但在厥年　奉戒不暫虧
世世善結縁　精思念大乗　會當體道眞
　　　三啓三首
樂法以爲妻　愛經如珠玉　持戒制六情
念道遣所欲　澹泊正氣停　蕭然神静黙
天魔並敬護　世世受大福
鬱鬱家國盛　濟濟經道興　天人同其願
縹緲入大乗　因心立福田　靡靡法輪昇
七祖生天堂　我身白日騰

大道洞玄虛　有念無不契　鍊質入仙眞
遂成金剛體　超度三界難　地獄五苦解
悉歸太上經　静念稽首禮
　　　啓堂頌
學道當勤苦　斂信運丹誠　焼香歸太上
眞炁雜煙馨　惟希開大有　七祖離幽冥
　　　敷齋頌
道以齋爲先　勤行登金闕　故設大法橋
溥度諸人物　宿世恩德報　道心超然發
身飛昇玄都　七祖咸解脫

　　　大學仙頌
學仙絶華念　念念相因積　去來亂我神
神躁靡不歷　滅念停虚閑　簫簫入空寂
請經若飢渴　持志如金石　保子飛玄路
五靈度符籍
　　　小學仙頌
學仙行爲急　奉戒制情心　虚夷正炁居
仙聖自相㝷　若不信法言　胡爲棲山林
　　　焚詞頌
人天多障累　大道實矝憐　救度垂科教

咸令懴罪縁　愆辜遍地府　釁給已聞天
發露祈眞祐　冥心感聖賢　䖍恭禮三寳
願得壽長年　焚詞歸上界　奏名玉帝前
　　　山簡
祈眞登紫嶽　告命詣靈山　玉女搖梵響
金童奏香煙　書名通九地　列字上三天
永享無期壽　克成髙上仙
　　　水簡
天尊留戒律　太上演眞經　奉法須勤志
功徳貴精神　䖍心啓三寳　焚香告百靈

書名投水府　功勲達上清
天尊留太法　廣救度幽冥　齋福行當息
龍簡告泉庭　七祖咸解脫　萬福自來幷
書名投水府　功勲達上清
　　　土簡
齋功巳成就　符命告靈壇　玉璧書誠悃
金龍信驛傳　䖍心仰中府　歸命拱黄圓
生死皆快樂　㑹當禮天顔
赤明開元圖　和陽通上靈　玉阜秀瓊宫
萬遍道自居　自無黄籙簡　苦根焉得除

旋行誦洞章　五雲自相扶
整控啓玄極　乘運入中天　披空獻心寳
妙學其身田　日宫散和炁　寥庭騰願煙
土簡難思議　降福惠無邊
元始流科訓　髙眞演洞神　丹書華晃耀
玉字勒精神　䖍心啓九天　修齋達萬靈
書名投土府　身飛朝玉清
　　　智惠頌
智惠起本初　朗朗超十方　給空峙玄霄
諸天挹流芳　其妙難思議　虚感眞實通

有有竟不有　無無無不無
智惠常觀身　學道之所先　緲緲任玄肆
自然録我神　天尊常擁護　魔王爲保言
晃晃金剛體　超超太上前
智惠生戒根　眞道戒爲主　三寳由是興
髙仙所崇授　泛此不死舟　倐欻濟大有
當此說戒時　諸天皆稽首
　　　沭浴東井頌
天河灌東井　石景水母精　圓光拂靈曜
玄映瑩髙明　元始披重夜　天人逐月生

沭浴蘭池上　龍負長綆瓶　金童灑香水
玉女流五星　冠帶耀玉精　錬度五仙形
體香萬神降　乗景登髙明
　　　清水度魂呪
巍巍道德尊　功行已周齊　降身來接引
師寳自相擕　慈悲惠法水　以用洗迷愚
永度三清岸　常辭五濁泥
　　　天眞六通頌
天眞六通神　人造善縁者　爲彼諸衆生
說諸不慚愧　天尊祕宻語　此時聞演說

信受各歸依　稽首無上尊
　　　返生頌(鍊度用)
代謝若旋環　椿木不改柯　靜心念至眞
隨運順離羅　常能誦玉章　玄音徹霄霞
永享無終紀　豈知年劫多
　　　金木頌
扶桑啓靈運　金木吐青芽　妙用流金母
和合自然葩　神炁凝元宫　靈物耀絳霞
自得生人道　名籍繼仙家
　　　朱陵黄華太一三偈

南上朱陵府　丹天流火庭　玉眸鍊形質
即返生大聖玉眸鍊質天尊
東井黄華沼　石景水母精　黄華蕩形魂
即更生大聖黄華蕩形天尊
東極長樂界　青華號福庭　尋聲救苦魂
即徃生大聖太乙救苦天尊
　　　七言古散花
　　南斗瓓珊北斗移　衆星蒨璨月華輝
　　元始傳言齊授籙　道君開教盡歸依
　　小有洞中千秋草　玉京山上萬年桃

　　九龍闕上集眞聖　八仙臺畔歩虚謡
　　三眞玉女持花節　一雙童子捧金鑪
　　月帔珠穿九彩綬　雲衣香透六銖裾
　　　五言散花
𨓜轡登紫清　元乘邁奔電　閬風隔三天
俯視猶可見　玉闥摽敞朗　瓊林鬱葱蒨
自非挺金骨　焉得諧夙願　眞明何森森
合景恣遊宴　良㑹忘淹留　千齡纔一盻
三宫發明景　朗照同鬱儀　紛然馳飈歘
上采空清𤯹　令我洞金色　後天耀瓊姿

心恊太虚靜　寥寥竟何思　玄中有至樂
淡泊終無爲　但與正眞友　飄颻散遨嬉
禀化凝正炁　鍊形爲眞仙　志心符元宗
返本叶自然　帝一集終宫　流光出丹玄
无英與桃君　朗詠長生篇　百關羅紫烟
颷車渉寥廓　靡靡八景迁　不覺雲路遠
斯須遊方天
扶桑誕初景　羽蓋凌晨霞　倐欻造西域
嬉遊金母家　碧津湛洪源　灼爍敷荷花
煌煌青琳宫　燦燦列玉華　眞炁溢絳府

自然思無邪　俯矜區中士　天濁良可嗟
瓊臺劫爲仭　孤映大羅表　常有三素雲
凝光自飛遶　羽童汎明霞　升降何縹緲
鸞鳯吹雅音　棲翔絳林標　玉虚無晝夜
靈景何皎皎　一覩太上京　方知衆天小
灼灼青華林　靈風振瓊柯　三光無冬春
一炁清且和　迴首邇結璘　傾眸親曜羅
豁落制六天　流鈴威百魔　綿綿慶不極
誰謂椿齡多
髙情無侈靡　遇物生華光　至樂無簫歌

金玉音琅琅　或登明眞臺　宴此羽景堂
杳靄結玉雲　霏微散靈香　天人誠遐曠
歡泰不可量
爰從太微上　肆覲虚皇尊　騰我八景輿
威遲入天門　旣登玉晨庭　肅粛仰紫軒
敢問龍漢末　如何闢乾坤　怡然輟雲璈
告我希夷言　幸聞至精理　方見造化源
二炁播萬有　化機無停輪　而我操其端
乃能出陶鈞　寥寥大漠上　所遇皆清眞
澄瑩含元和　炁同自相親　絳樹結丹實

紫霞流碧津　以兹保童嬰　永用超形神
　　　宋眞宗製玉清昭應宫散花詞十首
　　散花何處最花多　天上髙天有大羅
　　花在此中生本異　况將瑞露慶雲和
　　崑丘絶頂有龜臺　臺上竒花四序開
　　不是群仙朝玉帝　何由得到世間來
　　天上天花旦夕開　不同人世待春來
　　天花毎有天人折　將獻層城日幾回
　　瑶臺光夜露華滋　月帔朝眞在此時
　　時有仙花空裏降　吹來玉宇奉金姿

　　五色華花降洞天　仰觀空裏勢翩翩
　　莫言仙境常時有　動是人寰億萬年
　　仙花折得自仙宫　散在珍臺暁景中
　　玉闕有春春不老　璿圖受福福無窮
　　羽客驂鸞在半天　下瞻眞館意乾乾
　　蓬萊折得花無數　散在殊庭黼座前
　　上林花卉先春發　幽谷鶯聲尚未知
　　下遣常人攀折得　盡將福地奉眞期
　　洞中三十六天春　仙境由來異世人
　　採得名花何處去　將來宫殿奉髙眞

　　仙官眞侣徃還頻　互看蓬萊閬苑春
　　毎採芳花朝上帝　願均福地及生民
　　　太極太虛眞人歌三塗五苦頌八首
三才及萬物　𠋣伏各有齡　終始待劫數
福盡天地傾　徃返於五道　苦哉更死生
展轉三途中　去來與福并
大賢愼兹戒　忍性念割情　愚夫不信法
罪痛常自嬰　吾念世無已　今故重告明
若欲度斯禍　歸命太上經
罪福不由它　諒自發爾身　大賢故閉口

欲絶諸惡縁　滅念歸兼忘　𠋣伏待長泯
弘道以安世　終當見其真
媱嫉爲禍首　滅身之至患　含養知此輩
恐必致夭殘　知惡而不革　豈是道所安
懷毒日齋直　令我發長歎
宿命有信然　弱喪謂之無　皆欲眼前見
過目則言悠　大賢明道教　𢡖慽憫頑夫
依依念子苦　勤動令我憂
人命以銷盡　亦猶膏中火　四大暫相遇
五物權時假　盛年當勤學　趨求存吾我

福盡身神散　冥冥地獄下　上聖畏是故
尋道度斯禍
學仙行爲急　奉戒制情心　虚夷正氣居
仙聖自相㝷　若不信法言　胡不棲山林
大賢樂經戒　受之爲身寳　就學𢘆苦
治身恨不早　比當披幽赜　倐忽年已老
執卷歎爾極　將更死痛惱　吾故及弱齡
棄世以學道(出智惠本願大戒經)
官觀祝聖儀堂獻供文
　　　獻粥

　晨朝香粥滌去凡塵當令受者念道思眞
　向來晨粥功徳無限勝因恭爲祝延
皇帝聖夀無疆龍圖鞏固
　爲上因縁念
　大聖(和)元始天尊太上(和)大道君
　太上(和)老君無量(和)不可思議功德
　　　登齋舉唱三寳八各恭敬
　志心稽首太上無極大道
　志心稽首三十六部尊經
　志心稽首玄中大法師

　　　　平坐如法
　　　獻供文
香厨妙供上獻天尊中獻眞聖下及一切
先生普同供飬
　齋畢念福生無量天尊
　　　(和)福生無量天尊　福生無量天尊
　　　　福生無量天尊　福生無量天尊
　　　施岀生呪
勤修大道法　精心感太㝠　眞降魔魅散
衆妖皆滅形　七祖生天堂　兆臣飛上清

福旣無不遍　此食施衆生
　　　舉解坐讃(次念)
　向來修齋功徳無限勝因恭爲祝延
皇帝聖夀無疆龍圖鞏固爲上因緣念云云
　　施主設齋舉唱三寳(同前)
　　　　甗供文
　　　一切福田　施食爲先　見存快樂
　　　已徃生天　當來淨土　衣食自然
　　　是故供飬　普獻諸天　香厨妙供
　　　上獻天尊中獻眞聖下及一切群生

　　普同供養　福流齋主　如水歸海
　齋畢舉天尊號(同前)
　　　施出生呪解坐說
　　不可思議功徳海　浩浩無邊太上尊
　　肹饗㝷聲赴道塲　鑒此修齋無量善
　向來設齋功德無限勝因回福祝延今辰
　齋主(某)身躬康泰禄位増崇凡歷時中吉
　祥如意伏願齋功紀籍道果資身齊龜鶴
　之脩齡介厖鴻之景福爲上因緣念
　　度人無量天尊不可思議功徳

　　　送聖頌
回軿五雲輿　騰駕九霄歌　倐忽沖天遠
醮壇香炁多　玄恩覃宇宙　福禄遍山河
緬想神仙路　逍遥上大羅
　　　披戴頌
　　　　雲履
飛鳬步雲舄　登躡九玄壇　舉意遊三界
乗風五漢間　願今一履跡　騰踏謁金顔
　　　　星冠
𡺌爛七星冠　飄颻降自天　受之有科簡

宿命應神仙　願今一頂戴　永保大椿年
　　　　道裙
六幅華裙異　天人副羽衣　飛裙凌寳殿
緩帯步金墀　願今一繫佩　縹緲赴瑶池
　　　　雲䄂
蒨璨素雲䄂　上下統裙裳　織自扶桑蠒
猶聞月殿香　願今一被體　遊宴玉瓊房
　　　　羽服
上界神仙服　天實自然裳　輕盈六銖妙
佩服應三光　願今一披奉　逍遥不死郷

　　　　拜壇
三級依瑶砌　八卦列方隅　隔穢敷裙帔
除塵護法裾　願今一陞躡　朝修上帝居
　　　　朝簡
西臺無疵玉　磨琢侍三皇　正體除邪慮
持心啓上蒼　願今一秉執　瑶階禮虚皇



玉音法事卷下(終)
