








大道論去九
周固樸著
至道章
道者至虛至寂眞性眞常冠五氣而播三才
布一眞而生萬象離合無際天地有宗超出
神明靡該意象無名無氏有動有常離四句
六因絶名言譬喻南華眞經云在太虛之表
而不爲高在六極之下而不爲深世有生滅
道無生滅物有變異道無變異易曰道者虛
無之稱以虛無而通於物故稱曰道無不通

無不由也又道爲母德爲子無惑寶經云道
者通物以無爲義德者不失以有爲功西昇
經云道深甚奥又云至道深妙知者不言當
火水焚蕩無遺我大道眞常不動值天地綱
紀隳裂我大道湛寂凝然莊生考筭數而五
載莫窮推陰陽而十二年固得故曰至道
至德章
道有通生之德故云至德聖人云以通生故
字道包含故名大又解虛無者妙本之體非
有物故自然者妙本之性非造作故道者妙

本之功用故謂之通生之道一虛無二自然
三道俱是妙本眞性上義立其法唯一原夫
散大樸而統御九圍播元精而輪排萬象始
氣權敞三才具分四序肇興五行迭旺大哉
天地掌其覆載日月職其照臨風雨散滋雲
雷布皷人獸清濁海嶽高深類聚群分智凡
殊禀向道者登眞證聖背道者趨死沈生咸
歸我大道通生之至德莊生云德者得也物
得之以生謂之德德者道之用也道者德之
體也通生萬象造化有爲有不爲也至德無

爲無不爲也老君道記云通於一而萬事畢
無心得而鬼神服通於天地者德也行於萬
物者道也天下至通也萬物是所生德是能
生無萬物之爲所生不能顯德之爲能生太
平經云德者正相德也成者成濟也不喪者
不失也具三上義又德者天地禀之陰陽賴
之五行得以相生四時得以綸緒王侯理化
師友訓從乃至聖人眞人仙人鬼神異類動
植皆資至德之妙用也謂以道有情有信也
可謂至德

垂教章
上古無教教自三皇五帝以來教者告也有
言有理有義有授有傳言則宣教則告因言
悟教因教明理理明則忘言既有能教所教
須有能師所師則有自然之教神明之教此
二教無師資也神明之教義說則有據理則
無有正眞之教三皇五帝之教返俗之教訓
世之教宜分權實具斯五教啓自一眞自然
之教者元氣之前淳樸未散杳冥寂爾浩曠
空洞無師說法無資受傳無終無始無義無

言元氣得之而變化神明得之而造作天地
得之而覆載日月得之而照臨上古之君得
而無爲無教之化也神明之教者樸散爲神
明夫器莫大於天地權莫大於神明混元氣
而周運叶至道而裁成整圓清而立天制方
濁而爲地溥靈通而化世界軼和氣而成人
倫陰陽莫測其興亡鬼神不知其變化正眞
之教者無上虛皇爲師元始天尊傳受洎乎
玄粹秘於九天正化敷於代聖天上則天尊
於三清衆天大弘眞乘開導仙階人間則伏

羲受圖軒轅受符高辛受天經夏禹受洛書
四聖禀其神明五老現於河渚故有三墳五
典常道之教返俗之教者玄元大聖帝舜時
理國理家靈文眞訣大布人間金簡玉章廣
弘天上切欲令天上天下還淳返樸復契皇
風訓世之教者夫子傷道德喪闡仁義之教
化乎時俗將禮智而救亂原淳厚之風遠矣
華薄之風行矣噫教出聖人救世愍物之心
物心悟教則同聖心聖心則權實雙亡言詮
俱泯此際方契不言之教意象固無存焉

絶義章
大道謂修者曰(假設告喻)莫氏族我(無生處無氏姓一故無族)
莫名字我(約生長之德字之曰道隱而不顯也莫知其體性故但字而不名也)
莫尊卑我(處謙下象地不尊也爲臣尊道貴德不卑也)莫視聽我
(非是色法故不可視非是聲法故不可聽)莫毁譽我(無乖失故不可毁無矜衒)
(故不可譽)莫利害我(無所欲故不可利順物故不害)莫是非我(不徇)
(俗與物反無是難諸過患無非)莫逆順我(逆俗耳不順也順天道不逆也)莫
高下我(則地故下不高法天故高不下)莫大小我(持秋毫而不大符天)
(地而不小)莫空有我(有用物情不空也無爲虛寂不有也)莫貴賤我
(不矜功而待命不貴虞天地之先不賤)莫智愚我(抱樸無智含德無愚莫)

先後我(無始故不先無終故不後)莫靜亂我(衆德發生不靜類聚群分)
(不亂)莫得失我(外無一物不得内合眞性不失)莫愛憎我(無惡故不)
(憎無好故不愛)莫向背我(無形故不向同道故不背)莫寵辱我(不矜)
(功衒德不可寵無驕逸慢怠不可辱)莫方圓我(無邊際不可方隅無形質不可)
(規圓)莫明暗我(若昧不明也在上不皦見小曰明在下不昩)莫新舊
我(無初而不新無末而不舊)莫進退我(不進著空不退著有不爲上士而進)
(不爲下士而退)修者如此我亦如此同無别也道子
來道子來余恐子執著譬喻法數而失道性
(恐衆生執教滯教下義計有法當情而在邊皦愚者不知病息藥亡得魚棄筌執教滯言)
(譔喻而失冲和眞常也)

分别章
夫心情識智意智皆從道妄立也道外無心
心外無道即心即道也其情識智意知亦然
芟悟道之心剪認道之識祛證道之智除得
道之智薙了道之意則忘知忘意忘智忘識
忘心則自無求道趣道學道斯得道矣此則
除修者執蹤迹也是眞得道是眞得一若執
道執一去道遠矣若忘道忘一得道得一矣
三體既異二生不同有自體之體道之本性
也有爲體之體道與萬象爲依也有倣象之

體如體道性修行以至無爲也夫生有二有
能生之生是道生萬物之生也有從生之生
是萬物從道而生也悟之者修修而必得聖
人也迷之者不修凡人也不滯聖凡者悟滯
聖凡者迷了迷悟而是空達聖凡而俱泯是
以出色空權實言教相待形分有無眞得道
矣道非言智假言智而達自然德非有爲因
有爲而顯眞用也故啓乎二十四門以閉其
五户所謂澄照深靜門(道體虛極湛然清泠鑒物無私隱奥玄應)
天聖無心門(天地無私覆載萬物生長不失其時聖人無私化理黎庶樂在)

(清平)虛應貫通門(大道無心貫通萬有自然清靜離有離無)如神不
竭門(妙有清靜應物無方未曾暫休如神之妙)深靜生長門(萬物自道)
(而生成資禀於自然之化)謙柔濟物門(修道之人柔弱以德精持濟物無倦)
專一無知門(抱守冲和一氣未解分别塵事)有無相資門(虛無)
(假於形質形質假於虛無有用無因故云相資天地人物萬象謂之形質爲有也道用爲)
(無也)迷眞逐境門(世人但貪俗學執著有爲迷失眞源沉埋聲色)含容
守固門(抱道冲和寬裕雌靜如嬰兒守固若谿谷含容)形殘不曉門
(矜巧衒功何異形殘迷執暗中故云不曉)四法同喻門(經云修道之人若涉)
(川畏鄰似容如冰潔净閑默)不爲王宰門(上古帝王淳化無私天下來朝)
(帝王不矜衒道德執我能爲)不彰權智門(帝王治國權法不可示人非人)

(得權爲矯詐恣行殘害自招殃禍)不矜器用門(古帝王無矜文耀武不自)
(尊高體冥至道心合無爲)處中不尚門(不在無不在有不居塵境不去頑空)
(不求邊徼)深固根性門(深守本性自得長生神氣不荒自無嗜慾)化理
無撓門(治國刑法多則民散守一致則民淳散爲亂本淳爲理原故經云烹鮮而)
(不撓)指物顯德門(動作有爲不如靜歸無事駟馬珪璧不如大寶神器)從
微積著門(新修至道必見成功乆視長生高昇仙界)謙下成大門
(理國卑下萬民樂推萬姓歸之以成大業)修身寶德門(經云慈悲儉約謙遜)
(爲理身修德之源貪毒諂諛爲招禍滅身之本故以德爲寶)巧匠無傷門
(君王行刑不如天道春夏秋冬之令苦代天之殺必慮過傷天巧而不拙故無誤焉)天
道平普門(天道抑高而舉下撫弱而遏强禍淫而福謙减多而補少)閉五

户者所謂智仁義巧利防愼捨除等
遠近章
聖欲立言顯理故有性分然聖言則稱實之
言凡言則涉妄故有進退既决殊異道體則
本無迷悟悟無可悟笑無可笑進未必得退
未必失不見三士是眞上士有近知近(變迷成悟)
(親近修學)有知近不近(常說無爲之教不修無爲之行是知近而不近也)
有近不知近(塵迷境惑不悟眞源不知即塵而有妙極)遠不知遠
(悟了深遠不著深遠深遠不當情故不知遠)有遠而知遠(悟深遠已知衆)
(生有深遠性而見身應化演道利人合同深遠)行而不到(雖乆修習而上執行)

(執行當情未造虛極)不知行(不悟教法修行無導師指示)不知到(不知)
(造極之門無所趣入故不知到)有不行到(不見已行不見已到而冥妙本故不)
(行到)到而自化(得到眞寂玄德内明不教不言而自淳化)
用道章
用道則約人道用則約妙本道忘其德無爲
也虛忘造極也德得如得恩德也人則倣道
傚德契自然之用也人生也大道胤氣至精
授靈三元凝神五行結粹既禀有精之質元
分無用之功叶小樸而無物敢拒持大象而
有形皆往同道同德之人柔弱固於嬰兒處

通妙於玄牝不分心境齊彼死生與天地自
然順陰陽動靜也上古用道之君虛心利物
體道化民職四辟而普周掌六通而獨立杜
絶視聽黜陟聰明不束教滯言不凝情著物
植三一之宗本固生長於眞原剪四六之苗
根絶蔓衍於靈府不矜大功之巧豈務小成
之辯下經云清靜爲天下正南華經云道者
有情有信無爲無形可傳不可受可得不可
見故豨韋氏得之以挈天地伏羲氏得之以
襲氣母黄帝得之以登雲天顓頊得之以處

玄宫乃至維斗堪坯禺强彭祖皆得道用道
而登聖果是知聖人神人仙人鬼神天地日
月星辰萬物若不得道用道無以靈通輕舉
隱奥覆載照臨生長者也又道與天用令覆
與地令載與日月令照臨凡有用之物皆道
與之用也又道與天名清地名寧谷名盈物
名生故用與名皆道之命也故人法地地法
天天法道道法自然矣
二學章
是知俗學爲損(俗學執境滯言不入眞景無益於道故爲損)眞學

爲益(心冥至道體入重玄不三住心爲益也)或眞學爲損(漸修道行)
(而棄除染情嗜慾故名爲損損情慾也)或俗學爲益(因俗教漸入眞教得)
(道悟眞從俗入眞故名爲益)或自損而他益(自入玄境得出世間他見)
(亦修修之得道故名他益)或他損而自益(見修者得道亦勤修習功行既)
(滿悟契玄玄故名自益)有有歸無難無有入無易無爲
之教大益修者存無而忘有不若損益兩忘
有無齊泯理須得宗宗無功而内大明可成
大化
二病章
夫於道也有病無病(假設問修道之人有病無病)知空性

不滯空性不病(不執空有無病也)知空性滯空性病
(空性當情是病)不知空性病(執有空情故是病也)知空性不修
空病(有解無行亦是病也)知空性修空不病(解行俱有是以無病)
不著空與修空無病等(一悟了空二徧修空修到不修等其不著)
於道病也有其深淺滯空之病與執有病病
深也(滯空著有其病俱深)知空性不修空其病淺也(若上)
(根修空不著空其病淺中根修空執空其病深)溺空滯寂而濟世雖
有執有或悟空而不著空而救世也有二性
故不定不同已執空性中根也
師資章

道經云善人不善人之師不善人善人之資
夫爲師有法可執有行可則可以道德禮樂
四之大本預其君父師三之極尊師有道有
德有智有仁四善也人有道則通正有德則
神清有智則觀機有仁則愍物可謂師父也
爲師則爲長爲君進道則爲眞爲仙也豈唯
教授之師抑以邦家之寶奇哉善人者也不
善之人者邪惑迷亂嗜慾無慈四不善也不
親正教而務異典謂之邪惑非斥至人而黨
昏愚謂之迷亂耽恣五塵符同六賊謂之嗜

慾無安人卹物之心有蠆毒梟鴆之性謂之
無慈可謂善人之資也然可知教之廢興悟
學之難易善安靖而樂友不隱學而宗師抱
臨履之憂服勤勞之苦若造極達空則遺愛
兩忘心境雙泯不言之教復何遠哉自一氣
二象之前杳冥無物分五太三才之後聲教
漸流復樸還淳樂在無爲之化本登眞證聖
遊仞至極之重玄天尊傳道於群仙老君開
玄於萬國運蒼生於壽域致率土於福河或
有問曰自古帝王得道用道自然耶有宗師

耶余對曰上三皇師玄中大法師中三皇師
有古先生下三皇師金闕帝君伏羲師鬱華
子神農師大成子祝融師廣壽子黄帝師廣
成子顓頊師赤精子帝嚳師録圖子帝堯師
務成子帝舜師尹壽子夏禹師眞行子殷湯
師錫則子周文王師燮邑子武王師育成子
成王師務光子康王師郭叔子仲尼師老子
上至淳樸之代下及澆漓之風縱極九天横
籠八極三皇五帝三王五霸以來若無聖人
眞人仙人假宗師之規範藉至教而鍊陶無

以去世登眞也又廣義云老君將顯大教布
化萬方乃曰道不可無師尊教不可無宗主
老君乃師事太上玉晨大道君又大道君與
五億天主億萬聖君師元始天尊且老君體
大無邊智大無邊神力無邊說教無邊道貫
無窮壽命億劫尚禀受宗師證眞利物豈可
世人不求尋師依教修行而希姓名署仙籍
之中拔九玄於三清之上者哉
仁義章
五行者人禀之爲五常之性也帝王之德也

仁性禀木同春發生之德禮性禀火同夏長
養之德義性禀金同秋肅殺之德智性禀水
同冬伏藏之德任此眞常深契羲農之化體
兹至道自然仁義之風抱和氣含神靈以天
陽地陰而成性質質者形分也吴子云揚雄
班固之儔以道家輕仁義薄禮智而專任清
虛者蓋世儒不達玄聖之深㫖也仁者徧愛
義者裁非澆季萌生道之華薄天運曰古之
至仁假道於仁託宿於義同蘧廬而非乆處
指芻狗無以再陳上經云大道廢有仁義又

云絶聖棄智孔子問漁父何謂眞漁父曰眞
者精誠之至也不精不誠不能動人故眞者
内至誠也孔子以仁義爲教禮樂化人非眞
也莊子云至禮不人至義不物至智不謀至
仁無親至信辟金道隱小成言隱浮僞況道
德爲上仁義爲末三軍五兵德之末也賞罰
五刑教之末也禮法刑名治之末也鍾皷羽
旄樂之末也縗絰殺傷哀之末也傷世重末
而輕本若任情天性人不失常廢禮而志自
恬和止樂而心不淫蕩除仁而愛憎泯削義

而是非忘可虛心於淳古之風抑銳思於末
學之路居性識之前爲澆漓之首繫道喪之
後作紊亂之源致朱曠於駢拇枝指墜曾史
於疣贅之殃得不殘樸罪工仁義責聖者乎
失道章
妙本自然體性虛無固無得無喪若約人則
禀和氣含道而成人也當上古性純質樸三
皇五帝以來失其素眞帝王有爲人民性革
道德喪後仁義禮智權勢焉且天地動靜者
天不動運無以擠排日月星辰五行四序覆

育之德也地不寧靜無以厚載生長動植萬
物山川所依之德也蓋禀大道自然之化也
易云太極生兩儀兩儀生三才三才生萬物
應用匠成茂養道之用也道存則生道去則
死道不可離可離非道人生而靜天地之性
性本清靜若馳騁六塵奔波三業則靈臺不
樹天光不明失性而淪乎生死爲不善於顯
明人誅之爲不善於幽闇鬼誅之失道矣是
故天失道則有陽勃地失道則有陰泄神失
道靈貺休絶谷失道流注竭涸萬物失道則

無生長天子失道則失天下也侯王失道則
失國也人失道則喪生也道冲而用之和氣
冲虛故爲道用冲和處中無失冲和之性也
心行章
夫心有四所謂迷心悟心修心證心迷心有
十迷事迷理迷教迷境迷氣迷身迷神迷仙
迷眞迷聖也迷事者謂於一切有爲之事若
善若惡俱不能分别了達而生顛倒滯惑之
心爲無智慧用性而揀擇取捨致有輪迴生
死不到眞源西昇經云道深甚奥虛無之淵

老子云淵乎似萬物之宗迷理者所謂於虛
極妙體自然實性上無所聞見悟修證了等
故云迷理心也迷教心者聖人意欲令衆生
反俗歸眞逆而成順注云道尚無爲人尚有
爲道本無情無欲人尚有欲有情謂不遇明
師智友導引開心啓發指示三乘玉清靈寶
洞神之教法也聖人教法妙義縱遇不生愛
樂勤求修習觀詮察理求出離之心若存若
亡老子云道法本自然行者能得聞者能言
言者不知聖人處無爲之事行不言之教迷

境心者有二迷眞境心迷妄境心眞境則大
道妙本自然之體性也被妄隔眞源塵染斷
絶也上經云常無欲以觀其妙常有欲以觀
其徼妄心者則煩惱六根三業十不善行也
虛妄分别馳逐有爲也經云不見可欲使心
不亂西昇經云積惡者惡氣至積善者善氣
至積善神明輔成天道猶祐於善人也迷氣
心者人禀中和之氣其氣有清有濁禀清氣
者智人禀濁氣者愚人定觀經云延數千歲
名曰仙人鍊形爲氣名曰眞人鍊氣成神名

曰神人鍊神合道名曰聖人人迷元和正性
而不能養神愛氣也故廣義曰道者無也形
者有也有故有逝無故長存世人修道外固
其形以寶其有内存其神以宗其無契無合
道以至長生以形爲陰魄也以神爲陽魂也
凡人有少陽氣在不至於死有少陰氣在不
至於仙陰氣既滅即階仙品仙者純陽也陽
氣滅即爲鬼鬼陰氣也經云專氣致柔能如
嬰兒乎陽氣内充守一有德有德必能有國
有國必能有道有道必能理化理化必能安

民民安則國安國安自然泰平也經云愛民
理國能無爲乎迷身者不知身中有氣有神
有識可鍊仙行得仙果鍊眞行得眞果鍊聖
行得聖果西昇經云聖人常安與天地俱安
而鬼神通衆人皆安其所安其所不安即不
安矣又迷身者身虛萬物至心之虛而和氣
歸善養身者藏身於身而不出藏人於人而
不見是以聖人後其身而身先外其身而身
存不知身爲患本故曰迷身迷神者神者陰
陽不測妙用無方隱顯變通不可窮極謂之

神在天曰神在地曰祇在人曰鬼衆生身内
神識精靈不能鍊神合道而登聖果莊子云
萬物任自然而各得其生迷仙者不修仙行
迷眞者不修眞行迷聖者不修聖行悟心者
悟道之心也修心者修道之心也證心者證
道之心也心絶縁慮意絶妄想智絶分别是
則眞見無不見邪見有不見眞聞無不聞邪
聞有不聞眞覺無不覺邪覺有不覺眞知無
不知邪知有不知若眞邪雙泯知覺兩忘則
達乎忘心忘境也心境俱忘冥合道矣内觀

經云夫心者非青非赤非白非黄非長非短
非圓非方大包天地細入毫芒制之則止放
之則狂清靜則生濁躁則亡明照八表暗迷
一方人之難伏惟在於心所以教人修道即
修心也教人修心即修道也心不可息念道
以息之心不可見因道以明之善惡二趣一
切世法因心而滅因心而生習道之士滅心
則契道世俗之士縱心則危身心生則亂心
滅則理所以天子制官僚明法度置刑賞懸
吉凶以勸人者皆爲心之難理也無心者令

不有也定心者令不惑也息心者令不爲也
制心者令不亂也正心者令不邪也净心者
令不染也虛心者令不著也明此七者可與
言道可與言修心矣
修道章
夫人有道若谷之有響道修之而必得響聲
之而必應聲若急急而響急應喻上士勤修
聲若緩緩而響緩應喻中士進退若絶乎聲
而響不應喻下士不修不修則道遠矣是以
聖人取其含愛之腹厚實並自知自愛也去

彼妄視之眼華薄及自見自貴也谷之有響
比神之妙能而無窮竭也亦喻長生久視故
云谷神不死是謂玄牝勤道之士以陰鍊陽
所爲陰氣充塞陽氣沉藏和氣淪胥祅邪來
舍致其衰老疾苦死亡立至也不若以陽鍊
陰自老返嬰自迷返悟自邪返正自無返有
要在乎尋師習學順教修行靜處山林滋味
玄默初其正一次入洞神襲乎妙玄靈寶捷
乎洞眞至粹乃至吐納導引屈伸萬行階仙
聖之極果矣

保生章
和氣神識者隨形而有生死其神性實無生
死繫於形聚爲生形滅爲死莊子云有乎生
有乎死有乎出有乎入出入無見其形是之
謂天門有外養有内養内養者造生死之極
致外養者爲品物之宗師外養存人内養存
己要契不生不死非養大之才也夫質生之
物氣散而爲死氣聚而爲生然氣有聚散之
異神無生滅之别是故因神而能用氣因氣
亦能資神聚則同成散而各運莊子知北遊

篇丞答舜曰身非汝有天地之委形也生非
汝有天地之委和也性命非汝有天地之委
順也天地結氣而生氣有上下委順爾悟身
悟生悟性命則了知委形委和委順是知天
地氣聚而生天地氣散而死據氣聚散而有
死生假立分别也而皆從無體無體眞常故
無生滅今言保生者禦其情慾之生也情慾
若生則壅塞眞常之性保生既爾理國亦然
若廣用智謀廣極疆土廣聚貨財廣崇宫室
逸情奢侈恣巧多端則失清靜眞性眞性既

失眞化不行狂邪入心自不能正失權也既
失其權佞諂是用不唯忘保生之理其國祚
莫保久長之道也若身無幻累壽命遐遠宗
廟延洪社稷永固保生之人則保國也修道
之人則保生也蓋由薄是非去憍傲戒嗜慾
忘名利然後防禦五色攻劫於無色之色五
聲攻劫於無聲之聲五味攻劫於無味之味
勿馳騁於六塵勿奔波於三世既耳目無所
聞見心絶思慮氣通和暢神不離形形不離
神神形相守長生仙行成矣保生之道遂矣

達聲色之性空悟形體之非有神清志靜德
厚道高則不淪胥於生死遘隍自到於重玄
閫閾西昇經云哀人不如哀身哀身不如愛
神愛神不如含神含神不如守眞守眞長久
長存也又曰神愛人人不愛神是以老君教
人養神養氣是謂保生之術
理國章
理天下理國祚理家理身非道德無以匡濟
也國以無爲理則事簡以有爲理則事繁事
簡則心淳事繁則民亂心淳則國安民亂則

國危去危就安安靜爲道是以聖人抱一爲
天下式又云知其白守其黑爲天下式法天
則地廣其覆載之功而忘功忘形不可以尊
高輕於天下經云貴以身爲天下若可寄天
下愛以身爲天下若可託天下又云聖人不
爲大故能成其大爲而不恃功成不處受國
之垢是謂社稷主受國不祥是爲天下王然
後以百姓爲芻狗理大國若烹小鮮老君之
嚴勗也不尚賢不貴寶等觀庶物謙下爲基
不玩兵黷武輕徭薄賦不惑驕矜無奢淫嗜

慾是知竊愼畿甸溺酒荒禽役耕桑之黎庶
戒遠方奇珍異獸勞水陸之疲民是知不尚
道德其國不理也以無理無化順天下以有
理有亂之萌生太平經云爰清爰靜是知理
道本始天眞皇人謂黄帝曰未聞身理而國
不理者夫一人之身一國之象也胸腹之位
猶宫室也四肢之别猶郊境也骨節之分猶
百官也神猶君也氣猶民也知理身則知理
國矣愛其民則安國恡其氣則全身亡者不
可存死者不可生所以至人銷未起之患理

未病之疾氣難養而易離民難聚而易散理
之於無事之前勿追於既逝之後
二法章
麤細之二法也神細而氣麤氣細而形麤鍊
行修眞求於至道可鍊形同氣鍊氣同神鍊
神合道修神而不修氣氣滅形終修氣不修
其神徒延齡而道遠矣納氣鍊心冲融眞粹
導引吐納靜以太和神氣通流靈臺瑩廓丹
景湛凝凡形便迴爲眞體豈俟他生況迷則
是凡悟則是聖或可以小中大三乘輪其麤

細或可以三清歷其麤細或可以九天歷其
麤細或可以五氣歷其麤細或可以三才歷
其麤細或可以觀門歷其麤細或可以根境
識三分其麤細或可魂魄分其麤細或可有
形爲麤無形爲細或可道德爲細仁義爲麤
經云大象無形西昇經云天下柔弱莫若於
氣氣莫柔於道道無爲之體氣陰陽而成道
則包裹天地貫通萬法南華經云包羅無外
妙入細微
觀修章

觀則觀幻夢之身修則修道德之行忘身忘
修自入玄通之境繫形繫行淪乎死生之源
觀者智也以智觀理理智冥合自契中道本
際經云具一切智成無上道以目視物謂之
觀以神懸鑒謂之觀外祛萬象内息衆縁心
修衆行謂之觀修方入妙無漸階聖行修習
之蹊徑也業報經云衆苦所惱常爲有身生
死輪迴不能自出以何方便妄想得除太上
曰妄想顛倒皆從心起强生分别繫念我身
觸境生迷舉心皆妄以此流浪淪乎生死但

當定志觀身盡皆虛假既知虛假妄想漸除
妄想既除内外清靜自悟其道謂之忘身既
忘其身幻累自滅莊子曰安時處順哀樂不
入此達人之忘身也從凡至聖莫越見修成
利四法也見有二一爲值遇善友與講眞經
或自覽經教法進趣二見者内見玄微徐清
徐靜以至妙極修者有三一小乘二中乘三
大乘成者有三仙果眞果聖果利者有三即
三果之人各各演教誘導群品利物濟時也
此四法出於無等等之法入乎無等等之法

爲利濟故有四混歸妙體唯一其一非正觀
無以修證


大道論















