








上清佩符文黄劵訣
　　　上元檢天大籙文
以青筆書九尺黄素上佩身當詣本命之嶽
醮天眞告九玄盟五靈然後佩焉九年道未
降當繕書二通如法醮嶽更醮天畢便燒之
餘灰揚之青煙之霄一通埋之本命之嶽令
深九尺所謂上告九天下告五嶽靈山中告
萬神永得長生
　　　中元檢仙眞書(一名太眞隂陽靈籙/三元章乃三天九靈)
　　　(上微/隱文)

天地有大劫之數經八千劫其文則一見三
元玄臺直符三百人玉女九十一人佩之者
一形之神皆受號自然玉仙也
　　　鬱絶上眞三元檢仙氣九靈隱文
右西沙方臺之中書也南極上元所受黄上
眞輔天氣檢仙䰟得佩此文上元仙官到庭
百日入室思神得見上元君授子眞書自然
飛行上清宫也無此文不得行道召天眞身
被殃也
　　　玄上生眞檢仙氣三元大君紫素文

則三元臺中之隱書佩之入室思眞九日穢
氣消眞自見三元大君授子眞書九年得飛
行空中無此文不得行仙道召仙官身被殃
也
　　　髙上太上生眞書檢仙氣紫微宫飛
　　　天眞文
天地大劫周其文則見於五嶽之室得佩之
者入室思三元百日精念無有異想則見眞
神降子形也能役仙官取自然之物也愼履
生死之汙無此文不得行仙道輕召天眞没

身不仙也
　　　髙上玄微玉檢三元文
刻書靈都北房之中天書玉字字方一丈直
符七百仙人玉女八十二人佩其文百日精
思三元降房子自然知天中之音無此文不
得妄行飛仙之道則被殃七祖充責失仙之
品也
　　　紫微玄宫飛天檢文
刻書晨燈之臺照明九天之上太清上宫元
始天王授西王母招召五嶽山海靈仙之官

精心靜念百日見神自知九天中隱名佩者
致仙官無此文不得誦消魔上經身被大殃
愼之
　　　玄上飛天中書檢仙之文
刻三元之臺萬始先生所出以傳髙上人召
仙致眞受者祭五嶽百日精思一軀三頭之
神降兆之房無此文不得八節日妄行求仙
之事身被殃也佩之神眞通達給玉童十二
人傳說所誦上聞九天也輕泄七祖充責勑
五嶽符魔靈考對罪䰟

　　　九天龍書三元空洞玉檢飛玄文
刻題九天三關之門主檢諸天眞人誦九天
上書不得備此文者罰之九天剌姦也得佩
此文九天丞相主召檢天元制仙官精思一
年得見九天眞王或見一人九頭乗九色之
鳯降兆形也見之勿恐此九天眞王主籙上
眞也但南向伏地乞求神仙自當得授九天
之書也無此文不得輕誦三十九章大洞眞
經犯之九祖充考身爲天剌其姦罪
　　　元始玄空飛天中書三元玉檢文

元始天王刻書金牖之臺經萬劫一傳得見
此文四極即書名於東華佩之精思三百日
目不他視心不異想即見元始天王見元始
天王便壽萬年學無此文不得入名山遊五
嶽行飛仙之道五嶽不受人天魔伐身必被
大殃也受之先審良端然後佩焉以獲元吉
勿輕佩也亦被殃愼之
　　　太眞金虎書九天上空洞隱文
九天父母書之鳯生臺直符八百人九千年
九天一開九天開則九日俱明於東方此文

則自明於得道之人南軒之上也若有玄名
帝籙四眞亦降授於兆身得有此文九百日
精思定神剋見九天父母也得見九天父母
無復死没之期無此文輕行萬徧之道招召
上仙身必被殃七祖充役又不得仙(右檢天/大録文)
(等並出三/元玉檢經)
　　　髙上玉晨命魔靈旛
佩之者主制中央黄帝魔靈大王依本經按
日入室向太歳誦中央曲施旛於室内安中
央青書黄繒上(右出曲/素上經)

　　　太靈飛玉符
陽氣黄精飛行羽章佩之九年面生金光坐
在立亡飛行太虚修飛歩之道無此符則不
得仰登星魁超升九玄受者黄錦十二尺盟
天登修之日書符於心即能吐氣成雲乗雲
飛行書黄繒九寸佩之左肘六甲十二神靈
飛玉女十二人侍身(右出太上迴元/九道飛行羽經)
　　　黄帝招靈致眞攝魔之符
朱書黄木板上令廣九寸長一尺二寸安室
中央修行誦經入室百日與神人共言二年

室生自然赤霞之雲欲致眞人天仙當書如
法著符南向精思百日眞人降形仙人詣房
授子神眞之道(右出金眞/玉光經)
　　　赤帝丙丁通靈玉符
丹書黄繒佩身又以丙丁日丹書黄紙上南
向服一枚三年丙丁赤圭玉女降見兆身通
靈知南方萬里之事致南嶽仙官自然行厨
九年赤帝降於寢房迎以丹霞飛輪上登上
清官(右出靈飛/六甲經)
　　　六元豁落辰星精符

欲致北嶽眞人仙官以白書黒紙向北服之
精思百日仙官立到眞人詣房授兆神仙之
藥與兆共言欲制黒帝之魔以黄書黒木九
寸板上向北面百日天魔束形萬精自喪帝
皇之章行七年神仙飛行白日升天(右出七/元經)
　　　玉清扶刀蓋華浮羅天玄景晨平隱
　　　書金玄内文
太素三元君受之於元始天王以傳太和玉
女行神仙之道當以紫筆書黄板上置西北
方以滅浩帝大魔王官屬招致西北福德之

野延賢世界仙官十二年則致上官玉女降
兆寢房授兆神眞之道又紫筆書黄紋上佩
身行之西北延賢世界則萬靈束帶魔王稽
首禮迎得乗飛雲羽蓋遊行玉清宫(右出玉/清隱書)
(經)
　　　北帝廣靈滅魔殺鬼玉文(受之於髙/上三天衛)
　　　(以太玄玉女二十六人一名/威神玉策玉清消魔王所佩)
欲殺壬癸日鬼當青書黄素上長一尺二寸
廣三寸二分壬日安中央戊上癸日安己上
閉氣十二息叩齒三十六通祝曰

天摧地激四時攝光五行促校檢定十方
天帝浮位皇老出房髙上所討聲剪無容
先戮鬼爽後截群凶千妖萬試莫不伏降
皆如玉文流鈴八衝豁落交擲山嶽摧崩
承天順命伯史齊功
　畢引氣十二咽止行之十二日鬼魔滅種
　群妖喪精青書黄繒上佩身遊行天下萬
　鬼自竄千妖匿影十二年自得役使青腰
　玉女九人(右符出玉/清隱書經)
上清佩符文黄劵訣











