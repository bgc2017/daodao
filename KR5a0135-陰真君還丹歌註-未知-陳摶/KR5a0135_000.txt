








陰眞君還丹歌注
　　　　希夷陳摶注
北方正氣爲河車
　北方黑帝極尊也人之下元陰也正氣者
　屬水人之血也河車者北万氣流歸南方
　以火煉水成塵得變爲河車下元精也北
　方黑屬水人之腎也腎爲人生根本分作
　日月之精虚無之氣腎王即化爲赤子也
東方甲乙名金砂
　東方爲青帝主肝甲乙者以北方水南方

　火火生於木以水養之鬱鬱生於青翠故
　曰甲乙也屬木主人丹田也生金砂者今
　天下水有恒河沙數只如漢江之水嘉陵
　之江中自生金砂工人淘取煉成黃金也
　故又法以採於人身者居上丹田有屋宅
　號爲玉泉洞洞中有玉泉水名爲清淨源
　採之功志名號大功德神水不知涯岸納
　至下丹田日乆自結爲砂
兩情含養歸一體
　兩者陰陽也天爲陽地爲陰左爲陽右爲

　陰陰陽者夫妻也在身上丹田爲陽下屬
　陰含養四時運動五行天地交感百物自
　生日含月自然光明月含日自然生星宿
　夫順妻和遂生男女今以法採上丹田大
　功德神水修煉納至下元玉室含運
朱雀調養生金華
　朱雀者火也在地者南方丙丁火在天者
　熒惑星也在地爲火在人爲心其火生滅
　由人大包天地細入毫釐制之則止放之
　則狂經中呼爲明火調運者修煉爲泥以

　火燒作甆瓦千萬年不朽木以燒作炭在
　土中以得千萬年其炭還在人以調伏採
　上丹田玉泉中水以心火修煉之入下丹
　田鏁之玉牢之關玉牢之關别有陰丹之
　法自然别生其魂日月乆深自然色煥以
　結成號曰金池也大丹訣云金父木母眞
　鈆汞也鈆含五彩屬北方水水中有金金
　作隄防故號金華
金華生出天地寳
　金華者似漢江之水中金砂自然生其中

　也採丹於水中居人下部精室之中日乆
　水中精成金塵自然爲珠以號水中火出
　又一法留下部之精以心火運轉居上元
　自然結爲珠居泥丸宫以號火中出水故
　黃庭經云玉清池水灌靈根審能修之可
　長存也
人㑹此言眞正道
　会者非凡人人不信道道號虚無故經曰
　大道非常道道如虚空無所依訣云如魚
　在水不見其水人處道中不見其道龍不

　見其山石鬼不見其土此言者豈妄說也
　眞正道者人之精華也多失泄於婦女即
　生男女更面貌形神眞似父母根性若也
　結留住在已身又採上元之水用合下田
　爲丹名曰珍寶故陰符經云陰陽相推自
　然調和人㑹此言眞正道畢矣
子稱虎卯爲龍龍虎相生自合同
　此二語兩支事子虎者屬陰陰者屬女女
　之水性故號北方壬癸此是水之位黃帝
　訣云呼之爲黑鈆能伏汞爲砂若人得眞

　道入陽丹田以用之子後午前是也龍屬
　木木者東方木訣云汞也汞者屬火又呼
　爲水銀是也一云縁水銀若有藥制伏得
　伏火即成世寶若人身中即精華是也訣
　云以陰煉陽其眞可長其法須在一支屬
　陰也丹論云陽動不能伏陰殺不可伏也
　若養之令伏陰死陽生生者如水銀伏火
　以成世寶陽汞伏於陰不動定爲身寶故
　經云就養靈柯不復枯閉塞命門保玉都
　舌上採結行之子後午前採上玉泉中水

　亦曰陽汞將含陰時採者鈆水號曰雙龍
　虎故天豐上經云始青之下月與日兩物
　相和合成一出彼玉池入金室人各有之
　慎勿失子若得之萬事畢豈在於外乎
龍居震位當其八虎數元生在一宫
　此是朔至望行之採上法行道增魂從望
　至晦减之益魄也男八歲齒生十六爲之
　中十歲已下得法修眞爲上餘並得尸解
　者也
採有日取有時

　上法行之取避晦望朔起下法者候天上
　月圓人神遍體採之日月順則有時子後
　午前卯是也採陰氣歸上泥丸宫故經云
　溉養靈柯不復枯也雖不施精亦還美日
　日於珠常爲大空空無可望可爲空中有
　物元其空是陰氣轉上歸泥丸宫却取玉
　池中水灌入下丹田金室之中其元頭來
　人亦不知從何處來去歸何處方位安排
　那里各有神化日乆自然變爲寶珠所以
　人皆不死是也故經云大道無形也

世人用之而不知收取氣候若差錯萬般工
力徒勞施
　或遇天地禁忌安排不知去處或值陰户
　不開取意行爲害令人速衰老也故云得
　一之時崑崙後雖當截舌不怱道妄言傳
　於世人必定流血身先夭法文若常人則
　不可受也其文傳在大一宫經云大一有
　君皆云在心景中不思議誰能得見不可
　度量也居人頭爲崑崙上宫室神明居泊
　各有室宅自項上至頭自占九宫其神各

　有名字在大一上索靈中别有要文至下
　臍室别有三宫此依前十二宫各有樓臺
　故内景經云内有重樓十二級此是也又
　丹田有十二樓應十二時用轉法也
　至神至聖極容易
　智者其採二件藥在身雖不知涯岸身有
　神明知也但人只以浮花皆不知變化故
　云知長生道敵隔萬山是知凡間世人不
　可知也求宫中者向身上十二宫求覓方
　知大道之鼎器者神聖也

先向宫中求鼎器
　其法不傳不可露天文故道經云金玉滿
　堂莫之能守富貴而驕自遺其咎是爲人
　生下縁天地人須皆近驕奢富貴不尋於
　大道也
温養火候審陰陽
　温養者令人無喜怒也火候者以心火四
　季之月加减行之兩數其法在口傳養陰
　陽者别識眞陰眞陽居人二命採合爲命
　級從謌云二物同一體

安排鑪室須擇地
　安排者採上眞氣水安於下元採下陰氣
　水運於上元安排各着鑪室自神化之功
　若安排不着去處於身有禍鑪室者妙法
　在女别在陰丹一訣丹上法鑪室者以身
　口爲鑪也竈者以宫室爲竈是也破不堪
　使用者是人用過者弊物不堪使用是已
　不中也房中至甚五級者大肥不堪用大
　瘦不堪用道三合五級者是十五已上二
　十已下是中道人氣二十已上並是不堪

　使用可用須借其氣合汞者方住以無制
　之被鬼神偷他也上擇地者是知宫室時
　候
不得地莫妄爲
　凡欲煉其陰者若不依前說年紀人及鼎
　器之物不可成寳不及年借氣用之即得
　暫住有郤患除魔之功又不得上救助之
　力也若在法度須不失度數行之少年成
　寳也若只欲取意行之萬無一成也
切須隱密審護持

　凡欲行道靜隱閑居導引叩齒集神握固
　平坐密而行之護持者减食少語莫喜怒
保守莫泄天地機
　保守者盡一身之行用若行年十歲頭尾
　至心行用乆即慢易有頭無尾定虚費工
　夫也千萬不成矣
此藥變化不思議
　其服藥之功九年不失候增减十六兩數
　足功滿三千行有八百藥方成易矣天不
　能殺地不能埋其功不可思議注天地有

　變化其身堅固其功有三上者得上仙中
　下者只得尸解也
陽眞砂
　下元陰精法結爲砂上元陰時採者沉以
　爲砂屬陽氣
陰眞汞
　上元氣結成寶下元氣入崑崙泥丸注爲
　珠可照三千大千世界矣
時人求之莫妄動
　世人多取五金八石諸般草木燒之要覓

　大還丹豈不妄也
無質生質是還丹
　從無入有從有入無將無質氣結爲陰氣
　交感是也大丹無藥五行眞氣是矣
凡汞凡砂不勞弄
　世人取砂銀爲汞取朱銅鐵爲砂是也若
　將此求道不成也
　逢此訣會此言煉之餌之成眞仙
　若逢此歌免妄爲諸事遂默心修煉靜意
　保持不退初心勤進前志方乃煉之餌之

　成眞仙耳


陰眞君還丹歌註(終)






