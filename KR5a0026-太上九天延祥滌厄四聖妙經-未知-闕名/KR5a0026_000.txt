








太上九天延祥滌厄四聖妙經妟六
　　　啓請呪
　仰啓北方四元帥束縛羣魔大聖尊
　披頭仗劔偉形容百萬天兵常擁護
　天蓬天猷除兇惡翊聖眞武賜吉祥
　臣今伏願降靈壇一切災厄自消散
至心皈命禮六龍陛左九虎關中現三頭六
臂之威容運七政八靈之洪造帝鐘纔震萬
聖齊臨鉞斧輕揮羣魔碎滅神光赫赫常救
護於衆生眞性巍巍誓永興於正道劈尸千

里斬鬼五形大悲大願大聖大慈通天析祐
延祥滌厄保寧身命北極天蓬八十一軍大
元帥護國消魔眞君證果法雲普覆天尊
至心皈命禮妙有天中通明殿右領天罡之
次帥列下土之諸侯憫凡庸迷謬以䘮眞仰
聖相大光而作序讃演諸天之隱韻述敷大
梵之仙章俯憐崇奉之誠大賜護持之力雲
隨歩發海逐身流大悲大願大聖大慈通天
祈祐延祥滌厄滋育身命北極天猷大元帥
普化天帝證果沖和應善天尊

至心皈命禮帝間功成天庭位列總三洞五
雷之號令掌八天九地之權衡慜造化之樞
機僚眞仙之將吏無邪不斬何鬼敢當攝大
力之妖魔逐流星之芒恠光華日月威震乾
坤大悲大願大聖大慈通天祈祐延祥滌厄
護持身命北極翊聖黒殺大元帥儲慶保徳
眞君證果遊行三界天尊
至心皈命禮虚危分宿壬癸孕靈化身自金
闕之尊居位極玉虛之奥玄妙極至奚止於
輔正除邪正一所生豈但於消魔護國保劫

終而制劫始護羣品而掌羣仙勇果全才威
神備徳大悲大願大聖大慈通天祈祐延祥
滌厄安和身命北極佑聖眞武大元帥玄天
元聖仁威上帝金闕化身證果終劫濟苦天
尊
至心皈命禮始青天之最上天清都闕之眞
妙闕承五色光明之洞照一會罕逢聽九天
延祥之玄機四眞可仗喜遇金方之皇老重
啓塵世之業因幸元尊垂示以符文對衆聖
重付以祕呪開大地析祥之便路彰大玄有

感之赫靈何災不滅何福不臻依願而行依
誠而應大悲大願大聖大慈靈臺㑹上滌厄
品中十方上聖諸天帝君三官五帝日月諸
星北斗南辰眞人神仙至眞大聖九天文人
天曹列聖生日本命運限星辰四聖部中靈
童力士神王猛將北方兵從法籙威神嶽瀆
主宰祀典神祇經筵鑒證一切眞靈伏願愚
忱上達聖駕俯臨滅災録善而所啓所從馘
毒衛生而作威作福願與諸含生一心皈命
禮

　　　開經玄藴呪
天地眞元象　人間道德尊　天文書八角
悟者釋邪根　懃意通丹闕　䖍心達紫清
祥煙森八極　瑞靄布仙京　渺渺三乘理
明明一性存　今思最上法　願得岀迷津
太上九天延祥滌厄四聖妙經
爾時
元始天尊在始青天中玉都之闕靈臺之上
放五色光明色色俱異洞照内外皆使朗徹
大㑹十方諸天日月星宿三官四聖北斗南

辰眞人神仙至眞大神四維上下嶽讀主宰
無鞅數衆說無爲妙道金光射日紫靄盈身
法雨遍施靈風普扇金童執節玉女捧香鸞
鳯交嗚妃后奏樂座前土木百精皆聽思議
是時座下有一天君號曰西方白帝七炁天
君執簡長跪上白
天尊曰臣觀世間人處牢籠種種不同或有
衣之錦繡食之珍羞金殿玉堂雕梁峻宇或
有朝丐暮覔服露殘軀神廟依棲竄身無地
或有雖生人道傴僂瘡癩人皆憎嫌寒餓困

窮盲聾喑啞手攣脚跛身不具足或爲下賤
笞撻苦楚萬種千辛無門可吿或有恃上逼
下以强凌弱未審此因縁何若是小臣未曉
伏願
天顏不捨大開妙義以明未悟以解無知
天尊言善哉白帝發問斯由復坐存眞吾爲
汝說夫人者誕育塵寰戴天履地自幼至老
自壯及衰喜名利之華樂生生之厚馳逞不
息豈顧危亡陷溺賢良任爲三業起造六根
竟生六根旣與九結爲禍是故有身即有累

有累即有業有業即有報旣知有報全在修
持生諸省悟且衆生之果貧窮下賤宿業相
成富貴榮華前生所積善惡昭昭二徑羣迷
任向一途善者當有善報惡者乃處惡根過
去今生如斯是理天君再問人生或有疾病
困篤年命災衰邪鬼來侵妖魔作害以何善
利可以驅除答曰世人不知已身如風如燭
幻化浮生念念因循豈可久長爭財競寳利
已損他口是心非恣情嫉妬故使妖魔作害
無可依投致得橫傷枉遭諸苦吾家自有四

將當爲至誠宻念其文無所不應天君曰四
將是何惟願
慈尊明書其跡
天尊曰北方自有天蓬天猷翊聖眞武統領
天兵驅遣將吏如有急難可以注念自降神
威隨念而至靈光赫赫殺氣巍巍魔鬼濽形
精邪伏匿一切災殃盡皆消滅爾時
天尊慜念衆生即說通天祈祐延祥滌厄四
聖神呪
　　　天蓬呪曰

　　天蓬天蓬　九玄殺童　五丁都司
　　髙刀北翁　七政八靈　太上皓兇
　　長顱巨獸　手把帝鐘　素梟三神
　　嚴駕䕫龍　威劒神王　斬邪滅蹤
　　紫氣乘天　丹霞赫衝　吞魔食鬼
　　横身飲風　蒼舌緑齒　四目老翁
　　天丁力士　威南禦凶　天騶激戾
　　威北㗸鋒　三十萬兵　衞我九重
　　劈尸千里　祛却不祥　敢有小鬼
　　欲來見狀　钁天大斧　斬鬼五形

　　炎帝烈血　北斗然骨　四明破骸
　　天猷滅類　神刀一下　萬鬼自潰
　　急急如律令
　　　天猷呪曰
　　天猷天猷　位列諸侯　上位北帝
　　下臨九州　肩生四臂　項長三頭
　　身披金甲　手執戈矛　雲隨歩發
　　海逐身流　紅光杳杳　紫氣悠悠
　　雄風靉靉　猛霧颼颼　眞氣宛轉
　　星斗四周　千神自朝　五嶽廵遊

　　金童鼔吹　玉女歌謳　名列金闕
　　位鎭酆幽　蒼禽獅子　巨海蛟虬
　　三十萬兵　從我周遊　逢妖即斬
　　遇鬼皆収　人遭尤善　祟遇無休
　　降臨福氣　滌蕩無憂　無知小鬼
　　敢有遲留　吾目一視　永作泉囚
　　急急如律令
　　　黒殺呪曰
　　北方黒帝　太微六甲　五帝靈君
　　光華日月　威震乾坤　走符攝籙

　　絶斷鬼門　行神布氣　攝除五瘟
　　左右吏兵　三五將軍　雷公霹靂
　　電激風奔　刀劒如雨　隊仗如雲
　　手把帝鐘　頭戴崑崙　行遶天下
　　捜捉鬼神　九州社令　血食之兵
　　不許拒逆　敢有張鱗　鎭星縛手
　　北斗収魂　三台七星　持劒斬身
　　罪不重考　殃及子孫　邪精魍魎
　　耳不得聞　聞吾呪者　頭破腦裂
　　碎如微塵　急急如律令

　　眞武神呪
　　乾元有將　頂戴三台　披髪圎象
　　眞武威靈　助吾大道　龜蛇合形
　　身如山嶽　四氣朗清　金光赫赫
　　努目光明　牙如劒樹　手執七星
　　天魔外道　鬼魅妖精　見吾爲血
　　化作紫塵　魁罡正氣　是吾本身
　　天符通現　大保乾坤　江河淮濟
　　五嶽之神　城隍社令　拱聽吾命
　　指揮綱紀　敢有攝停　上帝有勑

　　救護羣生　敢有小鬼　捉縛來呈
　急急如律令
天尊再言曰衆生處於三毒十惡之世常被
諸魍魎精魅惡鬼邪神毒蟲猛獸刀兵水火
杻械牢獄疾病苦痛一一纒染不能自安吾
先曽出妙法普度衆生以符圖神呪付諸法
學及三天大魔王分布人間救䕶一切今得
自然凡夫破齋犯戒違天負地不識因縁不
知善惡不親聖教不近仙宗漸入邪風隨諸
煩惱明明造惡宻宻故爲恣縱身心損傷物

命天道不遠如鑑如水一一無差是故毒風
惡氣六天魔鬼遍滿人間流行殺伐中害死
傷日夜萬計不可稱量吾遣諸天十極神王
下降人間廣行救度拯濟衆生今得清吉人
豈知之今後世人若能投承大道篤敬眞宗
謝過祈恩禳災益筭無門可解或新蓋宅宇
動土興工犯觸禁方當於中庭燃燈七盞備
時新五菓燒種種名香至心望北念經朱書
四聖靈符貼於舍内四隅自獲禎祥四天帝
王四聖元帥來下扶護此之妙典所禳者伏

所求者應所陳者達所啓者從四聖眞君應
號眞符

第一北極天蓬大元帥延祥滌厄保寧身
命







第二北極天猷副元帥延祥滌厄滋育身命



第三翊聖儲慶保徳眞君延祥滌厄護持身
命




第四北極佑聖眞武眞君延祥滌厄安和身
命



天尊曰此四聖名號經呪其功甚大若遇年
災月厄當面北焚香存神靜慮至心禮念皆
得消散或遇身多疾病服藥不痊亦當面北
存神靜慮至心禮念自然清粛或遇蝗蟲作
害旱澇爲災亦當面北存神静慮至心禮念

自然平寧或遇災厄相纒不能解釋亦當面
北存神靜慮至心禮念自然清吉或爲邪精
爲恠侵害損傷亦當面北存神靜慮至心禮
念自然驅除或遇宅宇不寧財物耗散亦當
面北存神靜慮至心禮念自然康寜或遇身
遭牢獄酷受苦刑亦當面北存神靜慮至心
禮念自然天仙兵馬四聖將軍保護其身此
經乃吾家隱祕之文上帝幽玄之典若遇本
命生辰及諸齋日清靜身心或爲父母或爲
兄弟或爲己身或爲骨肉或自禮念或請正

一道士或三或五或七以至四十九貟當於
聖前至心轉誦亦有靈童力士神王猛將北
方兵從依願而行依誠而應爾時
天尊即說四聖都呪曰
　　北方有將　上帝靈尊　披頭仗劔
　　主管四維　天上地下　咸使聞知
　　刀劒如雨　器仗光輝　逢魔即殺
　　見善令歸　若遇凶災　至心轉持
　　飛戈擲火　上徹紫微　身命之宮
　　有厄相隨　急難爲吉　日月並齊

　　今時即念　得獲悲慈　三五將軍
　　保護吾身　金光靄靄　霹靂轟轟
　　逆吾者死　避之者生　内外家眷
　　得保清寧　天罡魅星　三十萬兵
　　毒龍猛獸　巨海金精　貪狼巨門
　　禄存文曲　武曲廉貞　左輔右弼
　　斬邪破軍　眞光速到　萬鬼潜形
　　急攝急攝　不得久停　合門昌吉
　　昇入無形　急急一如
太上混元皇帝律今

　　黄紙朱書四聖都符佩帶則無不應驗




道言四聖元帥永鎭玉帝殿下統攝三界妖
邪每歳常乃降於人間察人善功賜人昌吉
保持帝祚覆廕羣迷斷絶惡根増延禄壽若
世人精專嚴潔禮念若一遍保錬形骸誦之
二遍得獲清寧誦之三遍内外安和誦之四

遍神兵自護誦之五遍魔鬼逺潜誦之六遍
身絶病苦誦之七遍得見眞光誦之百遍三
界保舉誦之千遍永覩禧祥誦之萬遍身處
仙宮與道合同斯文爲修行之徑路作進道
之梯航内能保煉其眞外可屏除其業靜中
觀靜玄中又玄於是諸天仙聖得聞妙義得
獲眞篇踴躍歡欣喜不可計天君進前作禮
上謝
天尊而獻頌曰
　　至道尊元　包育諸天　本寧本靜

　　乃聖乃仙　抱黄回紫　出青入玄
　　天尊悲慈　開演眞篇　妙理希夷
　　上坤下乾　匪彫匪斵　弗黨弗偏
　　體而用之　身登大千　元罡萬化
　　播運機權　無爲無礙　處乎湛然
　　今獲靈文　上聖親言　若悟之者
　　浩劫綿綿　壽齡遐遠　福禄長堅
　　得處清靜　永向道前
天尊吿諸天仙曰我等誓願流傳此經若人
誠心堅懃即使災消福降永得仙眞護持子

孫不絶世世生生覩
天尊前諸聖說經巳竟受得妙法迴車乘鶴
鳯輦雲軿拜謝
天尊奉辭而退



太上九天延祥滌厄四聖妙經













