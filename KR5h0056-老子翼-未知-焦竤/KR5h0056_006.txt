










老子翼卷之六轂六
光廟在潜邸程文簡公大昌時爲宫僚嘗索
其所著易老通言大昌以劄子徼納其略曰
夫老子之可重者何也秉執樞要而能以道
御物是其長也貴無賤有而罕言世故者亦
非其或短於此也故師老子而得者爲漢文
帝蓋其爲治大抵清心寡欲而淵默樸厚以
涵養天下其非不事事之謂也則漢以大治
而基業綿固者得其要用其長故也至於西
晋則聞其言常以無爲爲治本而不知無爲

者如何其無爲也意謂解縱法度拱手無營
可以坐治無何紀綱大壞而天下因以大亂
故王通論之曰清虛長而晋室亂非老子之
罪也蓋不得其要而昧其所長也區區之意
深望殿下采其秉要之理而以西漢爲法鑒
其談治之略而以西晋不事事爲戒則老子
之精言妙道皆在殿下運用之中矣又嘗著
潜藩盛德録内一篇曰某舊得侍談凡及大
道常取易繫道器與孔子下學上達之語而
參言蓋道器學達可從上下立爲形容正如

燒火薪能生焰是上形之道必資下形之器
學乎下可以達乎上是薪雖麤實而其英華
能炎能上者也六經論孟說器多而說道少
是蓄薪以求生焰者也老莊之書說無多於
說有是謂六經說薪已多不必贅言者也儒
者之於求道自有六經宜若無藉於老莊矣
然老莊之書言微趣深助發道秘尤爲精要
苟能愽取當大有補特不可如晋人談虛直
謂棄捐禮樂刑政而天下可以自治焉耳天
下嘗有無薪而能自起火焰者邪又曰今道

士修老子教者舍道本不言而及方藥祈禳
等事其譌失本意又益太遠惟唐人白居易
詩語能明其確曰何況元元皇帝道德五千
言不言藥不言仙不言白日升青天元元皇
帝即老子也道家以老子爲教祖而八十一
章自清淨寡欲之外别無一語他及如何鑿
空妄云有藥有仙及祈禳勝厭等事邪恭蒙
聖諭以某言爲是且明誦白詩上語全文益
深嘉居易之談老子能得要妙也並見本集
永嘉鄭伯熊景望曰蓋公治黄老曹相國參

用於齊而稱治儒家多訾黄老言何哉吾嘗
杜門終日默坐謹動作薄滋味而心和氣平
百病不侵節以備其無推以散其有不妄求
不過憂而老者穉者安於恬淡嘗意此理推
之天下有餘地何獨數百里之齊孔孟之術
豈有外是者而訾黄老言何哉蓋今道家所
談清浄者捨此而趨誕也(見鄭先生戇語)
薛蕙君采作老子集解成高叔嗣序之曰毫
老子所産也初老子著書言天道玄虛自漢
以下莫能遡其本㫖咸窺見一偏說繇此起

故其書日離州人薛考功先生始覃思大道
之原究意天人之一折衷群言舍於榘度老
子之道則燦然大明書成嘉靖九年歲在庚
寅之次序曰大道之歸一致而百慮聖人之
㫖同情而異言昔仲尼之門罕言天道是以
後世無得聞焉然周易乾爻配象六龍始於
勿用終於窮亢不以吉凶告人用九見群龍
無首則吉而仲尼贊之曰用九天德不可爲
首也乾元用九乃見天則蓋剛而能柔天之
道也此與老子何異故稱吾見老子其猶龍

乎夫學者獨患不知天人之一不知天人之
一則其議聖人者陋矣自古言仁義禮樂有
過於老子者乎然而非不知天也言隂陽剛
柔有過於孔子者乎然而非不知人也顧聖
人示人有不同其所言者學者之所信也所
不言者學者之所疑也故世之學老子者則
絀儒學儒學亦絀老子夫知人而不知天者
近乎愚知天而不知人者近乎誣奈何以此
議聖人也或曰老子養生之書夫聖人之道
内之以養其身則壽而康外之以理乎物則

順而治聖王之事同條共貫豈有他哉作者
既皆已没景嚮仆絶所謂其人與骨皆已朽
者神而明之存乎其人薛氏老子集解二卷
藏於家子録其副焉又曰考功薛先生既屏
居毫一紀致崇於學庚寅始注老子號曰集
解余爲序其書刊之甚著先生意未覃盡時
復損益丁酉乃成視予讀之義加精微要以
至道恊於大中繇漢以來言老子者蓋至是
决矣顧世莫有與知老子者又孰以知先生
之注序曰始余少讀老子謂猶皇帝王伯之

降所言殆上皇事爾朴而不華後世弗能用
也誠竊之亦足寡營而致治壯益讀之則見
與聖人之道亡牴牾可施於世特其辭所出
抑揚已甚驟不能通愚者欲信之助以靈異
繇是遂爲儒家所詘置爲養生之書其徒守
之至言湮晦要之古之聖人所學咸修己治
人之事或得有淺深見有純駁爾奈何絶去
使世諱言之老子之書殆於息矣余懷此意
未有以明其後仕都質之今祭酒武城王純
父先生孔老所以異奈何純父答之聃與尼

父意同而言異彼生於周末覩文之盛也疾
欲還之古故激言之激則不能無過中已試
言之仲尼曰人而不仁如禮何禮云禮云玉
帛云乎哉禮與其奢也寧儉而聃則曰禮者
忠信之薄而亂之首也故激如此去仲尼之
辭遠矣故尼父之書誦法萬世而聃卒廢而
爲它也余藏其牘他日仕山西復質之今京
尹曹德芳先生其言聖人之言道也猶人之
名天也中國謂之天矣彼匈奴則謂之撑犁
豈有二哉特其辭異耳天固不自知而人强

名之又爭辨之故學者誠求至於道凡支言
可忘也達哉言乎蓋二先生皆深於老子者
今以觀考功之注尤信易大傳曰天下同歸
而殊塗一致而百慮學者習而常聞如不見
其同與一獨以其異也遽詆訶之蓋讀其篇
未訖徃徃已驚豈但老子邪嗚呼難言矣百
世倘有其人固自知之余何暇置譽毁哉記
二先生之語篇首復作序
李宏甫刻子由解於金陵題其後曰食之於
飽一也南人食稻而甘北人食黍而甘此一

南一北者未始相羨也然使兩者易地而食
焉則又未始相棄也道之於孔老猶稻黍之
於南北也足乎此者雖無羨於彼而顧可棄
之哉何也至飽者各足而眞饑者無擇也蓋
嘗北學而食於主人之家矣其初蓋不知其
美也天寒大雨雪三日絶糧七日饑凍困踣
望主人而向徃焉主人憐我炊黍餉我信口
大嚼未暇辨也徹案而後問曰豈稻粱也歟
奚其有此美也主人笑曰此黍稷也與稻粱
埒且今之黍稷也非有異於向之黍稷者也

惟甚饑故甚美惟甚美故甚飽子今以徃更
不作稻粱想亦不作黍稷想矣予聞之慨然
而嘆使予之於道若今者之望食則孔老暇
擇乎自此發憤學道窮日夜不寢不食而時
獲子由老子解於焦弱侯氏解老子者衆矣
而子由最高子由之引中庸曰喜怒哀樂之
未發謂之中夫未發之中萬物之奥宋自明
道以後遞相傳授每令門弟子看其氣象爲
何如者也子由乃獨得微言於殘篇斷簡之
中宜其善發老子之藴使五千餘言爛然如

皎日學者斷斷乎不可一日去手也解成示
道全當道全意寄子瞻又當子瞻意今去子
由五百餘年不意復見此竒特嗟夫亦惟眞
饑而後能得之也萬曆二年冬十二月二十
日宏甫題
李宏甫先生既刻子由老子解逾年復自著
解老二卷序曰嘗讀韓非解老未始不爲非
惜也以非之才而卒見殺於秦安在其爲善
解老也是豈無爲之謂哉夫彼以柔弱而此
以堅强此勇於敢而彼勇於不敢己方圓冰

炭若矣而謂道德申韓宗祖可歟蘇子瞻求
而不得乃强爲之說曰老子之學重於無爲
而輕於治天下國家是以仁不足愛而禮不
足敬韓非氏得其所以輕天下之術遂至殘
忍刻薄而無疑嗚呼審若是則不可以治天
下國家者也老子之學果如是夫老子者非
能治之而不治乃不治以治之者也故善愛
其身者不治身善愛天下者不治天下凡古
聖王所謂仁義禮樂者皆非所以治之也而
況一切刑名法術歟故其著書專言道德而

不言仁義以仁雖無爲而不免有爲義則爲
之而有以爲又甚矣是故其爲道也以虛爲
常以因爲綱以善下不爭爲百谷之王以好
戰爲樂殺人以用兵爲不得已以勝爲不美
以退爲進以敗爲功以福爲禍以得爲失以
無知爲知以無欲爲欲以無名爲名孰謂無
爲不足以治天下乎世固未知無爲之有益
也然則韓氏曷爲愛之曰順而達者帝王之
愛也逆而能忍者黄老之術也順而達則以
不忍之心行不忍之政是故順事恕施而後

四達不禦其效非可以旦夕責也逆而能忍
者不見可欲是也是故無政不達而亦無心
可推無民不安而亦無賢可尚如是而已矣
此至易至簡之道而一切急功利者之所尚
也而一切功利者欲效之而不得是故不忍
於無欲而忍於好殺不忍以己而忍以人不
忍於忍而忍於不忍學者不察遂疑其原從
而曰道德之禍其後爲申韓也如此夫道德
之後爲申韓固矣獨不曰仁義之後其禍爲
篡弑乎古今學術亦多矣一再傳而遂失之

其害不可胜言者豈少哉獨老子乎由此觀
之則謂申韓原道德之意亦奚不可予性剛
使氣患在堅强而不能自克也喜讀韓非之
書又不敢再以道德之流生禍也而非以道
德故故深有味於道德而爲之解並序其所
以語道德者以自省焉先生名載贄温陵人
仕至姚安太守請老歸
老子考異
古書傳世爲人所竄易者多矣而老子尤
甚開元注明言我獨異於人而貴求食於

母先無求於兩字予所加也則後人之妄
增而不及自道者可勝言哉史遷言著書
五千餘言亦其大率耳妄者至盡削語助
之詞以就五千之數是史遷一言爲此書
禍也薛君采氏作老子集解别爲考異一
篇附焉顧其所見裁十數本耳余覩卷軸
既多異同滋甚其爲余所安者已載正經
而悉以其餘系之卷末仍名曰考異俟世
之好古者參焉弱侯題
苐二章

斯惡已(蘇已作矣)皆知善之爲善(皆上一有天下字)故有
無相生(龍興碑無故字傅奕古本相上並有之字)萬物作焉而不
辭(碑本作作而不爲始)功成而不居(古本作功成不處)夫唯不
居(古本作不處)
苐三章
使心不亂(古本作使民心)是以聖人之治(古本治下有也一無)
(之治)使天知者不敢爲也(一無敢字古本無也字)則無不
治(古本作無不爲矣彭耜本無不治矣)
苐四章
沖(古本作盅)或不盈(陸本作不滿開元本蘇本或下有似)紛(碑本作忿)

淵兮(河上陸兮作乎)湛兮似或存(碑本無兮或作常一或作若)吾
不知其誰之子(陳碧虛司馬本無之)
苐五章
不屈(河上陸作不詘)多言(碑本作多聞)
苐六章
天地根(古本列子並作天地之根)
苐七章
天長地乆(碑本作天也長乆)天地所以能長且乆(黄茂)
(材地下有之碑本無且)故能長生(碑本作長乆)非以其無私
耶(河上陸作以其無私古本非作不)

苐八章
而不爭(碧虛司馬曹而作又)處衆人之所惡(古本處作居)故
幾於道(葉本下有矣)善仁(古本作善人)故無尤(一下有矣)
苐九章
持(司馬作恃)揣而銳之(古本作顓而梲之王弼亦作梲)長保(碑本作長)
(寳)滿堂(古本作滿室)驕(司馬作憍)功成名遂身退(碑本作名)
(成功遂身退王弼作功遂身退又名作事)
苐十章
抱(古本作袌)無離乎(一無乎下同)能嬰兒乎(一能下有如)生
之畜之(一無此四字)

苐十一章
埏(司馬碧虛作挻)
苐十三章
何謂寵辱若驚(一無若驚)寵爲下(碧虛作寵爲上辱爲下)吾
以有大患者(一無者)及吾無身(古本作苟吾無身)吾
有何患(古本下有乎)故貴以身爲天下者可以寄
天下愛以身爲天下者可以託天下(古本作貴以身)
(爲天下者則可以託天下矣愛以身爲天下者則可以寄天下矣開元本則作若無二矣)
(一寄託下並有於)
苐十四章

此三者(一無此)故混而爲一(蘇故下有復古本一下有者)上
下(古本作上之下之)繩繩兮(一無兮)無物之象(蘇作無象之象)
是謂惚怳(碑本無四字古本作芴芒)執古之道(古本道下有可)
苐十五章
豫猶(一下並有兮)客(碑本作容)釋(碑本作汋)敦兮其若樸(碑作)
(混若樸)曠兮其若谷(碑無兮其)渾兮其若濁(碑本混若濁)
靜(古本上有澄)徐清徐生(古本二徐上有而)安以久(邵本安作)
(谷)故能敝不新成(古本是以能敝而不成碑本李榮本作能敝復成)
苐十六章
觀其復(王弼本無其)靜曰復命(王弼本作是謂復命)芸芸(莊子)

(作云云)各歸其根(各下一有復)公乃王王乃天(碑本作公)
(能生生能天)没身不殆(葉本無此)
苐十七章
不知有之(一作下知有之)親之譽之(王弼作親而譽之)其次
侮之(彭本無其次陳作其次畏而侮之)信不足有不信(王弼有二)
(焉)猶兮其貴言(王弼作悠兮一無兮碑本作其猶貴言)事遂(一作)
各遂皆曰(司馬無皆陳蘇曹程黄曰作謂)
苐十八章
廢出(古本下並有焉)孝慈(一作孝子)忠臣(古本作貞臣)
苐十丸章

此三者以爲文不足(程無此古本以爲文而未足也)
苐二十章
善(古本作美)荒兮其未央哉(碑本作莽其未央古本無哉)如享
(古本作若享)如春登臺(古如作若一春在登下)怕兮(古作皆昭昭皆)
(詧詧)悶悶(古作閔閔)忽若晦寂若無所止(晦一作海一作忽兮)
(其若晦飄兮似無所止一作澹兮其若海飂兮若無止一作飄兮其若海飂兮若無所止)
異於人(古本上有欲)貴食母(開元本作求食于母)
苐二十一章
怳惚(古本並作芒芴)惚兮怳兮其中有象(一其字上無兮字一)
(無其字句末有兮字下同)其精甚眞(碑本無此)

苐二十二章
直(古本碑本並作正)豈虛言哉(古本言下有也)
苐二十三章
故飄風不終朝(一無故終古本作崇下同)孰爲此者天地
(古本地下有也)德者同於德失者同於失(古本作從事於德者)
(德者同於德從事於失者失者同於失)同於道者道亦樂得之
(古本無同樂二字下同)信不足(古本足下有焉)
苐二十四章
跂(王弼陸作企)其在道也(司馬曹陳蘇在並作於)物或惡之
(或一作故)不處(一處下有也)

苐二十五章
寥兮(陸王弼寥作寞)强爲之名曰大(司馬程作强名之曰大)域
中有四大而王居其一焉(作而王處一焉陳無此兩句)
苐二十六章
奈何(古本作如之何)失根(古本碑本作失本諸本作失臣)
苐二十七章
善行(古本行下有者下並同)善計不用籌策(古本作善數者無籌)
(策又策作筭)是以聖人常善救人故無棄人常善
救物故無棄物(葉故作而傅奕云古無此獨河上有之)善人(古本)
(人下有者下同)

苐二十八章
故大制不割(古本作大制無割)
苐二十九章
而爲之(古本下有者)天下神器(古本上有夫)爲者(碑本者作)
(故下同)故物(蘇葉黄陳故並作凡)呴(陸王弼作歔一作嘘古本作噤)羸(古本)
(作剉王作挫)載(古本作培碑本作接)隳(古本作墮)是以(司馬以作故)
苐三十章
大軍之後必有凶年(碑本無此)果而已(古本下有矣)取
强(古本下有焉)果而勿强(古本上有是一作是謂)不道(古本碑本)
(並作非道)

苐三十一章
之器(一無此二字)恬淡爲上勝而不美而美之者
是樂殺人也夫樂殺人者不可得志於天下
矣(古本作以恬澹爲上故不失也若美必樂之樂之者是樂殺人也夫樂人之殺人者)
(不可以得志於天下矣碑本志作意無矣字)言居上勢則以喪禮
處之(一作言以喪禮處之)衆多(王弼作之衆古本下有則下同)
苐三十二章
樸雖小天下不敢臣(一無樸雖小古本作莫能臣也)矦王(梁武)
(本陸本古本並作王矦)萬物將自賔(萬物一作天下)自均(古本下有)
(焉)猶川谷(古本猶作由)之於(二作之與)江海(古本下有也)

苐三十三章
知人者智(古本下有也下並同)有力(葉無有)不失其所(邵所)
(下有止)
苐三十四章
汎(陸王弼作汜)不居(碑本作不名有)愛養(一作衣被)可名於小
(一作可名爲小一作可名於小矣下同)歸焉(古本作歸之)不爲主(爲一)
(作知)以其不自大(古本其下有終)
苐三十五章
執大象(古本下有者)出口(古本碑本口並作言)淡乎(古本作淡兮)
苐三十六章

歙(古本作翕王弼作㒆)柔勝剛弱勝强(古本勝上有之)脫(古本作侻)
邦(一作國)
苐三十七章
侯王(古本作王矦)鎮以(一作鎮之以)亦將不欲(古本亦上有夫)
不欲以靜(一作無欲)
苐三十八章
上德無爲而無以爲下德爲之而有以爲(古本)
(作上德無爲而無不爲下德爲之而無以爲)仍之(王弼作扔)亂之首也
愚之始也(一無二也)處其厚(古本四句並作處王弼作處其厚不居其)
(薄處其實不居其華)

苐三十九章
侯王(古本作王矦下同)天下貞(一作正)其致之一也(開元)
(本無一也)萬物得一以生(君平本無此並下萬物無以生恐滅十四字)
矦王無以爲貞而貴高將恐蹷(一作侯王無以貴高將恐)
(蹷)自稱(古本作自謂)此其(古本作是其)非乎(古本作非歟)數
輿無輿(輿古本作譽一作車)碌(一作録)如玉(如古本作若下同)落
落(一作珞珞)
苐四十一章
聞道大笑之(古本道下有而)故建言(一無故)有之(古本下有)
(曰)類(一作纇)進道若退(一在夷道若纇上)辱(古本作𪑾)偷(古本)

(作媮)渝(古本作輸)
苐四十二章
王公以爲稱(古本作王侯以自稱也)人之所教我亦教
之(古本作人之所以教我亦我之所以教人一作人之所教亦我義教之)教父
(古本作學父)
苐四十三章
無有入於無間(古本淮南子並作出於無有入於無間王弼作無有入無)
(間)吾是以知無爲之有益也(一無吾也二字)希及之
(政和本下有矣)
苐四十四章

是故甚愛必大費(程本無是故)
苐四十五章
沖(古本作盅)屈(古本作詘)清靜爲天下正(古本爲上有以)
苐四十六章
却走馬以糞(古本糞作播吴幼清本作以糞車)罪莫大於可
欲(王弼本無此)咎莫大於欲得(韓非本古本作咎莫僣於欲得)故
知足之足常足矣(司馬無之足又無矣)
苐四十七章
不出户知天下不窺牖見天道(古本出户窺牖下俱有可)
(以二字韓非作不出於户可以知天下不窺於牖可以見天道)其出彌遠(彌古)

(本作□下同韓非遠下有)不行而知(一作不行而至)
苐四十八章
爲學爲道(古本下有二者)又損之(無之)無爲而無不
爲矣(古本作無爲則無不爲)故取天下者(王弼無故者二字)不
足以取天下(古本作又不足以取天下矣)
苐四十九章
德善矣(一作得善一無矣下同)惵惵(古本作歙歙一下有焉)渾其
心(古本作渾渾焉)孩之(陸王弼作咳)
苐五十章
人之生動之死地(韓非本古本作民之生生而動動皆之死地)生

生之厚(古本下有也)夫何故(古本下有也)無死地(古本下有)
(焉)
苐五十一章
夫莫之爵(一無夫一作莫之命)畜之(古本作德畜之)亭之毒之
(一作成之熟之)養之(古本作蓋之)
苐五十二章
有始(古本始下有可)得其母(得一作知)襲常(葉作襲裳非)
苐五十三章
而民好徑(碧虛司馬蘇林並作民甚好徑)資貨有餘(古本作貨財一)
(作資財)盜竽(舊俱作盜夸)非道哉(一道下有也趙志堅作盜夸非道)

苐五十四章
善建者(韓非無者下同)子孫祭祀不輟(彭耜本孫下有以韓非作)
(子孫以其世世祭祀不絶)修之於身(一無於下同)乃眞(趙志堅乃作能)
(下同)乃餘(趙作能有餘)修之於(邦邦舊俱作國下同)何以(古本)
(作奚以)
苐五十五章
含德之厚比於赤子(古本作含德之厚者比之于赤子也)毒蟲
(古本作蜂蠆)䘒(古本作脧陸作全)至也(碧虛蘇曹無也下同)而不嗄
(一作嗌不嗄黄茂材曰古本無嗌後人以莊子之文增入之古本嗄作㱊㱊於由切氣逆)
(也)曰强(古本作則强)是謂(古本作謂之)不道(碑本作非道)

苐五十六章
知者不言(古本言下有也)不可得而䟽不可得而害
不可得而賤(古本上並有亦)
苐五十七章
以正(古本正作政)無事(達眞本事作爲)吾何以知天下之
然哉(一作吾何以知其然哉以此)民多技巧竒物滋起(古本)
(作民多智慧衺事滋起)滋彰(古本作滋章)我無欲而民自樸
(河上本此下有我無情而民自清)
苐五十八章
悶悶(古本作閔閔)醇醇(古本作偆偆)禍兮福所倚福兮

禍所伏(韓非及古本作禍兮福之所倚福兮禍之所伏)人之迷也其
日固久矣(韓非作人之迷也其故以乆矣一作民之迷其日固乆)劌(纂微)
(作穢非)
苐五十九章
莫若嗇(若一作如)是謂早服(謂韓非作以服一作復)謂之重
積德(韓非作是謂重積德)則莫知其極莫知其極(黄無下四)
(字)深根固柢(韓非作深其根固其柢柢一作蒂)
苐六十章
治大國(韓非作治大國者)烹(烹不當加火)其神不傷人(韓下)
(有也)聖人亦不傷之(韓作不傷民)

苐六十一章
天下之交天下之牝(一作天下之交牝)以靜爲下(古本)
(作以其靜故爲之下也司馬作以其靜爲之下一無此句)故大者宜爲下
一(無故一作爲之下)
苐六十二章
奥(一下有也)善人之寳(司馬程之下有所)加人(彭本加於人)坐
進此道(古本作進此道也)所以貴此道者何(一作何也一無)
(何)不曰(纂微曹陳曰作日)有罪以免邪(罪下一有可)
苐六十三章
圖難於其易(古本難下有乎下同一無其)天下難事(難上亦有)

(之下同)輕諾多易(古本下各有者)猶難之(程猶作由)故終無
(難古本下有矣)
苐六十四章
易判(判一作泮一作破)爲之於未有(古本作爲之乎其未有下同)
豪(一作毫)九成(一作九層)千里之行(一作百仞之高)聖人無
爲(一上有是以一無聖人)常於幾成(一於下有其)則無敗事
(一下有矣)復衆人(古本復上有以)恃(舊並作輔非)不敢爲(一下有也)
苐六十五章
以其智多(古本作以其多智也)國之賊國之福(下古本各有也)
知此兩者亦楷式(古本作常知此兩者亦稽式)乃至(古本作乃)

(後至一上有然後)
苐六十六章
以其善下之(古本下有也)以其言下之(古本作必以其言下)
(之一作必以言下之下句同)民不害(古本下有也)
苐六十七章
夫惟大故似不肖(清源本無此句)其細也夫(一無也夫)寳
而持之(一作持而寳之寳一作保)慈故能勇(古本上有夫)器長
(韓非作事長)舍其慈且勇(一無其下二句同)死矣(古本作是謂入)
(死門)以戰則勝(一作以陳則正)以慈衛之(葉上有必)
苐六十八章

善爲士者不武(古本作古之善爲士者不武也)善勝敵者不
爭(林希逸本作善勝戰者不與一無敵字)古之極(古本下有也)
苐六十九章
用兵有言(古本下有曰)仍無敵執無兵(古本作執無兵仍無)
(敵王弼作扔)輕敵(古本作無敵)輕敵幾喪吾寳(古本作無敵則)
(幾亡吾寳)抗兵相加哀者勝矣(古本作抗兵相若則哀者勝矣)
苐七十章
天下莫能知莫能行(古本作而人莫之能知莫之能行)不我
知也(一無也)則我貴矣(一作則我者貴)被褐(一作披褐一褐下有)
(而)

苐七十一章
上(古本作尚矣)病(古本作病矣)聖人之不病也以其病
病是以不病(韓非作聖人之不病也以其不病是以無病也)
苐七十二章
大威至矣(一作則大威至)無狹(一作無狎)夫唯不厭(吴幼清作)
(夫唯不狎)
苐七十三章
此兩者(一此上有知字非)繟(一作坦一作默)
苐七十四章
民不畏死(一民下有常)吾得執而殺之孰敢(古本作吾)

(得而殺之孰敢也一得作豈)而代司殺者(而一作夫)是代大匠
斲(是下一有謂)希不自傷其手矣(一作希有不傷手矣一作希不)
(傷其手矣)
苐七十五章
民之饑(古本下有者下二句同)食稅之多也(一無也下同)以
其生生之厚也(一作以其上求生之厚)唯無以生爲者
(一上有夫一爲下有貴)貴生(政和本下有也)
苐七十六章
草木(一上有萬物二字)柔脆(脆一作弱)之徒(古本下有也下句同)兵
强(古本下有者)共(一作折)强大處下(古本作故堅强處下)

苐七十七章
其猶張弓乎(古本作其猶張弓者歟邵猶作由非)補之(一作與之)孰
能有餘以奉天下唯有道者(古本作孰能損有餘而奉不足)
(于天下者其唯有道者乎)功成而不居(作功成不處)見賢耶(一無)
耶
苐七十八章
天下莫柔弱於水(一作天下柔弱莫過於水)能先(先一作勝)以
其無以易之也(一無以也)柔之勝剛弱之勝强(一上)
(有故無二之)莫不知莫能行(古本作莫不知而莫之能行)故聖
人云(故一作是以古本人下有之言)是謂(一作是爲)若反(古本下有也)

苐七十九章
和大怨(一下有者)必有餘怨(一無必)故有德司契(一無)
(故)
苐八十章
使民有什伯之器(一無民一作什伯人之器)而不用(一下有也)
使民重死而不遠徙(葉本無此句)甘其食(古本上有至治)
(極民各六字)安其俗(俗一作居)樂其業(業一作俗)音(一作聲)使
民至(一無使)而不相徃來(一無而相下有與)
苐八十一章
善者不辯辯者不善(古本作善言不辯辯言不善)不積(不一)

(作無)天之道(一無之)
老子翼卷之六終




















