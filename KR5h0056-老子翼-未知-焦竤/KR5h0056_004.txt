










道者萬物之奥善人之寳不善人之所保美
言可以市尊行可以加人人之不善何棄之
有故立天子置三公雖有拱璧以先駟馬不
如坐進此道古之所以貴此道者何不曰求
以得有罪以免耶故爲天下貴
蘇註
凡物之見于外者皆其門堂也道之在物
譬如其奥物皆有之而人莫之見耳夫唯
賢者得而有之故曰善人之寳愚者雖不
能有然而非道則不能安也故曰不善人

之所保蓋道不遠人而人則遠之今誠有
人美言之則可以爲市于世尊行之則可
以加于人矣朝爲不義而夕聞大道妄盡
而性復雖欲指其不善不可得也而又安
可棄之哉立天子置三公將以道救人耳
雖有拱璧之貴駟馬之良而進之不如進
此道之多也道本在我人患不求求則得
之矣道無功罪人患不知知則凡罪不能
汙也
爲無爲事無事味無味大小多少報怨以德

圖難于其易爲大于其細天下難事必作于
易天下大事必作于細是以聖人終不爲大
故能成其大夫輕諾必寡信多易必多難是
以聖人猶難之故終無難
爲營爲也純甫云人皆有所爲聖人亦人
耳獨無所爲乎但衆人所爲者有爲之事
聖人所爲者無爲之道此其所以異也事
所爲之條件也味所爲之理趣也作起也
蘇註
聖人爲無爲故無所不爲事無事故無所

不事味無味故無所不味其于大小多少
一以道遇之而已蓋人情之所不忘者怨
也然及其愛惡之情忘則雖報怨猶報德
也世人莫不畏大而侮小難多而易少至
於難而後圖大而後爲則事常不濟矣聖
人齊大小一多少無所不畏無所不難而
安有不濟者哉
筆乘
夫事涉於形則有大小係乎數則有多少
此怨所由起也惟道非形非數而聖人與

之爲一以無爲爲爲以無事爲事以無味
爲味愛惡妄除聖凡情盡而泊然棲乎性
宅則大小多少一以視之而奚怨之可報
哉惟德以容之而已然此無爲無事無味
也不可力得至易也不可目窺至細也雖
至易而至難者待此以解雖至細而至大
者待此以成豈可以其易與細而忽之哉
學道者亦或有見於此而又以爲大之心
奪之故易與細不常爲我有唯聖人自始
至終爲無爲事無事味無味而不以世俗

所謂大者分其心故難者大者當處寂然
了無留礙而大道自此全矣此所謂成其
大者也嗟乎此非特起大丈夫見理明用
心剛者不能信不能守而可與輕諾多易
之流道哉
其安易持其未兆易謀其脆易判其微易散
爲之於未有治之於未亂合抱之木生於豪
末九成之臺起於累土千里之行始於足下
爲者敗之執者失之是以聖人無爲故無敗
無執故無失民之從事常於幾成而敗之愼

終如始則無敗事是以聖人欲不欲不貴難
得之貨學不學復衆人之所過以恃萬物之
自然而不敢爲
脆此芮反判一作破成一作層今從傅奕
古本未有者心未起時未亂者心未染時
幾平聲復反也恃一作輔非既曰自然矣
而又輔之非自然也今從韓非本
蘇註
方其未有持而謀之足矣及其將然非泮
而散之不去也然猶愈于既成也故爲之

于未有者上也治之于未亂者次也木也
臺也行也積小成大治亂禍福之來皆如
彼三者聖人待之以無爲守之以無執故
能使福自生使禍自亡譬如種苗深耕而
厚耘之及秋自穰譬如被盜危坐而熟視
之盜將自郤世人不知物之自然以爲非
爲不成非執不留故常與禍爭勝與福爭
贅是以禍至于不救福至于不成蓋其理
然也聖人知有爲之害不以人助天始終
皆因其自然故無不成者世人心存于得

喪方事之微猶有不知而聽其自然者及
見其幾成而重失之則未有不以爲敗之
者矣故曰愼終如始則無敗事人皆狥其
所欲以傷物信其所學以害理聖人非無
欲也欲而不欲故雖欲而不傷于物非無
學也學而不學故雖學而不害于理然後
内外空明廓然無爲可以輔萬物之自然
而待其自成矣
古之善爲道者非以明民將以愚之民之難
治以其智多故以智治國國之賊不以智治

國國之福知此兩者亦楷式能知楷式是謂
玄德玄德深矣遠矣與物反矣乃至於大順
楷模也式法也下徹曰深旁周曰遠反乃
順者司馬曰物情莫不貴智而有玄德者
獨賤之雖反於物乃順於道
蘇註
古之所謂智者知道之大全而覽於物之
終始故足貴也凡民不足以知此而溺于
小智以察爲明則智之害多矣故聖人以
道治民非以明之將以愚之耳蓋使之無

知無欲而聽上之所爲則雖有過亦小矣
苟以智御人人亦以智應之則上下交相
賊耳吾之所貴者德也物之所貴者智也
德與智固相反然智之所順者小而德之
所順者大也
江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之是以處上而人不重處前
而人不能害是以天下樂推而不厭以其不
爭故天下莫能與之爭

王之爲言天下所歸徃也處上聲下同樂
入聲
蘇注
聖人非欲上人非欲先人也蓋下之後之
其道不得不上且先耳
天下皆謂我道大似不肖夫唯大故似不肖
若肖久矣其細也夫我有三寳寳而持之一
曰慈二曰儉三曰不敢爲天下先夫慈故能
勇儉故能廣不敢爲天下先故能成器長今
捨其慈且勇捨其儉且廣捨其後且先死矣

夫慈以戰則勝以守則固天將救之以慈衛
之
肖似也夫並音符長舍並上聲衛護也
蘇註
夫道曠然無形頽然無名充遍萬物而與
物無一相似此其所以爲大也若似于物
則亦一物耳而何足大哉道以不似物爲
大故其運而爲德則亦悶然以鈍爲利以
退爲進不合于世俗今夫世俗貴勇敢尚
廣大誇進銳而吾之所寳則慈忍儉約廉

退此三者皆世之所謂不肖者也世以勇
决爲賢而以慈忍爲不及事不知勇决之
易挫而慈忍之不可勝其終必至于勇也
世以廣大蓋物而以儉約爲陋不知廣大
之易窮而儉約之易足其終必至于廣也
世以進銳爲能而以不敢先爲耻不知進
銳之多惡于人而不敢先之樂推于世其
終卒爲器長也蓋樸散而爲器聖人用之
則爲官長自樸成器始有屬有長矣勇廣
先三者人之所共疾也爲衆所疾故常近

于死以慈衛物物之愛之如父母雖爲之
效死而不辭故可以戰可以守天之將救
是人也則開其心志使之無所不慈無所
不慈則物皆爲之衛矣
善爲士者不武善戰者不怒善勝敵者不爭
善用人者爲之下是謂不爭之德是謂用人
之力是謂配天古之極
古者車戰爲士甲士三人在車上左執弓
右持矛中御車掌旗鼓皆欲其强武戰卒
七十二人在車下蓋至爭者惟兵故借之

以明不爭之德也羅什曰心形既空孰能
與無物者爭
蘇註
士當以武爲本行之以怯若以武行武則
死矣聖人不得已而後戰若出于怒是以
我故殺人也以我故殺人天必殃之以吾
不爭故能勝彼之爭若皆出于爭則未必
勝矣人皆有相上之心故莫能相爲用誠
能下之則天下皆吾用也
用兵有言吾不敢爲主而爲客不敢進寸而

退尺是謂行無行攘無臂仍無敵執無兵禍
莫大於輕敵輕敵幾喪吾寳故抗兵相加哀
者勝矣
用兵有言古兵家有此言也行上如字可
户剛反言行列也仍就也詩曰仍執醜虜
兵五兵戈矛殳戟干也說文云拱手執斤
曰兵幾平聲喪去也抗舉也林希逸云此
章全是借戰事以喻道推此則書中設喻
䖏其例甚明
蘇註

主造事者也客應敵者也進者有意于爭
者也退者無意于爭者也苟無意于爭則
雖在軍旅如無臂可攘無敵可因無兵可
執而安有用兵之咎耶聖人以慈爲寳輕
敵則輕戰輕戰則輕殺人喪其所以爲慈
矣兩敵相加而吾出于不得已則有哀心
哀心見而天人助之雖欲不勝不可得也
吾言甚易知甚易行天下莫能知莫能行言
有宗事有君夫惟無知是以不我知也知我
者希則我貴矣是以聖人被褐懷玉

宗者族之緫也道者事之緫也
蘇註
道之大復性而足而性之妙見于起居飲
食之間耳聖人指此以示人豈不易知乎
人能體此以應物豈不易行乎然世常患
日用而不知知且不能而况行之乎言者
道之筌也事者道之迹也使道可以言盡
則聽言而足矣可以事見則考事而足矣
唯言不能盡事不能見非舍言而求其宗
遺事而求其君不可得也蓋古之聖人無

思無爲而有漠然不自然不自知者存焉
此則思慮所不及是以終莫吾知也使爲
衆人所能知亦不足貴矣被褐懷玉者聖
人外與人同而中獨異也
知不知上不知知病夫唯病病是以不病聖
人之不病也以其病病是以不病
蘇註
道非思慮之所及故不可知然方其未知
則非知無以入也及其既知而存知則病
矣故知而不知者上不知而知者病既不

可不知又不可知唯知知爲病者久而病
自去矣
筆乘
道以知入以不知化知即釋氏之知無也
不知即釋氏之無知也始以知無遣其有
隨以不知遣其知萬法歸無無亦不立非
上而何彼於虛空之中横生意見清淨之
内忽起山河捏目生華迷頭認影則病矣
凡有知皆妄也凡有妄皆病也學者方狃
以爲玄覽寳而持之病奚從瘳乎聖人之

不能廢知猶夫人也而知不爲病者知知
之爲病故耳知其爲病則勿藥而病瘳矣
知不知上所謂生而無生眞性湛然也不
知知病所謂無生而生業果宛然也唯其
病病是以不病所謂知幻即離不作方便
也
民不畏威則大威至矣無狹其所居無厭其
所生夫唯不厭是以不厭是以聖人自知不
自見自愛不自貴故去彼取此
威畏古通用人不畏其所當畏則大可畏

者至矣下文皆畏其所當畏之事狹胡夾
反一作狎厭於豔反
蘇註
夫性自有威高明光大赫然物莫能加此
所謂大威也人常患溺于衆妄畏生死而
憚得喪萬物之威雜然乘之終身惴惴之
不暇雖有大威而不自知也苟誠知之一
生死齊得喪坦然無所怖畏則大威燁然
見于前矣性之大可以包絡天地彼不知
者以四肢九竅爲己也守之而不厭是以

見不出視聞不出聽蕞然其甚陋也故教
之曰無狹其所居彼知之者知性之大而
吾生之狹也則愀然厭之欲脫而不得不
知有厭有慕之方囿于物也故教之曰無
厭其所生夫唯聖人不狹不厭與人同生
而與道同居無廣狹淨穢之辨既不厭生
而後知生之無可厭也聖人雖自知之而
不自見雖自愛之而不自貴以眩人恐人
之有厭有慕也厭慕之心未忘則猶有畏
也畏去而後大威至也

勇于敢則殺勇于不敢則活此兩者或利或
害天之所惡孰知其故是以聖人猶難之天
之道不爭而善勝不言而善應不召而自來
繟然而善謀天之道不爭而善謀天網恢恢
䟽而不失
殺猶死也利謂活害謂殺惡去聲繟音闡
舒緩也王作坦嚴作默不如作繟爲長蓋
默則重不言坦則近不爭也
蘇註
勇于敢則死勇于不敢則生此物理之常

也然而敢者或以得生不敢者或以得死
世遂僥倖其或然而忽其常理夫天道之
遠其有一或然者孰知其好惡之所從來
哉故雖聖人猶以常爲正其于勇敢未嘗
不難之列子曰迎天意揣利害不如其已
患天道之難知是以歷陳之不與物爭于
一時要于終勝之而已天何言哉四時行
焉百物生焉未有求而不應者也神之格
思不可度思矧可射思夫誰召之哉繟然
舒緩若無所營而其謀度非人之所及也

世以耳目觀天見其一曲而不覩其大全
有以善而得禍惡而得福者未有不疑天
網之䟽而多失也惟能要其終始而盡其
變化然後知其恢恢廣大雖䟽而不失也
民常不畏死奈何以死懼之若使人常畏死
而爲竒者吾得執而殺之孰敢常有司殺者
殺而代司殺者殺是代大匠斲夫代大匠斲
希有不傷其手矣斲陟角反
蘇註
政煩刑重民無所措手足則常不畏死雖

以死懼之無益也民安于政常樂生畏死
然後執其詭異亂群者而殺之孰敢不服
哉司殺者天也方世之治而有詭異亂群
之人恣行于其間則天之所棄也而吾殺
之則是天殺之而非我也非天之所殺而
吾自殺之是代司殺者殺也代大匠斲則
傷其手矣代司殺者殺則及其身矣
民之饑以其上食稅之多也是以饑民之難
治以其上之有爲也是以難治民之輕死以
其生生之厚也是以輕死夫唯無以生爲者

是賢于貴生
稅租也純甫云無以生爲者賢于貴生即
吾無吾身吾有何患之意此章之言由粗
及精要歸其淨于此耳
蘇註
上以有爲導民民亦有爲應之故事多而
難治上以利欲先民民亦爭厚其生故雖
死而求利不厭貴生之極必至于輕死惟
無以生爲而生自全矣
人之生也柔弱其死也堅强草木之生也柔

脆其死也枯槁故堅强者死之徒柔弱者生
之徒是以兵强則不勝木强則共强大處下
柔弱處上
脆輭也徒類也合手曰共商桑穀生于朝
七日大共秦伯怒蹇叔曰墓木拱矣皆合
拱也董音如字言人共代之也處上聲
蘇註
冲氣在焉則體無堅强之病至理在焉則
事無堅强之累兵以義勝者非强也强而
不義其敗必速木自拱把以上必伐矣物

之常理精者在上粗者在下其精必柔弱
其粗必强大
天之道其猶張弓乎高者抑之下者舉之有
餘者損之不足者補之天之道損有餘而補
不足人之道則不然損不足而奉有餘孰能
以有餘奉天下唯有道者是以聖人爲而不
恃成功而不居其不欲見賢耶
抑之舉之二句言張弓有餘不足二句言
天道凡弛弓俯其體則弣在上弰向下張
之而仰其體則弣向下弰在上是抑弣之

高者使之向下舉弰之下者使之在上天
之損有餘如抑其弣而使之下其補不足
如舉其弰而使之高見賢遍反
蘇註
張弓上筋弛弓上角故以况天之抑高舉
下天無私故均人多私故不均有道者贍
足萬物而不辭既以爲人己愈有既以予
人己愈多非有道者無以堪此爲而恃成
而處則賢見于世賢見于世則是以有餘
自奉也

天下莫柔弱于水而攻堅彊者莫之能先以
其無以易之也故柔之勝剛弱之勝彊天下
莫不知莫能行是以聖人云受國之垢是謂
壮稷主受國之不祥是謂天下王正言若反
蘇註
正言合道而反俗俗以受垢爲辱受不祥
爲殃故也
和大怨必有餘怨安可以爲善是以聖人執
左契而不責于人故有德司契無德司徹天
道無親常與善人

契苦計反徹徹法也直列反
蘇註
夫怨生于妄而妄出于性知性者不見諸
妄而又何怨乎今不知除其本而欲和其
末故外雖和而内未忘也契之有左右所
以爲信而息爭也聖人與人均有是性人
方以妄爲常馳騖于爭奪之場而不知性
之未始少妄也是以聖人以其性示人使
之除妄以復性待其妄盡而性復未有不
廓然自得如右契之合左不待責之而自

服也然則雖有大怨懟將涣然冰解知其
本非有矣而安用和之彼無德者乃欲人
人而通之則亦勞而無功矣徹通也天道
無私惟善人則與之契之無私也
小國寡民使有什伯之器而不用使民重死
而不遠徙雖有舟車無所乘之雖有甲兵無
所陳之使民復結繩而用之甘其食美其服
安其居樂其俗鄰國相望鷄犬之音相聞民
至老死不相徃來
漢書詔天下吏舍無得置什器顔師古註

云五人爲伍十人爲什則共器物故通謂
什伍之具爲什物不用者無徃來免儲待
省徭役也舟輿甲兵舉其重者言之樂入
聲望平聲相望相聞近也至老死久也近
而且乆不相徃來者各足故也道足則無
事咨詢財足則不相乞假
蘇註
老子生于衰周文勝俗弊將以無爲救之
故于書之終言其所志願得小國寡民以
試焉而不可得耳民各安其分則小有材

者不求用于世什伯人之器則材堪什夫
伯夫之長者也事少民樸雖結繩足矣内
足而外無所慕故以其所有爲美以其所
處爲樂而不復求也民物繁夥而不相求
則彼此皆足故也
信言不美美言不信善言不辯辯言不善知
者不愽愽者不知聖人不積既以爲人已愈
有既以與人己愈多天之道利而不害聖人
之道爲而不爭爲人之爲去聲
蘇註

信則爲實而已故不必美美則爲觀而已
故不必信以善爲主則不求辯以辯爲主
則未必善有一以貫之則無所用愽愽學
而日益者未必知道也聖人抱一而已他
無所積也然施其所能以爲人推其所有
以與人人有盡而一無盡然後知一之爲
貴也勢可以利人則可以害人矣力足以
爲之則足以爭之矣能利能害而未嘗害
能爲能爭而未嘗爭此天與聖人大過人
而爲萬物宗者也凡此皆老子之所以爲

書與其所以爲道之大略也故于終篇復
言之
筆乘
或曰老氏之爲書使人得以受而味焉則
近乎美窮萬物之理而無不至則近乎辯
察萬事之變而無不該則近乎愽然不知
其有信而不美善而不辯知而不愽者存
何也則以五千言所言皆不積之道耳不
積者心無所住之謂也夫積而不積則言
而無言矣言而無言故非不爲人也而未

嘗分己之有非不予人也而未嘗損己之
多斯何惡於辯且愽哉苟非不積之道而
第執其意見以與天下爭則多言數窮者
流非天道也天之道利而不害聖人之道
爲而不爭學者于此而刳心焉老氏之書
亦思過半矣故曰教而無教何必杜口於
毗耶言乃忘言自可了心於柱下讀者其
勉旃哉
老子翼卷之四終

