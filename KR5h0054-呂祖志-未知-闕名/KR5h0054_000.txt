








吕祖志目録輦一
　　圖像三
　　事蹟志　　　真人本傳
　附雲房十試真人　　真人十問雲房
　真人自記真人度盧生枕中記
　神通變化二十二條
　更名顯化一十六條　晋謁儒門八條
　經遊寺觀十條　　　市廛混跡八條
　庵堂赴會七條　　　丹藥濟人七條
　因縁會遇五條

　　藝文志　　　　五言古風一篇
　七言古風二篇　　五言絶句四首
　五言律詩一十八首
　七言絶句四十二首
　七言律詩六十首
　七言律詩六十一首
　雜著十條　　　歌九篇
　漁父詞一十八首
　夢江南詞一十一首　沁園春四首
　雜曲九首　　　　目録終





　　
　　四月十五日降生





　　二月十八日上昇





　　四月十四日降生




　　五月二十日上昇

　　　




　　　
吕祖志




　事續志

　　真人本傳
吕嵒字洞賔(一名嵒客/一云初紹先)唐河中府永樂縣
人(一云蒲坂/一云河東)曾祖延之終浙東節度使祖渭
終禮部侍郞父讓海州刺史貞元十四年四
月十四日已時生母就縟時異香滿室天樂
浮空一白鶴自天飛下竟入帳中不見生而
金形木質道骨仙風鶴頂龜背虎體龍腮翠
眉層稜鳳眼朝鬢頸修顴露額闊身圓鼻梁
聳直面色黃白左眉角一黑子左眼下一黑
子筋頭般大如功曹使者狀兩足下紋隱起

如龜少聦敏日記萬言矢口成文既長身五
尺二寸喜頂華陽巾衣黄白襴衫繫大皂條
狀類張子房二十不娶始在襁褓馬祖見之
曰此兒骨相不凡自是風塵表物他時遇廬
則居見鍾則扣留心記取後遊於廬山始遇
火龍真人傳天遁劒法自是混俗貨墨於人
間號純陽子咸通中舉進士第一云開成時
年六十四歲(一云年五十始知道六十四/卦已盡乃始於乾此純陽之應)後遊
長安酒肆見一羽士青巾白袍長髯秀目手
携紫笻腰掛大瓢書三絶白於壁一曰坐卧

常携酒一壺不教雙眼識皇都乾坤許大無
名姓䟽散人中一丈夫二曰得道真仙不易
逢幾時歸去願相從自言住處連滄海别是
蓬萊第一峰三曰莫厭追歡笑語頻尋思離
亂可傷神間來屈指從頭數得到清平有幾
人洞賔訝其壯貌竒古詩意飄逸因揖問姓
氏羽士曰吾鍾離其姓權其名雲房其字洞
賔再拜延坐異人曰可吟一絶予欲觀之洞
賔筆不停綴書二十八字曰生在儒家遇太
平懸纓重滯布衣輕誰能世上爭名利臣事

玉皇歸上清異人見詩喜曰予所居在終南
鶴嶺可從予此行否洞賔因隨雲房同憩肆
中雲房自起執炊洞賔忽欲昏睡枕案遑假
夢以舉子赴京狀元及第始自州縣小官擢
朝署由是臺諫給舍翰苑祕閣郞曹從橐諸
清要無不備歷升而復黜黜而後升前後兩
娶富貴家女婚嫁蚤畢孫甥振振簪笏滿門
如此幾四十年最後獨相十年權勢熏炙忽
被重罪籍没家資分散妻孥流於嶺表一身
孑然窮苦憔悴立馬風雪中方此浩歎恍然

夢覺雲房在傍炊尚未熟笑曰黄梁猶未熟
一夢到華胥洞賔驚曰君知我夢耶雲房曰
子適來之夢升沉萬態榮悴多端五十年間
一頃耳得不足喜喪何足憂且有大覺而後
知此人間世事真大夢也洞賔感悟慨歎知
宦途不足戀矣再拜曰先生非凡人也願求
度世術雲房詭曰子骨節未完志行未足若
欲度世須更數世可也翩然别去洞賔怏怏
自失棄官歸隱雲房自是十試洞賔皆過(見/後)
一日忽一人撫掌大笑而下即雲房也謂洞

賔曰塵心難滅仙才難偵吾之求人甚於人
之求吾也吾十度試子皆過了得道必矣但
功行尚有未完吾今授子黄白秘方可以濟
世利物使三千功滿八百行圓吾來度子洞
賔曰所作庚辛有變異乎曰三千年後還本
質耳洞賔愀然曰誤三千年後人不願爲也
雲房笑曰子推心如此三千八百悉在是矣
因與洞賔叙其得道來歷曾遇苦竹真君謂
吾曰汝此去遊人間若遇人有兩口者即汝
弟子吾後遍遊山海竟未見人有兩口者今

詳君姓實符苦竹之記矣又曰君能從我遊
乎洞賔因隨之至鶴嶺見一小洞星月交輝
四顧寂寥雲房執洞賔手偕行纔數步恍如
騎快馬歷山川俄頃已至洞南門下鎖埃雲
房以碧絛繫洞賔帶俱從門隙中入豁然開
朗登一高峰至一大洞門東前有二虎踞守
雲房叱之虎伏不動乃引洞賔入金樓玉臺
珍禽琪樹光景照曜氣候如春相與坐盤陀
石飲元和酒三杯談道未竟俄有一青衣雙
髻金鈐朱裳翠袂雲履玉佩異香氤氲手持

蠒紙金書曰群仙已集蓬萊上宫要先生赴
天池會論五元真人神遊記事雲房將去洞
賔送以詩曰得道來來相見難又聞東去幸
仙壇杖頭春色一壼酒頂上雲攢五嶽冠飮
海龜兒人不識燒山符子鬼難看先生去後
身須老乞與貧儒换骨丹蓋慮雲房之不返
也雲房曰汝但駐此吾去不久遂望東南乘
紫雲冉冉而去洞賔遂將雲房所付素書數
卷披閱誦玩獨處洞中旬日雲房回曰子在
是岑寂得無欲歸否洞賔曰既辦心學道豈

有家山思乎雲房曰善哉善哉汝等不知分
合隂陽之妙守隂則只是魄存陽則只是魂
若能聚其陽魂以合隂魄使隂陽相會魂魄
同真是謂真人洞賔曰魂魄冥冥至理甚深
何以全形師曰慧發㝠㝠泰定神靈神既混
合豈不契真金形玉質本出精誠大藥既成
身乃飛輕洞賔自是凡十問脩真之說(見/後)雲
房悉傳以上真玄訣盡豁塵濁俄有叩户者
乃清溪鄭思遠與太華施真人由東南而來
緩步凌虛體凝金碧相揖共坐曰契闊來乆

適尹思逸煉丹所遂造仙扉施真人曰此一
侍者何也師曰本朝吕海州讓之子少習儒
墨失意上國邂逅長安酒肆從吾奉道通隂
陽制煉形神入妙之微洞賔乃拜二僊鄭尹
曰形清神在目秀精藏子欲脫塵網可示一
詩授洞賔金管霞牋靈膠犀硯洞賔立獻詩
曰萬劫千生到此生此生身始覺飛輕抛家
别國雲山外煉魄全魂日月精比見至人論
九鼎欲窮大藥訪三清如今獲遇真仙面紫
府仙扉得姓名三僊相視嘆其才清句麗時

春禽㗀嚶師謂洞賔曰可於洞口題曰春氣
塞空花露滴朝陽拍海岳雲歸又謂洞賔曰
吾朝元有期十洲羽客至玉京奏此功行以
陞仙階汝恐不久居此洞後十年洞庭湖相
見取筆於洞中石壁草書一十六字曰晝日
高明夜月圓清隂陽魂神混合上昇擲筆吿
洞賔曰世間游行當施利濟之道行滿功成
復相際會時雲房又以靈寳畢法授洞賔始
雲房於終南石壁間得靈寳經三部上部元
始金誥中部曰元皇玉籙下部曰太上真元

義凡數千卷雲房撮其要爲畢法分十二科
及六義蓋明隂中有陽陽中有隂天地升降
之道氣中生水水中生氣心腎交合之機以
八卦運十二時而其要在艮以三田互相反
復而其要在泥丸至下手工夫姑借咽氣嗽
液爲喻而真機口訣實在口傳心授不在文
字間也雲房又以靈丹數粒示洞賔曰此非
世間五金八石乃世間異寳合成雖有質而
無形如雲如火如光如影可見而不可執服
之與人魂識合爲一體輕虛微妙非如有形

之丹也復贈詩一章曰知君幸有英靈骨所
以教君心恍惚含元殿上水晶宫分明指出
神仙窟大丈夫遇真訣須要執持心猛烈五
行匹配自刀圭執取龜蛇顛倒訣三尸神須
打撒進退天機明六賊知之三要萬神歸來
駕火龍離九闕九九道至成真日三界四府
朝元節氣翺翔兮神恒爀蓬萊便是吾家宅
群仙會飮天樂喧雙童引入昇玄客道心不
退故傳君立誓約言親洒血逢人兮莫亂說
遇友兮不須訣莫怪頻發此言辭輕慢必有

隂司折執手相别意如何今日爲君重作歌
說盡千般玄妙理未必君心信也麽子後分
明說與汝保惜吾言上大羅鍾吕授受將畢
忽有二仙綃衣霞彩手捧金簡寳符云上帝
詔鍾離權爲九天金闕選仙使謂洞賔曰吾
即昇天汝好住世間修功立德他時亦當如
我洞賔再拜曰嵒之志異於先生必須度盡
天下衆生方上昇未晩也於是翔鸞彩鳳金
幢玉節仙吹嘹喨鍾離先生與捧詔二仙乘
雲冉冉而去洞賔既得雲房之道又得火龍

真人傳天遁劒法一斷煩惱二斷色慾三斷
貪嗔嘗有詩曰昔年曾遇火龍君一劒相傳
伴此身天地山河從結沬星辰日月任停輪
須知本性綿多劫空向人間歷萬春昨夜鍾
離傳一語六天宫殿欲成塵洞賔初遊江淮
試靈劒遂斬長蛟之害隱顯變化不一迨今
四百餘年其對雲房發大誓願至今浮沉濁
世行化度人洞賔今雖在世然已出離世間
矣洞賔曰世人兢欲見吾既見吾而不能行
吾言雖日夕與吾同處何益哉人若能忠于

國孝友于家信于交友仁于待下不慢自心
不欺暗室以方便濟物以隂隲格天人愛之
鬼神敬之即此一念已與吾同雖不見吾猶
見吾也蓋人之性念于善則屬陽明其性入
于輕清此天堂之路念于惡則屬隂濁其性
入于粗重此地獄之階天堂地獄非果有主
之者特由人心自化成耳宋藝祖建隆初洞
賔自後苑出對上稱朱陵上帝以火德王天
下留語移時語秘不傳上解赭袍玉帶賜之
俄不見上命繪像于太清樓道録陳景元傳

其像於世政和中宫禁有崇白晝現形盜金
寳姦妃嬪獨上所居無患自林靈素王文卿
諸侍宸等治之息而復作上精齋虔禱奏詞
凡六一日書寢見東華門外有一道士碧蓮
冠紫鶴氅手持水晶如意前揖上曰臣奉上
帝命來治此崇良久一金甲丈大捉劈而啗
之且盡上問丈夫何人道士曰此乃陛下所
封崇寍真君關羽也上勉勞再四復問張飛
何在羽曰飛乃臣累劫兄弟今已爲陛下生
于相州岳家他日輔佐中興飛將有功焉上

問卿姓名曰臣姓陽四月十四日生夢覺録
之召侍宸言之意其爲洞賔也自是宫禁帖
然遂詔天下有洞賔香火處皆正妙通真人
之號蓋自此始其詞曰朕嘉與民偕之大道
凡厥仙隱具載册書而况默應禱祈宜示恩
寵吕真人匿景藏文遠邇游方逮建福庭適
有寓舍歎兹符契錫以號名神明儼然尚垂
昭鑒可封妙通真人塑像於景靈宫歲時奉
祀焉
　　雲房十試洞賔

　第一試洞賔自外遠歸忽見家人皆病死
　洞賔心無悼怛但備葬具既而死者皆起
　無恙
　第二試洞賔鬻貨于巿義定其直巿者翻
　然止酬其直之半洞賔無所爭併直之半
　皆不取委貨而去
　第三試洞賔元日出門忽丐者倚門求施
　洞賔與以錢物而丐者索不已且出惡言
　嫚罵抽刃相向洞賔再三禮謝披襟受刃
　丐者笑而去

第四試洞賔牧羊山中遇一虎追逐漸逼
洞賔推羊下峻阪而獨以身當之虎即釋
去
第五試洞賔獨居山中草舍讀書一日危
坐忽見一女年可十七八容華絶世光艷
照人粧飾靚麗自言歸寍母家至此迷路
日云暮矣足弱倦行借此少憩言訖顰眉
嬌咤弱不自勝既而窈窕萬態調戲百端
迨夜逼同寢而洞賔竟不爲動如是三日
始辭去

第六試洞賔一日出郊暨歸則家資已爲
劫盜席捲殆無以供朝夕洞賔無愠色躬
耕自給忽於鋤下見金數十餅速揜之一
無所取
第七試洞賔見有貨銅器者巿之以歸則
皆金也即訪賣主還之
第八試有風狂道士坊陌上巿藥自言服
者立死旬日不售洞賔謂此必有意因買
藥歸道士曰子速備後事可也吾將行矣
既而服之無恙

第九試洞賔因春潦汎溢衆方病涉獨棹
一小舟至中流風濤掀舞而洞賔端坐不
動任生任死竟亦無虞
第十試洞賔獨坐一室忽見竒形怪狀鬼
神無數有見擊者有欲殺者洞賔一切不
問復有夜叉數十械一死囚血肉淋瀝哭
泣號叫言汝宿世殺我今急償我命洞賔
曰殺命償命宜也其又奚辭遽索刀繩欲
自盡忽聞空中叱聲鬼神皆不復見乃是
雲房撫掌大笑而下

洞賔十問雲房
第一問天地曰乾三索而天交于地乃生
三陽坤三索而地交于天乃生三隂陽中
藏隂乃曰真隂真隂到天因陽而生隂中
藏陽乃曰真陽真陽到地因隂而發交合
得道自然長乆
第二問曰月曰月受日魂以陽變隂隂極
陽純月華瑩淨修煉到此積氣成神
第三問四時五行曰一心自有五行一日
自有四時大抵隂陽相推而已陽不得隂

不成到底無隂而不死隂不得陽不生到
底隂盡而皆陽
第四問水火龍虎曰身中有君火臣火民
火真火出於水中恍恍惚惚其中有物視
之不可見取之不可得真水生於火中杳
杳㝠㝠其中有精見之不可留留之不可
住腎水也水中有氣名曰真火心火也火
中生液名曰真水以水生木腎氣足而肝
氣生以絶腎之餘隂而氣過肝時即爲純
陽藏真一之水恍惚名真龍以火尅金心

液盛而肺液生以絶心之餘陽而液到肺
時即爲純隂藏正陽之氣杳冥名真虎氣
中取水水中取氣日得黍大歸於黄庭此
大丹也
第五問鉛汞曰鉛性沉重而喜墜此腎水
以潤下而易漏汞性輕飛而喜升此心火
以炎上而易散以鉛制汞以沉重而鎮輕
飛内丹結矣
第六問抽添曰冬至後陽升于地地抽其
隂太隂抽而爲厥隂少陽添而爲陽明厥

隂抽而爲少隂陽明添而爲太陽夏至後
隂降于天天抽其陽太陽抽而爲陽明少
隂添而爲厥隂陽明抽而爲少陽厥隂添
而爲太隂又如日月月受日魂日受月魄
前十五日月抽其魄而日添其魂精華已
滿光照下土不然無初生而變上弦上弦
而變月望也月還隂魄日收陽精後十五
日日抽其魂而月添其魄光照已謝隂魄
已定不然無月望而變下弦下弦而變晦
朔也日月徃復而變九六此抽添之象也

第七問河車曰人身陽少隂多無非是水
故有取於河車之誼河車起於北方正水
中而非若旁門搬運力也
第八問内觀坐忘之妙曰龍虎交媾隂陽
配匹九皇真人引一朱衣童子下降九皇
真母引一皂衣女予上升相見黄屋之前
有一黃衣老嫗接引如夫婦之合盡時歡
洽女復下降男復上升如夫婦之離既畢
產一物大如彈丸色同朱橘抛入黄屋以
金氣盛留

第九問如此修行有魔難否因子知十魔
九難乎衣食逼迫一難也恩愛牽纏二難
也利名縈絆三難也灾患橫生四難也盲
師約束五難也議論差别六難也志意懈
怠七難也歲月蹉跎八難也時世亂離九
難也一六賊魔二富貴魔三六情魔四恩
愛魔五患難魔六神佛爲害是聖賢魔七
刀兵魔八女樂魔九女色魔十貨利魔
第十問有何證驗曰始也淫邪盡絶外行
兼修探藥之際金晶充滿隂魄銷融次心

經湧溢口出甘液次隂陽擊搏腹鳴如雷
次魂魄未定夢寐驚恐次或生微疾不療
自愈次丹田夜暖形容盡清次若處暗室
而神光自現次若抱嬰兒而上歸金闕次
雷鳴一聲關節通而驚汗四溢次玉液烹
煉成凝酥而雪花散墜或化血成乳而漸
畏腥膻或塵骨將輕而漸變金玉次行如
奔馬次對景無心次吹氣療疾次内觀明
朗次雙晴如漆次紺髮再生次真氣足而
常自飽次食不多而酒無量次神體光澤

　精氣秀媚次口生異味鼻有異香次目視
　萬里次瘢痕銷滅次涕淚涎汗皆絶次三
　尸九蟲悉除次内志清高上合太虛凡清
　皆歇心境俱空次魂魄不游夢寐自絶神
　采晶爽不分晝夜次陽精成體靈府堅固
　寒暑不犯生死不干次噓呵可乾外汞次
　神光常生坐卧次靜中時聞天樂金石絲
　竹之清非世所常聞次内觀或游華胥樓
　臺殿閣之麗非世所常見次見凡人腥穢
　次見内神出現次見外神來朝功圓行滿

　膺籙受圖紫霞滿目金光覃體或見火龍
　飛或見玄鶴舞綵雲繚繞瑞氣繽紛天花
　亂墜神女下降出凡入聖逍遥自然此乃
　大丈夫功成名遂之日也
　真人自記
吾京川人唐末三舉進士不第因游江湖間
遇鍾離子受延命之術尋又遇苦竹真君傳
日月交並之法乆之適終南山再見鍾離子
得金液大丹之功年五十道始成身長五尺
二寸面黄白鼻聳直左眉有黑子服白欄衫

繫皂絛變化不可測或爲進士或爲兵世多
稱吾能飛劒戮人者吾聞之笑曰慈悲者佛
也仙猶佛爾安有取人命乎吾固有劒蓋異
於彼一斷貪嗔二斷愛慾三斷煩惱此其三
劒也吾道成以來所度者何仙姑郭上竈二
人性通利吾授之以歸根法吾嘗謂世人奉
吾真何若行吾行既行吾行又行吾法不必
見吾自成大道不然日與吾遊何益哉此記
見江州望江亭
　　真人度盧生枕中記

開成七年道士有吕翁者得神仙術行邯鄲
道中息邸舍攝𢂱弛囊而坐俄見旅中少年
乃盧生也(名/英)衣短褐乘青駒將適於田亦止
旅中與翁共席而坐言笑殊暢久之盧生顧
其衣裝弊褻乃長嘆息曰大丈夫生世不諧
困如是也翁曰觀子形體無苦無□談諧方
適而嘆其困者何也生曰吾苟此生耳何適
之謂翁曰此不謂適而何謂適荅曰士之生
世當建功樹名出將入相列鼎而食選聲而
聽使族益昌而家益肥然後可以言適乎吾

嘗志於學富於游藝自惟當年青紫可拾今
已過壯猶勤𤱶畆非困而何言訖而目昏思
寐時主人方蒸黍翁乃探囊中枕以授之曰
子枕吾枕當令子榮之如志其枕青甆而竅
其兩端生俛首就之見其竅漸大明朗乃舉
身而入遂至其家數月娶清河崔氏女女容
甚麗産質愈厚生大悅由是衣裝服馺日益
鮮盛明年舉進士登第釋褐祕校應制轉渭
南尉俄遷監察御史轉起居舍人知制誥三
載出興同州遷陜郊生性好上功自陜西鑿

河八十里以濟不通邦人利之刻石紀德移
節汴州領河南採訪使徴爲京兆尹是歲神
武皇帝方事戒狄恢弘土宇會吐蕃悉採邏
及燭龍莾布支攻陷瓜沙而節度使王君毚
新被殺河湟震動帝思將帥之才遂除御史
中丞河西道節度大破戎虜斬首七千級開
地九百里築大城以遮要害邊人立石於居
延山以頌之歸朝册勳恩禮極盛轉吏部侍
郞遷户部尚書兼御史大夫時望清童群清
翕習大爲時宰所忌以飛語中之貶爲端州

刺史三年徴爲常侍未幾同中書門下平章
事與蕭中令蒿裴侍中光庭同執大政十餘
年嘉謨宻命一日三接獻替啓沃號爲賢相
同列害之復誣與邊將交結所圖不軌下制
獄府吏引徒至其門而急收之生惶駭不測
謂妻子曰吾家山東有良田五頃足以禦寒
餒何苦求禄而今及此思衣短褐乘青駒行
邯鄲道中不可得也引刀自刎其妻救之獲
免其羅者皆死獨生省定爲中官保之減罪
死投驩州數年帝知寃復追爲中書令封燕

國公恩㫖殊異生五子曰儉曰僔曰位曰倜
曰倚皆有才器儉進士登第爲考功員外僔
爲侍御史位爲太常丞倜爲萬年尉倚最賢
年二十八爲左衮其姻媾皆天下望族有孫
十餘人兩竄荒徼再登台鉉出入中外徊翔
臺𨵫五十餘年崇盛赫奕性頗奢蕩好伏樂
後亭聲色皆第一綺麗前後賜良田甲第隹
人名馬不可勝數後年漸衰邁屢乞骸骨不
許病中人候問相踵於道名醫上藥無不至
焉將殁上䟽曰臣本山東諸生以田園爲娱

偶逢聖運得列宫叙過蒙殊奬特被鴻私出
擁節旌入昇台輔周旋中外綿歷歲時有忝
天恩無禆聖化負乘貽寇履薄增憂日懼一
日不知老至今年逾八十位極三公鍾漏並
歇筋骸俱耄彌留沉頓待時益盡顧無試效
上荅休明空負深恩永辭聖代無任感戀之
至謹奉表陳謝詔曰卿以俊德作朕元輔出
擁蕃翰入贊雍熙昇平二紀實卿所賴比攖
疾疹日謂痊平豈斯沉痼良用憫惻今令驃
騎大將軍高力士就第候省其勉加鍼石爲

予自愛猶冀無妄期於自廖是夕□盧生欠
身而寤見其身方偃於邸憮舍吕翁坐其傍
主人蒸黍未熟觸類如故生蹶然而興曰豈
期夢寐也翁謂生曰人生之適亦如是矣生
憮然良久謝曰寵辱之道窮通之運得喪之
理死生之情盡知之矣此先生所以窒吾欲
也敢不受教稽首再拜而去




吕祖志輦二
　事績志
　神通變化二十二條
　　武昌市桃
洞賔遊武昌詭爲道人生惡瘡露腹潰爛卧
於黃鵠山下口稱摩我肚摩我肚人見臭穢
率不敢近初不知摩我度你爲隱語也次日
叉詭爲貿易人山下賣大桃人來買者即扣
其故見人皆云買與兒與女喫並無說買與
父與母喫者真人大嘆世情偷薄將桃盡抛

棄之懸於山崖爛成跡今黄鵠山下建有仙
跡亭云
　　武昌賣墨
洞賔遊武昌詭爲貨墨客墨一笏僅寸餘而
價錢三千連日不售衆咸笑侮有鼓刀王某
曰墨小而價高得無有意耶自以錢三千求
一笏且與客劇飲醉歸昏睡午夜俄有叩户
者乃客以錢還之辭去比曉視墨乃紫磨金
一笏上有吕字遍尋客已不復見
　　武昌鬻梳

洞賔遊武昌天心橋詭姓名鬻敝木梳索價
千錢連月不售俄有老媪行乞年八十餘
龍鍾傴僂秃髮如雪洞賔謂曰世人循目
前襲常見吾穹價貨敝穢物豈無意而千萬
人咸無超卓之見尚可與語道耶乃以梳爲
媪理髮隨梳隨長鬢黑委地形容變少衆始
神之爭以求梳洞賔笑曰見之不識識之不
見乃投梳橋下化爲蒼龍飛去洞賔與媪不
見
　　羅浮畫山

洞賔遊羅浮朱明觀至小庵中值道士他出
獨一小童在童揖曰先生坐此乎遂竊道士
酒以獻洞賔滿飮使小童盡其餘童不屑童
素患左目内障洞賔以所餘酒嚶其目忽然
開明若素無患者乃取筆畫一山于壁山下
作池三口謂童曰汝飲吾酒則得仙矣不飮
命也然亦當享萬壽言訖飛入石壁隱去及
道士歸見所畫山徹壁内外大驚曰山下三
口乃嵒字非吕先生乎後童果百五歲而終
　　廬山淬劒

洞賔遊江州廬山真寂觀臨砌淬劒道士侯
用晦問之曰先生劒何所用曰地上一切不
平事以此去之侯心異之以酒果召飲謂曰
先生道貌清高必非風塵中人洞賔曰且劇
飲無相窮詰既醉以筯頭書劒詩一首于壁
曰欲整鋒鋩敢憚勞凌晨開匣玉龍嘷手中
氣槩冰三尺石王精神蛇一條姦血默隨流
水盡凶豪今逐漬痕消削平浮世不平事與
爾相將上九霄題畢初見若無字而墨迹燦
然透出壁後侯大驚再拜因問劒詩曰有道

劒有法劒道劒則出入无形法劒則以術治
之者此俗眼所共見但能除妖去崇耳侯曰
今以道劒殺戮奸人于稠衆中得不駭俗乎
曰人以神爲母氣爲子神存則氣聚神去則
氣散但戮其神則去其氣而人將自没或假
於人皆此類也侯歎曰此真仙之言也願聞
姓氏曰吾吕嵒也言訖因擲劒于空中隨之
而去
　　廣陵散錢
洞賔常遊廣陵巿以十千錢散之坊陌暨翼

日晩視之十千拾者無遺止遺其三一落泥
中一落草中一落井中磚石縫去井口三寸
許最後有兩人汲水見而爭取之復嘆世人
財利之心如此也
　　捚土爲香
宋朝張天覺爲相日有□縷一道人及門求
施公不知禮敬戲問道人有何仙術答以能
捚土爲香公請試爲之須臾香煙罷道人不
見但留詩於案上云捚土爲香事有因世間
宜假不宜真皇朝宰相張天覺天下雲遊吕

洞賔
　　水化成酒
馬善東都人熙寧初舉進士不第學道一日
與一侯道人行汴水見一羽士青巾布袍體
秀骨異目如明水面無塵土馬召啜茶且飲
食之侯性素嗔吒之羽士曰吾有不死法侯
詰之羽士曰汝有何法侯曰飛符召鬼點石
化金歸錢返璧羽士曰子所爲皆非正法侯
曰子何能曰吾能壯吾氣清吾神侯曰何謂
壯吾氣羽士曰但試觀之乃吐氣射酒肆去

燭數十丈而燭立滅復吐氣吹侯面若驚風
大發凛凛不可支二人起謝曰先生非凡人
也幸見教羽士曰學仙須立功行功即勤苦
修煉行即濟人利物侯曰弟子平生以藥濟
人非功行乎羽士曰子殺物命以救人命是
殺彼以生此也不若止用符水愈疾自佳語
及曙羽士别去曰吾將返湘水之濱矣與子
酌别于柳隂下以百金令侯巿酒適無酒羽
士以瓶一隻命侯取汴水一瓶以藥一丸投
之立成美酒三人共飮大醉羽士留詩一章

曰三口共一室室畔水偏清生來走天下即
是姓兼名既别二人思之乃吕洞賔也
　　　墨化成金
韓忠獻公琦晚年始延方士洞賔鶉衣垢面
求謁韓意輕之曰汝何能答曰能墨試令爲
之即掘地坎搜焉韓不悅洞賔和揉坎中泥
爲墨曰成矣遂去公徐取墨視之乃良金也
上有吕字破之徹肌理韓追悔無已
　　　紙中方竅
監文思院趙應道病瘰癧幾妥頓泣别親舊

曰吾死矣夫閨閤中一物皆捨得獨鶴髮老
親無托奈何語未竟俄有道人扣門語趙曰
病不難愈也取紙二幅各掐其中爲二方竅
徑可二尺許以授趙曰俟夜燒一幅灰之調
乳香湯塗病上留一幅以待後人言訖道人
不復見矣始悟兩方竅乃吕宇也
　　　石上方竅
梓潼婁道明家富善玄素術常蓄少女十人
纔有孕即遣去復置新者常不減十人之數
晝夜迭御無休息而神清體徤面若桃紅或

經日不食年九十有七止如三十許人尤好
誇誕大言對客會飲或言玄女送酒或言素
女送果或言彭祖容成輩遺書自以爲真仙
也一日洞賔詭爲乞人登門婁不識之叱使
去洞賔以兩足踏石上遽成兩方竅深可三
寸婁始驚異延置坐右曰子非乞人也出侍
女歌游仙詞命之酒洞賔口占望江南詞酬
之曰瑤池上瑞霧藹群仙素練金童鏘鳳板
青衣玉女嘯鸞笙身在大羅天沉醉處縹緲
玉京山唱徹步虛清燕罷不知今夕是何年

海水又桑田侍女進蜀牋請書洞賔自紙尾
倒書徹紙首字足不遺空隙婁大驚喜方欲
請問道要洞賔曰吾已口口相傳矣婁請益
復曰吾已口口相傳矣俄登門外大栢樹杪
不見後數日婁忽不快吐膏液如銀者數斗
而卒口口相傳之說與夫石上兩方竅皆吕
字之寓也
　　　仙樂侑席
陳公執中建甲第東都親朋合樂俄有襤褸
道士至即洞賔也陳公問曰子何技能曰我

有仙樂一部欲奏以侑華席腰間出一軸畫
掛于柱上繪仙女十二人各執樂器道士呼
使下如人累累列於前兩女執幢幡以導餘
女奏樂皆玉肌花貌嚴態嬌音頂七寳冠衣
六銖衣金珂玉珮轉動珊然鼻上各有一教
黄玉如黍大而體甚輕虛終不類生人樂音
清徹煙霄曲調特異三闋竟陳曰此何物女
子道士曰此六甲六丁玉女人學道成則身
中三魂七魄五臟六腑諸神皆化而爲此公
亦願學否陳以爲幻惑頗不決道士顧諸女

曰可去矣遂皆復上畫軸道士取軸張口吞
之索紙筆大書曰會經天上三千劫又在人
間五百年腰下劒鋒横紫電爐中丹焰起蒼
煙纔騎白鹿過滄海復跨青牛入洞天小技
等閑聊戲爾無人知我是真仙末題曰谷客
書即出門俄不見陳謂谷客乃洞賔也悔恨
欲抉曰未幾謝世
　　　管片泛波
渌江筆師翟某喜接方士洞賔徃謁之翟館
于家禮遇殊至自是徃來彌年一日挈翟游

江之滸嚙筆管爲二片浮於波上洞賔履其
一引筆師效之翟師怖不敢前洞賔笑而濟
及岸俄不見翟始知其爲異人也旬浹復來
自挈飲食食翟皆臭腐也翟揜鼻謝弗食洞
賔太息曰若不能惡食吾以肉醬兩瓿遺君
遂去不復見開視醬瓿皆麩金也兩瓿者非
兩大甕之類乎
　　　鱠魚再活
洞賔遊廬山酒肆見剖魚作鱠曰吾令此魚
再活鱠者不信洞賔以藥一粒納魚腹中良

久跳躑如生鱠者驚試放於江圉圉洋洋悠
然而逝覓洞賔不見
　　　寳輪現相
紹興中一縣官喜道術建大齋寳籙宫方士
大集角技能洞賔詭姓氏寓焉自贊其能異
衆取藥少許寘諸掌吹數過俄紅暈四溢成
寳輪相現洞賔二字衆大愕覓之不見矣
　　　小兒化鶴
常州天慶觀真仙堂塑洞賔像有小兒賣荳
日過其前見其儀狀敬仰之每盤旋不忍去

一日瞻視嘆息間像忽微動引手招之持一
錢買荳兒不取錢悉以畚中荳與之像有喜
色以紅藥一粒授焉使吞服即覺恍惚如醉
還家索紙筆作文章詞翰皆美至于天文地
理無所不通不茹烟火食唯飮酒啖棗如是
歳餘聞巿曹决死囚急徃觀正行刑之際忽
空中有人批其左頰一小鶴從口吻角飛出
捫其頰已半枯矣遂愚俗如初
　　　寘錢兒手
台州仙居民王三入市逢乞子賣泥塑吕先

生像買歸供事之香火甚肅小兒年十歳許
亦每日敬拜嘗牧牛山坡見白衣道人過前
亟從牛背躍下挽其袍呼爲吕先生道人曰
汝安得以此見稱且何爲識我兒云你便是
我家供養的面目衣裳一般只是身體長大
不同耳道人笑將一錢寘兒手戒之曰汝要
買物喫時但用此儘取儘有惟不得向人說
兒喜歸家宻白其父開手示之纔用一錢畢
又有一錢在手經月餘父忽起無厭之心施
行畚於傍命兒伸手拂之不已錢隨而墜下

至三日所得十餘千明日不復有矣
　　　餅店洗木
青城道會時會者萬什縣民徃徃旋結屋山
下以鬻荼果有賣餅家一店祈願解之日一
客被酒造其居醉語無度泥卧門左餅師殊
苦之與之錢不受飼之餅不納先是風折大
木居民解爲二凳正臨門側以待過客店去
江頗遠方汲水二器未及用忽起縛茅爲箒
蘸水洗木搰搰踰兩時又卧其上徃來望見
者皆惡之及門即返餅終日不得賣客亦捨

去辭主人曰毋怒我我明日携錢償汝直當
倍售矣遂行或謁凳欲坐見光彩爛然乃濃
墨大書吕先生生四字取刀刮之愈削愈鮮
明深入木底上下如一觀者如堵自是餅果
大售時紹興三十二年二月聞壽卿說親見
其洗木時云一清癯道人也
　　　華亭附舟
紹興二十八年華亭客商販蘆蓆萬領徃臨
安巍然滿船晩出西栅一道人呼于岸欲附
載商曰船已塞滿全無宿卧處我自露立豈

能容爾道人曰與汝千錢但輟一席地足矣
商曰遇雨奈何道人曰更與百錢買蘆蓆一
領遇雨自覆商利其錢使登舟坐於蓆上僅
容膝不見其飲食便溺在途亦無雨到北闕
乃辭去曰謝汝載我使汝多得二十千相報
商殊不曉適是年郊祀大禮青城用蘆蓆甚
廣臨安府懼乏凡販此物至者每領增價錢
二文盡買之遂贏二萬搬却既畢最下一領
有墨書六大字曰吕洞賔曾附舟字晝遒勁
好事者爭來觀視知爲仙翁明日商入城過

衆安橋逢此道人賣薑于市揖之曰你原來
是吕先生想能化黄金可多與我道人笑曰
爲我守薑今還店取金來疾守至暮不復來
乃畫輦薑歸商庸人也不復懊恨聞者爲之
太
　　　醉繪仙像
峽州遠安民篤言仙佛嘗作吕翁純陽會道
流盛集齋罷一老兵從外來着青袍躡麻鞋
挑兩箬籠弛擔踞坐呼叫索食却之不去其
家尚有餘饌即與之又求酒舁以小樽一吸

而盡至于再三皆然主人駭其量語之曰尚
能飮乎曰固所願也但君家貴已多不敢請
耳酒至到手即空不遺涓滴徐問今日何齋
會告以故曰倘吕真人自來亦識之乎主人
指壁間畫像示之客笑曰我却是他狀貌結
束全與此别與我絹五尺當爲汝寫一本主
人喜甚即取付客接絹不施粉墨但手中披
莎俄而大吐以絹拭之主始惡焉度其已醉
無可奈何傍觀皆唾罵引去良久納絹于空
缾揖而去一童探缾中出絹展視仙像已成

衣履穿結與客無異方悟真人下臨悔恨不
遇表飾懸奉之時淳熙七年新昌鄒兼善主
簿傳其事
　　　杜家園會飲
紹興十六年王寅祖爲湖北提刑司指使僦
舍于張四官人店武陵杜昌言家有小圃雜
花正開以三月六日邀王張并外兩三客聚
飲半酣各摘荼䕷插巾三俄一道人着青衣
道服披簑背笠袖中各有物揖衆曰諸君高
會能容我預席乎杜延之坐酌酒巨盃一飲

而盡大嚼肉胾不留遺餘放箸微笑精神可
掬請借酒爲諸人壽杜令少待道人曰吾亦
有酒在此便當奉償仍付以一觴聽其滿勸
坐客不敢辭獨謂王曰君氣宇軒昂有學道
之質但恨世事未除耳且飮我酒即探袖取
一錫缾度可容二升遍斟客酒原未嘗煖而
熱味亦清醇杜異之視缾内尚有盞許道人
曰能再飲一盃乎曰正欲之杜飲罷戲言此
缾有酒幾何而斟之未竭公莫是洞賔先生
否道人曰君又不曾見吕翁云云何也復笑

曰諸君欲見之乎遂解背上箬笠擲起騰身
丈餘跨一白鶴而去錫缾亦亡矣
　　　踐錢入石
宋景泰間邵武軍衙前殷姓者香紙店常供
雲水道人每以三錢施之未曾少倦一日有
道人持椶扇乞錢適逢殷以他事遷怒形於
面色連以三錢擲椶扇中隨墮於地道人以
足踐之不顧而去殷乃自拾其錢則已固結
磚上不能動矣觀者駭異道人杳然不見殷
以鋤穵出磚見磚背有詩曰平生大願度三

千直到於今不得圓特持此來應有意可憐
殷氏骨難仙今此石砌在城隍廟中
　更名顯化一十六條
　　　吕元圭
洞賔遊江夏詭爲吕元圭徃來居民楊氏家
爲人言禍福事甚驗一日忽辭去曰惡人至
矣吾將避之是夕提點刑獄喻陟行部至鄂
首覓吕已不見得其平日所與徃還者岑文
秀詰其所得岑曰無有喻厲以聲色將笞之
岑答如故喻命搜其家得所遺卷長歌一首

論内丹事喻省之曰此吕先生也元圭者折
先生二字其惡人者謂喻迫之云
　　　思屯乾道人
金陵萬鎡老人號與石性醇慕道以召箕自
給每召即吕祖至一日忽夢吕祖與說八卦
又夢言某日客來有手書可求之至期果客
至求得其書乃卜事爲卜者十餘年隆慶庚
午得末疾以帛絡臂左手執杖而行十一月
二十一日早輿過普德寺下輿見一道人呼
鎡爲老兒鎡應曰我不幸得偏枯疾乃如此

道人厲聲曰何謂偏枯偏枯樹榮悴相半必
屬之火人豈如是耶問疾始于何時曰今七
月二十一日曰此宻雲不雨之象也鎡聞其
言乃曰善藥乎曰不善炙乎曰不曰然則何
以度日曰乞於巿鎡見繫一瓢曰乞用瓢乎
曰然鎡問道人希姓曰乾又問號曰思屯曰
何謂屯思之何也曰屯於義爲難思屯嘗以
難自思也我六歲隨師故不知色若酒與財
氣則尚有之但能自遣不似汝致跌爾又問
荅良久爲說屯義乃曰今汝以肝氣致疾即

屯也因呼老兒可徃橋上行鎡不覺扶杖行
出寺東門又呼老兒再徃前一行鎡辭不能
道人若略以手强拽者遂自橋及兩花之巖
倚樹而坐以手捫鎡腰腎曰痠乎曰不又捫
至膝曰痠矣又見手懸帛將手向衣内上下
捫者三曰幸瘦可愈又曰爾五臟皆火不必
藥惟武夷茶能解以東南枝生者佳烹以澗
泉葉竪立投以井泉即横鎡感其意乃問所
寓曰清元觀可問思屯乾道人因别去鎡歸
其疾頓釋步履如初及人毛儔驚問其故曰

公遇仙矣思者絲也加屯純也乾陽也所遇
乃吕祖因至清元觀訪之止塑像在焉
　　　回道士
滕宗諒子京謫守巴陵洞賔詭爲回道士上
謁風骨聳秀談論俊辯子京異之口占詩贈
之曰華州回道人來到宜陽城别我遊何處
秋空一劒横洞賔大笑俄不見子京使人繪
其像置于岳陽樓
　　　回道人
江州太平宫道士十徐輩集于庫堂有客自

稱回道人掉臂徑入傲睨四座衆恕相謂曰
妄人紛紛多竊此名以自衒特可紹俗耳吾
曹何取焉皆去弗顧唯胡用宗揖入坐小軒
雍容款椄竒其風骨待遇加敬既而索酒飮
徐顧左右覓刀刮士瀝酒漱液就掌搏和吹
噓成墨錠擲之案上鏗然有聲語胡曰善藏
之餌此亦能去病取視香氣四發郁然襲人
殆非蘭麝可比復邀胡登樓飲酒辭以日暮
笑而去明日胡趍郡未旦抵成門逢其自城
中出笑而顧旋聞閽吏言半夜時回道人已

在此候門矣胡益異之歸驗所假刀半已化
金色稍服所遺之墨累年後貌不少改而酒
量日增異日道人又至敝衫破帽蔴鞋草帶
自挑二壼胡問壼胡所有傾視之皆藥銀也
始悟爲真吕翁拜以師禮虔扣長生之術有
更似南津港再遇吕公船之句其孫嘗岀其
祖所繪黄襖翁像誠清峻絶俗云
　　　回道人
洞賔遊長沙詭爲回道人持小瓦罐乞錢得
錢無筭而罐常不滿人皆神之一日坐市道

上言有能以錢滿吾罐者當授以道人爭以
錢投罐竟不滿有僧驅一車錢戲曰汏罐能
容之否道人唯唯及推車入罐戛戛有聲俄
不見僧曰神仙耶幻術耶道人口占詩曰非
神亦非仙非術亦非幻天地有終窮桑田幾
遷變身固非我有財亦何足戀曷不從吾遊
騎鯨騰汗漫僧益驚疑欲執之道人曰若惜
此錢耶吾今償你取片紙投罐祝曰速推車
出良久不出曰非我自取不可因跳入罐寂
然僧擊罐碎有片紙題一詩曰尋真要識真

見真渾未悟一笑再相逢驅車東平路僧帳
然歸次東平忽見道人曰吾俟君久矣以車
還之錢皆在曰我吕公也始謂汝可教今惜
錢之念如此不可也僧方悔謝不及矣(遊太/平觀)
(亦稱/道人)
　　　回處士
尚書郞賈師雄藏古鐵鏡嘗欲淬磨洞賔稱
回處士謁焉乞試其枝笥中取藥少許寘鏡
上辭去曰俟更取藥來追之已不見但見所
寓太平寺扉上題詩曰手内青蛇凌白日洞

中仙果艷長春須知物外煙霞客不是塵中
磨鏡人視鏡上藥已飛去一點光明如玉
　　　回山人
熙寧元年八月十九日遇湖州東林沈山自
稱回山人用石榴樹皮寫絶句於壁詩云西
鄰已富憂不足東老雖貧樂有餘白酒釀來縁
好客黄金散盡爲收書(一稱回叟見後/謁石國監條)
　　　回後養
洞賔遊秦州天慶觀時道流悉赴鄰郡醮席
獨一小童在洞賔求筆欲書壁童辭以觀堂

新修師戒毋污壁乃曰但煩貯火殿爐欲禮
三清既徃見殿後池水清泚以瓜畫壁書日
石池清水是吾心剛被桃花影倒沉一到邽
山宫闕内銷閑澄慮七絃琴末題云回後養
書壁絶高非手所能及衆嘆異始悟回爲吕
後養者先生反對
　　　谷客
元豐中東京有道人稱谷客與布衣滕忠同
飮酒將起以藥一丸遺滕滕素有風癖服之
即愈遂别又二年於揚州開明橋東遇谷客

坐水次招滕滕取路跨橋而徃至則無所覩
始悟其爲洞賔也怏怏未幾卒矣(前吞軸題詩/後潭州寓會)
(俱稱/谷客)
　　　守谷客
崔中舉進士道過巴陵旅寓邸歌沁園春樂
章洞賔適以補蹊隱市井間質其所歌曰何
曲也崔曰東都新聲也曰吾不解書子爲書
吾詞崔爲書其詞曰七返還丹(云云見/第八卷)崔問
姓氏曰吾生江口長山口今爲守谷客翌旦
訪太守言之此吕洞賔也亟令召之叩其户

應聲漸遠再呼不應排户而入𨵙無人矣壁
有詩曰腹内嬰兒養已成且居廛市暫娱情
無端措大剛饒舌却入白雲深處行崔與太
守歎恨而已
　　　昌虛中
徽廟時有一道人自稱昌虛中徃來諸琳宫
動履怪異飲酒無量啖生魚肉至數十斤引
冷水數十斛天大雨雪平地七八尺餘自埋
入雪中旬日不出雪霽復起行於深潭水面
如履平地又善草書作枯藤遊絲勢一舉垂

數千絡繹不斷人爭携楮以請徃徃不與昌
字虛中吕字也
　　　無心昌老
横浦大庾嶺有富家子慕道建庵接雲水士
多年一日衆建黄籙大齋方罷忽有一襤褸
道人至求齋衆不知恤或加凌辱道人題一
詞曰暫游大庾白鶴飛來誰共語嶺畔人家
曾見寒梅幾度花春來春去人在落花流水
處花滿前蹊藏盡神仙人不知末書云無心
昌老來五字作三樣筆勢題畢竟入雲堂良

久不出迹之已不見徐視其字深透壁後矣
始知昌字無心乃吕公也衆共歎惋
　　　患無心
江西吉水縣大江之濱有玄壇觀一日道侣
皆下山齋事止留小童在觀偶一道人青巾
白袍緩步入觀投宿小童以師不在拒辭不
許道人索筆題詩壁上云褰裳攬步尋真宿
清景一宵吟不足月在寒潭風在松何必洞
天三十六患無心書詩成擲筆而去次日師
歸小童備述道人求宿吟詩意道衆徃觀字

勢飄逸不凡向房内視之墨跡透壁方知爲
純陽祖師筆也嘉靖三十九年洪水泛濫觀
宇傾圮而詩壁挺然獨存灰泥不剥見者異
之乃爲本地勢家强取舁至半途過一嶺傾
落石上至今尚有灰跡墨痕存焉
　　　賔法師
青城山丈人觀黄若谷風骨清峻戒行嚴潔
常以天心符水三光正炁治疾良驗而得人
財帛即以散施貧乏洞賔詭爲賔法師上謁
留月餘所作符篆徃徃吹起皆爲龍蛇雲霧

飛去治鬼召將必現其形通人言語足踏成
雷目瞬成電呵氣成雲噴唾成兩又善畫不
用筆墨但含墨水噴紙帛上自然成山川花
木宫室禽獸人物之狀略加拂拭而已每畫
得錢即巿酒與若谷痛飲若谷飲素無量每
爲賔所困一日若谷問曰先生操行異常人
必自神仙中來還可語吾道否曰子左足北
斗七星缺其一奚能成道耶更一生可也若
谷驚曰賔公殆聖人矣蓋其左足下有黑子
作北斗七星狀而缺其一未嘗爲人所知故

也復問壽幾何洞賔倒書九十四字于壁作
兩圓相圍之即别去始悟兩圓相乃吕字而
賔姓其字也後若谷四十九歲卒果符倒書
之讖
　　　同客
熙寧中江南有李先生者自號同客人持莎
苙輪竽敲短板唱漁家傲叉爲鳴榔之聲以
參之音清悲激如在青霄其詞曰二月江南
山水路李花零落春無主一箇魚兒無覓處
風和雨玉龍生甲歸天去人或與錢不受與

酒即不辭後以甲辰二月終瘞之無尸始悟
同客者即吕洞賔也
　　　黄襖翁
長沙鍾將之仲山嘉定己已自金陵罷官歸
舟次巴陵南津哺時俄覩一舟過焉舟中一
黄襖翁風貌竒龐凝然伫立熟視仲山良乆
仲山窺其蓬中無他物惟船頭有黑瓶罐十
枚蓬前兩青衣童參差立仲山意其必徑渡
既而僅行二丈許即回楫而黄襖翁已復端
坐蓬後矣再熟視仲山良久俄失船所在仲

山始謂爲巨商不與之語至是恍然驚訝知其
爲異人也翼且徃吕仙庵拜禮真像果儼然
衣黃衣亦有兩青童侍側而其貌則皆與昨
日所見者惟肖也仲山自恨凡目不識真仙
感歎無已作水調歌頭詞有更似南津港再
遇吕公船之句次年下世其後仲山之孫嘗
出其祖所繪黃襖翁真像示人誠爲清俊絶
俗云
　　晉謁儒門八條
　　　謁丁晋公

丁晋公謂倅鄱陽洞賔和一秀才徃謁曰吾
唐吕渭之孫也經史百家無不通究因與晋
公言君狀貌大似李德裕他日出處皆如之
後晋公果大拜而竄海外信似贊皇矣
　　　謁張參政
張公洎早年家居洞賔謁之與公洎講周易
併言孟予存心養氣之㫖公洎在後文章日
進因索紙筆作八分書詩一章微示他日將
佐鼎席之意卒章曰功成當在破瓜年後張
果參政後十六歲卒俗以破瓜爲二八蓋其

讖也
　　　謁武昌守
武昌守倅一日對奕有道人不通姓氏直前
曰吾國手也守試與奕纔下僅八子即曰太
守負矣守曰汝子未盈局安知吾負道人曰
吾子已分途據要津矣是以知之已而果然
如是數局守皆負俄拂袖去不見守令人遍
城尋之聞在郡治前吹笛纔至郡治前則聞
笛聲在東門至東門則聞在西門至西門則
聞在南門至南門聞在北門至北門則聞在

黄鶴樓前道人走徃石照亭中不見但見亭
中有詩曰黄鶴樓前吹笛時白蘋紅蓼滿江
湄裏情欲訴誰能會惟有清風明月知末書
一吕字
　　　謁鍾弱翁
鍾傳弱翁帥平凉洞賔幅巾衣白紵衣上謁
從牧童牽黄犢立庭下弱翁異其氣局閑雅
指牧童曰道人能詩可賦此乎曰是兒自能
之牧童大書曰草鋪橫野六七里笛弄晩風
三四聲歸來飽飯黃昏後不脫簑衣卧月明

既别人皆見其擔二大甕長歌出郭或報弱
翁曰甕二口此吕公也亟追之不復見矣
　　　謁石國監
石介守道爲國子監直講一方士稱回叟上
謁袖出詩曰高心休擬鳳池遊朱紱銀章寵
已優莫待禍來名欲滅林泉養浩預爲謀石
遜謝不悟其㫖延以酒食日將夕叟辭石留
之宿曰吾孤雲野鶴安可留也既而期年因
賊孔直温謀逆石嘗有書與之坐貶卒
　　　謁王岳州

太常博士王綸守岳州有道人上謁貌清癯
短褐不掩骭語音清圓綸問世系回曰世系
不必問所請教者奕碁耳與奕綸素號國手
至是連負日云暮乃酌以酒問何方人回以
詩曰仙籍班班有姓名蓬萊倦客吕先生凡
夫肉眼知多少不及城南老樹精綸驚訝間
已失之矣庭下煙雲滿然移時不散
　　　謁石舍人
石舍人王休因避暑有襤褸樵夫持斧而前
眉目秀整議論清快石問鄉里及世系曰老

夫生于河南移居於終南山吕渭之裔也所
學者莊子老子此外無所爲石曰終南有佳
處曰佳處甚多因舉陶隱居詩曰終南何所
有所有惟白雲只可自怡悅不堪持贈君石
異之款留二日極談出有入無超生離死之
法將别曰吾將徃岳陽以丹一粒遺石服之
年九十餘面如嬰兒
　　　巴陵犯節
洞賔行巴陵巿太守出犯節前驅執之太守
置諸獄令書款日迨脯無一辭吏逼之洞賔

曰須我酒醒吏曰汝不憂罪尚以酒爲解也
言未竟俄失之但遺一幅紙曰暫别蓬萊海
上游偶逢太守問根由身居北斗星杓下劒
挂南宫月角頭道我醉來真箇醉不知愁是
怎生愁相逢何事不相認却駕白雲歸去休
太守驚曰此吕翁也夙興焚香謝過一日於
水盆中見焉亟召畫史圖之與滕子京本絶
類也(終)

吕祖志輦三



　事蹟志
　　經遊寺觀十條
　　　金鵝寺題詩
洞賔抵四明金鵝寺顧方丈蕭然頃有童子
出吕問此何寥寥曰莫道寥寥虛空也遂佳
其言題詩于壁云方丈有門出不鑰見箇山

童露雙脚問伊方丈何寂寥道是虛空也不
着聞此語何欣欣主翁豈是尋常人我來謁
見不得見渴心耿耿生埃塵歸去也波浩渺
路入蓬萊山杳杳相思一上石樓時雪晴海
闊千峯曉
　　　廬山寺見夢
廬山開元寺僧法珍坐禪二十年頗有戒行
一日定坐見一道人來謁問曰師謂道惟坐
可乎珍曰然道人曰佛戒含嗔淫殺爲甚方
其坐時自謂無此心矣乃其遇景遇物不能

自克則此種心紛飛莫禦道豈專在坐乎因
與珍歷雲堂見一僧方酣睡謂珍曰吾偕子
少坐于此試觀此僧良久見睡僧頂門出一
小蛇長三寸餘縁床足至地遇涕唾食之復
循溺器飮而去及出軒外度小溝繞花臺若
駐翫狀復欲度一小溝以水溢而返道人當
其來徑以小刃插地迎之蛇見畏縮尋則徃
至床右足循僧頂而入睡僧遽驚覺問訊道
人及珍曰吾適一夢與二子言之初夢從左
門出逢齋供甚精食之又逢美酒飲之因褰

裳度門外小江逢美女數十恣觀之復欲度
一小江水驟漲不能徃逢一賊欲見殺走從
捷徑至右門而入遂覺道人與珍大笑而謂
珍曰以床足爲門以涕唾爲供以溺爲醖以
溝爲江以花木爲美女以刃爲賊人之夢寐
幻妄如此珍曰爲蛇者何道人曰此僧性毒
多嗔薰染變化已成蛇相他日瞑目即受生
於蛇中矣可不懼哉吾吕公也見子精忱可
以學道故來教子珍遂隨之而徃不知所終
　　　開元寺贈金

袁州開元寺浴室有大井泉水甘冽洞賔愛
之留連旬日因與一僧款宻僧朴野待之盡
敬不知其爲洞賔也臨行以墨兩笏贈僧藏
之篋笥不復省一日李大臨轉漕江西行部
至袁尋僧問曰吕先生嘗贈汝金乎僧恍然
曰我不識吕先生但前有道人到此贈我墨
耳初無金也出墨示大臨則墨即金矣大臨
摩娑駭異欲以他金貿易之僧弗受但以一
笏轉贈之且問轉運使何自知此李曰昨過
零睖見何仙姑問吕公動履何曰近吕過此

自言乆客宜春與開元浴室僧相善喜其有
仙風道骨以金遺之吾聞此語故來驗焉旬
日洞賔復來問僧墨何在僧具以吿洞賔笑
曰此女饒舌遂與僧携手出門去不知所之
　　　大雲寺會食
洞賔詭爲回處士游大雲寺隨堂會食月餘
謂寺僧曰僧饌甚精但少麵耳遂去旬日携
少許麵至自炮設數百僧皆飽足僧請處士
啜茗舉丁晋公詩曰花隨僧筯破雲逐客甌
圓處士曰句雖佳未盡荼之理迺書詩曰玉

蘂一鎗稱絶品僧家造法極功夫兔毛甌淺
香雲白蝦眼湯翻細浪俱斷送睡魔離几席
增添清氣入肌膚幽叢自落溪嵒外不肯移
根入上都以丹一粒遺僧曰服此可不死遂
别去後僧亦仙去
　　　山寺化艶婦
洞賔嘗游山寺以劒化作一艷婦入寺僧行
縱觀神馳志喪過雲堂前有一僧方趺坐獨
不顧竟出門似若不動心者初以爲可教既
出門則已候於無人之地意欲要而挑之女

色蠱人罪根難滅此第一障道因縁也
　　　神光觀繪像
洞賔遊山陽神光觀丐筆自繪己像於三清
殿北墉眉目修整貌古怪不類世所傳上有
北斗七大星君相被髮秉珪立傍作一符徑
丈餘書曰元祐二年作如知吾下筆處可與
語道人以疾刮符服之徃徃良已或見神人
儀觀甚偉曰吾神光符使也訴暴露以暮區
之
　　　平都觀訪友

四川忠州屬有平都山前漢王方平後漢隂
長生二人求仙同隱此山之中有平都觀有
丹鼎亭有下棋亭吕祖曾兩訪之其一詩云
盂蘭清曉過平都天下名山所不如兩口單
行人不識王隂空使馬蹄虛其二詩云一鳴
白鳥出青城再謁王隂二友人口口惟思三
島好擡眸已過洞庭春
　　　太平觀題詩
江州太平觀道士有高志洞賔訪之贈詩曰
落魄薛高士年高無白髭雲中閑卧石山裏

冷尋碑誇我飲大酒嫌人說小詩不知甚麽
漢一任輩流嗤末小書云回道人同三客訪
薛鍊師作始知洞賔併寓其字
　　　天慶觀題詩
宿州符離縣天慶觀有甯道士少年談老莊
有竒趣一日晨興有賣藥道人至即洞賔也
儀狀雄偉徃來彌月因有老莊之要㫖授道
士曰吾觀禪學皆出於老莊縱千經萬卷反
覆議論要自立箇門庭源流授受其實皆本
於老莊之㫖也臨别題二絶句於扉上作大

篆體勢飛動一曰秋景董條葉亂飛庭松影
裏坐移時雲迷鶴駕何方去仙洞朝元失我
期二曰肘傳丹篆千年術口誦黃庭兩卷經
鶴觀古壇松影裏悄無人跡户長扃既去人
爭刮以治疾良已字入木寸餘墨迹不滅
　　　單州天慶觀題詩
元豐中吕惠卿守單州天慶觀七月七日有
異人過焉書詩于紙一曰四海孤游一野人
兩壺霜雪足精神坎離二物君收得龍虎丹
行運水銀一曰野人本是天台客石橋南畔

有舊宅父子生來有兩口多好歌笙不好拍
惠卿婿余中解之曰後篇第一句賔字也第
二句石橋者洞也第五句兩口者吕也第四
句者吟也吟此詩者其洞賔乎
　　市廛混迹八條
　　　邵城酒肆
邵州城外有老媪開酒肆一日有吕道人來
索飮偶無酒媪以所餘濁酒一升與之道人
問價媪曰每升錢二十文道人以指點酒書
二十字于門外一紫石上而去徐視則字迹

下透石底幾尺餘自是觀者如堵酒肆大售
後人因其居建集仙觀
　　　永康酒樓
永康軍倪某新開酒樓有一道人至索飲自
旦及暮飲佳醖圮及石餘衆怪相聚以觀倪
需酒金道人瞪目不語頽然醉倒倪坐守之
曙皷動道人忽起援筆題詩于壁曰鯨吸鰲
吞數百杯玉山誰起復誰頽醒時兩袂天風
冷一朵紅雲海上來末書云三山道人陽純
作以土一塊擲倪面走出門仰望東北一朵

紅雲而來撫掌大笑俄不見刮視其壁墨徹
數分視土塊乃良金也自是酒樓大售始知
陽純者乃純陽也
　　　汴京茶肆
後周末汴京有石氏設茶肆一女尚髫齔令
行茶洞賔詭爲丐者日徃據上坐求茶衣服
襤褸血肉垢污殆不可近女殊無厭惡意益
取上茗待之父母怒笞女女益待之月餘無
厭洞賔謂女曰汝能啜我所飲茗之餘乎女
以穢甚不可下咽覆之地忽聞異香亟䑛之

神氣爽然洞賔曰我吕先生非丐者惜爾不
能盡食吾餘然吾能從爾願欲富乎貴乎壽
乎女曰我小家子不識何爲貴得富且壽足
矣洞賔去不復來後年亦貴顯年百三十五
歲終
　　　長溪飯店
福州長溪縣老嫗開飯肆乾道中有道人來
食畢以火紫頭書壁作吕洞賔來四字光艷
竒偉太守聞之騎徃觀則字已銷没無復餘
迹信神筆也

　　　兖州妓館
兖州妓侯其姓者爲邸以舍客洞賔詭服求
授館蚤出暮歸歸必大醉逾月不償一金侯
召啜茶洞賔曰吾見鍾離先生謂汝可以語
道侯不省以酒飲之洞賔索飲不已侯滋不
悅洞賔伸臂示之金釵隱然解其一令巿酒
侯利其金曰飲罷寢此乎曰可也即登榻鼻
齁齁至夜分侯迫榻洞賔以手拒之侯亟去
遲明失洞賔所在視其身則手所拒處吕字
徹肌上侯感悟曰此吕公也得非宿世一念

之差遂至於此公其來度我乎即斷髮布裘
尋洞賔不知所終
　　　廣陵妓館
廣陵妓黄鶯有姿色豪客填門一日有吕秀
才托宿黄以其襤褸垢污拒之秀才題二詩
于屏一曰嫫母西施共此身可憐老少隔千
春他年鶴髮鷄皮媪今日玉顔花貌人二曰
花開花落兩悲歡花與人還事一般開在枝
間防客折落來地上請誰看題畢俄不見
　　　東都妓館

有妓楊柳東都絶色也道人來徃其家屢輸
金帛然終不與揚交接楊一夕乘醉迫之道
人曰吾先天坎離配合身中夫婦内交聖胎
已結嬰兒將生豈復戀外色乎内交之樂過
於外交之樂遠矣楊疑訝其語時宰相張天
覺館賔蕭某與久狎楊以告蕭而蕭以吿張
遽徃即之道人大呼疾走徑趨棲雲庵雲堂
不出良乆排闥尋之則已不見惟壁上有詩
曰一吸鸞笙裂太清緑衣童子步虛聲玉樓
喚醒千年夢碧桃枝上金鷄鳴後庵遺火無

孑遺而題詩之壁歸然獨存亦一異也
　　　平康妓館
平康妓館一夜有男子過被諸妓牽扯男子
連聲噉叫殺人夜巡捉數妓並男子赴官根
虎妓說並不曾殺人押下男子實供因自稱
爲吕仙寫詩二首其一云二八佳人體似酥
腰間仗劒殺愚夫雖然不取人頭落暗裏能
教骨髓枯其二云六幅紅裙卓地棚就中險
設陷人坑王侯宰相渾遭陷留得先生獨自
醒詩成回顧不見乃知是爲吕祖也

　　庵堂赴會七條
　　　徽宗齋會
宋宣和間徽宗齋設一千道人只闕一名適
有一風癩道人求齋監門官力拒之其時徽
宗與道士林靈素便殿談話而道人忽在其
階下亟遣人送去赴齋道人以布袍袖在殿
柱上一抹而徃徽宗見而怪之起身觀柱上
有粉字書云高談闊論若無人可惜明君不
遇真陛下問臣來日事請看午未丙丁春果
而靖康丙午丁未二帝北狩之難

　　　青城鶴會
紹興末洞賔赴青城山鶴會憩一賣餅果人
家人不之識也頗異之洞賔濃墨大書詩一
章于門之大木上曰但患去針心真銅水换
金鬢邊無白髮騋馬去難尋蓋寓吕洞賔來
四字筆勢偉勁光彩殊常取刀削之深透木
背洞賔已不復見時士人關雲祥者見之即
繪其像乃一清癯道人也是後餅果大售
　　　潭州鶴會
潭州兵馬都監趙不問淳熙九年四月十四

日作鶴會一道人不知所從來攝衣升戺不
與人揖徑入知堂房内不見但於几上得一
幅紙書絶句云這回相見不無縁滿院風光
小洞天一劒當生又飛去洞庭驚起老龍眠
末題谷客書
　　　紹興道會
會稽山紹興癸丑道會有道人携凉笠而至
會散乃掛笠於壁無掛笠之物而不墜題詩
云偶乘青帝出蓬萊劒戟崢嶸遍九垓我在
目前人不識爲留一笠莫沉埋

　　　賈相齋會
賈平章母兩國夫人設雲水道人齋忽有群
道人拱一孕婦將産而來齋未罷産嬰兒在
地群道人即扶女子而去只留嬰兒在地衆
人扶起嬰兒乃一劒袋也始知爲吕公以戲
凡俗云
　　　白雲掛搭
吉州舊有白雲堂在龍慶寺近嘗有道人在
堂掛搭喉下復有一口以吹鐵笛吹訖復塞
以紙笠上題兩句云一聲吹動斜陽外喚起

江湖萬里心小孩群尾其後輒將銅錢撒地
使競取之後題一詩於後堂云牽牛與織女
依舊白蓮堂遂去皆莫曉其意後郴州寇李
元礪反白雲堂閉門不容掛搭以防奸細三
年後復開開之日乃七夕後一日也始悟其
詩及悟二口吕字也
　　　江州掛搭
江州瑞昌縣潘安撫道場適有道人至求掛
搭無包無傘僅有一笠襤褸村俗直堂鄙之
曰你無傘無包奈何掛搭道人曰既不許掛

搭覓一茶即去直堂入令之坐及出則道人
反坐主席直堂怒曰不知賔主禮做甚道人
道人不揖而去遺下一笠直堂不能舉遂會
衆諷經謝罪方舉其笠地上有吕字人病取
土煎湯服之立愈數年間遂成一井水泡上
結成吕字劃開復聚至今尚存
　　丹藥濟人十一條
　　　文思院醫瘰
趙應道監文思院日有親事官患瘰癧度不
可療來辭院官且謂其徒曰吾旦夕死矣老

母無托奈何衆强慰勉之或爲泣下纔出外
即有道人隨之行行未遠語之曰瘡易愈令
買紙二幅以爪掐其中爲二方竅徑可三寸
許以授之謂曰俟夜燒一幅爲灰調乳香湯
塗傅留其一劑以濟後人其人既歸如言貼
藥畢就枕及寤已覺瘡痕蕩盡痂亦不見徑
走謁院官談其異衆悟曰兩方竅吕字也得
非以瀕死念母一言起孝故仙翁救之耶
　　　趙州醫跂
趙州貧民劉某病跂二十年每夕炷香禱天

一日有道人手携鐵瓢謂劉曰可隨我行劉
隨之行二里許指地下曰此下深三尺餘有
五色石試掘之果得一石大如彈丸五彩殊
常道人曰子可持歸暴露九日細末以木瓜
皮煎湯服俟愈可來城東駐雲堂東廊第三
間左壁上再相會云劉疾脫然即徃尋之但
見壁有洞賔像携瓢云
　　　江陵醫眼
江陵傅氏家貧以鬻紙爲業性喜雲水士見
必邀迎隨其豐儉款接里巷呼爲傅道人舍

後小閤塑吕翁像坐磐石上旁置墨籃以泥
竹片作墨數笏朝暮焚香敬事拜畢扃户去
梯雖妻子不許至乾道元年正旦獨坐鋪中
一客方巾布袍入共語良久起曰吾適有百
錢能過酒肆飮否傅從之自是數日一來或
留飲或與飯傅目昏多淚教取生熟地黄切
焙取椒去日及閉口者微炒三物等分煉蜜
爲丸每五十丸空腹鹽米湯飲下之傅如方
治藥一月日明夜能視物徃還半歲忽别去
三兩日外將徃襄陽能與我偕西乎辭以累

重不可出客笑曰吾知汝不肯去取筆書利
巿和合四字付之曰貼于鋪壁獲息當百倍
復拉請酒肆酌别袖出紙包有墨數片曰欲
携去襄陽做人事暫寄君所臨行來取之酒
罷傅歸寘墨架上踰兩月客不至試啓視之
乃吕翁像前竹皮所作者探閤内籃中無有
矣始悟客爲吕翁深悔不遇乃貼四字于壁
生意日豐享壽八十九耳聦目明精力如少
年云
　　　安豐醫娼

元佑末安豐縣娼女三香得惡疾拯療不痊
貧甚爲客邸以自給會有寒士來託宿欲得
第一房主事僕見其襤褸甚拒之三香曰貧
富何擇焉便延入少頃士聞呻痛聲甚苦問
其故僕以吿士曰我能治此症三香大喜士
以箸鍼其口曰回心回心是時殊未曉門外
有皂莢樹甚大久枯死士以藥粒寘樹竅中
以泥封之俄失士所在是夕樹生枝葉旦而
蔚然三香疾頓愈始悟回之爲吕遂棄家尋
師邑人于其地建吕真人祠紹興十四年三

香忽還郷顔貌韶秀邑老人猶有識之者武
翼大夫子澤爲郡守召問之不肯深言後不
知所之
　　　岳陽貨藥
洞賔遊岳陽詭名貨藥一粒千金三日不售
乃登岳陽樓自餌其藥忽騰空而立衆方駭
慕欲買其藥洞賔笑曰道在目前蓬萊跬步
撫機不發當面蹉過乃吟詩曰朝游北越暮
蒼梧袖裏青蛇膽氣麄三入岳陽人不識朗
吟飛過洞庭湖

　　　成都持丹
成都藥巿日有道人垢面鶉衣手持丹一粒
大呼干巿曰我吕洞賔也有能再拜我者以
丹餌之衆以爲狂相聚笑隨之道人徃還數
四竟無拜之者道人徃坐五顯廟前大池上
兒童爭以瓦礫擲之道人笑曰世人欲見吾
甚切既見吾又不識吾亦命也吕乃自餌金
丹俄五色雲周身有頃不見衆共悔恨
　　　絳紗褁藥
東京一歳民大病瘧有老姥家鬻茶子孫皆

病一日有道人來姥善待之以子孫病爲請
道人曰翌旦待我姥早起待之道人以絳紗
褁藥曰病發者使執之悉愈一丸可愈百人
過百人即不驗矣姥從之子孫皆愈遍療及
百人滿果不驗矣姥拆囊已不見藥但有書
吕洞賔三字而已方知遇吕先生
　　　孝感救母
桐廬有通守忘其姓名以母病發背百方不
瘥祈禱備至感洞賔夜夢之曰公至孝感天
命余救拔若遲一日不復可療乃授以靈寳

膏方栝蔞五枚取子乳香五塊如棗大二味
各細研以白沙蜜一斤同熬成膏每服三錢
温酒化下通守巿藥治服即愈後以施人立
效
　　　覺能得丹
黄覺能有詩名一日送客東都門外旅次見
一羽士因携酒餚呼羽士共享之畢羽士舉
盃摭水書吕字且曰明年江南見君明年果
調官江南復見洞賔與以大錢七其次十又
其次小錢三曰數不可益也吾以藥數丸遺

子歲旦以酒磨服可一歲無病覺如其言至
七十三歳藥亦垂竭卒於東京
　　　德成得丹
李德成能醫盛寒時遇一貧窘道士衣單衣
無寒色與李入酒肆自據主席李怪之店者
曰交錢取酒道士指店中取三酒瓶曰中各
有一升酒錢店者視之果然乃以三升酒與
之道士酌酒飮李止取一瓶二瓶自竭語李
曰此小術耳吾吕洞賔也李驚喜道士書一
絶曰九重天子聚中貴五筭諸侯門外尊爭

似布衣狂醉客不教性命屬乾坤以藥一粒
遺李曰服此當享高壽即别去李服藥髮不
白齒不落百七歲而卒
　　　建祠傳方
孫應期别墅左有隙地一塊四圍環把水木
清竒默意欲造純陽一室未幾有一襤褸道
人至揖伽跌上坐袖中出故紙藥方書二册
指示孫云公可常服此古方六味補隂丸甚
好又授以叅同悟真口訣自云周姓野仙天
長人留飲醉歸過山而去再顧不知所之孫

乃搆室塑像以祀云藥方録後
　固本補隂丸
　生地黃姜汁炒　　熟地黄酒浸焙
　天門冬去心　　麥門冬去心各二兩
　人參一兩　　　杏仁三錢俱磨爲膏
　　以上煉蜜爲丸如桐子大每服七八十
　　丸空心鹽白湯或酒送下如服煎劑合
　　六味等分撮之久服功效甚速甚驗
　　因縁會過四條
　　　茅山度老兵

紹興二十年茅山大修醮事江東運使鄭清
卿王亦顔同徃縱觀至午憩於茅舍遇道人
白苧衫青布巾修眉美髯風骨清俊鄭王相
謂曰豈非吕仙翁乎召與語命之坐酌酒數
行兩主人皆已醉謾問客曰能更進否曰能
可飮幾何曰無筭乃令侍史注酒兩壺於銀
盆中恣其痛飲一杯復一杯不已鄭曰先生
如有藥求數粒曰有即引手擦左腋下垢汗
撚成青粒與之曰只可嗅不得喫王亦求之
復擦右腋下汙成紅粒與之所言亦然酒盡

客去先是一老兵守邸閣一漕老兵卧簷間
日晏未醒漕因戲以兩藥納其鼻中氣即吸
入猶未覺使人喚之起問曰汝覺四體如何
曰覺得極輕殆欲凌雲耳明日騰空而去二
漕相視悔恨無縁蓋假手以度老兵也
　　　何仙遇道
何仙姑零陵市道女也始十三歳隨女伴入
山採荼俄失伴獨行迷歸路見東峯下一人
修髯紺目冠高冠衣六銖衣即洞賔也仙姑
始僕僕亟拜之洞賔出一桃曰汝年幼必好

果物食此盡他日當飛昇不然止居地中也
仙姑僅能食其半髯者指以歸路仙姑歸自
謂止一日不知已逾月矣自是不饑無漏洞
知人事休咎後尸解去洞賔嘗謂仙姑曰吾
嘗遊華隂巿中賣藥以靈丹一粒置他藥萬
粒中有求藥者於瓢中信手採取與之觀其
縁分也如是數日他藥萬粒探取八丁而此
丹入手即墜因歎世間仙骨難值如此
　　　跛仙遇道
長沙劉跂仙遇洞賔於君山得靈龜吞吐之

法功成歸隱岳麓自號瀟湘子常侍洞賔徃
來抱黄洞賔數遊城下有詩曰南山七十二
獨愛洞真墟後有鄭思者遇跂仙于清泰門
外相與俱仙云
　　　道友講經
陳澹然富而儒者也性慕道延雲水士多年
竟無所遇洞賔詭爲傭者爲治圃歲餘所作
工役力過常人陳愛之然止以傭者待之而
已一日陳與一道友講隂符經至天發殺機
天地返覆未曉殺機之㫖洞賔從旁抗聲曰

生者不生死者不死已生而殺生未無而學
死則長生矣陳大罵曰汝非傭者邪誰教汝
爲此言既而詰之則復繆愆其辭不可解道
友曰田野村夫定於何處竊得此語耳非實
通曉也居無何忽辭陳曰吾將遠行明年五
月五日午時復來也既去寂然陳有郷人客
于巴陵遇之曰爲我寄語陳公我吕洞賔也
始意公可授道徐察之則不然吾不復來矣
言訖走入吕仙亭竹林中不見明年端午日
午時陳公暴卒




吕祖志三卷終







吕祖志輦四




　藝文志
　　五言古風一篇
　　　又記
數載樂幽幽欲逃寒暑逼不求名與利猶恐
身心役苦志慕黃庭慇勤求道跡隂功暗心

修善行長日積世路果逢師時人皆不識我

師機行宻懷量性孤僻解把五行移能將四
象易傳余造化門始悟希夷則服取兩般真
從頭路端的烹煎日月壼不離乾坤側至道
眼前觀得之元咫尺真空空不空真色色非
色推倒玉葫蘆迸出黄金液緊把赤龍頭猛
將驪珠吸吞歸臟腑中奪得神仙力𥘤號一
黍珠延年千萬億同途聽我吟與道相親益
未曉真黄芽徒勞遊紫陌把住赤鳥魂突出
銀蟾魄未省此中玄常流容易測三天應有
路九地終無厄守道且藏愚忘機要混迹群

生莫相輕已是蓬萊客
　　七言古風二篇
　　　贈劉方處士
六國愁看沉與浮携琴長嘯出神州擬向煙
霞煑白石偶來城巿見丹丘受得金華出世
術期於紫府駕雲遊年來摘得黄巖翠琪樹
參差連地肺露飄香隴玉苗滋月上碧峯舟
鶴唳洞天消息春正深仙路徃還俗難繼忽
因乘興下白雲與君邂逅於塵世塵世相逢
開口希共論太古同流志瑶琴寳瑟與君彈

瓊漿玉液勸我醉醉中亦話興亡事云道□
無珪組累浮世短景倏成空石火電光看即
逝韶年淑質曾非固花面玉顔還作土芳樽
但繼曉復昏樂事不窮今與古何如識箇玄
玄道道在杳冥須細考壼中一粒化竒物物
外千年功力奥但能制得水中華水火翻成
金丹龜丹就人間不久居自有碧霄元命誥
玄洲暘谷悉可居地壽天齡永相保鸞車鶴
駕逐雲飛迢迢瑶池應易到耳聞爭戰還傾
覆眼見妍華成枯槁唐家舊國盡荒蕪漢室

諸陵空白草蜉蝣世界實足悲槿花性命莫
遲遲珠璣溢屋非爲福羅綺滿箱徒自危志
士戒貪昔所重達人忘欲寧自期劉方劉方
審聽我流光迅速如飛過隂婬果决用心除
尸鬼因循爲汝禍八瓊秘訣君自識莫待鈆
空車又破破車壞鈆須震驚直遇伯陽應不
可悠悠憂家復憂國耗盡三田元宅火咫尺
玄關若要開憑君自解黄金鎖
　　　贈喬二郞
與君相見皇都裏陶陶動便經年醉醉中徃

徃愛藏真亦不爲他名與利勸君休戀浮華
榮直須奔走煙霞程煙霞欲去如何去先須
肘後飛金晶金晶飛到上宫裏上宫下宫通
光明當時玉录涓涓止奔歸元海如雷聲縱
此夫妻相際會歡娱(一作/始終)踴躍情無外水火
都來兩平間掛候翻成地天泰一浮一沉陽
煉隂隂盡方知此理深到底根元是何物分
明只是水中金喬公喬公急下手莫逐烏飛
兼兔走何如修煉作真人塵世浮生終不乆
大道長生没得來自古至今有有有

　　五言絶句四首
　　　賜齊州李希遇
少飲欺心酒休貪不義財福因慈善得禍向
巧姦來
　　　題紫極宫
宫門一閑入臨水憑欄立無人知我來朱頂
鶴聲急
　　　贈沈處士貞吉二首
鶴背發長歌清聲振林越萬里洞庭秋湖波
弄明月

片月已蒼蒼詩成天欲曙獨鶴忽不見閒雲
自來去
　　五言律詩一十八首
悟了長生理秋蓮處處開金童登錦帳玉女
下香階處嘯天魂住龍吟地魄來有人明此
道立便返嬰孩
姹女住南方身邊產太陽蟾宫烹玉液坎户
煉瓊漿過去神仙餌今來到我嘗一杯延萬
紀物外任翱翔
頓悟黃芽理隂陽禀自然乾坤爐裏煉日月

鼎中煎木產長生汞金生續命鉛世人明此
道立便返童顔
宇宙産黄芽經爐煅作砂隂陽烹五彩水火
煉三花鼎内龍降虎壼中龜遣蛇功成歸物
外自在樂煙霞
要覓長生路除非認本源都來一味藥剛到
數千般丹鼎烹成汞紅爐煉作鉛依時服一
粒白日上沖天
姹女住瑶臺仙花滿地開金苗從此出玉蘂
自天來鳳舞長生曲鸞歌續命盃有人明此

道海變已千回
古徃諸仙子根元占甲庚水中聞虎嘯火裏
見龍行進退窮三候相吞用八紘沖天功行
滿寒暑不能爭
我悟長生理太陽伏太隂離宫生白玉坎户
産黄金要主君臣義須存子母心九重神室
内虎嘯與龍吟
靈丹產太虛九轉入重爐浴就紅蓮顆燒成
白玉珠水中鉛一兩火内汞三銖喫了瑶臺
寳升天任每枯

姹女住離宫身邊產雌雄爐中七返畢鼎内
九還終悟了魚投水迷因鳥在籠耄年服一
粒立地變冲童
道德乾坤祖隂陽是本宗天魂生白虎地魄
產青龍運寳泥丸住搬精入上宫有人明此
法萬載貌如童
要覓金丹理根元不易逢三才七返足四象
九還終浴就微微白燒成漸漸紅一丸延萬
紀物外去冲冲
箇箇覓長生根无不易尋要貪天上寳須棄

世間琛煉就水中火燒成陽内隂祖師親有
語一味水中金
萬物皆生玉如人得本元青龍精是汞白虎
水爲鈆悟者子投母迷應地是天將來物外
客箇箇補丹田
二十四神清三于功行成寒雲連地轉聖日
滿天明玉子偏宜種金田豈在耕此中真妙
理誰道不長生
玅玅玅中玅玄玄玄更玄動言俱演道語默
盡神仙在掌如珠異當空似月圓他時功滿

後直入大羅天
宻室靜存神隂陽重一斤煉成離女液嚥盡
坎男津漸變逍遥體超然自在身更修功業
滿旌鶴引朝真
通道復通玄名留四海傳交親一柱杖和氣
兩空拳要果逡巡種思茶逐旋煎豈知來混
世不久却回天
　　　七言絶句四十二首
捉得金精固命基日魂東畔月華西於中煉
就長生藥服了還同天地齊

莫怪瑶池消息稀只縁人事隔天機若人尋
得水中火有一黄童上太微
混元海底隱生倫内有黄童玉帝名白虎神
符潜姹女靈元鎮在七元君
三畆丹田無種種種時須借赤龍耕曾將此
種教人種不解沿池道不生
閃灼虎龍神劒飛好憑身事莫相違傳時須
在乾坤力便透三清入紫微
不用梯媒向外求還丹只在體中收莫言大
道人難得自是功夫不到頭

飮酒須教一百盃東浮西泛自梯如日精能
與月華合有箇明珠走上來
不負二光不負人不欺神道不欺貧有人問
我修行法只種心田養自身
時人若擬去瀛洲先過巍巍十八樓自是電
雷聲震動一池金水向東流
瓶子如金玉子黄上升下降續神光三元一
會經年淨這箇天中日月長
學道須教徹骨貧囊中只有五三文有人問
我修行法遥指天邊日月輪

我自忘心神自悅跨水穿雲來相謁不問黄
芽肘後方玅道通微怎生說
丹傳肘後千年術口誦黄庭兩卷經鶴觀古
壇松影裏悄無人跡户長扃
獨上高峯望八都黑雲散後月還孤茫茫宇
宙人無數幾箇男兒是丈夫
天下都游半日功不須跨鳳與乘龍偶因博
戲飛神劒摧却終南第一峯
趯倒葫蘆棹却琴倒行直上卧牛岑水飛石
上迸如雪立地看天坐地吟

吾家本住在天齊零落白雲鏁石梯來徃八
千消半日依前歸路不曾迷
黄峯道士高且潔不下蓮宫經歲月星辰夜
禮玉簪寒龍虎曉開金鼎熱
東山東畔忽相逢握手丁寧語似鍾劒術已
成君把去有蛟龍處斬蛟龍
朝泛蒼梧暮却還洞中日月我爲天匣藏寳
劒時時吼不遇同人誓不傳
猥仙拍手葫蘆舞過嶺穿雲拄杖飛來徃八
千須半曰金州南畔有松扉

養得兒形似我形我身枯椊子光精生生世
世常如此爭似留神養自身
精養靈根氣養神此真之外更無真神仙不
肯分明說迷了千千萬萬人
不事王侯不種田日高猶自抱琴眠起來旋
點黄金買不使人間作業錢
天涯海角人求我行到天涯不見人忠孝義
慈行方便不須求我自成真
莫道幽人一事無閑中儘有靜工夫閉門清
晝讀書罷掃地焚香到日晡

息精息氣養精神精養丹田氣養身有人學
得這般術便是長生不死人
斗笠爲帆扇作舟五湖四海任遨遊大千世
界須臾至石爛松枯經幾秋
或爲道士或爲僧混俗和光别有能苦海翻
成天上路昆盧常點百千燈
　　　過洞庭湖君山
午夜君山翫月回西鄰小圃碧蓮開天香風
露蒼華冷雲在青霄鶴未來
　　　贈鳳翔府天慶觀

得道年來八百秋不曾飛劒取人頭玉皇未
有天符至且貨烏金混世流
　　　劒畫於襄陽雪中
峴山一夜玉龍寒鳳林千樹梨花老襄陽城
裏少人知襄陽城外江山好
　　　海上逢趙同
南宫水火吾須濟北關夫妻我自媒洞裏龍
兒嬌欝律山前童子喜徘徊
　　　贈劒客五首
先生先生貌獰惡抜劒當空氣雲錯連喝三

回急急去欻然空裹人頭落
劒起星奔萬里珠風雷時逐雨聲麄人頭携
處非人在何事高吟過五湖
麄眉卓竪語如雷聞說不平便放盃使劒當
空千里去一更别我一更回
龐眉鬭竪惡精神萬里騰空一踴身背上匣
中三尺劒爲天且示不平人
先生先生莫外求道要人傳劒要收今日相
逢江海畔一杯村酒勸君休
　　　贈曹先生

鶴不西飛龍不行露乾雲破洞蕭清少年仙
子說閑事遥隔彩雲聞嘆聲
　與潭州智度寺慧覺禪師有序
　　余遊韶彬東下湘江今見覺公觀其禪
　　學精明性源純潔促膝靜坐收光内照
　　一衲之外無餘衣一鉢之外無餘食達
　　生死岸破煩惱殻方今佛衣寂寂兮無
　　傳禪理懸懸兮幾絶扶而興者其在吾
　　師乎
達者惟心兼濟物聖賢傳法不離真請師開

說西來意七祖如今未有人
　　　閑題一首
獨自行來獨自坐無限世人不識我惟有城
南老樹精分明知我神仙過
松枯石老水縈迴個裏難教俗客來擡眼試
看山外景紛紛風急障黄埃



呂祖志

　藝文志
　　七言律詩六十首
夾脊雙關透頂門修行逕路此爲根華池神
水頻來嚥紫府元君徃渀潯常使氣沖關節
透自然精滿谷神伸他年得赴瑶池會須感
當初指教人調氣訣
混混沌沌不計年一吸畧記五千言燒丹煉
藥南山秀服氣吞霞九海乾曾經幾度鬚眉
濫數番滄海變桑田陛下問臣年多少先有
吾身後有天對君作

我家至道本無爲白雪壺中配坎離常飲三
盃無事酒閑行數着不爭棋抽鉛添汞存真
體返本還元復命基會得兩般歸一處到頭
端的上天梯叅玄作
周行獨力出群倫黙默昏昏亘古存無象無
形潛造化有門有户在乾坤色非色際誰窮
處空不空中自得根此道非從它外得千言
萬語謾評論
通靈一顆正金丹不在天涯地角安討論窮
經深莫究登山臨水杳無看光明暗寄希夷

頂赫赤高居混沌端舉世若能知所寓超凡
入聖弗爲難
落魄紅塵四十春無爲無事信天真生涯只
在乾坤鼎活計惟憑日月輪八卦氣中潛至
寳五行光裏隱元神桑田改變依然在永作
人間出世人
獨處乾坤萬象中從頭歷歷運元功縱橫北
斗心機大顛倒南辰膽氣雄鬼哭神號金鼎
結鷄飛犬化玉爐空如何俗世尋常覓不達
希夷不可窮

誰信華池路最深非遐非邇奥難尋九年採
煉如紅玉一日圓成似紫金得了永祛寒暑
逼服之應免死生侵勸君門外修身者端念
思惟此道心
水府尋鉛合火鉛黑紅紅黑又玄玄氣中生
氣肌膚换精裏含精性命專藥返便爲真道
士丹還本是聖胎仙出神入定虛華語徒費
工夫萬萬年
九鼎烹煎九轉砂區分時節更無差精神氣
血歸三要南北東西共一家天地變通飛白

雪隂陽和合産金華終期鳳詔空中降跨虎
騎龍映紫霞
憑君子後午前看一脉天津在脊端金闕内
藏玄谷子玉池中坐太和官只將至妙三周
火煉出通靈九轉丹直指幾多求道者行藏
莫離虎龍灘
返本還元道氣平虛非形質轉分明水中白
雪微微結火裏金蓮漸漸生聖汞論時非有
體真鉛窮看亦無名吾今爲娘修行者莫問
燒金問至精

安排鼎竈煉玄根進退須明卯酉門繞電奔
雲飛日月驅龍走虎出乾坤一丸因與紅顔
主九轉能燒白髮痕此道幽微知者少茫茫
塵世與誰論
醍醐一盞詩一篇暮醉朝吟不記年乾馬屢
來遊九地坤牛時駕出三天白龜窟裏夫妻
會青鳳巢中子母圓提挈靈童山上望重重
疊疊是金錢
認得東西術與火自然爐鼎虎龍吟但隨天
地明消息方識隂陽有信音左掌南辰攀鶴

羽右檠北極剖龜心神仙親口留斯㫖何用
區區向外尋
一本天機深更深徒言萬劫與千金三冬大
熱玄中火六月霜寒表外隂金爲浮來方見
性木因沉後始知心五行顛倒堪消息返本
還元在己尋
虎將龍軍氣宇雄佩符持甲去匆匆鋪排劒
戟奔如電羅列旌旗疾似風活捉三尸焚鬼
窟生擒六賊破魔宫河清海宴乾坤淨世世
安居道德中

我家勤種我家田内有靈苗活萬年花似黄
金苞不大子如白玉顆皆圓栽培全賴中宫
土灌溉須憑上谷泉直候九年功滿日和根
抜入大羅天
尋常學道說黄芽萬水千山覓轉差有畛有
圓難下種無根無脚自開花九三鼎内烹如
酪六一爐中結似霞不日成丹應化骨飛昇
遥指玉皇家
四六關頭路垣平行人到此不須驚從教犢
駕轟轟轉盡使羊車軋軋鳴渡海經河稀阻

滯上天入地絶欹傾功成直入長生殿袖出
神珠徹夜明
九六相交道氣和河車晝夜迸金波呼時一
一關頭轉吸處重重脉上摩電激離門光海
嶽雷轟震户動婆娑思量此道真長遠學者
多迷溺愛河
金丹不是小金丹隂鼎陽爐裏面安盡道東
山尋汞易豈知西海覓鉛難玄珠窟裏行非
遠赤水灘頭去便端語得靈竿真的路何勞
禮月步星壇

古今機要甚分明自是衆生力量輕盡向有
中尋有質誰能無裏見無形真鉛聖汞徒虛
費玉室金關不解扃本色丹瓢推倒後却吞
丸藥待延齡
浮名浮利兩何堪迴首歸山味轉甘舉世筭
無心可契誰人更與道相參寸猶未到甘談
尺一尚難明强說三經卷葫蘆并拄杖依前
擔入舊江南
本來無坐亦無行行著之時是妄情老氏語
中猶未决瞿曇言下更難明靈竿有節通天

去至藥無根得地生今日與君無吝惜功成
只此是蓬瀛
解將火種種刀圭火種刀圭世豈知山上長
男騎白馬水邊少女牧烏龜無中出有還丹
象隂裏生陽大道基顛倒五行憑匠手不逢
匠手莫施爲
三千餘法論修行第一燒丹路最親須是坎
男端的物取他離女自然珍烹成不死砂中
汞結出長生水裏銀九轉九還功若就定將
衰老返長春

欲種長生不死根再營隂魄及陽魂先教玄
女歸離户復遣空王鎮坎門虎到甲邊風浩
浩龍居庚内水温温迷途爭與輕輕泄此理
須憑達者論
閉目存神玉户觀時來火候遞相傳雲飛海
面龍吞汞風擊巖顛虎伏鉛一旦煉成身内
寳等閑探得道中玄刀圭餌了丹書降跳出
塵龍上九天
千日工夫不暫閑河車搬載上崑山虎拍白
汞安爐裏龍發紅鉛向鼎間仙府記名丹已

熟隂司除籍命應還彩雲捧足歸何處直入
三清謝聖顏
解匹真隂與正陽三年功滿結成霜神龜出
入庚辛位丹鳳翺翔甲乙方九鼎先輝雙瑞
氣三元中换五毫光塵中若有同機者共住
煙霄不死郷
修生一路就中難迷者徒將萬卷看水火均
平方是藥隂陽差互不成丹守雌勿失雄方
住在黑無虧白自乾認得此般真妙訣何憂
風雨妬衰殘

纔吞一粒便安然十二重樓九曲連庚虎循
環飱綘雪甲龍夭嬌迸靈泉三三上應三千
日九九中延九萬年須得有縁方可授未曾
輕泄與人傳
誰知神水玉華池中有長生性命基運用須
憑龍與虎抽添全籍坎兼離晨昏點盡黄金
粉頃刻修成玉石脂齋戒餌之千日後等閑
輕舉上雲梯
九天雲靜鶴飛輕銜簡翩翩别太清身外紅
塵隨意换爐中白石立時成九苞鳳向空中

舞五色雲從足下生回首便歸天上去願將
甘雨救焦氓
嬰兒迤邐降瑶階手握玄珠直下來半夜紫
雲披素質幾回赤氣掩桃顋微微笑處機關
轉拂拂行時户牖開此是吾家真一子庸愚
誰敢等閑猜
才得天符下玉都三千日裏積工夫禱祈天
地開金鼎收拾隂陽鎖玉壺便覺凡軀能變
化深知妙道不虛圖時來試問塵中叟這箇
玄機世有無

誰識寰中達者人生平解法水中銀一條拄
杖撑天地三尺昆吾斬鬼神大醉醉來眠月
洞高吟吟去傲紅塵自從悟裏終身後贏得
蓬壺永劫春
紅爐迸濺煉金英一點靈珠透室明擺動乾
坤知道力逃移生死見功程逍遥四海留蹤
跡歸去三清立姓名直上五雲雲路穩紫鸞
朱鳳自來迎
時人若要學長生先是樞機晝夜行恍惚中
間專志氣虛無裏面固元精龍友虎戰三周

畢兔走烏飛九轉成煉出一爐神聖藥五雲
歸去路分明
亦無得失亦無言動即施功靜即眠驅遣赤
牛耕宇宙分張玉粒種山川栽培不憚勞千
日服食須知活萬年今日示君君好信教君
見世作神仙
不須兩兩與三三秪在崑崙第一巖逢潤自
然情易伏遇炎常恐性難降有時直入三元
户無事還歸九曲江世上有人燒得住壽齊
天地更無雙

本末無非在玉都亦曾陸地作凡夫吞精食
氣先從有悟理歸真便入無水火自然成既
濟隂陽和合自相符爐中煉出延年藥溟渤
從教變復枯
無名無利任優游遇酒逢歌且唱酬數載未
曾經聖闕千年唯只在仙州尋常水火三回
進真箇夫妻一處收藥就功成身羽化更抛
塵坌出凡流
杳杳㝠㝠莫問涯雕蟲篆刻道之華守中絶
學方知奥抱一無言始見佳自有物如黄菊

蕊更無色似碧桃花休將心地虛勞用煑鐵
燒金轉轉差
還丹功滿未朝天且向人間度有縁拄杖兩
頭擔日月葫蘆一箇隱山川詩吟自得閑中
句酒飲多遺醉後錢若問我修何妙法不離
身内汞和鉛
半紅半黑道中玄水養真金火養鉛解接徃
年三寸氣還將運動一周天烹煎盡在隂陽
力進退須憑日月權只此功成三島外穩乘
鸞鳳謁諸仙

返本還元已到乾能升能降號飛仙一陽生
是興功日九轉周爲得道年煉藥但尋金裏
水安爐先立地中天此處便是還丹理不遇
竒人誓莫傳
飛龍九五已升天次第還當赤帝權喜遇汞
珠凝正午幸逢鉛母結重玄狂猿自伏何須
煉野馬親調不着鞭煉就一丸天上藥頓然
心地永剛堅
舉世何人悟我家我家别是一榮華盈箱貯
積登仙録滿室收藏伏火砂頓飲長生天上

酒常栽不死洞中花凡流若問吾生計遍地
紛紛五彩霞
津能充渴氣充糧家住三清玉帝郷金鼎煉
來多外白玉虛烹處徹中黄始知青帝離宫
住方信金精水府藏流俗要求玄妙理參同
契有兩三行
紫詔隨鸞下玉京元君相命會三清便將金
鼎丹砂餌時拂霞衣鶴駕行天上雙童持佩
引月中嬌女執旛迎此時功滿參真後始信
仙都有姓名

修修脩得到乾乾方號人間一醉仙世上光
隂催短景洞中花木任長年形飛峭壁非凡
骨神在玄宫别有天唯願先生頻一顧更玄
玄外問玄玄
無心獨坐轉黄庭不遂時流入利名救老只
存真一氣修生長遺百神靈朝朝煉液歸瓊
府夜夜朝元養玉英莫嘆老人貧裡樂十年
功滿上三清别客
時人受氣禀隂陽均體乾坤壽命長爲産本
宗能壽永因輕元祖遂淪亡三宫自有迴流

法萬物那無運用方咫尺崑崙山上玉幾人
知是藥中王别客
青霄一路少人行休話興亡事不成金榜因
何無姓字玉都必是有仙名雲歸大海龍千
尺月滿長空鶴一聲深謝宋朝明聖主解書
丹詔詔先生贈陳處上
天網恢恢萬象䟽一身親到華山區寒雲去
後留殘月春雪來時問太虛六洞真人歸紫
府千年鸞鶴老蒼梧自從遺却先生後南北
東西少丈夫哭陳先生

羅浮道士誰同流草衣木食輕王侯世間甲
子管不得壺裏乾坤只自由數着殘棋江月
曉一聲長嘯海山秋飮餘回首話歸路遥指
白雲天際頭贈羅浮道士
三千里外無家客七百年來雲水身行滿蓬
萊爲别館道成瓦礫盡黄金待賔袖裏常存
酒化藥爐中别有春積德求師何患少由來
天地不私親荅僧見
天生一物變三才交感隂陽結聖胎龍虎順
行隂鬼去龜蛇逆徃火龍來嬰兒日喫黄婆

髓姹女時飧白玉杯功滿自然居物外人間
寒暑任輪回


吕祖志

吕祖志輦五
　藝文志
　　七言律詩六十一首
星辰聚會入離鄉日月盈虧助藥王三候火
燒金鼎寳五符水煉玉壼漿乾坤反覆龍收
霧卯酉相吞虎放光入室用機擒捉取一丸
丹點體純陽
髮頭滴血眼如鐶吐氣雲生怒世間爭奈不
平千萬事須期一訣蕩兇頑蛟龍斬處翻滄
海暴虎除時拔遠山爲減世情兼負義劒光

腥染點痕班
雨雪霏霏天已暮金鍾滿勸撫焦桐詩吟席
上未移刻劒舞筵前疾似風何事行盃當午
夜忽然怒目便騰空不知誰是虧忠孝携箇
人頭入坐中(贈劒客二首)
金丹一粒定長生須得真鉛煉甲庚火取南
方赤鳳髓水求北海黑龜精鼎追四季中央
合藥遣三元八卦行齋戒興功成九轉定應
入口鬼神驚
碧潭深處一真人貌似桃花體似銀鬚髮未

斑縁有術紅顔不老爲通神蓬萊要去如今
去架上黄衣化作雲任彼桑田變滄海一丸
凡藥定千春
爐養丹砂鬢不斑假將名利住人間已逢志
士傳神藥又喜同流動笑顏老子道經分付
得紫微星許共相攀幸蒙上士甘撈摝處世
輸君一箇閑(贈人)
誰解長生是我栽煉成真氣在三台盡知白
日昇天去剛逐紅塵下世來黑虎行時傾雨
露赤龍耕處産瓊瑰只吞一粒金丹藥飛入

青霄更不回
亂雲堆裏表星都認得深藏大丈夫緑酒醉
眠閑日月白蘋風定釣江湖長將氣度隨天
道不把言詞問世徒山水路遥人不到茆君
消息近知無
鶴爲車駕酒爲糧爲戀長生不死郷地脉尚
能縮得短人年豈不展教長星辰徃徃壺中
見日月時時袖裏藏若欲時流親得見朝朝
不離水銀行
靈芝無種亦無根解飮能飧自返魂但得煙

霞供歳月任他烏兔走乾坤嬰兒只戀陽中
母姹女須朝頂上尊一得不回千古内更無
塚墓示兒孫
世上何人會此言休將名利掛心田等閑倒
盡十分酒遇興高吟一百篇物外烟霞爲伴
侣壺中日月任嬋娟他時功滿歸何處直駕
雲車入洞天
玄門弟子坐中央得筭明良感玉皇枕下山
河和雨露笛中日月混瀟湘坎男會遇退金
女離女交騰嫁木郞真箇夫妻齊守志立教

牽惹在隂陽
遥指高峰笑一聲紅霞紫霧面前生每於廛
市無人識長到山中有鶴迎時弄玉蟾驅鬼
魅夜煎金鼎煑瓊英他時若赴蓬萊洞知我
仙家有姓名
堪笑時人問我家杖擔雲物惹煙霞眉藏火
電非他說手種金蓮不自誇三尺焦桐爲活
計一壺美酒是生涯騎龍遠出游三島夜乆
無人翫月華
九曲江邊坐卧看一條長路入天端慶雲捧

擁朝丹闕瑞氣徘徊起白煙鉛汞此時爲至
藥坎離今日結神丹功能濟命長無老只在
人心不是難
玄門玄理又玄玄不死根元在汞鉛知是一
般真箇衍調和六一也同天玉京山上羊兒
鬧金水河中石虎眠妙要能生覺本體勤心
到處自如然
公卿雖貴不曾酬說者仙卿便去遊爲討石
肝逢蜃海因尋甜雪過瀛洲山川醉後壺中
放神鬼閑來匣裏收據見日前無箇識不如

盃酒混凡流
曾邀相訪到仙家忽上崑崙宴月華玉女控
攏蒼獬豸山童提挈白蝦䗫時斟海内千年
酒慣摘壼中四序花今在人寰人不識看看
揮袖入煙霞
火種丹田金自生重重樓閣自分明二千功
行百旬見萬里蓬萊一日程羽化自應無鬼
録玉都長是有仙名今朝得赴瑶池會九節
幢旛洞裏迎
因看崔公入藥鏡令人心地轉分明陽龍原

向離宫出隂虎還於坎位生二物會時爲道
本五方行盡得丹名修真道士如知此定跨
赤龍歸玉清
浮生不實爲輕忽衲服身藏竒異骨非是塵
中不染塵焉得物外通無物共語難兮情兀
兀獨自行時輕拂拂一點刀圭五彩生飛丹
走入神仙窟
莫性愛吟天上詩蓋縁吟得世間稀慣飧玉
帝宫中飯曾着蓬萊洞裏衣馬踏日輪紅露
捲鳳銜月角碧雲飛何時再控青絲轡又掉

金鞭入紫微
黄芽白雪雨飛金行即高歌醉即吟日月暗
扶君甲子乾坤自與我知音精靈滅跡三清
劒風雨騰空一弄琴的當南遊歸甚處莫交
鶴去上天尋
雲鬢雙明骨更輕自言尋鶴到蓬瀛日論藥
草皆知味問着神仙自得名簪冷夜龍穿碧
洞枕寒晨虎卧銀城米春又擬携笻去爲憶
軒轅海上行
龍精龜眼兩相和丈六男兒不奈何九盞水

中煎赤子一輪火内養黄婆月圓自覺離天
網功滿方知出地羅半醉好吞龍鳳髓勸君
休更認彌陀
强居此境絶知音野景離多不合吟詩句若
喧卿相口姓名還動帝王心道袍薛帶應慵
掛隱帽皮冠尚懶簪除此更無餘箇事一壼
村酒一張琴
華陽山裏多芝田華陽山叟復延年青松巖
畔攀高幹白雲堆裏飮飛泉不寒不熱神蕩
蕩東來西去氣綿綿三千功滿好歸去休與

時人說洞天
天心不散自然心成敗從來古與今得路應
知能出世迷途終是任埋沉身邊至藥堪攻
煉物外丹砂且細尋咫尺洞房仙景在莫隨
波浪没光隂
自隱玄都不記春幾回滄海變成塵玉京殿
裏朝元始金闕宫中拜老君悶即駕乘千歳
鶴閒來高卧九重雲我今學得長生法未肯
輕傳與世人
北帝南辰掌内觀潜通造化暗相傳金搥袖

裏居元宅玉户星宫降上玄舉世盡皆尋此
道誰人空裏得玄關明明道在堪消息日月
灘頭去又還
日影元中合自然奔雷走電入中原長驅赤
馬居東殿大啓朱門泛碧泉怒拔混吾歌聖
化喜陪孤月賀新年方知此是生生物得在
仁人始受傳
六龍齊賀得升乾須覺潜通造化權真道每
吟秋月澹至言長運碧波塞晝乘白鶴遊三
島夜頂金冠立古壇一載已成千歳藥誰人

將袖染塵寰
五岳灘頭景象新仁人方達杳㝠身天網運
轉三元淨地脉通來萬物生自曉谷神通此
道誰能理性欲修真明明說向中黄路霹靂
聲中自得神
欲陪仙侣得身輕飛過蓬萊徹上清朱頂鶴
來雲外接紫鱗魚向海中迎姮娥月桂花生
吐玉母仙桃子漸成下瞰日輪天欲曉定知
人世久長生
四海皆忙幾箇閑時人口内說塵縁知君有

道來山上何以無名住世問十二樓臺藏祕
訣五千言内隱玄關方知鼎貯神仙藥乞取
刀圭一粒看
割斷繁華掉却榮便從初得是長生曾於錦
水爲蟬蛻又向蓬萊别姓名三住住來無否
泰一塵塵在世人清不知功滿歸何處直跨
虬龍上玉京
當年時價滿皇都掉臂西歸是丈夫萬頃白
雲獨自有一枝丹桂阿誰無閑尋渭曲漁翁
引醉上蓮峯道士扶他日與君同際會竹溪

茅舍夜相呼
金鎚灼灼舞天階獨自騎龍去又來高卧白
雲觀日窟閑眠秋月臂天開離花片片乾坤
產坎蘂翻翻造化栽晩醉九嵒回首望北郞
山下骨皚皚
結交常與道清深日日隨他出又沉若要自
通雲外鶴直須勤煉水中金丹成只恐乾坤
窄餌了寧憂疾患侵未去瑤臺猶混世不妨
盃酒喜閑吟
因携琴劒下煙蘿何幸今朝喜暫過貌相本

來猶自可針醫偏恨效無多仙經已讀三千
卷古法曾持十二科些小道功如不信金階
捨手試看麽
傾倒華陽再醉三騎龍遇晚下南若眉因拍
劒留星電衣爲眠雲惹碧嵐金液變來成兩
露玉都歸去老松杉曾將鐵鏡照神鬼霹霹
搜尋火滿潭
鐵鏡烹金火滿空碧潭龍卧夕陽中麒麟意
合乾坤地獬豸機關日月東三尺劒横雙水
岸五丁冠頂百神官閑鋪羽服居仙窟自著

金蓮造化功
隨縁信業任浮沉似水加雲一片心兩卷道
經三尺劒一條藜杖匕絃琴壼中仙藥逢人
施腹内新詩遇客吟一味永添千載壽一凡
丹點一斤金
琴劒酒棋龍鶴虎逍遥落托水無憂閑騎白
鹿遊三島悶駕青牛看十洲碧洞遠觀明月
上青山高隱綵雲流時人若要還如此名利
浮華即便休
紫極宫中我自知親磨神劒劒還飛先差玉

子開南殿後遣青龍入紫微九鼎黃芽棲瑞
鳳一軀仙骨養靈芝蓬萊不是凡人處只怕
愚人泄世機
回身方始出埃塵造化工夫只在人早使亢
龍抛地網豈知白虎出天真綿綿有路誰留
我黙黙忘言自合神擊劒夜深歸甚處披星
帶月折麒麟
春盡閑閑過落花一回舞劒一吁嗟常憂白
日光隂促每恨青天道路賒本志不求名與
利元心只慕水兼霞世間萬種浮沉事達理

誰能似我家
日爲和解月呼丹華夏諸侯肉眼看仁義異
如胡越異世情難似泰衡難八仙煉後鍾神
異四海磨成照膽寒笑指不平千萬萬騎龍
撫劒九重關
别來洛汭六東風醉眼吟清慵不慵擺撼乾
坤金劒吼烹煎日月玉爐紅杖揺楚甸三千
王鶴翥秦煙幾萬重爲報晋城仙子道再期
春色會稽峯
未煉還丹且煉心丹成方覺道元深每留各

有錢酤酒誰信君無藥點金洞裏風雷歸掌
握壺中日月在胷襟神仙事業人難會養性
長生自意吟
鐵牛耕地種金錢刻石時童把貫穿一粒粟
中藏世界二升鐺内煑山川白頭老子眉垂
地碧眼胡兒手指天若向此中玄會得此玄
玄外更無玄
箕星昴宿下長天凡景寧交不愕然龍出水
來鱗甲就鶴沖天去羽毛全塵中教化千人
眼世上難知爾雅篇自是凡流福命薄忍教

微妙畧輕傳
閑來掉臂入天門拂袂徐徐撮綵雲無語下
窺黄谷子破顏平揖紫霞君擬登瑤殿參金
母回訪瀛洲看日輪恰值嫦娥排宴會瑶漿
新熟味氤氲
曾隨劉阮醉桃源未省人間欠酒錢一領布
裘權且當九天回日却歸還鳳茸襖子非爲
貴狐白裘裳欲比難只此世間無價寳不憑
火裏試燒看
因思徃事却成憨曾讀仙經第十三武氏死

時應室女陳玉没後是童男兩輪日月從他
載九箇山河一担擔晝日無人話消息一壼
春酒且醺酣
垂袖騰騰傲世塵葫蘆携却數遊巡利名身
外終非道龍虎門前辯取真一覺夢魂朝熟
府數年蹤跡隱埃塵華隂巿内纔相見不是
尋常賣藥人
萬卷仙經三尺琴劉安問說是知音杖頭春
包一壺酒爐内丹砂萬點金悶裏醉眠三路
口閑來遊鈞洞庭心相逢相遇人誰識只恐

沖天没處尋
曾戰蚩尤玉座前六龍高駕振鳴鸞如來車
後隨金皷黄帝旂傍戴鐵冠醉將黑鬚三島
黯怒抽霜劒十洲寒軒轅世代橫行後直隱
深嵒乆覓難
頭角滄浪聲似鍾貌如氷雪骨如松匣中寳
劒時頻吼袖裏金鎚逞露風會飲酒時爲伴
侣能吟詩句便參同來年定赴蓬萊會騎箇
生獰九色龍
神仙暮入黃金闕將相門關白玉京可是洞

中無好景爲憐天下有衆生心琴際會閑隨
鶴匣劒時磨待斷鯨進退兩楹俱未應憑君
與我指前程
九鼎烹煎一味砂自然火候放童花星辰照
出青蓮顆日月能藏白馬牙七返返成生碧
露九還還就吐紅霞有人奪得玄珠餌三島
途中路不賒




吕祖志五卷終

吕祖志輦六



　藝文志
　　雜著十條
　　　修身訣三首
人命急如線上下來徃速如箭認得是元神
子後午前須至煉隨意出隨意入天地三才
人得一既得一勿遺失失了永求無一物堪

嘆荒郊塚墓中自古滅亡不知屈
一本無後兩句
煙花爛熳人事悠悠得之者一氣含元失之
者三泉昧景至藥龍居虎位據龍宫當龍虎
混合之時認恍惚杳冥之路大電霹而神莫
爲迅雷烈而神莫知去彼取此兮(一本去彼/繁華取此)
(真/實)用資久視之功即是遷神之妙
先住其子後覓其率首爲宗擒和正取水伏
其火龍引其虎得自兩眉始應玄牝雷驚電
杳無非黃蓋之家(一作/中)金液瓊漿盡屬丹池

之寳老子之術盡於斯矣嗟夫金玉滿堂莫
之能守也
　　　三字訣
這箇道非常道牲命根生死竅說着醜行着
妙人人憎個個咲大關鍵在顛倒莫厭穢莫
計較得他來立見效地天泰烏朕兆口對口
竅對竅吞入腹自知道藥苗新先天兆審眉
間行逆道澤質物自繼紹二者余方絶妙要
行持令人叫氣要堅神莫耗若不行空老耄
認得真老還少不知音莫語吿些兒法合大

道精氣神不老藥(讀作/要)靜裡全明中報乘鳳
鸞聽天詔
　　　内丹百字吟
養氣忘言守降心爲不爲動靜知宗祖無事
更尋誰真常須應物應物要不迷不迷性自
住性住氣自回氣回丹自結壼中配坎離隂
陽生返復普化一聲雷白雲朝頂上甘露洒
須彌自飲長生酒逍遥誰得知坐聽無絃曲
明通造化機都來二十句端的上天梯
　　　外丹百字吟

鉛汞鼎中居煉成無價珠都來兩個字了却
萬家書用鉛不用鉛非鉛汞不歸會盜鉛裏
炁定死石中硃大藥良無頭金丹釜無耳不
須用别藥鉛汞自相制相制作夫妻自然得
相契百日火符功鼎中有天地一載成大丹
功能方出世用鉛者無數貴鉛者有幾
　　　勸世文
一毫之善與人方便一毫之惡勸君莫作衣
食隨縁自然快樂筭是甚命問什麽卜欺人
是禍饒人是福天眼昭昭報應甚速諦聽吾

言神欽鬼伏
　　　長短句
落魄且落魄夜宿鄉村朝遊城廓閑來無事
翫青山困來街市貨丹藥賣得錢不筭度沽
美酒自斟酌醉後吟哦動鬼神任意日頭向
西落
　　　六言詩
春暖群花半開逍遥石上徘徊獨携玉律丹
訣閑踏青莎碧苔古洞眠來九載流霞飮幾
千盃逢人莫話他事咲指白雲去來

　　　四言自述
唐朝進士今日神仙足躡紫霧却返洞天月
朗風清一聲鐵笛均山回首四海無跡
　　　題景福寺二聯
莫道神仙無學處古今多少上昇人
　　歌九篇
　　　鄂渚悟道歌
縱横天際爲閑客時遇季秋重陽節隂雲一
布徧長空膏澤連綿滋萬物因雨泥滑門不
出忽聞鄰舍語丹術試問鄰公可相傳一言

許肯更無難數篇竒怪文入手一夜挑燈讀
不了曉來日早纔看畢不覺自醉如恍惚恍
惚之中見有物狀如日輪明突屼自言便是
丹砂精宜向鼎中烹凡質凡質本來不化真
化真須得真中物不用鈆不用汞還丹須向
爐中種玄中之玄號真鈆及至用鈆還不用
或名龍或名虎或號嬰兒并姹女丹砂一粒
名千般一中有一爲丹母火莫燃水莫凍修
之煉之須珍重直待虎嘯折顛峯驪龍奪得
玄珠弄龍吞玄寳忽昇飛飛龍被我捉來騎

一翥上朝歸碧落碧落廣闊無東西無曉無
夜無年月無寒無暑無四時自從修到無爲
地始覺竒之又怪之
　　　敲爻歌
漢終唐國飄蓬客所以敲爻不可測縱橫逆
順没遮欄靜則無爲動是色也飲酒也食肉
守定胭花斷淫欲行禪唱詠胭粉詞持戒酒
肉常充腹色是藥酒是禄酒色之中無拘束
只因花酒悟長生飲酒帶花神鬼哭不破戒
不犯淫破戒真如性即沉犯淫壞失長生寳

得者須由道力人道力人真散漢酒是良朋
花是伴花街柳卷覓真人真人只在花街翫
摘花戴飲長生酒景禮無爲道自昌一任群
迷多咲怪仙花仙酒是仙郷到此郷非常客
姹女嬰兒生喜樂洞中常採四時花花花結
就長生藥長生藥採花心花蘂層層艶麗春
時人不達花中理一訣天機直萬金謝天地
感虛空得遇仙師是祖宗附耳低言玄妙㫖
提上蓬萊第一峯第一峯是仙物惟產金花
生恍惚口口相傳不記文煩得靈根堅髓骨

堅髓骨煉靈根片片桃花洞裏春七七白虎
雙雙養八八青龍緫一斤真父母送元宫木
母金公性本温十二官中蟾魄現時時地魄
降天魂鉛初就汞初生玉爐金鼎未經烹一
夫一婦同天地一男一女合乾坤庚要生甲
要生生甲生庚道始萌抜取天根並地髓白
雪黄芽自長成鉛亦生汞亦生生汞生鉛一
處烹烹煉不是精和液天地乾坤日月精黄
婆匹配得團圓時刻無差口付傳八卦二元
全藉汞五行四象豈離鉛鉛生汞汞生鉛奪

得乾坤造化權杳杳冥冥生恍惚恍恍惚惚
結成團性須意要專莫遣猿猴取次攀花露
初開切忌觸鎖居土釜勿抽添玉爐中文火
爍十二時中惟守一此時黄道會隂陽三性
元宫無漏泄氣若行真火煉莫使玄珠離寳
殿加添火候切防危初九潛龍不可煉消息
火刀圭變大地黄芽都長遍五行數内一陽
生二十四氣排珠宴火足數藥方成便有龍
吟虎嘯聲三鉛只得一鉛就金果仙芽未現
形再安爐重立鼎跨虎乘龍離凡境日精月

華凝二八相交在壬丙龍汞結虎鉛成咫尺
蓬萊秪一程坤鉛乾汞金丹祖龍鉛虎汞最
通靈達此理道方成三萬神龍護水晶守時
定日明符刻專心惟在意虔誠黑鉛過採清
真一陣交鋒定太平三車搬運珍珠寳送歸
寳藏自通靈天神祐地祗迎混合乾坤日月
精虎嘯一聲龍出窟鸞飛鳳舞出金城硃砂
配水銀停一派紅霞列太清鉛池迸出金光
現汞火流珠入帝京龍虎媾外持盈走聖飛
靈在寳瓶一時辰内金丹就上朝金闕紫雲

生仙桃熟摘取餌萬化來朝天地喜齋戒等
候一陽生便進周天叅同理叅同理煉金丹
水火薰蒸透間關養胎二月神丹結男子懷
胎豈等閑内丹成外丹就内外相接和諧偶
結成一塊紫金丸變化飛騰天地乆丹入腹
非尋常隂行剥盡化純陽飛昇羽化三清客
名遂功成達上蒼三清客駕璚轝跨鳳騰霄
入太虛似此逍遥多快樂遨遊三界最清竒
太虛之上修真士朗朗圓成一物無一物無
惟顯道五方透出真人貌仙童仙女彩雲迎

五明宫内傳真誥傳真誥話幽清只是真鉛
煉汞精聲聞縁覺冰消散外道修羅縮項驚
點枯骨立成形信道天梯似掌平九祖先靈
得超脫誰羡繁華貴與榮尋烈士覓賢才同
安爐鼎化凡胎若是慳財井惜寳千萬神仙
不肯來修真士不妄說一句天公折萬劫塵
沙道不成七竅眼睛皆迸血貧窮子發誓切
待把凡流盡提接同赴蓬萊仙會中凡景煎
熬無了歇塵世短更思量洞裏乾坤日月長
堅志苦心三二載百千萬劫壽彌疆達聖道

顯真常虎兕刀兵更不傷水火蛟龍無損害
拍手天宫咲一場這些功真竒妙分付與人
誰肯要愚徒死戀色和財所以神仙不肯召
真至道不擇人豈論高低富與貧且饒帝予
共王孫須去繁華銼銳分噴不除態不改墮
入輪迴生死海堆金積玉滿山川神仙冷咲
應不彩名非貴道極尊聖聖賢賢顯子孫腰
金跨玉騎驕馬瞥見如洞隙裏塵隙裏塵石
中火何在留心爲久計苦苦煎熬喚不回奪
利爭名如鼎沸如鼎沸永沈淪失道迷真業

所根有人平却心頭棘便把天機說與君命
要傳性要悟入聖超凡由汝做三清路上少
人行畜類門前爭入去報賢良休慕顧性命
機關堪守䕶若還缺一不芳菲執着波查應
失路只修性不修命此是修行第一病只修
祖性不修丹萬劫隂靈難入聖達命宗迷祖
性恰似鑑容無寳鏡壽同天地一愚夫權物
家財無主柄性命雙修玄又玄海㡳洪波駕
法船生擒活捉蛟龍首始知匠手不虛傳
　　　秘訣歌

求之不見來即不見不見君之素面火裏曾
飛水中亦見道路非遥身心不戀又不知有
返隂之龜回陽之鷹遇即遇其人達即達其
神一萬二千甲子這一壺流霞長春流霞流
霞本性一家饑餐日精渴飲月華將甲子丁
丑之歲與君决破東門之大苽
　　　直指大丹歌
三清宫殿隱崑顛日月光浮起紫煙池沼泓
泓翻玉液樓臺疊疊運靈泉青龍乘火鈆爲
汞白虎騰波汞作鈆欲得坎男求匹偶須憑

離女結因縁黄婆設盡千般計金鼎開成一
朵蓮列女擎烏當左畔將軍戴兔鎮西邊黑
龜却伏紅爐下朱雀還栖華閣前然後澄神
窺見影三周功就駕雲軿
　　　谷神歌
我有一腹空谷虛言之道有又還無言之無
兮不可捨言之有兮不可居谷兮谷兮太玄
妙神兮神兮真大道保之守之不死名修之
煉之仙人號神得一以靈谷得一以盈若人
能守一只此是長生本不遠離身還不見煉

之功若成自然凡骨變谷神不死玄牝門出
入綿綿道若存修煉還須夜半子河車搬載
上崑崙龍又吟虎又嘯風雲際會黄婆叫火
中姹女正含嬌回觀水底嬰兒俏嬰兒姹女
見黃婆兒女相逢兩意和金殿玉堂門十二
金翁木母正來過重門過後牢關鎖點檢斗
牛先下火進火消隂始一陽千歲仙桃初結
果曲江東岸金烏飛西岸清宫玉兔輝烏兔
走歸峯頂上爐中姹女脫青衣脫却青衣露
素體嬰兒領入重幃裏十月情濃産一男說

道長生永不死勸君煉勸君修谷神不死此
中求此中悟取玄微處與君白日登(一作/到)瀛
洲
　　　𡏟頭坯歌
瑶頭坯隨雨破秪是未曾經水火若經水火
燒成磚留向世間住萬年稜角堅完不復壞
扣之聲韻堪磨鎸凡水火尚成功堅完萬物
誰能同修行路上多少人窮年煉養費精神
不道未曾經水火無常一旦臨君身既不悟
終不悔死了猶來借精髓主持正念大艱辛

一失人身爲異類君不見洛陽富鄭公說與
金丹如盲聾執迷不悟修真理焉知潜合造
化功又不見九江張尚書服藥失明神氣枯
不知還丹本無質反餌金石何太愚又不見
三衢趙樞宻參禪作鬼終不識修完外體在
何邊辯捷語言終不實瑶頭坯隨雨破便似
修行這幾箇大丈夫超覺性了盡空門不爲
證伏羲傳道至于今窮理盡性至于命了命
如何是本元先認坎離并四正坎離却即是
真常家見者超凡須入聖坎是虎離是龍二

體本來同一宫龍吞虎啗居其中離合浮沉
初復終剥而復否而泰進退徃來定交會弦
而望明而晦消長盈虛相匹配神仙深入水
晶宫時飲醍醐清更濃餌之千日功便成金
肋玉骨身已輕此箇景象惟自身上昇早得
朝三清三清聖位我亦有本來只奪乾坤精
飮凡酒食羶腥補養元和中更盈自融結轉
光明變作珍珠飛玉京須臾六年腸不餒血
化白膏體難毁不食方爲真絶糧真氣薰蒸
肢體强既不食超百億口鼻都無凡喘息真

人以踵凡以喉從此真凡兩邊立到此遂成
無漏身胎息丹田湧真火老氏自此號嬰兒
火候九年都經過留形住世不知春忽爾天
門頂中破真人出現大神通從此天仙可相
賀聖賢三教不異門昧者勞心休恁麽有識
自愛生有形終不滅嘆愚人空駕說愚人流
蕩無則休落趣循環幾時徹學人學人細尋
覓且須研究古金碧金碧參同不計年妙中
妙兮玄中玄
　　　勉牛生夏侯歌

二秀才二秀才兮非秀才非秀才兮是仙才
中華國裏親遭遇仰面觀天笑眼開(一作/回)鶴
形兮龜骨龍吟兮虎顔我有至言相勸勉願
君兮勿清勿清但煦日吹風嚥雨呵雷火寄
冥宫水濟丹臺金木交而土歸位鈆汞分而
丹露胎赤血换而白乳流透光竅兮動百骸
然然卷然然舒哀哀咍咍孩兒喘而不死腹
空虛兮長齋酬名利兮狂歌醉舞酬富貴兮
麻裰莎鞋甲子問時休記看桑因變作黄埃
青山白雲好居住勸君歸去來兮歸去來

　　　寄白龍洞劉道人
玉走金飛兩矅忙始聞花發又秋霜徒誇籛
壽千來歲也似雲中一電光一電光何太疾
百年都來三萬日其間寒暑互煎熬不覺童
顔暗中失縱有兒孫滿眼前却成恩愛轉牽
纏及乎精竭身枯朽誰解教伊暫駐顔延年
之道既無計不免將身歸逝水但看古徃聖
賢人幾箇解留身在世身在世也有方只爲
時人誤度量競向山中尋草藥伏鈆制汞點
丹陽點丹陽事迥别須向坎中求赤血取來

離位制隂精配合調和有時節時節正用媒
人金翁姹女結親姻金翁偏愛騎白虎姹女
常駕赤龍身虎來靜坐秋江裏龍向潭中奮
身起兩獸相逢戰一場波浪奔騰如鼎沸黃
婆丁老助威靈撼動乾坤之神鬼須臾戰罷
雲氣收種箇玄珠在泥底從此根芽漸長成
隨時灌溉抱真精十月脫胎吞入口忽覺凡
身已有靈此箇事世間稀不是等閑人得知
宿世若仙骨分容易如何得遇之金液丹宜
便煉大都光景急如箭要取魚須結筌何不

收心煉取鈆莫教燭被風吹滅六道輪迴難
□天近來世上人多詐盡着布衣稱道者問
他金木是何般噤口不言如害啞却云服氣
與休糧别有門庭道路長豈不見隂君破迷
歌裏說太乙含耳法最强莫怪言詞太狂劣
只爲時人難鑒别惟君心與我心同方敢傾
心與君說
　　　題桐栢山黄先生菴門
吾有玄中極玄語周遊八極無處吐雲軿飄
泛到凝陽一見君兮在玄浦知君本是孤雲

客擬話希夷生恍惚無爲大道本根源要君
親見求真物其中有一分三五本自無名號
丹母寒泉瀝瀝氣綿綿上透崑崙還紫府浮
沉升降入中宫四象五行齊見土驅青龍擒
白虎起祥風兮下甘露鈆凝真汞結丹砂一
派火輪真爲主既修真須堅確能轉乾坤泛
海岳運行天地莫能知變化鬼神應不覺千
朝鍊就紫金身乃至全神歸返朴黄秀才黄
秀才既修真須且早人間萬事何時了貪名
貪利愛金多爲他財色身衰老我今勸子心

悲切君自思兮生猛烈莫教大限到身來又
是隨流入生滅留此片言用表其意它日相
逢必與汝决莫退初心善愛善愛








呂祖志
　藝文志
　　漁父詞一十八首
　　　入定
閉目藏真神思凝杳冥中裏見吾宗無邊半
迥朦朧玄景觀來覺盡空
　　　初九
大道從來屬自然空堂寂坐守機關三田寳
鎮長存赤帝分明坐廣寒
　　　玄用

日月交加曉夜奔崑崙頂上定乾坤真鏡裏
實堪論靉靉紅霞曉寂門
　　　神效
恍惚擒來得自然偷他造化在其間神鼎内
火烹煎盡歷隂陽結成丹
　　　沐浴
卯酉門中作用時赤龍時蘸玉清池雲薄薄
雨微微看取妖容露雪肌
　　　延壽
子午常飧日月精玄關門户啓還扃長如此

過平生且把隂陽仔細烹
　　　瑞鼎
會合都從戊己家金鈆水汞莫須誇只此物
結丹砂反覆隂陽色轉華
　　　活得
位立三才屬五行隂陽合處便相生龍飛踴
虎狂獰吐箇神珠各戰爭
　　　燦爛
四象分明八卦周乾坤男女論綢繆交會處
更嬌羞轉覺情深玉體柔

　　　鍊質
運本還元于此尋周流金鼎虎龍吟身不老
俗難侵貌返童顔骨變金
　　　神異
還返初成立變童瑞蓮開處色輝紅金鼎内
迥朦朧换骨添筋處處通
　　　知路
那箇仙經述此方參同大易顯隂陽須窮取
莫顛狂會者名高道自昌
　　　朝帝

九轉功成盡數乾開爐撥鼎見金丹飱餌了
别塵寰足躡青雲突上天
　　　方契理
舉世人生何所依不求自己更求誰絶嗜慾
斷貪癡莫把神明暗裏欺
　　　自無憂
學道初從此處脩斷除貪愛别嬌柔長守靜
處深幽服氣飧霞飽即休
　　　作甚物
貪責貪榮逐利名追遊醉後戀懽清年不求

代君驚一報身終那裏生
　　　疾瞥地
萬劫千生得個人須知先世種來因速覺悟
出迷津莫使輪回受苦辛
　　　常自在
閉目尋真真自歸玄珠一顆出輝輝終日翫
莫抛離免使閻王遣使追
　　　夢江南詞十一首
淮南法淮南法秋石最堪誇位應乾坤白露
飾象移寅卯載河車子午結朝霞

王陽術王陽術得秘是黄芽萬蘂初生將此
類黄鍾應律始歸家十月定君誇
黄帝術黄帝術玄妙美金花玉液初凝紅粉
見乾坤覆載暗交加龍虎變成砂
長生術長生術玄要補泥丸彭祖得之年八
百世人因此轉傷殘誰是識隂丹
隂丹訣隂丹訣三五合玄圖二八應機堪採
運玉瓊回首免榮枯顔貌勝凡妹
長生術長生術初九祕潜龍愼勿從高宜作
客丹田流注氣交通耆老反嬰童

脩身客脩身客莫誤入迷津氣術金丹傳在
世象天象地象人身不用問東鄰
還丹訣還丹訣九九最幽玄三牲本同一體
内要燒靈藥切尋鉛尋得是神仙
長生藥長生藥不用問他人八卦九宫看掌
上五行四象在人身明了自通神
學道客學道客脩養莫遲遲光景斯須如夢
裏還丹粟粒變金姿死去莫回歸
治生客治生客審細察微言百歲夢中看即
過勸君脩煉保尊年不久是神仙

　　　沁園春四首
昨日南京今朝天岳悠焉忽焉指洞庭爲酒
渴時浩飮君山作枕醉後高眠談笑自如徃
來無礙半是風狂半是仙隨身在有一襟風
月兩袖雲煙　人間放浪多年又排辦東華
第二筵把珊瑚砍倒栽吾琪樹天河放淺種
我金蓮槌碎玉京賜翻蓬島稽首虛皇王案
前無難事信功成八百行滿三千(其一)
火宅牽纏夜去明來早晩無休奈今日不知
明日事波波劫劫有甚來由人世風燈草頭

珠露我見傷心眼淚流不堅久似石中迸火
水上浮漚　休休聞早回頭把徃日風流一
筆勾但麄衣淡飯隨縁度日任人笑我我又
何求限到頭來不論貧富着甚千忙日夜憂
勸年少把家縁棄了海上來遊(其二)
詩曲文章任汝空留數千萬篇奈日推一日
月推一月今年不了又待來年有限光隂無
涯火院只恐蹉跎老却賢貪癡漢望成家學
道兩事雙全　凢夫只戀塵縁又誰信壺中
别有天道本情不親富貴不踈貧賤只要

心堅不在勞神不須苦行息慮忘機合自然
長生事待明公放下方可相傳其三
七返還丹在人先須煉已待時正一陽初動
中宵漏永温温鉛鼎光透簫幃造化爭馳虎
龍交媾進火功夫猶鬭危(猶鬭危元作牛斗/危玉蟾訣亦云妙)
(在尾箕牛斗女正爲一陽初動之位今或作/猶鬬危恐非是)
曲江上看月華瑩淨有箇烏飛　當時自飮
刀圭文誰信無中養就兒辯水源清濁木金
間隔不因師指此事難知道要玄微天機深
遠下手速脩猶太遲蓬萊路待三千行滿獨

步雲歸(其四)
　　　雜曲十首
稽首鍾離群真領袖道天地先身天地後顛
倒乾坤縱橫宇宙唐朝吕仙祕訣親授(咦)蓬
壼碧落幾遨遊萬古豐神常似舊何處去浪
苑瀛洲風細細何處來胡麻飯罷下天臺(咄)
自從二祖談玄後海上金蓮萬朵開
心空道亦空風靜林還捲盡浮雲月自明中
有山河影　供養及脩行舊話成重省豆爆
生蓮火裏時痛撥寒灰冷(右卜筭/之)

坎離坤兊逢子午須認取自家根祖地雷震
動山頭雨要洗黄芽出士　捉得金精牢閉
錮煉甲庚要生龍虎待他問汝甚人傳但說
道先生姓吕(向有一太守好道令妓者唱道/情詞曲妓無以應命遂迎方士)
(求之忽有道人過門索酒題詞于壁而去次/日妓佐公筵以此歌之太守驚問欲求道人)
(竟失其蹤方知其爲吕公也妓亦因此脫籍/右步蟾宫)
大道淵源高真隱秘風流豈可知聞先天一
氣清濁自然分不識坎離顛倒誰能辯金木
浮沉幽微處無中產有澗畔虎龍吟　壼中
真造化天精地髓隂魄陽魂運周天水火燮

理寒温十月脫胎丹就除此外皆是傍門君
知否塵寰走徧端的少知音(右滿庭芳)
仙風道骨顛倒運乾坤平分時節金木相交
坎離位一粒刀圭凝結水虎潜形火龍伏體
萬丈毫光烈仙花朵秀聖男靈女扳折　霄
漢此夜中秋銀蟾離海浪捲千層雪此是天
關地軸誰解推窮圓缺片餉功夫霎時丹聚
到此憑何訣倚天長嘯洞中無限風月(右酹/江月)
曰前咫尺長生路多少愚人不悟愛河浪闊
洪波風緊丹船難渡略聽仙師語到彼岸只

消一句煉金丹换了凡胎濁骨免輪迴三塗
苦
萬事澄心定意聚真陽都歸一處分明認得
靈光真趣本來面目此箇幽微理莫容易等
閑分付知蓬萊自有神仙伴侣同携手朝天
去(右永龍吟)
我有屋三椽住在靈源無庶四壁任蕭然萬
象森蘿爲斗拱瓦蓋青天　無漏得多年結
就因縁脩成功行滿三千降得火龍伏得虎
陸地神仙(右浪淘沙)

天不高地不大惟有真心物物俱含下不用
之全體在用即拈來萬象周沙界　虛無中
塵色内盡是還丹歷歷堪收採這箇鼎爐解
不解養就靈烏飛出光明海(右蘇幕遮)
三百年間功標青史幾多俱委埃塵悟黄梁
棄儒事厭世藏身將我一枝丹桂换他千載
青春岳陽樓上綸巾羽扇誰識天人　蓬萊
願應仙舉誰知會合仙賔遥望吹笙玉殿奏
舞鸞裀風馭雲軿不散碧桃紫㮏長新願逢
一粒九霞光裏相繼朝真(右雨中花題岳陽/樓)

西風吹渭水落葉滿長安茫茫塵世裏獨清
閑自然爐鼎虎繞與龍盤九轉丹砂就一粒
刀圭便成陸地神仙　從他富貴擁華軒到
了亦徒然黄梁猶未熟夢驚殘是非海裏終
乆立身難拂袖江南去白蘋紅蓼再遊湓浦
盧山(右促拍滿路花題長安酒樓桂)



吕祖志卷六終





