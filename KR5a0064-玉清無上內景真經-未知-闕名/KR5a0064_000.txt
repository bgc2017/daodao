








玉清无上内景真經
　　　　　　(大羅真天元天大聖后紫光天母下傳)
爾時
元始至真大聖化生開天以其大神通力大
智慧力結造世界配合隂陽主張造化先於
大梵真天玄空之中化諸外象以表内景而
分九氣爲東方木精之色結化九氣丈人而
君主之在人爲肝爲魂次分七氣爲西方金
精之色結化七氣丈人而君主之在人爲肺
爲魄次分三氣爲南方火精之色結化三氣

丈人而君主之在人爲心爲神次分五氣爲
北方坎精之色結化五氣丈人而君主之在
人爲腎爲精四方餘氣水火金木分布中央
爲黄庭之色結化一氣丈人而君主之在人
爲脾爲思五臓含識共具十真十真之英能
成九轉聚爲丹藥散爲甘露周旋上下煉養
百骸沐濁留清消隂鑄陽復我太初保我大
全出于崑崙入于太淵引其龍變經於虎城
四氣和合成我至真衰殘易盛耄耋還嬰朽
容再鮮白髮重青韻如鍾發身如羽輕盡更

凡骨飛昇上清世之學士立戒持定而生智
明以其三力永保億年履輕清之氣運定變
化以超仙也左右二玄无極真宰以我此道
廣布天人使其捨離无常之業而入真一之
妙非老非死湛寂常存
元始真尊於其七竅放大光明照无量土萬
二千天百億人界各以自力散香雨華而爲
貢奉莫不欣恱咸悟本心爾時
玉清化宮於空玄中忽見寳月光明照映内
外十虛寳月之中包含紫炁之内有一嬰兒

坐寳華臺口放金光發大玉音而說偈曰
一心生正定　葛象自然陳　逐方分五氣
五氣孕一靈　一靈通變化　結煉本來真
本真非有相　非有亦非无　兆能通此理
方悟攝塵珠
玄空之中月光之内玉嬰演教天上天下一
時皆聞莫不慧海湛然業山摧毀反觀内照
永契道真仰望聖光拜禮而去敬信奉持
玉清无上内景真經
