








北極眞武佑聖眞君禮文則十五
舉法事如式
伏聞天關渺漠非言語之能交乾象昭明惟
精誠之可格况神力夙稱於廣大而祥光普
賜於照臨凡在庇庥敢忘信奉恭惟
鎭天眞武治世福神玉虚師相玄天上帝至
靈赫赫盛德巍巍稱大將於上穹爲福神於
下土六通四闢無願不從萬國羣生有求皆
應今齋官某肅嚴蓬宇敬運葵誠望玄極以
皈依仰威容而讃禮爐烟縹緲期至信以潜

通磬韻激揚想洪音之髙徹伏願神明如在
肹蠁來臨鑒此際之精䖍削多生之罪對道
場嚴潔誠敬肅將恭對髙眞一心讃禮
舉金闕化身天尊
志心皈命禮至尊至聖無古無今統五十億
之天君積百千萬之梵炁立混成教本作極
道宗師端嚴法相現慈悲璨爛圓光昭曰月
靜中說法五明宫内列眞仙空裏談經一顆
珠中藏世界和
大羅天上金闕宫中虚無自然元始天尊

志心皈命禮强名曰道尊以爲君居上清七
寳臺爲三洞九眞主廣說三乗教宏開衆妙
門花冠傳萬變之名霞帔煥五雲之彩昇眞
度聖爲上下之品階保國寧家超始終之劫
運和
大羅天上金闕宫中玉宸道君靈寳天尊
志心皈命禮虚無變化𡨋寂玄通爲教父於
泰清作醫王於三界生成萬𩔖總領羣眞迴
骸起死而枯骨霑恩走篆飛符而邪魔滅迹
顯青羊於蜀國度紫炁於函關還淳返朴談

道德五千言校罪論功爲洞神十二部和
大羅天上金闕宫中太上老君道德天尊
志心皈命禮道本玄元始名居太極先事天
尊於赤明劫初正王位於靜樂國内感日光
之瑞應示有本而有源生聖嗣之神靈現至
尊而至重和
聖父太初眞君聖母太極元君髙上玉皇
天尊
志心皈命禮玄元應化武曲昭靈變現八十
一身經歷六百萬歳祥開皎日儲神靜樂國

中炁受三無託質廣寒宫内道配乾剛之生
育德同坤厚之載持道德本於自然威靈懾
於萬有週行六合考校三元願力無邊神功
第一和
鎭天眞武治世福神玉虚師相玄天上帝
廣寒宫裏鍾三炁靜樂天中禀曰光
虚無變化合自然道德尊崇無與等
上配乾剛生庶物下同坤厚載黎元
威容赫奕妙難思誓斷妖魔濟羣品
謹按修眞第一戒云不得隂盗潜謀害物利

巳伏念某多生以來曽犯此戒今禮髙眞䖍
誠懴悔仗此道恩普垂赦宥
暗計潜謀隂害物無邊罪業實難逃
臣今皈命禮髙眞懴悔願除諸罪業
志心皈命禮大羅境上無欲宫中易號假名
度人濟物歷春秋之六七成功行於三千名
上徹於玉皇位特加於玄武和
鎭天眞武治世福神玉虚師相玄天上帝
大羅境上神仙裔無欲宫中變化身
度人濟物顯神靈走篆飛符興道法

細若蟲魚蒙大造微雖草木荷洪恩
功成行滿冠羣仙玉帝加封玄武號
謹按修眞第二戒云不得殺害含生以充滋
味伏念某多生以來曽犯此戒今禮髙眞䖍
誠懴悔仰仗道恩普垂赦宥
殺害含生充口腹無邊罪業實難逃
臣今皈命禮髙眞懴悔願除諸罪業
志心皈命禮五雲座上八景宫中聽金口之
洪音瞻玉毫之寳相因妙行殷勤之請知下
民枉横之災掃邪魔於七日之中釋滯魄於

九泉之下和
鎭天眞武治世福神玉虚師相玄天上帝
神通廣大聞金闕符命輝華降玉霄
暫勞寳駕下三天盡掃妖氛𦆵七日
復御蒼龍朝聖境載承教勑鎭玄天
尊爲無上大將軍永滅邪魔臻道炁
謹按修眞第三戒云不得滛邪敗眞穢慢靈
炁伏念某多生以來曽犯此戒今禮髙眞䖍
誠懴悔仰仗道恩普垂赦宥
穢濁淫邪傷正炁無邊罪業實難逃

臣令皈命禮髙眞懴悔願除諸罪業
志心皈命禮班聮四聖位冠羣仙行大帝之
靈符佩玄元之寳印有妖必滅無害不除雷
動風行雲飛電掃和
鎭天眞武治世福神玉虚師相玄天上帝
班聮四聖眞勇猛位冠羣仙至貴尊
頂披紺髮示威容手仗神鋒宣呪法
天罡太乙從驅役社令城隍聽指呼
魔精妖怪敢當前電掃雷驅皆㓕跡
謹按修眞第四戒云不得敗人成功析交離

親伏念某多生以來曽犯此戒今禮髙眞䖍
誠懴悔仰仗道恩普垂赦宥
敗壞成功并闘諜無邊罪業實難逃
臣今皈命禮髙眞懴悔願除諸罪業
志心皈命禮身長千文頂戴三台應虚危二
宿之𨇠禀水火兩精之炁跨青虬而乗玄駿
顯化無方朝金闕而覆崑崙去來莫測和
鎭天眞武治世福神玉虚師相玄天上帝
三台輝映無邊際千文容儀絶等倫
虚危二宿合英靈水火兩精分秀氣

金闕崑崙隨上下青虬玄駿助威神
光明遍照於十方一切人天皆敬仰
謹按修眞第五戒云不得䜛毀賢良露才揚
巳伏念某多生以來曽犯此戒今禮髙眞䖍
誠懴悔仰仗道恩普垂赦宥
䜛毀賢良揚巳德無邊罪業實難逃
臣今皈命禮髙眞懴悔願除諸罪業
志心皈命禮神通至大變化無方披髮跣足
儼威容布斗交乾宣呪語魁罡激指護羣品
於劫始劫終乾坤遊行臻道炁於天上天下

和
鎭天眞武治世福神玉虚師相玄天上帝
自在神通冝廣大億千變化固難名
衣袍披甲儼威容跣足躡罡騰玉歩
天上天下臻道炁劫終劫始剪魔精
交乾布斗呪言宣一切獰妖皆縮首
謹按修眞第六戒云不得飮酒過差食肉違
禁伏念某多生以來曽犯此戒今禮髙眞䖍
誠懴悔仰仗道恩普垂赦宥
樂酒無猒并食肉無邊罪業實難逃

臣今皈命禮髙眞懴悔願除諸罪業
志心皈命禮位居壬癸將任甲庚有雷公電
母以先驅有風伯雨師而爲御八煞前遮而
後擁六丁左從而右隨神鋒指處雪霜寒皂
纛開時雲霧捲和
鎭天眞武治世福神玉虚師相玄天上帝
壬癸一方居聖宅甲庚二將助威神
雷公電母震山川風伯雨師清道路
皂纛開時雲霧捲神鋒指處雪霜寒
霓旌寳節下遥空三界萬靈咸稽首

謹按修眞第七戒云不得貪求無猒積財不
散伏念某多生以來曽犯此戒今禮髙眞䖍
誠懴悔仰仗道恩普垂赦宥
貪積貨財慳不散無邊罪業實難逃
臣今皈命禮髙眞懴悔願除諸罪業
志心皈命禮分形散體寧國安家驅疫癘於
須㬰捕妖魔於頃刻凡纒綿之疾苦盡獲安
康應沉滯之冥䰟俱蒙超度和
鎭天眞武治世福神玉虚師相玄天上帝
疫癘驅除皆屏跡邪魔捕逐盡亡蹤

衆生疾苦獲安康地獄沉䰟蒙救拔
家國安寧功莫大存亡依頼福無窮
受人醮祭下塵寰普度有情登道岸
謹按修眞第八戒云不得交友非賢居處穢
雜伏念某多生以來曽犯此戒今禮髙眞䖍
誠懴悔仰伏道恩普垂赦宥
交友非賢居穢雜無邊罪業實難逃
臣今皈命禮髙眞懴悔願除諸罪業
志心皈命禮廵遊十洞審察諸天罰逆象而
㓕妖氛祚善功而刑惡業除邪輔正助上帝

之鋾鎔解厄延生植下民之福壽和
鎭天眞武治世福神玉虚師相玄天上帝
審察諸天誅逆象廵遊十洞校羣仙
刑淫祚善震威權赦罪録功垂巨澤
禀命除邪恩莫極爲民植福利無窮
功成事遂返祥光大衆眞仙皆讃歎
謹按修眞第九戒云不得不忠不孝不信不
仁伏念某多生以來曽犯此戒今禮髙眞䖍
誠懴悔仰仗道恩普垂赦宥
忠孝信仁如有失無邊罪業實難逃

臣今皈命禮髙眞懴悔願除諸罪業
志心皈命禮醴泉爲瑞神夢昭靈導從有龍
獸之雄示現有龜蛇之象普天率土禱祀遍
於華夷亘古窮今靈應傳於兆庶和
鎭天眞武治世福神玉虚師相玄天上帝
發湧醴泉爲瑞寳蠲除民疾廣天恩
珍祠茂建答洪庥徽號屢加昭聖德
幽讃上窮揚正教亶彰妙用濟羣生
威容像設遍華夷亘古窮今嚴敬祀
謹按修眞第十戒云不得輕忽言笑舉動乖

眞伏念某多生以來曽犯此戒今禮髙眞䖍
誠懴悔仰仗道恩普垂赦宥
言笑輕狂乖舉動無邊罪業實難逃
臣今皈命禮髙眞懴悔願除諸罪業
志心皈命禮東華南斗北極西靈六曜五星
千眞萬聖光耀照臨於率土威靈烜赫於髙
穹或司善惡之權或執短長之柄諸天眞宰
幽府龍宫福地名山無鞅聖衆
舉十方靈寳天尊
志心皈命禮虚危二宿水火兩精天關地軸

之神君玉女金童之仙衆皇纛執威權之柄
魁罡當激指之方六丁六甲羣眞八煞五雷
列聖仙官力士猛將神兵一切威靈無邊聖
衆諒翊隨於上聖俱衞佑於神功各生歡喜
之心咸賜護持之力普増威德俱證希夷度
諸有情成無上道
舉雷聲普化天尊
禮畢三清上帝北極佑聖眞君臣等䖍誠懴
悔
仰啓元天大聖者北方壬癸至靈君

願開慈造廣無邊法界衆生蒙覆護
願闡威靈臨有截下方魔鬼悉消除
願垂惠澤濟無窮惡道沉䰟俱解脱
臣等自從無量劫輪迴生死至于今
沉聲滯色或有無僞作喪眞多巧詐
擾擾七情難斷絶紛紛十業轉増深
信心弗固恣愚癡誠意未孚多怠墮
食啖葷腥忘禁戒躭迷名利積愆尤
藏機挾數衒功能文過飾非虧信行
罵雨呵風生怨念毀經謗法長無明

髙低秤尺或欺瞞裸露曰星忘觸穢
欲海愛河難出離法橋道岸莫超升
此生旣誤入邪宗異世恐應沉苦趣
或係天司除壽禄或因地獄累仇讎
命如朝露可驚惶罪若河沙難拯拔
仰仗髙眞垂憫惻願哀塵世自昏迷
廣開方便大慈門俯鑒懴陳皈命禮
十惡六根諸業障一乗道力盡消除
百生三世衆𡨚仇兩捨惡心俱懴悔
懴悔巳皈命無上正眞三寳

舉志心發願
一願天地常清凈二願皇王壽萬年
三願九祖盡生天四願酆都皆罷對
五願二炁無愆伏六願五榖悉豐登
七願永劫息干戈八願四時無疫癘
九願衆生離業網十願學道總成仙
總持十願結良縁懴悔衆生諸業障
發願欲成無上道願回天鑒照凡情
慈悲廣爲作舟航普度衆生登道岸
尚來禮讃諸功德懴悔無量罪愆尤

天心天外四維中普願一切成妙道
發願巳皈命禮無上至眞三寳
諷經回向
伏以一聲聖號能消劫劫之災衆詠眞名可
長生生之福言之難盡讃亦莫窮恭按冲科
仰瞻妙相嚴陳讃詠之理備伸懴悔之誠惟
天聽之匪遥冀人心之可格伏願惟宏慈之
莫大念羣品之可哀俾蕩滌於前非盡釋赦
於宿對丹書紀善碧簡延生眷屬安寧永處
福齡之地九玄超度盡離幽暗之郷以臻諸

福則何福不臻以滅諸災則何災不滅千靈
擁護萬事亨通倘副愚𠂻敢忘效驗稽首皈
依志心稱念福生無量天尊不可思議功德

北極眞武佑聖眞君禮文





