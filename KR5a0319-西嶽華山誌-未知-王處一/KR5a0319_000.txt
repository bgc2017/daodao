








西嶽華山誌序　　　　　　　　　帝十
凡古之士合作神藥必入名山福地不止小
山之中何則小山無正神爲主多是木石之
精千歲老物此輩藴邪之氣不念爲人作福
故也謹按山經云可以精思合作神藥者華
山泰山霍山恒山嵩山餘係中州或在諸侯
五服之外其間稱名山者以百數廼不可以
遍舉此皆有正神在其山中或隱地仙之人
又生芝草若有道者登之則此山神助之爲
福其藥必成矣吾郷金城千里控壓三河川

英嶽秀太華位焉夫太華者坐挹三公抗衡
四嶽終南太白却立而屛息首陽王屋不敢
以爭雄西觀昧谷之稍昏東顧扶桑之己白
更無峻極惟戴高穹蓋得太素之元精禀金
天之爽氣作成萬物分主兊方預之於十大
洞天之中則極眞爲號含藏日月吐納雲烟
生象外之樓臺匪人間之風物目之於十八
水府之數則車箱有潭東南江海地脉潛通
載祀典而爲常經投金龍進玉簡若夫仙掌
雲空蒼龍日出千山捧嶽嵐氣川流翠僕客

衣經時不落已而斜陽映山蓮峯弄色如金
如碧匪丹匪靑奇麗萬千不可名狀松生琥
珀夜即有光地出醴泉爲國之瑞固宜降五
靈玄老隱函谷眞人或星冠羽衣乘雲而謁
帝王者有之或寳車羽蓋駕龍而覲大羅者
有之招邀眞聖總集仙靈則此又華山爲一
都會也吾友王公子淵先覺而守道獨立而
全和每語人曰我欲曳杖雲林舉觴霞嶺斯
志積有年矣方畢婚娶棄家入名山修鍊金
液不有太華其孰留意焉人曰可矣公遂取

舊藏華山記一通慮有闕遺更閱本郡圖經
及劉向列仙等傳有載華山事者悉採拾而
附益之俾各有分位不失其叙以山水觀之
則峯穴林谷巖龕池井溪洞潭泉之境可得
而見以祠宇觀之則宫殿寺廟藥爐拜壇諸
神降現之處可得而知語其所産藥品則茯
苓菖蒲細辛紫栢俱中炎帝之選録其所出
仙人則清虚裴君白羊公黄初平十六眞人
盡預玉皇之游宴而不與下界相關乎噫華
山仙蹤聖跡於是大備無不包也其文僅七

十餘篇命工鏤板務廣流傳則豈曰小補之
哉旣成請余以文冠其首余或拒且賀曰余
才乏卿雲無力挽千鈞之筆然喜見公之志
即我之志也我亦欲入名山合作神藥未知
明指會公有此廼成我之志也歟大凡入名
山之中合作神藥必有所依書曰爲巫者鬼
必附之設象者神必主之況修仙藥而入名
山豈山之正神而不佑我耶其藥之成可立
而待也但勿謂青天空闊白龍來遲一旦造
玄洲會群仙翔紫霄朝太一聽鈞天之樂享

九芝之饌行亦未昧其他有諸天之隱語空
洞之靈章約與公異日道也時大定癸卯十
二月壬申泥陽劉大用器之序
唐玄宗御制序
天有四序星辰辨其位地有五方山嶽鎮其
域陰陽交暢則物形焉精氣相射則神明著
矣西嶽太華山者當少陰用事萬物生花故
曰華山踞中土西偏七宫正位是稱西嶽按
圖以察削成而四方信焉立表以筭其高五
千仞明焉石壁傑竪而雄竦衆山奔走而傾

附其氣肅其勢威其行配金其辰直酉前列
華陽之谷後壓華陰之郡左抱桃林之塞右
産藍田之玉下有方士眞人金鼎石室上有
明星玉女仙草瓊漿焉
















西嶽華山誌
　　蓮　峯　逸　士　王　處　一　編
　華州圖經
昭文館記云蓮花峯上有三峯上接三光中
有石池二十八所上應二十八宿青松緑竹
叢生高岡白雲萃靄旋於幽阜懷藴金玉蓄
藏風雷焉大帝之别宫廼神仙之窟宅也方
域志云華山在華州華陰縣界華州按禹貢
係雍州分野自周宣王封母弟友於咸林是
爲鄭國至秦武公十一年以鄭焉縣後始皇

分天下爲三十六郡以鄭隸内史漢以鄭隸
京兆西魏焉華州歷隋屬京兆至恭帝義寧
元年稱爲華州唐武后垂拱二年改爲太州
中宗神龍年復名華州肅宗上元元年更名
鎮國軍至上元二年復名太州寳應元年却
名華州昭宗乾祐四年焉興德府光化二年
復名稱華州宋更名爲鎮潼軍華陰因名華
陰縣後或焉太華縣或焉晋陰縣或爲寧泰
縣或焉仙掌縣
　　　蓮花峯仰天池八卦池太一

　　　池　白蓮池　二十八宿池　十丈
　　　蓮　玉井
蓮花峯一上四十里卓立五千仞上有明星
玉女之别館金天王之正廟二十八宿池黑
龍潭玉女洗頭盆菖蒲池仰天池八卦池太
一池太上泉傍有玉井生千葉白蓮花食之
令人羽化古詩云太華峯頭玉井蓮花開十
丈藕如船冷比雪霜甘比蜜一片入口沉痾
痊我欲求之不憚遠青壁無路難夤縁安得
長梯上摘實下種七澤根株連

　　　太上山　老君洞　太上泉　菖蒲
　　　池　老君燒丹爐
老子見周之衰西邁流沙至函谷關關令尹
喜占其炁色即知眞人將過果得老子老子
亦知其奇焉著書上下篇言道德之事後隱
華山昭文館記稱蓮花峯焉太上山四面削
成高五千仞迴巒四合三峯峯嶸上廣十里
鳥獸不居頂之東南峯有老君洞次北有太
上泉泉之傍有老君菖蒲池其菖蒲葉細如
劍脊其根每寸九節服之令人强健延年益

壽耳蒼龍嶺之東北峯上有老君鍊丹爐細
辛平嶽頂西南隅方圓三四畝盡是細辛服
之令人身體生香聞及百步古記所稱草似
帛似布今人所稱西嶽布是也
　　　紫栢
嶽頂東北峯上有紫栢葉際碧露以五月五
日油囊接之食者可作地仙
　　　五粒松
嶽頂西南峯上有五粒松平如偃蓋上有靑
蘿長百尺下生茯苓具如人形時生琥珀夜

即有光如荷花晝如牛目服之遐舉矣夜可
書宇
　　　明星玉女　玉女石馬　玉女洗頭
　　　盆
明星玉女祠在頂之中峯龜背上立祠堂有
玉女石室玉女聖像一尊並玉女石馬一疋
其馬神靈異常夜聞嘶噉之聲頂上隱者常
見之祠前有石臼五枚臼中俱有水號曰玉
女洗頭盆其水碧緑澄澈旱不竭雨不溢神
霧經云明星玉女持玉漿餌之令人得神

　　　玉女窗
玉女窗在雲臺南峯上有石門入丈餘直上
石窑如窗望見南峯朋星玉女之别館也
　　　石龜躡
石龜玉女祠在石龜上其石似龜東西八九
步南北二十餘丈兩頭壁立其形如龜前有
石躡猶如拆裂闊可有五寸其深不可測以
物投中食頃猶聞其下聲即古之進簡於嶽
府之所也
　　　黑龍潭

黑龍潭在頂之南峯上有仰天池黑龍潭人
間暵旱祈求必雨宋崇寧二年准勑神封顯
潤侯
　　　洞玄石室
西嶽洞玄石室在頂之西北峯上四絶昔清
虚眞人裴君入此室精思至道積二十三年
矣降五靈玄老之所其石室東西有二門初
入才容身側入至室中周迴五六丈東門上
接雲霞西門下臨地中有石道像高三尺戴
三景扶晨之冠石衣文如九色雜羅之文像

多古錢其錢多脚一頭多孔一面有文云大
布大篆
　　筭場蘆花池
筭場在頂上後魏道士寇謙之洞曉渾天儀
尤善玄像曾定天元五紀其筭有差後成公
興眞人𦍕狂而來假焉貨客悮觸筭籌其筭
乃合謙之悔恨獨居山林遂隨眞人去棄其
餘筭籌化焉葮荻今名蘆花池是也
　　　碁石
碁石在頂上東南隅别一孤峯上遥望有石

方如並榻眞若碁局漢武帝時面前忽有人
羽衣星冠乘雲車駕白鹿而從天降武帝驚
問爲誰答曰山中衛叔卿也帝曰若是山中
人乃朕臣也忽失叔卿所在帝甚悔恨即遣
使梁伯至山中推求叔卿不見但得其子名
度世帝曰汝父在何處度世曰臣父少好仙
道委家而去入華山四十餘年矣帝使梁伯
度世求之於華山絶頂上望見其父與數仙
博戲於石上但見紫霧鬱鬱又見數童執幢
節立其後度世等望而百拜叔卿曰汝等何

來度世曰帝恨前日倉卒不得與父語叔卿
曰前爲太上所遣欲誡帝爲窮黷事而帝强
梁自貴而反欲臣我不足與語是以去耳又
誡度世曰汝慎不得爲漢臣亦不復焉語帝
也梁伯度世於是拜辭而反(事見列/仙傳)
　　　石仙人　瀑布　石仙洞　昭陽洞
　　　正陽洞　西玄洞　水簾洞
石仙人者在嶽北面半腹中登眞隱訣云嶽
洞深三百里中有瑶臺玉室樹則蘇茅芳林
碧泉則石髓金精遥望洞方圓可丈餘鳥道

絶通人蹤罕到時出異色雲炁洞口上有丹
石間靑石似丹靑畫出仙人之狀冠帔衣服
無不周備高下大小如人形號曰石仙人上
有瀑布飛流直下三千餘丈其石仙洞又稱
焉水簾洞其嶽有四洞東曰昭陽西曰西玄
南曰正陽北曰水簾
　　　蜰遺穴
蜰遺穴在頂之西北峯山海經云華山有獸
而翼六足蛇身出則天下大旱
巨靈掌仙掌石月

巨靈左掌上有半輪石月在頂之東北峯上
遁甲開山圖云巨靈得玄元之道與元氣一
時而生混沌之師九元祖也漢武帝觀仙掌
於縣内特立巨靈神祠焉
　　　華山靈異
華山之頂廼天眞降臨之地神仙聚會之鄕
降現之事極多略叙其一二曾先聞異香次
觀瑞靄或見千乘萬騎或見玉女金童或丫
髻童子數百或羽服道士踰千或見珠幢而
金傘或見絳節而霓旌或見騎龍騎虎人或

見乘鳳乘鸞客或見金光滿地或見火焰連
天或見紫霧騰空或見祥雲覆頂或聞金鐘
鳴其降見不一或在最高峯上或於仙掌峯
頭或集三公山或聚西玄洞昔清虚眞人裴
公隱於頂之西北峯上曾降五靈玄老中方
大羅峯玉母數現或衣黄裳戴金冠乘寳輦
駕五色斑龍九頭上有羽蓋左右金童玉女
仙官將吏莫窮其數後於現處建其祠堂唐
貞觀中山下建王母觀華山之西有一山名
曰羅敷山大曆五年有天地水府三官降現

又感代宗皇帝夢中後勑修三官院至咸平
中更爲承天觀
　　　神林
華山之上山之下或谷内或廟道中但有生
死樹木名曰神林禁人採伐如有犯者立禍
於身山之西南隅有一林侵天松檜乃嶽神
遊宴之處名黑山林有樵竊採之者火燒虎
食甚衆
　　　御道
御道在仙掌峯之北乃昇嶽之路也漢武帝

唐玄宗曾遊此因名御道今兩傍有石臼子
乃當時栽闌干用錦綉遮護危險峯頂須由
御道跨蒼龍臨雲臺天井徑下有百尺狀自
頂至靑柯平二十里靑柯平出谷口三十里
　　　張超谷
張超谷者後漢張楷宇公超結廬之地學者
如巿又能爲五里霧故稱張超霧巿每跨蹇
驢入巿晩即携壼帶酒而歸
　　　石羊城仙谷
石羊城在張超谷之西廼黄初平黄初起弟

兄二人得仙之地山谷故名仙谷黄初平者
丹溪人也年少時家使牧羊乆而不歸其兄
初起尋覓近四十年矣後聞巿中有一道士
言人休咎其驗如神初起乃問之道士曰太
華山中有一牧羊兒姓黄名初平是卿之弟
耶初起拜謝即隨道士入此谷中見弟悲喜
語畢問弟羊今何在初平曰僅在山東耳兄
初起往視之但石而還與弟曰弟兄俱往初
平乃叱石曰羊起於是白石盡變爲羊數萬
頭兄初起叩頭曰弟獨得仙吾可學乎初平

曰若有志可得也初起便棄妻子拜弟爲師
後乃俱成列仙矣叱石處四面寛廣有似城
壘今人稱爲石羊城
　　　文仙谷
文仙谷者乃是吕眞君隱居之所也眞君來
此易姓姬更名洞明道號抱眞子居華山蓮
花峯下文仙谷内結庵四十年矣人無識者
紹興丙子中秋前一日謂門人劉裕之曰張
翁驪母昇玄待吾乆矣因作頌曰上面一箇
口下面一箇口世間堅的有盛水不交漏囑

付裕之訖怡然卧化裕之即藏遺骸於石室
後數歲先生神現泗州塔自題詩云姬州墨
客羽化三峯又數載來謁裕之題詩云昔日
曾居此埋名四十春紅塵多少客誰是識余
人又詩云余曾十載攻文墨萬卷詩書鎖胷
臆浮萍雲水寄家縁住在蓮峯人不識後云
回公題裕之尋所瘞屍處惟見空棺中有二
口吕字之事由是時人方悟是吕眞君也眞
君唐太宗朝得道至今五百年矣元豐間題
琴臺詩云野人本是天台客石橋南邊有住

宅父子從來只兩口子好歌時我好拍又詩
云四海遨遊一野人兩壺霜雪是精神坎離
之物會收得龍虎丹行運水銀其碑見在文
仙谷今稱焉羽谷庵
　　　牛心谷山
牛心谷者昔楊震微時隱遯居此講授群書
學者如巿其谷多槐故稱楊震槐市其山巖
間多有五色婺鳥山上有雪天王聖跡雪中
觀之惟顯天王披銀甲騎驟白馬之狀
　　　黄神谷

黄神谷者嶽之東乃是眞人黄蘆子隱居之
所也黄蘆子者楚人也姓葛名越但居此山
號曰西嶽公其治病有千里而來者衆矣或
寄與姓名病無不愈若禁虎狼不敢動飛禽
不敢飛去受術於赤松子年過八十力舉千
斤行及奔馬時大旱召出潭中龍催促使昇
天降大雨一朝乘黄龍而去矣
　　　藏馬谷藏馬龕
藏馬谷者在嶽東漢武帝求仙於華山下造
集靈宫存仙殿望仙門有神馬自華山出帝

令置内棧馬不乆留令人尋之見在此山谷
中石龕下故名藏馬谷藏馬龕東北澗中石
上馬跡尚存焉
　　　毛女峯
毛女峯在嶽之西毛女宇玉姜秦始皇宫人
也見國祚流亡遂負琴入華山此峯上隱居
服松栢葉飲泉水體生緑毛世人以見之所
稱毛女洞至今洞中有鼓琴之聲有道人得
見此洞峯下有白石寺廢已乆
　　雲臺峯

雲臺峯嶽東北其山兩峯峥嶸四面玄絶上
冠景雲下通地脉嶷然獨秀有若雲臺下有
穴昔有人入此穴東出方山行云經黄河底
上聞流水之聲周武帝時有道士焦道廣獨
居此峯辟粒餐霞常有三青鳥報未然之事
周武帝親詣山庭臨軒問道因而谷口置雲
臺觀後弟子洪仙等見師道廣乘一物如麟
往而不返矣
　　　試鑿穴
雲臺北峯北面有一試鑿穴可高百尺其深

不測穴邊有一堅石如鑿大小闊狹狀如鑿
出廼希夷先生蛻骨之穴
　　　白雲峯
白雲峯在嶽之東北唐明皇妹金仙公主修
行之所名曰白雲宫八仙洞看嶽棚上竹園
下竹園棗樹栗子林花圃藥畦磑碓見在焉
白雲側有焦眞人石洞
　　　白羊峯
白羊峯在嶽之西北五里層崖晃朗洞室空
濛每至三元八節及諸齋日即有神燈或三

或五見於巖壁昔有人隱此峯莫知其名姓
常乘白羊往來塵世後與弟子介琰俱登仙
以此號焉白羊眞人眞人有禁山籙及製虎
豹狼熊符七十道行於世也
　　　松檜峯　朝來峯　玉柱峯　玉秀
　　　峯
此四峯上盡是靑松檜栢常有異色雲氣覆
之其峯聳翠孤巒人跡希及之也
　　　焦公巖
焦公巖在嶽東南眞人姓焦宇孝龍河東人

也常餐白石或分與坐客其味如芊後遭野
火燒其庵鄰峯人往視之見先生危坐於火
中庵燒盡先生乃徐徐而起衣服並無焦灼
後數載天忽大雪人覓不見忽於雪中單衾
而卧顔色赫然如勝夏之狀或老或少至今
人有遇之者
　　　神土巖　仙油碽　避詔巖
神土巖在雲臺東南百步焦道廣精思所感
欲構房廊石上湧出神土用盡復生于今尚
然仙油碽在雲臺峯壁中焦道廣每設齋醮

天降油于此碽自道廣乘麟之後此油不復
見矣避詔巖在華山之西南古之隱遯之士
避詔冥隱於此處也
　　　白鹿龕
白鹿龕在嶽之東昇嶽路之右是仙人魯女
生置白鹿龕有飛泉滴流魯女生者是華山
古之得道仙人也在華山二百年莫知所之
後忽有人嶽廟前逢女生乘白鹿從玉女十
人與人别而去
　　　太極總仙洞

太極總仙洞在毛女峯之西壁中有洞乃曰
太極總仙洞其下有車箱潭
　　　王刁三洞
王刁三洞在嶽之東仙人王遥宇伯遼鄱陽
人也有妻無子頗能治病病無不愈亦不祭
祀不用符水針藥或有邪魅作崇者畫地焉
獄叩石呼之皆見狐狸單□(音/振)蛇之類皆斬
而焚之王眞人以竹篋令弟子錢哥以九節
竹杖擔之十餘年未嘗見開或逢羽衣並不
顯夜行見有炬火前導後至此巖洞中見有

友人刁自然遥開竹篋取出五舌竹簧三枚
三人共鼓之及王遥辭而去刁自然云卿當
早來不可乆在塵寰再期此洞處後王刁錢
哥俱登仙矣上洞莫能到中洞有飛石遮于
洞門下洞隱居者皆在其中
　　　碧雲洞　碧雲溪
碧雲洞碧雲溪在嶽之東乃鄭雲叟羅隱之
翟士端鄭隱此四高士隱居之所也鄭遨字
雲叟南燕人氏高節不屈棄其妻子聞華山
五鬛松凝脂千歲能延年却老至此洞隱居

天成中以拾遺詔不起賜號曰逍遥先生羅
隱之居臨江軍新淦縣玉笥山玉梁觀道士
來居華山或臨水或登山一觴一詠高情自
適天福中賜號曰希夷先生翟士端宇表正
齊人也博通九經祥符中眞宗幸汾陰禮召
不起無疾而逝七日肢體猶温及火之有聲
如雷五色光炳耀鄭隱宇明處兊之奉符人
也左臂上有黑黶子如北斗狀常居王刁三
洞口自冬涉春不出人異之祥符中眞宗祀
后土還駐蹕驛下詔行在賜號貞晦先生又

賜歸山歌云嶽中逸士本藏名常詠琴樽適
性情盡日臨流看水色有時隱几聽松聲遍
遊萬壑成嘉遁偶出千峯翫治平談希夷究
玄默沃予心號無極辭城闕歸山林樂爾志
號何深己薄紛華號存素音好將吟嘯號暢
冲襟
　　　壺公石室
壺公石室在嶽之西北孤峯上有石室可容
十餘人有泉東北入霧巿谷東谷中即後魏
道士寇謙之筭場西谷中修羊公石榻穿之

所壺公者莫知姓名常懸空壺於座上日入
之後輒跳入壺中費長房從之學令住此石
室中有一方石廣丈餘壺公以茅繩繫之懸
於空中令長房坐卧石下使諸蛇蟲竟來囓
繩繩欲斷而長房坐卧自若終無懼也公至
憮之曰子可教矣賜子焉地上主者今令乘
竹杖而歸後至葛陂投於陂中竹化龍而去
得役鬼魅之術
　　　三公山石室
三公山在嶽之東南有三峯嶷然各秀上象

三台副此列嶽故號三公燕濟字子微漢明
帝時人也隱此石室服木黄精恒散髮亦有
練巾惟月朔節乃著之時復一琴一詠常有
黄白雲覆其上後辭别交友乘雲而去
　　　長春石室
長春石室在雲臺山側大唐貞觀中有道士
杜懷謙居此石室斷穀不食好吹長笛令人
多買笛至於隅一吹之投於巖下笛盡更供
巖中累月不動自號長春先生今石室嶷然
笛聲不絶

　　　修羊公石榻
石榻在嶽之西北仙谷中石室有石榻修羊
公常卧於其石榻上盡穿陷常不食見漢景
帝問曰公有何能公不答即化石羊題其背
有字云修羊公謝天子後置石羊於通靈臺
羊又去不知所之
　　　卧仙平
卧仙平在張超谷内有一石室所張超眞人
蛻骨之室爲樵牧嬉戲於其間有飛石自空
來塞其穴今只稱卧仙平也

　　　種藥平
種藥平王暉眞人常餌蒼术黄精有驅虎豹
之術每種黃精即駕虎豹焉耕耘常乘虎豹
其韉轡之屬竹杖策之威如人乘騾馬之狀
常韻九宇詩百餘言人莫解其意後乃昇天
不復見之
　　　醴泉玉泉
醴泉在古庵直下其水微有酒香醇味爲國
之瑞屢招鳳飮傍有玉女神祠玉泉在張超
谷口其水色如漿因此置玉泉院二泉皆腹

漿玉髓人乆服之可去沉痾也
黃龍潭
黃龍潭在神谷口祈雨感應神封廣潤侯
　　　車箱潭
車箱潭在仙谷裏一十里乃太極總仙洞直
下宋仁宗皇帝明道年每歲朝廷遣使投金
龍玉簡宋徽宗皇帝崇寧二年奉勑封爲豐
潤侯(按水府記云天下一十八處水府華山/車箱潭乃第七水府也與東海南海温)
(江同即投金龍/一簡之處也)
　　　駕鶴軒

駕鶴軒在中方半路乃金仙公主成道乘鶴
昇天之處也
　　　神姑林
神姑林在黃神谷内次東有獨坐姑姑廟其
林合圍松檜數萬根禁人樵採
　　　古栢行
古栢行晋太康九年太守魏君實來去西嶽
古廟道栽栢不知其幾千根也兩傍烽堠以
千字文爲號禁人牧放樵採
　　　無憂樹

無憂樹者陳希夷先生庵傍之樹也先生姓
陳名摶字圖南道號扶摇先生亳州眞源人
也唐長興中舉進士不第因肆意山水後之
華山雲臺觀古基闢荆榛而居之語人禍福
若合符節後柴世宗召見留禁中月餘拜諫
議大夫固辭不受賜號白雲先生至宋太宗
詔方赴召服華陽巾草履垂絛以賔客禮見
延英殿賜坐問之乆賜號希夷先生有指玄
篇釣潭集超苦海詩入室還丹訣三峯寓言
行於世

　　　上方白雲宫　中方太清宫　下方
　　　雲臺宫今即觀也西嶽眞君殿華嶽
　　　觀　鹿圈觀　拱極觀　太平興國
　　　觀　王母觀　仙宫觀　休粮院
　　　臣靈神祠　蘭石院
上方中方下方此三宫皆因羽人焦道廣興
建唐玄宗天寳中命右補闕集賢學士衛包
撰修三方記西嶽眞君廟崇寧年改爲崇寧
萬壽觀紹興年改報恩廣孝觀阜昌年改爲
迎祥觀昔司馬温公奏天下建置五嶽眞君

給賜金牌永鎮洞天福地華嶽觀漢武帝修
建後至祥符中因四高士而復興也鹿圈觀
元在竹谷嶺西於大觀中因道士仇潤之請
額修建於華山之下也拱極觀宣和年修建
於嶽前社太平興國觀元在關谷内紹興年
因道士焦虛請額修建於華山之下王母觀
元在大羅峯下古有廟焉至唐貞觀中修建
華山之下仙宮觀金仙公主所居之宫乘鶴
之後勑修爲仙宫觀休粮院在栢行内太平
興國年太宗紹興休粮道者赴闕賜經一藏

及還山詩賜號巖靜大師有休粮詩三百章
盛傳於世蘭石院廢已乆惟存巨靈神祠漢
武修建焉
　　　拜嶽壇
拜嶽壇乃漢武帝拜祀之所也至唐太宗修
爲鎮嶽靈仙寺後或名勝會院或名昭慶寺
　　　宣澤亭
宣澤亭宋眞宗拜嶽壇在太華驛之側太中
祥符四年七月二十日眞宗拜嶽之所也仍
賜名爲宣澤亭有御製碑龍首龍座昔爲禁

地
　　　素靈宫
按太平廣記馬周傳華山有素靈宫有仙王
廼總天洞府及十洲三島神仙之所也
　　　極眞洞天
極眞洞天按十大洞天記第一王屋山小有
洞周迴一萬里杜甫詩云萬里仇池穴潜通
小有天第四華山西玄洞周迴三千里名極
眞洞天其洞中天地高大日月星辰風雲草
木與外無異惟日月停輪耀赫朗接太空乃

長春之境也宫闕樓臺盡是金玉七寳所成
傍生紫林芳花玉髓金津並洞天之景也素
靈眞人讚極眞洞天頌曰異果奇花不可名
尋眞何用到蓬瀛碧雲天地洞中列白玉樓
臺象外生萬壑芝蘭盤峭抜千峯嵐靄聳崢
嶸八公曾此分金液服盡全家上太清
　　　總仙洞天
按三十六小洞天記云第一霍童山洞周迴
三千里名霍林洞天第二東嶽泰山洞周迴
三千里名蓬玄洞天第三西嶽華山洞周迴

三百里名總仙洞天素靈眞人讚曰墜石爲
仙號七星五門日月配玄程雲飛雨散天中
去管得林巒生異名
　　　華山之神封金天王懿號册
册金天王順聖帝華山之神能興雲致雨而
西方爲最貴矣軒轅黄帝遊焉以會神虞舜
望焉以覲群后爰因夏氏以迄隋室朝更五
姓載歷三千祀典相因舊章未改壇場廟宇
何代不修一禱三祀無歲而缺所以報生植
事靈神未嘗有怠也其神祉休明灾淫慝亦

未嘗絶也神之祠在黃神谷口漢興光初遷
於官道北建立宫殿庭祀事牲器視三公之
禮焉(唐先元/三年)

西嶽華山誌
















