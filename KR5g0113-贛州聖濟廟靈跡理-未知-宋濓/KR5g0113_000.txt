








贛州聖濟廟靈跡碑納九
聖濟廟者初興於贛漸流布於四方所在郡
縣多有之神盖姓石氏名固贛人也生于秦
代既殁能發祥焉漢高帝六年遣懿侯灌嬰
略定江南至贛贛時屬豫章郡與南粤接壤
尉陀㓂邊嬰將兵擊之神降于絶頂峯告以
克捷之期已而有功館神於崇福里人稱爲
石固王廟唐大中元年里民間諒被酒爲魅
所惑墜于崖下符爽行賈長汀舟幾覆成有
所禱諒即返其廬爽見神來護之於是卜貢

江東之雷岡相率造新廟塐石爲像奉焉相
傳廟初建時天地爲之晦冥録事吴君暨司
户蕭君令康黄二衙官先後往視皆立化二
君亦繼亡逮今祀爲配神雲自時厥後神屢
顯嘉應州之東北有二洲曰藍澱曰乾渡每
當長夏水易涸隱起若岡阜舟楫不通宋嘉
祐八年趙抃報政而歸通溝焉亟徼靈于廟
水清漲者八尺(清漲俗謂無雨/而水自盈也)元祐元年夏
五月不雨徧禜山川弗應郡守孔平仲迎神
至鬱孤臺燭未見跋甘霖如瀉四年東城災

風烈火熾將延於庫庾林顔正佩郡章急呼
神曰盍憫我烝民俄反風滅火六年復災耄
倪遥望雷岡而拜月明如晝忽陰雲四合大
雨驟至虐𦦨頓熄建炎三年隆祐太后孟氏
駐蹕于贛金人深入至造水髣髴覩神擁陰
兵甚衆乃旋紹興十九年鄱陽許中爲郡欲
新神之祠召大姓二十人立庭下諭之衆推
張銳郭文振心計開敏宜爲糾率二人謝不
能許乃分一番紙如其人之數書二爲正副
字雜封之令自得墨者職如書各取其一開

之則得書者二人也衆以神與心通不日而
祠成二十七年禁兵合山㓂據城逆命子女
金帛驅輦殆盡高宗命都統制李耕殲之陰
霾挟逆飈爲患士卒弗能前耕私祈焉頃之
風順天朗一鼓而城平自是王師南征無不
祀以牲牢乞陰兵爲助者淳熙十六年歲當
大比州人士劉文粲以夢徵于神夢三十人
執高竹而立因更名筌遂入郷選嘉定十年
夏大霖雨江水暴溢城不浸者三版民懼爲
魚泣禱甚哀水尋退亡害紹定三年黥卒朱

先帥其徒陳達周進蔡發以叛有旨擢荆襄
監軍陳塏提刑江西仍護諸將致討夜駐廬
陵夢神告曰先將竄番禺爾宜速圖塏密命
胡巖起李强疾趨至贛合三寨兵戮之淳祐
七年湖南夷獠曾旨肅聚倡亂聲提江右部
使者鄭逢辰檄王舜進攻如有神立青霄兇
徒沮駭卒就殄滅九年安遠崔文廣爲變倚
石壁作窟穴潼川姚希得來持憲節駐兵守
之久且弗拔㓂見雲中若旗幟飛翻其膽遂
落渠魁乃擒景定三年郡有黎氏獄胥吏受

賕拷掠良民使之承左司吴革疑焉神告以
先兆卒白其寃元至元十七年閩卒張彦真
入廟吐舌數寸足懸半空自述其陰私頗悉
類有人鞫讞之盖神之顯靈共事不翅數百
而於雨暘疫癘之禱驗者尤夥濂唯各舉其
著書之所不書者可以例見也宋寳慶間莆
田傅燁爲贛縣東尉豔神之爲撰爲繇辭百
章俾人占之其響荅吉凶往往如神面語之
者此亦陰翊治化之一端也吴楊溥時以神
能禦菑捍患有合祭法署爲昭靈王宋五封

至崇惠顯慶昭烈忠佑王賜廟額曰嘉濟元
三易封爲護國普仁崇惠靈應聖烈忠佑王
復更之以今額其褒揚光著可謂備矣至若
高宗所錫赭黄袍纒絲碼碯帶及南唐李煜
五龍視至今猶藏廟中云濂稽諸經國有凶
荒則索鬼神而祭之士有疾病則行禱於五
祀先王必以神爲可依故建是祠祝之制也
世之號爲儒者多指鬼神於茫昩稍與語及
之弗以爲誣則斥以爲惑不幾於悖經矣乎
有若神者功在國家德被生民自漢及今孰

不知依之雖近代名臣若劉安世若蘇軾兄
弟若洪邁若辛棄疾若文天祥亦勤勤致敬
而弗之怠是數君子者將非儒也邪何其與
世人異也濂初被召而起神示以文物之祥
後果入翰林爲學士心竊奇之今祝史韋中
及弟志勤以靈跡款見唐宋之文使從子法
凱請濂通述之因不欲辭造文俾刻焉或謂
高帝未嘗伐粤第遣陸賈賫璽綬立佗爲南
粤王濂按傳記嬰之略定豫章在六年庚子
佗之稱臣在十一年乙巳其未臣之前惡知

不來侵境而嬰擊退之邪恐史家以其事微
故略之爾敢並及之系之以詩曰
神雷之岡翠參差五螭天矯含精微叢祠四
阿儼翬飛像變翕赩五采施陰爽襲人動曾
颸發祥傳自炎劉初粤氛侵徼告捷期豈或
天星隕魄爲降靈于人賛化機以石爲氏理
則宜大中卜遷墨食龜有聲渢渢達四垂風
霆號令疑所司禾𥝻穟穟歲不饑民氓鼓腹
酣以嬉建炎火德值中衰宫車駐蹕贛之麋
完顔㸃卒大步追神兵暗樹雲中旗卷甲疾

走如竄貍莫徭嘯呼引䝤夷禁軍荷祋據城
池屠劉壯健到嬰兒威神有赫助王師一殲
兇堅無孑遺貢江水落洲如坻鉅舟皆膠牢
弗移鞠躬再拜叩靈墀亦日火烈雲不衣鴻
濤清漲没石磯陰翊王度功何疑紫泥鸞誥
自天題爵爲真王手秉珪風馬雲輿時往來
赭袍寵異帶纒絲五龍寳研角鬛奇襲藏出
中夜吐輝陽陰斡運無端倪焄蒿悽愴如見
之休咎有徵神所持委以惚怳邈難知奚不
來索庭中碑


洪武辛亥春正月國子司業金華宋濂撰



















