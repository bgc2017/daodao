








金晶論(并序)
夫金晶者是造化之基虚無之道說空中之
有度天地之理即空成色即色是空知空而
不空知色而不色惚惚始達照曜名爲妙音
金者是月華之正氣晶者是日耀之真晶也
故曰一氣所生分為二儀二儀成備方立三
才謂之天地人也故以天圎地方清氣爲天
濁氣爲地人者中和之正氣抱精恍惚之中
是虚中而有實從空而為有也人者生居浮
世須知幻化隂符經云生者死之根死者生

之木吾恐修行之輩不暁聖理難悟希夷之
門罔測其辭妄生穿鑿不達修鍊之門迷徒
志事枉費其功久而無益況乃修鍊須暁五
行隂陽真理捉取金晶與天地為之寶柱五
嶽崩摧方見衰槁吾慮後學志人不悟真宗
中路而退枉墮沈淪不離愛河墜於苦海吾
演金晶論三篇流傳浮世以度修鍊之徒達
其正理奪造化之功成於妙道分為上中下
三篇儻有志士傳授此論明設誓言跪膝焚
香捧金十兩方可傳之若遇賤道之徙不可

傅授此是天機草草而勿傳恐泄五機遇人
傳之名度南宮白日而冲天遇人不傳殃及
七祖不擇人傳之殃及九祖永墜幽泉沈淪
苦海常爲下鬼蹤得人身必是貧窮下賤身
無十全故列論金晶於後悟而修鍊身超入
聖體插仙衣渴飮瓊漿飢餐天食此支聊舉
大網故演其序顯眀至論審而詳意焉
　　　上篇
夫金晶者在物為陽色含其白名為汞汞者
水銀也非世间水銀按五行配在西方號曰

庚辛為干申酉爲支生於其土死在火中能
伐於木見水而化爲鉛返覆水是金子金是
水母逓受其氣乃號爲汞汞者澄之不清攪
之不濁火鍊成銀方化爲金金者名虎虎非
世間之虎易云履霜堅冰冰者水銀異呼名
汞隂符經頌曰煞汞成丹活得人汞者是晶
故云欲要延年不老無過還晶補腦晶者太
陽之正氣故號太陽晶也是以隂陽之晶從
火而下入丹田丹田者土也土中生金名曰
金晶金晶者是人之根本也下元正氣又曰

姹女亦曰金液又曰還丹亦曰玉液天變五
液之要訣道總千化之要言是以於世劫而
欲自損其全法即恐泄於天道輕漏於人絶
留蹤跡乃以金晶九轉就赫赤邃丹養命濟
家無岀於此矣
　　　中篇
夫金晶者鉛汞之理天地造化天得晶而為
一可以運地得晶而為一可以静人得晶而
爲一萬事俱以畢天得晶而爲神地得晶而
為明人得晶而爲情性情性者人之根源乃

生死之門户人旣欲生須於生門而求得悟
生之術便是長生之計金晶者汞鉛也得以
自合龍虎擒縱自然為金晶夫龍虎者金木
也金爲虎木爲龍虎名汞金水也龍爲鉛木
火也龍虎者性命也鉛汞者隂陽夫妻也鉛
爲孾兒汞爲姹女始自一源終分異號是炁
也其實同出而異名也今世向庚辛而求虎
詣甲乙而覓龍殊不知只在於身龍在庚辛
虎居甲乙火用壬于住於丙丁蓋自古聖人
不直書其事迷悟後學志士妄生罔測虛廢

其功终身而無益競至衰朽一事無成却毀
真門傍生邪見吾今若不遺跡慮絕於神仙
之蹤故留此文令後學之輩得以規式故云
龍從火裹生虎向水中出又曰龍不在東溟
虎不在西虜
　　　下篇
天爲清地爲燭天爲陽地爲隂天爲父地為
母天者一氣地者二儀人者三才是爲黄黒
白黄者土黒者水白者金土水金相合號曰
金晶金晶者屬乾爲金是父屬坤爲金是母

金生於土水生於金地之正氣上蒸於天隂
陽相感乃以爲金晶金晶者上朝離宮而過
入於華池爲之津液下降丹田却成其汞汞
者是血血傳入骨爲髓如油盡燈滅髓盡人
亡故云欲要不老還晶補腦若要身强烹液
納堂液流滿晶性命乃長明堂欲海内有洞
房端嚴姹女匹配金郎金郎鉛也鉛者孾兒
也金晶滿液流入尾閭用河車而搬載入腎
堂腎堂是人之根蔕性命也人之宗源内有
二竅左爲天關右爲地户金晶牢固勿令走

失延年益命可用丑未日時引運至泥九名
爲補腦若是寅申採捉金晶用火而煆鍊自
然成丹號曰七返靈砂頻看火候常時採捉
金晶自成大藥身超入聖離凡脱俗如龍退
骨意欲去處刹那便到身遊五湖十洲二島
乗雲自在吾慮未暁前言後述金丹大藥金
晶鉛汞龍虎真假歌一十一首審而行之
　　　歌曰
欲鍊金晶變朱砂将來鼎裏合金花凡徒不
信長生訣九轉功成切莫誇

神丹見説極多方燕雀無因産鳯凰除却真
鉛與真汞其餘盡不合宮商
甲乙龍從離象出庚辛虎自坎中生爲夫爲
婦能相契不改當初性與情
仙人留語讃黄芽金水相生一鼎花枝自變
成龍虎後坎離同入紫河車
坎男離女未成時早被天公配二儀及到變
成夫婦後立名翻作聖無知
家家罔象藏龍虎處處朦朧隠坎離自爲從
來人不識聖人爭肯誤希夷

鑪中九鍊見金晶撲撲紅霜似粉輕百斛明
珠非價直即知霄漢是前程
時將一粒殺爲塵火上徐徐引水銀誰羡滿
堂珠與玉脱凡即便是仙人
相逢話道漫云云那箇於中得正真徒配四
黄并八石寧知白虎與龍親
壬寅水裏抽金虎戊巳鑪中鍊木龍全頼南
方朱雀力殷勤相守赤彤宮
中男中女兩相逢二八年華理一同須得將
軍爲紹介綢繆須是頼金公



　金晶論(終)







