










淮南鴻烈解卷之二十一神七
太尉祭酒臣許愼記上
詮言訓(詮就也就萬物之指以言其微事之所謂道之所依也)
洞同天地渾沌爲樸未造而成物謂之太一
(太一元神緫萬物者)同出於一所爲各異有鳥有魚有
獸謂之分物方以類别物以羣分性命不同
皆形於有隔而不通分而爲萬物莫能及宗
(謂及己之性宗同於洞同)故動而爲之生死而謂之窮皆
爲物矣非不物而物物者也(不物之物恍惚虚无)物物
者亡乎萬物之中(物物者造萬物者也此不在萬物之中也)稽古

太初人生於無形於有有形而制於物能反
其所生若未有形謂之眞人眞人者未始分
於太一者也聖人不以名尸(尸主)不爲謀府不
爲事任不爲智主藏無形行無迹遊無朕(朕兆)
不爲福先不爲禍始保於虚無動於不得已
欲福者或爲禍欲利者或離害故無爲而寧
者失其所以寧則危無事而治者失其所以
治則亂星列於天而明故人指之義列於德
而見故人視之人之所指動則有章人之所
視行則有迹動有章則詞行有迹則議故聖

人揜明於不刑藏迹於無爲王子慶忌死於
劍(王子慶忌者吴王僚之弟子闔閭弑僚慶忌勇健亡在鄭闔閭畏之使要離刺慶忌)
(也)羿死於桃棓(棓大杖以桃木爲之以擊殺羿猶是已來鬼畏桃也)子
路葅於衛蘇秦死於口(蘇秦好說爲齊所殺)人莫不貴
其所有而賤其所短然而皆溺其所貴而極
其所賤所貴者有形所賤者無朕也故虎豹
之彊來射蝯貁之捷來措人能貴其所賤賤
其所貴可與言至論矣自信者不可以誹譽
遷也知足者不可以勢利誘也故通性之情
者不務性之所無以爲(人性之無以爲者不務也)通命之

情者不憂命之所無柰何通於道者物莫不
足滑其調詹何曰未嘗聞身治而國亂者也
未嘗聞身亂而國治者也矩不正不可以爲
方規不正不可以爲員身者事之規矩也未
聞枉己而能正人者也原天命治心術理好
憎適情性則治道通矣原天命則不惑禍福
治心術則不妄喜怒理好憎則不貪無用適
情性則欲不過節不惑禍福則動靜循理不
妄喜怒則賞罰不阿不貪無用則不以欲用
害性欲不過節則養性知足凡此四者弗求

於外弗假於人反己而得矣天下不可以智
爲也不可以慧識也不可以事治也不可以
仁附也不可以强勝也五者皆人才也德不
盛不能成一焉德立則五無殆五見則德無
位矣(五事皆見而德無所立位)故得道則愚者有餘失道
則智者不足度水而無游數雖强必沉有游
數雖羸必遂又况託於舟航之上乎爲治之
本務在於安民安民之本在於足用足用之
本在於勿奪時勿奪時之本在於省事省事
之本在於節欲節欲之本在於反性反性之

本在於去載(去浮華載於亡者也)去載則虛虚則平平
者道之素也虛者道之舍也能有天下者必
不失其國能有其國者必不喪其家能治其
家者必不遺其身能修其身者必不忘其心
能原其心者必不虧其性能全其性者必不
惑於道故廣成子曰愼守而内周閉而外(廣成)
(子黄帝時人也)多知爲敗毋視毋聽抱神以靜形將
自正不得之己而能知彼者未之有也故易
曰括囊無咎無譽能成霸王者必得勝者也
能勝敵者必强者也能强者必用人力者也

能用人力者必得人心也能得人心者必自
得者也能自得者必柔弱也强勝不若己者
至於與同則格(言人力能與己力一也己以强加之則戰格也)柔勝
出於己者其力不可度故能以衆不勝成大
勝者唯聖人能之善游者不學刺舟而便用
之勁筋者不學騎馬而便居之輕天下者身
不累於物故能處之泰王亶父處邠狄人攻
之事之以皮幣珠玉而不聽乃謝耆老而徙
岐周百姓携幼扶老而從之遂成國焉椎此
意四世而有天下不亦宜乎(四世太王王季文王武王)無

以天下爲者必能治天下者霜雪雨露生殺
萬物天無爲焉猶之貴天也厭文搔法(厭持也搔)
(勞也)治官理民者有司也君無事焉猶尊君也
辟地墾草者后稷也决河濬江者禹也聽獄
制中者皋陶也有聖名者堯也故得道以御
者身雖無能必使能者爲己用不得其道伎
藝雖多未有益也方船濟乎江有虚船從一
方來觸而覆之雖有忮心必無怨色有一人
在其中一謂張之一謂歙之(持舟楫者爲近岸爲歛遠岸爲)
(張也)再三呼而不應必以醜聲隨其後嚮不怒

而今怒嚮虚而今實也人能虛己以遊於世
孰能訾之釋道而任智者必危棄數而用才
者必困有以欲多而亡者未有以無欲而危
者也有以欲治而亂者未有以守常而失者
也故智不足免患愚不足以至於失寧守其
分循其理失之不憂得之不喜故成者非所
爲也得者非所求也入者有受而無取出者
有授而無予因春而生因秋而殺所生者弗
德所殺者非怨則幾於道也聖人不爲可非
之行不憎人之非己也修足譽之德不求人

之譽己也不能使禍不至信己之不迎也不
能使福必來信己之不攘也(攘却)禍之至也非
其求所生故窮而不憂福之至非其求所成
故通而弗矜(矜自伐其功也)知禍福之制不在於己
也故閑居而樂無爲而治聖人守其所以有
不求其所未得求其所無則所有者亡矣修
其所有則所欲者至故用兵者先爲不可勝
以待敵之可勝也治國者先爲不可奪以待
敵之可奪也舜脩之歷山而海内從化文王
脩之岐周而天下移風使舜趨天下之利而

忘脩己之道身猶弗能保何尺地之有故治
未固於不亂(治不亂之道尚未牢固也)而事爲治者必危
行未固於無非而急求名者必剉也福莫大
無禍利莫美不喪動之爲物不損則益(動有爲也)
不成則毁不利則病皆險也(險言危難險不可行)道之
者危故秦勝乎戎而敗乎殽(秦穆公勝西戎爲晋所敗於殽)
楚勝乎諸夏而敗乎栢莒(楚昭王服諸夏而吴敗之栢莒)故
道不可以勸而就利者而可以寧避害者故
常無禍不常有福常無罪不常有功聖人無
思慮無設儲來者弗迎去者弗將(將送)人雖東

西南北獨立中央故處衆枉之中不失其直
天下皆流獨不離其壇城故不爲善不避醜
遵天之道不爲始不專己脩天之理不豫謀
不棄時與天爲期不求得不辭福從天之則
不求所無不失所得内無旁禍外無旁福禍
福不生安有人賊爲善則觀(衆人之所觀也)爲不善
則議觀則生貴議則生患故道術不可以進
而求名而可以退而修身不可以得利而可
以離害故聖人不以行求名不以智見譽法
修自然己無所與慮不勝數行不勝德事不

勝道爲者有不成求者有不得人有窮而道
無不通與道爭則凶故詩曰弗識弗知順帝
之則有智而無爲與無智者同道有能而無
事與無能者同德其智也告之者至然後覺
其動也使之者至然後覺其爲也有智若無
智有能若無能道理爲正也故功蓋天下不
施其美澤及後世不有其名道理通而人僞
滅也名與道不兩明人受名則道不用道勝
人則名息矣道與人競長章人者息道者也
(章明也息止也)人章道息則危不遠矣故世有聖名

則衰之日至矣欲尸名者必爲善欲爲善者
必生事事生則釋公而就私貨數而任己欲
見譽於爲善而立名於爲質則治不脩故而
事不須時治不脩故則多責事不須時則無
功責多功鮮無以塞之則妄發而邀當妄爲
而要中功之成也不足更責(更償)事之敗也不
足以弊身故重爲善若重爲非而幾於道矣
天下非無信士也臨貨分財必探籌而定分
(捉籌)以爲有心者之於平不若無心者天下非
無廉士也然而守重寳者必關户而全封以

爲有欲者之於廉不若無欲者也人舉其疵
則怨人(舉說己之疵則怨之)鑑見其醜則善鑑(鑑鏡也鏡見人)
(之好醜以爲善鏡也)人能接物而不與己焉則免於累
矣(而不與己若鏡人形而不有好憎也)公孫龍粲於辭而貨名
(公孫龍以白馬非馬冰不寒炭不熱故曰貨也)鄧析巧辯而亂法(鄧析)
(教鄭人以訟訟不俱回子産誅之也)蘇秦善說而亡(蘇秦死於齊也)國
由其道則善無章脩其理則巧無名故以巧
闘力者始於陽常卒於隂(言知巧之所施始之於陽善終於隂)
(惡也)以慧治國者始於治常卒於亂使水流下
孰弗能治激而上之非巧不能故文勝則質

揜邪巧則正塞之也德可以自修而不可以
使人暴道可以自治而不可以使人亂雖有
賢聖之寳不遇暴亂之世可以全身未而可
以霸王也湯武之王也遇桀紂之暴也桀紂
非以湯武之賢暴也湯武遭桀紂之暴而王
也故雖賢王必待遇遇者能遭於時而得之
也非知能所求而成也君子脩行而使善無
名布施而使仁無章故士行善而不知善之
所由來民瞻利而不知利之所由出故無爲
而自治善有章則士爭名利有本則民爭功

二爭者生雖有賢者弗能治故聖人揜跡於
爲善而息名於爲仁也外交而爲援事大而
爲安不若内治而待時凡事人者非以寳幣
必以卑辭事以玉帛則貨殫而欲不饜卑體
婉辭則諭說而交不結約束誓盟則約定而
反無日(反皆叛也)雖割國之錙錘以事人(六兩曰錙倍錙)
(曰錘)而無自恃之道不足以爲全若誠外釋交
之策而愼修其境内之事盡其地力以多其
積厲其民死以牢其城上下一心君臣同志
與之守社稷斆死而民弗離則爲民者不伐

無罪而爲利者不攻難勝此必全之道也民
有道所同道有法所同守(民凡所道行者同道而法度有所共)
(守也)爲義之不能相固威之不能相必也故立
君以一民君執一則治無常則亂君道者非
所以爲也所以無爲也何謂無爲智者不以
位爲事勇者不以位爲暴仁者不以位爲患
可謂無爲矣夫無爲則得於一也一也者萬
物之本也無敵之道也凡人之性少則猖狂
壯則暴强老則好利一身之身既數既變矣
又况君數易法國數易君人以其位通其好

憎下之徑衢不可勝理故君失一則亂甚於
無君之時故詩曰不愆不忘率由舊章此之
謂也君好智則倍時而任己棄數而用慮天
下之物博而智淺以淺澹博未有能者也獨
任其智失必多矣故好智窮術也好勇則輕
敵而簡備自偩而辭助(自負自恃辭助不受傍人之助)一人
之力以圍强敵不杖衆多而專用身才必不
堪也故好勇危術也好與則無定分上之分
不定則下之望無止若多賦歛實府庫則與
民爲讎少取多與數未之有也故好與來怨

之道也仁智勇力人之美才也而莫足以治
天下由此觀之賢能之不足任也而道術之
可脩明矣聖人勝心(心者欲之所生也聖人止欲故勝其心而以百)
(姓爲心也)衆人勝欲(心欲之而能勝止也)君子行正氣小人
行邪氣内便於性外合於義循理而動不繫
於物者正氣也椎於滋味淫於聲色發於喜
怒不顧後患者邪氣也邪與正相傷欲與性
相害不可兩立一值一廢故聖人損欲而從
事於性目好色耳好聲口好味接而說之不
知利害嗜慾也食之不寧於體聽之不合於

道視而不便於性三宫交爭(三宫三關謂食視聽)以義
爲制者心也割痤疽非不痛也飲毒藥非不
苦也然而爲之者便於身也渴而飲水非不
快也飢而大飧非不瞻也然而弗爲者害於
性也此四者耳目鼻口不知所取去心爲之
制各得其所由是觀之欲之不可勝明矣凡
治身養性節寢處適飲食和喜怒便動靜内
在己者得而邪氣因而不生豈若憂瘕疵之
與痤疽之發而豫備之哉夫函牛之鼎沸而
蠅蚋弗敢入(函牛受一牛之鼎也)崑山之玉頊(崑山崑崙也贖)

(式也)而塵垢弗能污也聖人無去之心而心無
醜無取之美而美不失故祭祀思親不求福
饗賔脩敬不思德唯弗求者能有之(言不求而所求)
(至也)處尊位者以有公道而無私說故稱尊焉
不稱賢也有大地者以有常術而無鈐謀故
稱平焉不稱智也内無暴事以離怨於百姓
外無賢行以見忌於諸侯上下之禮襲而不
離而爲論者莫然不見所觀焉此所謂藏無
形者非藏無形孰能形(形形而言之筮見也)三代之所
道者因也故禹决江河因水也后稷播種樹

穀因地也湯武平暴亂因時也故天下可得
而不可取也(不可强取)霸王可受而不可求也在
智則人與之訟在力則人與之爭未有使人
無智者(言己不能使適國遇而無智也)有使人不能用其智
於己者(使人之智不能於己)未有使人無力者也有使
人不能施其力於己者也此兩者常在久見
故君賢不見諸侯不備不肖不見則百姓不
怨百姓不怨則民用可得諸侯弗備則天下
之時可承(若湯武承桀紂而起)事所與衆同也功所與
時成也聖人無焉故老子曰虎無所措其爪

兕無所措其角蓋謂此也鼓不滅於聲故能
有聲鏡不没於形故能有形金石有聲弗叩
弗鳴管蕭有音弗吹無聲聖人内藏不爲物
先倡事來而制物至而應飾其外者傷其内
失其情者害其神見其文者蔽其質無須臾
忘爲質者必困於性(常思爲質不修自然則性困也)百步之
中不忘其容者必累其形故羽翼美者傷骨
骸(鵠應一舉千里則形如塵芳以其翮美也)枝葉美者害根莖能
兩美者天下無之也天有明不憂民之晦也
百姓穿户鑿牖自取照焉地有財不憂民之

貧也百姓伐木芟草自取富焉至德道者若
丘山塊然不動行者以爲期也(行道之人指以爲期趨至)
直己而足物(己己山也言山特自生萬物以足百姓不爲百姓故生之)不
爲贛用之者爾不受其德故寧而能文天地
無予也故無奪也日月無德也故無怨也喜
得者必多怨喜予者必喜奪唯滅迹於無爲
而隨天地自然者唯能勝理(理事理情欲也勝理去之)而
爲受名名興則道行道行則人無位矣故譽
生則毁隨之善見則怨從之利則爲害始福
則爲禍先唯不求利者爲無害唯不求福者

爲無禍侯而求霸者必失其侯霸而求王者
必喪其霸故國以全爲常霸王其寄也身以
生爲常富貴其寄也能不以天下傷其國而
不以國害其身者焉可以託天下也(言不貪天下之)
(利故可以天下託也)不知道者釋其所已有而求其所
未得也苦心愁慮以行曲故福至則喜禍至
則怖神勞於謀智遽於事禍福萌生終身不
悔己之所生乃反愁人(禍福皆生於己非旁人也)不喜則
憂中未嘗平持無所監謂之狂生(時無所監所監者非)
(玄德故爲狂生)人主好仁則無功者賞有罪者釋好

刑則有功者廢無罪者誅及無好者誅而無
怨施而不德放準循繩身無與事若天若地
何不覆載故合而舍之者君也制而誅之者
法也民已受誅怨無所滅謂之道道勝則人
無事矣聖人無屈竒之服(屈短竒長也服之不中身之災也)
無瑰異之行服不視(其所服衆不觀視也)行不觀言不
議通而不華窮而不懾榮而不顯隱而不窮
異而不見怪容不與衆同無以名之此之謂
大通升降揖讓趨翔周遊不得已而爲也非
性所有於身情無符檢(情無符檢非所樂也)行所不得

已之事(揖讓者不得已而爲)而不解構耳豈加故焉哉
(豈故者遭時宜而制禮非故爲)故不得已而歌者不事爲悲
不得已而舞者不矜爲麗歌舞而不事爲悲
麗者皆無有根心者(中無根心强爲悲麗)善博者不欲
牟(博其棋不傷爲謀也)不恐不勝平心定意捉得其齊
(齊得其適)行由其理雖不必勝得籌必多何則勝
在於數不在於欲(欲勝也)駎者不貪最先(駎競驅也)
不恐獨後緩急調乎手御心調乎馬雖不能
必先哉馬力必盡矣何則先在於數而不在
於欲也是故滅欲則數勝棄智則道立矣賈

多端則貧工多技則窮心不一也故木之大
者害其條水之大者害其深有智而無術雖
鑽之不通(雖有智慧鑽之彌牢無術不能達也)有百枝而無一
道雖得之弗能守故詩曰淑人君子其儀一
也心如結也君子其結於一乎舜彈五絃之
琴(古琴五絃至周有七律增爲七絃也)而歌南風之詩(南風愷樂之風)
以治天下周公散臑不收於前(臑前肩之美也)鐘鼓
不解於縣以輔成王而海内平匹夫百畝一
守(百畝之田一夫一婦守也)不遑啓處(遑暇啓開)無所移之也
以一人兼聽天下日有餘而治不足使人爲

之也處尊位者如尸守官者如祝宰尸雖能
剥狗燒彘弗爲也弗能虧(尸不能治狗事不虧也)俎豆
之列次黍稷之先後雖知弗教也弗能無害
也不能祝者不可以爲祝無害於爲尸(無害者可)
(以爲尸也)不能御者不以爲僕無害於爲佐(佐君位也)
故位愈尊而身愈佚身愈大而事愈少譬如
張琴小絃雖急大絃必緩無爲者道之體也
執後者道之容也無爲制有爲術也執後之
制先數也放於術則强審於數則寧今與人
弁氏之璧未受者先也求而致之雖怨不逆

者後也三人同舍二人相爭爭者各自以爲
直不能相聽一人雖愚必從旁而决之非以
智不爭也兩人相鬪一羸在側(羸劣人也)助一人
則勝救一人則免闘者雖强必制一羸非以
勇也以不鬪也由此觀之後之制先靜之勝
躁數也倍道棄數以求苟遇變常易故以知
要庶遇則自非中則以爲候闇行繆改終身
不寤此之謂狂有滑則詘有福則羸有過則
悔有功則矜遂不知反此謂狂人員之中規
方之中矩行成獸(有謂古禮執羔麋鹿取其跪乳羣而不黨)止成

文(文謂威儀文采)可以將少而不可以將衆蓼菜成
行(蓼菜小皆有行列也)瓶甌有堤(堤瓶甌下安也)量粟而舂數
米而炊可以治家而不可以治國滌杯而食
洗爵而飲浣而後饋(饋進食也)可以養家老而不
可以饗三軍非易不可以治大非簡不可以
合衆大樂必易大禮必簡易故能天簡故能
地大樂無怨大禮不責四海之内莫不繫統
故能帝也心有憂者筐牀衽席弗能安也(衽柔)
(弱也)菰飯犓牛弗能甘也(菰凋胡也)琴瑟鳴竽弗能
樂也患解憂除然後食甘寢寧居安游樂由

是觀之性有以樂也死有以哀也今務益性
之所不能樂而以害性之所以樂故雖富有
天下貴爲天子而不免爲哀之人凡人之性
樂恬而憎憫(憫憂有所在也)樂佚而憎勞心常無欲
可謂恬矣形常無事可謂佚矣遊心於恬舍
形放佚以俟天命自樂於内無急於外雖天
下之大不足以易其一槩日月廋而無溉於
志(廋隱也溉灌也己自隱藏不以他欲灌其志也)故雖賤如貴雖貧
如富大道無形大仁無親大辯無聲大廉不
嗛大勇不矜五者無棄而幾鄉方矣(方道也庶幾鄉)

(於道)軍多令則亂酒多約則辯亂則降北辯則
相賊故始於都者常大於鄙始於樂者常大
於悲其作始簡者其終本必調今有美酒嘉
肴以相饗卑體婉辭以接之欲以合歡爭盈
爵之間(爵所以飲爭滿不滿之間)反生鬪鬪而相傷三族
結怨反其所憎此酒之敗也詩之失僻(詩者衰世)
(之風也故邪而以之正小人失其正則入於邪)樂之失刺(鄉飲酒之樂歌鹿鳴)
(鹿鳴之作君有酒肴不召其臣臣怨而刺上者非也)禮之失責(禮無往不復有)
(施於人則責之)徵音非無羽聲也羽音非無徵聲也
五音莫不有聲而以徵羽定名者以勝者也

(徵音之中有羽聲而以徵音名之者羽音徵以著言者也)故仁義智勇聖
人之所備有也然而皆立一名者(亡一名謂仁義智勇)
(兼以聖人之言)言其大者也陽氣起於東北盡於西
南隂氣起於西南盡於東北隂陽之始皆調
適相似日長其類以侵相遠(言陽氣自大寒日月長温以致)
(大熱與大寒相遠也)或熱焦沙或寒凝水故聖人謹愼
其所積水出於山而入於海稼生於野而藏
於廪見所始則知終矣席之先雚蕈(席之先所從生)
(出於雚與蕈葦也)樽之上玄樽(樽酒器所尊者玄水)俎之先生
魚(祭俎上肴以生魚也)豆之行泰羹(木豆謂之豆所盛大羹不調五味)

此皆不快於耳目不適於口腹而先王貴之
(貴之所祭宗廟)先本而後末聖人之接物千變萬軫
必有不化而應化者夫寒之與煖相反大寒
地坼水凝火弗爲衰其暑大熱鑠石流金火
弗爲益其烈寒暑之變無損益於己質有之
也(言人質不可變於火)聖常後而不先常應而不唱不
進而求不退而讓隨時三年時去我先去時
三年時在我後無去無就中立其所天道無
親唯德是與有道者不失時與人(失時失其時非失其)
(時以與人)無道者失於時而取人直己而待命之

去不可迎而反也要遮而求合時之去不可
追而援也故不曰我無以爲而天下遠不曰
我不欲而天下不至古之存己者樂德而忘
賤故名不動志(不以名移志也)樂道而忘貧故利不
動心名利充天下足以概志故兼而能樂靜
而能澹故其身治者可與言道矣自身以上
至於荒芒爾遠矣(身以上從己生以前至於荒芒荒芒上古時也故遠)
(矣)自死而天地無窮爾滔矣(從己身死之後至天地無窮滔)
(曼長也)以數雜之壽(雜匝也人生子從子至亥爲一匝)憂天下
之亂猶憂河水之少泣而益之也龜三千歲

(龜吐故納新故壽三千歲)浮游不過三日(浮游渠略也生三日死也)以
浮游而爲龜憂養生之具人必笑之矣故不
憂天下之亂而樂其身之治也可與言道矣
君子爲善不能使富必來不爲非而不能使
禍無至福之至也非其所求故不伐其功禍
之來也非其所生故不悔其行内修極(極中)而
横禍至者皆天也非人也故中心常恬漠累
積其德狗吠而不驚自信其情故知道者不
惑知命者不憂萬乘之主卒葬其骸於曠野
之中祀其鬼神於明堂之上(廟之中謂之明堂也)神貴

於形也(以人神在堂而形骸在野)故神制則形從(神制謂情也情)
(欲使不作也而形體從心以合)形勝則神窮(形勝謂人體躁動勝其精神神)
(窮而去也)聦明雖用必反諸神(聦明雖用於内以守明神安而身全)
謂之太沖(沖調也)
淮南鴻烈解卷之二十一





