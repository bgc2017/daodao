










淮南鴻烈解卷之二十七疲四
太尉祭酒臣許愼記上
泰族訓(泰言古今之道萬物之指族於一理明其所謂也)
天設日月列星辰調隂陽張四時日以暴之
夜以息之風以乾之雨露以濡之其生物也
莫見其所養而物長其殺物也莫見其所喪
而物亡此之謂神明聖人象之故其起福也
不見其所由而福起其除禍也不見其所以
而禍除遠之則邇延之則疏稽之弗得察之
不虛日計無筭歲計有餘夫濕之至也莫見

其形而炭已重矣風之至也莫見其象而木
已動矣日之行也不見其移騏驥倍日而馳
草木爲之靡縣㷭未轉(縣㷭邊候見虜舉㷭轉相受行道里最疾)
者而日在其前故天之且風草木未動而鳥
已翔矣(鳥巢居知風也)其且雨也隂曀未集而魚已
噞矣(魚潜居知雨矣)以隂陽之氣相動也故寒暑燥
濕以類相從聲響疾徐以音相應也故易曰
鳴鶴在隂其子和之高宗諒闇三年不言四
海之内寂然無聲一言聲然大動天下是以
天心呿唫者也故一動其本而百枝皆應若

春雨之灌萬物也渾然而流沛然而施無地
而不澍無物而不生故聖人者懷天心聲然
能動化天下者也故精誠感於内形氣動於
天則景星見黄龍下祥鳳至醴泉出嘉穀生
河不滿溢海不溶波故詩云懷柔百神及河
嶠岳逆天暴物則日月薄蝕五星失行四時
干乖晝㝠宵光山崩川涸冬雷夏霜詩曰正
月繁霜我心憂傷天之與人有以相通也故
國危亡而天文變世惑亂而虹蜺見萬物有
以相連精祲有以相蕩也(精祲氣之侵入者也)故神明

之事不可以智巧爲也不可以筋力致也天
地所包隂陽所嘔雨露所以濡生萬物瑶碧
玉珠翡翠玳瑁文彩明朗潤澤若濡摩而不
玩久而不渝奚仲不能旅(旅部旅也)魯般不能造
此之謂大巧宋人有以象爲其君爲楮葉者
(象象牙也)三年而成莖柯豪芒鋒殺顔澤亂之楮
華之中而不可知也列子曰使天地三年而
成一葉則萬物之有葉者寡矣夫天地之施
化也嘔之而生吹之而落豈此契契哉故凡
可度者小也可數者少也至大非度之所能

及也至衆非數之所能領也故九州不可頃
畝也八極不可道里也大山不可丈尺也江
海不可斗斛也故大人者與天地合德日月
合明鬼神合靈與四時合信故聖人懷天氣
抱天心執中含和不下廟堂而衍四海變習
易俗民化而遷善若性諸己能以神化也詩
云神之聽之終和且平夫鬼神視之無形聽
之無聲然而郊天望山川禱祠而求福雩兊
而請雨(兊說也)卜筮而决事詩云神之格思不
可度思矧可射思此之謂也天致其高地致

其厚月照其夜日照其晝隂陽化列星期非
有道而物自然故隂陽四時非生萬物也雨
露時降非養草木也神明接隂陽和而萬物
生矣故高山深林非爲虎豹也大木茂枝非
爲飛鳥也流源千里淵深百仞非爲蛟龍也
致其高崇成其廣大山居木棲巢枝穴藏水
潛陸行各得其所寧焉夫大生小多生少天
之道也故丘阜不能生雲雨滎水不能生魚
鼈者小也牛馬之氣蒸生蟣虱蟣虱之氣蒸
不能生牛馬故化生於外非生於内也夫蛟

龍伏寢於淵而卵割於陵(蛟龍鼈屬也乳於陵而伏於淵其卵)
(自孕也)騰蛇雄鳴於上風雌鳴於下風而化成
形精之至也故聖人養心莫善於誠至誠而
能動化矣今夫道者藏精於内棲神於心靜
漠恬淡訟謬胷中(訟容也繆靜也)邪氣無所留滯四
枝節族毛蒸理泄則機樞調利百脉九竅莫
不順比其所居神者得其位也豈節柎而毛
脩之哉聖主在上廓然無形寂然無聲官府
若無事朝廷若無人無隱士無軼民無勞役
無冤刑四海之内莫不仰上之德象主之指

夷狄之國重譯而至非户辨而家說之也椎
其誠心施之天下而已矣詩曰惠此中國以
綏四方内順而外寧矣大王亶父處邠狄人
攻之杖策而去百姓携幼扶老負釜甑踰梁
山而國乎岐周非令之所能召也秦穆公爲
野人食駿馬肉之傷也飲之美酒韓之戰以
其死力報非劵之所責也(券契也)密子治亶父
巫馬期往觀化焉見夜漁者得小即釋之非
刑之所能禁也孔子爲魯司寇道不拾遺市
買不豫賈田漁皆讓長(長分别長者得多)而斑白不

戴負(斑白頭有白髮)非法之所能致也夫矢之所以
射遠貫牢者弩力也其所以中的剖微者正
心也賞善罰暴者政令也其所以能行者精
誠也故弩雖强不能獨中令雖明不能獨行
必自精氣所以與之施道故攄道以被民而
民弗從者誠心弗施也天地四時非生萬物
也神明接隂陽和而萬物生之聖人之治天
下非易民性也拊循其所有而滌蕩之故因
則大化則細矣(能循則必大也化而欲作則小矣)禹鑿龍門
闢伊闕决江濬河東注之海因水之流也后

稷墾草發菑糞土樹穀使五種各得其宜因
地之勢也湯武革車三百乘甲卒三千人討
暴亂制夏商因民之欲也故能因則無敵於
天下矣夫物有以自然而後人事有治也故
良匠不能斲金巧冶不能鑠木金之勢不可
斲而木之性不可鑠也埏埴而爲器窬木而
爲舟鑠鐵而爲刃鑄金而爲鍾因其可也駕
馬服牛令雞司夜令狗守門因其然也民有
好色之性故有大婚之禮有飲食之性故有
大饗之誼有喜樂之性故有鍾鼓莞絃之音

有悲哀之性故有衰絰哭踊之節故先王之
制法也因民之所好而爲之節文者也因其
好色而制婚姻之禮故男女有别因其喜音
而正雅頌之聲故風俗不流因其寧家室樂
妻子教之以順故父子有親因其喜朋友而
教之以悌故長幼有序然後脩朝聘以明貴
賤饗飲習射以明長幼時搜振旅以習用兵
也(搜簡車馬也出曰治兵入曰振拃也)入學庠序以脩人倫此
皆人之所有於性而聖人之所匠成也故其
性不可教訓有其性無其養不能遵道繭之

性爲絲然非得工女煑以熱湯而抽其統紀
則不能成絲卵之化爲雛非慈雌嘔煖覆伏
累日積久則不能爲雛人之性有仁義之資
非聖王爲之法度而教導之則不可使鄉方
故先王之教也因其所喜以勸善因其所惡
以禁姦故刑罰不用而威行如流政令約省
而化燿如神故因其性則天下聽從拂其性
則法縣而不用昔者五帝三王之蒞政施教
必用參五何謂參五仰取象於天俯取度於
地中取法於人乃立眀堂之朝行明堂之令

(明堂布令之宫有十二月之政令也)以調隂陽之氣而和四時
之節以辟疾病之菑俯視地理以制度量察
陵陸水澤肥墽高下之宜立事生財以除饑
寒之患中考乎人德以制禮樂行仁義之道
以治人倫而除暴亂之禍乃澄列金木水火
土之性(澄清也)故立父子之親而成家别清濁
五音六律相生之數以立君臣之義而成國
察四時季孟之序以立長幼之禮而成官此
之謂參制君臣之義父子之親夫婦之辨長
幼之序朋友之際此之謂五乃裂地而州之

分職而治之築城而居之割宅而異之分財
而衣食之立大學而教誨之夙興夜寐而勞
力之此治之紀綱也然得其人則舉失其人
則廢堯治天下政教平德潤洽在七十載乃
求所屬天下之統令四岳揚側陋四岳舉舜
而薦之堯堯乃妻以二女以觀其内(二女娥皇女英)
任以百官以觀其外既入大麓烈風雷雨而
不迷(林屬於山曰麓堯使舜入林麓去遭大風雨不迷也)乃屬以九子
(堯有九男)贈以昭華之玉(昭華玉名)而傳天下焉以爲
雖有法度而朱弗能統也(朱堯子也)夫物未嘗有

張而不弛成而不毁者也唯聖人能盛而不
衰盈而不虧神農之初作琴也以歸神及其
淫也反其天心夔之初作樂也(夔堯典樂臣也)皆合
六律而調五音以通八風及其衰也以沉湎
淫康不顧政治至於滅亡蒼頡之初作書以
辯治百官領理萬事愚者得以不忘智者得
以志遠至其衰也爲姦刻僞書以解有罪以
殺不辜湯之初作囿也以奉宗廟鮮犞之具
(生肉爲鮮乾肉爲犞)簡士卒習射御以戒不虞及至其
衰也馳騁獵射以奪民時罷民之力堯之舉

禹契后稷臯陶政教平姦宄息獄訟止而衣
食足賢者勸善而不肖者懷其德及至其末
朋黨比周各椎其興廢公趍私外内相椎舉
姦人在朝而賢者隱處故易之失也卦書之
失也敷樂之失也淫詩之失也辟禮之失也
責春秋之失也刺天地之道極則反盈則損
五色雖朗有時而渝茂木豐草有時而落物
有降殺不得自若故聖人事窮而更爲法弊
而改制非樂變古易常也將以救敗扶衰黜
淫濟非以調天地之氣順萬物之宜也聖人

天覆地載日月照隂陽調四時化萬物不同
無故無新無疏無親故能法天天不一時地
不一利人不一事是以緒業不得不多端趍
行不得不殊方五行異氣而皆適調六藝異
科而皆同道温惠柔良者詩之風也淳龐敦
厚者書之教也清明條達者易之義也恭儉
尊讓者禮之爲也寬裕簡易者樂之化也刺
幾辯義者春秋之靡也故易之失鬼(易以氣定吉凶)
(故鬼也)樂之失淫(樂變至於鄭聲淫也)詩之失愚(詩人怒怒近愚)
(也)書之失拘(書有典謨之制拘以法也)禮之失忮(禮尊尊卑卑尊)

(不下卑故忮也)春秋之失訾(春秋貶絶不避王人書人之過相訾也)六
者聖人兼用而財制之失本則亂得本則治
其美在調其失在權水火金木土穀異物而
皆任規矩權衡準繩異形而皆施丹青膠漆
不同而皆用各有所適物各有宜輪員輿方
轅從衡横勢施便也驂欲馳服欲步(驂騑服車中馬)
也帶不猒新鉤不猒故處地宜也關睢興於
鳥而君子美之爲其雌雄之不乖居也鹿鳴
興於獸君子大之取其見食而相呼也泓之
戰軍敗君獲(宋襄公與楚戰於泓楚人敗之襄公獲也)而春秋大

之取其不鼓不成列也宋伯姬坐燒而死(伯姬)
(宋共公夫人夜失火待傅母不至不下堂而及火死之也)春秋大之取其
不踰禮而行也成功立事豈足多哉方指所
言而取一槩焉爾王喬赤松去塵埃之間離
群慝之紛(慝惡也)吸隂陽之和食天地之精呼
而出故吸而入新𨁻虛輕舉乘雲遊霧可謂
養性矣而未可謂孝子也周公誅管叔蔡叔
以平國弭亂可謂忠臣也而未可謂弟也湯
放桀武王誅紂以爲天下去殘除賊可謂惠
君而未可謂忠臣矣樂羊攻中山未能下中

山烹其子而食之以示威可謂良將而未可
謂慈父也故可乎可而不可乎不可不可乎
不可而可乎可舜許由異行而皆聖伊尹伯
夷異道而皆仁箕子比干異趍而皆賢故用
兵者或輕或重或貪或廉此四者相反而不
可一無也輕者欲發重者欲止貪者欲取廉
者不利非其有故勇者可貪進鬪而不可令
持牢重者可令埴固而不可令淩敵貪者可
令進取而不可令守職廉者可令守分而不
可令進取信者可令持約而不可令應變五

者相反聖人兼用而財使之夫天地不包一
物隂陽不生一類海不讓水潦以成其大山
不讓土石以成其高夫守一隅而遺萬方取
一物而棄其餘則所得者鮮而所治者淺矣
治大者道不可以小地廣者制不可以狹位
高者事不可煩民衆者教不可以苟夫事碎
難治也法煩難行也求多難贍也寸而度之
至丈必差銖而稱之至石必過石秤丈量徑
而寡失簡絲數米煩而不察(言事當因大法如簡閱絲數米)
(則煩而無功也)故大較易爲智曲辯難爲慧故無益

於治而有益於煩者聖人不爲無益於用而
有益於費者智者弗行也故功不猒約事不
猒省求不猒寡功約易成也事省易治也求
寡易贍也衆易之於以任人易矣孔子曰小
辯破言小利破義小義破道小見不達必簡
河以逶蛇故能遠山以陵遲故能高隂陽無
爲故能和道以優遊故能化夫徹於一事察
於一辭審於一枝可以曲說而未可廣應也
蓼菜成行甂甌有𦳚秤薪而爨數米而炊可
以治小而未可以治大也員中規方中矩動

成獸止成文可以愉舞而不可以陳軍滌盃
而食洗爵而飲盥而後饋可以養少而不可
以養饗衆今夫祭者屠割烹殺剥狗燒豕調
平五味者庖也陳簠簋(器方中者爲簠圓中者爲簋也)列樽
俎設籩豆者祝也齊明盛服淵默而不言神
之所依者尸也宰祝雖不能尸不越樽俎而
代之故張瑟者小絃急而大絃緩立事者賤
者勞而貴者逸舜爲天子彈五絃之琴謌南
風之詩而天下治周公肴臑不收於前鍾鼓
不解於懸而四夷服趙政晝决獄而夜理書

(趙政秦始皇帝)御史冠蓋接於郡縣覆稽趍留戍五
嶺以備越築脩城以守胡然姦邪萌生盜賊
群居事愈煩而亂愈生故法者治之具也而
非所以爲治也而猶弓矢中之具而非所以
中也黄帝曰芒芒昧昧因天之威與元同氣
故同氣者帝同義者王同力者霸無一焉者
亡故人主有伐國之志邑犬群嘷(伐國逆天之行則時)
(必有大禍)雄雞夜鳴庫兵動而戎馬驚(戎馬兵馬也雞夜鳴)
(而兵馬起氣之感動也)今日解怨偃兵家老甘卧巷無
聚人妖菑不生非法之應也精氣之動也故

不言而信不施而仁不怒而威是以天心動
化者也施而仁言而信怒而威是以精誠感
之者也施而不仁言而不信怒而不威是以
外貌爲之者也故有道以統之法雖少足以
化矣無道以行之法雖衆足以亂矣治身太
上養神其次養形治國太上養化其次正法
神清志平百節皆寧養性之本也肥肌膚充
腸腹供嗜欲養生之末也民交讓爭處卑委
利爭受寡力事爭就勞日化上遷善而不知
其所以然此治之上也利賞而勸善畏刑而

不爲非法令正於上而百姓服於下此治之
末也上世養本而下世事末此太平之所以
不起也夫欲治之主不世出而可與興治之
臣不萬一以萬一求不世出此所以千歲不
一會也水之性淖以清窮谷之汙生以青苔
(青苔水垢也)不治其性也掘其所流而深之茨其
所决而高之(茨積土塤滿也)使得循勢而行乘衰而
流(衰下也)雖有腐髊流漸弗能汙也(腐髊骨也漸水也)
其性非異也通之與不通也風俗猶此也誠
决其善志防其邪心啓其善道塞其姦路與

同出一道則民性可善而風俗可美也所以
貴扁鵲者非貴其隨病而調藥貴其擪息脉
血知病之所從生也(言人之喘息脉之病可知)所以貴聖
人者非貴隨罪而鑒刑也貴其知亂之所由
起也若不脩其風俗而縱之淫辟乃隨之以
刑繩之法法雖殘賊天下弗能禁也禹以夏
王桀以夏亡湯以殷王紂以殷亡非法度不
存也紀綱不張風俗壞也三代之法不亡而
世不治者無三代之智也六律具存而莫能
聽者無師曠之耳也故法雖在必待聖而後

治律雖具必待耳而後聽故國之所以存者
非以有法也以有賢人也其所士者非以無
法也以無聖人也晋獻公欲伐虞宫之竒存
焉爲之寢不安席食不甘味而不敢加兵焉
賂以寳玉駿馬宫之竒諫而不聽言而不用
越彊而去荀息伐之兵不血刃抱寳牽馬而
去故守不待渠壍而固攻不待衝降而拔得
賢之與失賢也故臧武仲以其智存魯而天
下莫能亡也璩伯玉以其仁寧衛而天下莫
能危也易曰豐其屋蔀其家窺其户闃其無

人無人者非無衆庶也言無聖人以統理之
也民無廉恥不可治也非脩禮義廉恥不立
民不知禮義法弗能正也非崇善廢醜而向
禮義無法不可以爲治也不知禮義不可以
行法法能殺不孝者而不能使人爲孔魯之
行法能刑竊盜者而不能使人爲伯夷之廉
孔子弟子七十養徒三千人皆入孝出悌言
爲文章行爲儀表教之所成也墨子服役者
百八十人皆可使赴火蹈刃死不還踵化之
所致也夫刻肌膚鑱皮革被創流血至難也

然越爲之以求榮也(越人以篾刺皮爲龍文所以爲尊榮之也)聖
王在上明好惡以示之經誹譽以尊之親賢
而進之賤不肖而退之無被創流血之苦而
有高世尊顯之名民孰不從古者法設而不
犯刑錯而不用非可刑而不刑也百工維時
庶績咸熙禮義脩而任賢得也故舉天下之
高以爲三公一國之高以爲九卿一縣之高
以爲二十七大夫一鄉之高以爲八十一元
士故知過萬人者謂之英千人者謂之俊百
人者謂之豪十人者謂之傑明於天道察於

地理通於人情大足以容衆德足以懷遠信
足以一異知足以知變者人之英也德足以
教化行足以隱義仁足以得衆明足以照下
者人之俊也行足以爲儀表知足以决嫌疑
廉可以分財信可使守約作事可法出言可
道者人之豪也守職而不廢處義而不比見
難不苟免見利不苟得者人之傑也英俊豪
傑各以小大之材處其位得其宜由本流末
以重制輕上唱而民和上動而下隨四海之
内一心同歸背貪鄙而向義理其於化民也

若風之摇草木無之而不靡今使愚教之使
不肖臨賢雖嚴刑罰民弗從也小不能制大
弱不能使强也故聖主者舉賢以立功不肖
主舉其所與同文王舉太公望召公奭而王
桓公任管仲隰朋而霸此舉賢以立功也夫
差用太宰嚭而滅秦任李斯趙高而亡此舉
所與同故觀其所舉而治亂可見也察其黨
與而賢不肖可論也夫聖人之屈者以求伸
也枉者以求直也故雖出邪辟之道行幽昩
之塗將欲以直大道成大功猶出林之中不

得直道拯溺之人不得不濡足也伊尹憂天
下之不治調和五味負鼎俎而行(伊尹七十說湯而不)
(用於是負鼎俎調五味僅然後得用)五就桀五就湯將欲以濁
爲清以危爲寧也周公股肱周室輔翼成王
管叔蔡叔奉公子禄父而欲爲亂周公誅之
以定天下縁不得已也管子憂周室之卑諸
侯之力征夷狄伐中國民不得寧處故蒙耻
辱而不死將欲以憂夷狄之患平夷狄之亂
也孔子欲行王道東西南北七十說而無所
偶故因衛夫人彌子瑕而欲通其道(衛夫人衛靈公)

(夫人南子也彌子瑕衛之嬖臣)此皆欲平險除穢由㝠㝠至
炤炤動於權而統於善者也夫觀逐者於其
反也而觀行者於其終也故舜放弟周公殺
兄猶之爲仁也文公樹米(文公晋文公也樹米而欲生之)曾
子架羊(架連架所以備知也)猶之爲知也當今之世醜
必託善以自爲解邪必蒙正以自爲辟遊不
論國仕不擇官行不辟汙曰伊尹之道也分
别爭財親戚兄弟搆怨骨肉相賊曰周公之
義也行無廉耻辱而不死曰管子之趍也行
貨賂趣勢門立私廢公比周而取容曰孔子

之術也此使君子小人紛然殽亂莫知其是
非者也故百川並流不注海者不爲川谷趣
行踳馳不歸善者不爲君子故善言歸乎可
行善行歸乎仁義田子方段干木輕爵禄而
重其身不以欲傷生不以利累形李克竭股
肱之力領理百官輯穆萬民使其君生無廢
事死無遺憂此異行而歸於善者(田子方段干木李克)
(皆魏文候臣故皆歸於善)張儀蘇秦家無常居身無定君
約從衡之事爲傾覆之謀濁亂天下橈滑諸
候使百姓不遑啓居或從或横或合衆弱或

輔富强此異行而歸於醜者也故君子之過
也猶日月之蝕何害於明小人之可也猶狗
之晝吠鴟之夜見何益於善夫知者不妄發
擇善而爲之計義而行之故事成而功足賴
也身死而名足稱也雖有知能必以仁義爲
之本然後可立也知能踳馳百事並行聖人
一以仁義爲之準繩中之者謂之君子弗中
者謂之小人君子雖死亡其名不滅小人雖
得勢其罪不除使人左據天下之圖而右吻
喉愚者不爲也身貴於天下也死君親之難

視死若歸義重於身也天下大利也比之身
則小身所重也比之義則輕義所全也詩曰
愷悌君子求福不回言以信義爲準繩也欲
成霸王之業者必得勝者也能得勝必强者
也能强者必用人力者也能用人力者必得
人心者也能得人心者必自得者也故心者
身之本也身者國之本也未有得己而失人
者也未有失己而得人者也故爲治之本務
在寧民寧民之本在於足用足用之本在於
勿奪時勿奪時之本在於省事省事之本在

於節用節用之本在於反性未有能摇其本
而靜其末濁其源而清其流者也故知性之
情者不務性之所無以爲知命之情者不憂
命之所無奈何故不高宫室者非愛木也不
大鐘鼎者非愛金也直行性命之情而制度
可以爲萬民儀令目悅五色口嚼滋味耳淫
五聲七竅交爭以害其性日引邪欲而澆其
身夫調身弗能治奈天下何故曰養得其節
則養民得其心矣所謂有天下者非謂其履
勢位受傳籍稱尊號也言運天下之力而得

天下之心紂之地左東海右流沙前交趾後
幽都師起容關至浦水士億有餘萬然皆倒
矢而射傍戟而戰主左操黄鉞右執白旄以
麾之則瓦解而走遂土崩而下紂有南面之
名而無一人之德此失天下也故桀紂不爲
王湯武不爲放周處酆鎬之地方不過百里
而誓紂牧之野入據殷國朝成湯之廟表商
容之閭封比干之墓解箕子之囚乃折抱毁
鼓偃五兵縱牛馬挺笏而朝天下百姓謌謳
而樂之諸侯執禽而朝之得民心也闔閭伐

楚五戰入郢燒高府之粟破九龍之鐘(楚爲九龍)
(之簴以縣鐘也)鞭荆平王之墓(荆平王殺子胥之父故鞭其墓以復讎)
舍昭王之宫(吴之入楚君舍乎君室大夫舍大夫室也)昭王奔隨
百姓父兄携幼扶老而隨之乃相率而爲致
勇之寇皆方面奮臂而爲之闘當此之時無
將卒以行列之各致其死却吴兵復楚地靈
王作章華之臺(靈王楚君)發乾谿之役(靈王伐徐以恐吴次)
(於乾谿也)外内搔動百姓罷弊弃疾乘民之怨而
立公子之比(弃疾皆靈王之兄弟)百姓放臂而去之餓
於乾谿食莽飲水(莽草)枕塊而死楚國山川不

變土地不易民性不殊昭王則相率而殉之
靈王則倍畔而去之得民之與失民也故天
子得道守在四夷天子失道守在諸侯諸侯
得道守在四鄰諸侯失道守在四境故湯處
亳七十里文王處酆百里皆令行禁止於天
下周之衰也戎伐凡伯于楚丘以歸(凡伯周大夫使)
(於魯而戎伐之楚丘)故得道則以百里之地令於諸侯
失道則以天下之大畏於冀州故曰無恃其
不吾奪也恃吾不可奪行可奪之道而非篡
弑之行無益於恃天下矣凡人之所以生者

衣與食也今囚之㝠室之中雖養之以芻豢
衣之以綺繡不能樂也以目之無見耳之無
聞穿隙穴見雨零則快然而嘆之况開户發
牖從㝠㝠見炤炤乎從㝠㝠猶尚肆然而喜
又況出室坐堂見日月光見日月光曠然而
樂又況登太山履石封以望八荒視天都若
蓋江河若帶又況萬物在其間者乎其爲樂
豈不大哉且聾者耳形具而無能聞也盲者
目形存而無能見也夫言者所以通己於人
也聞者所以通人於己也瘖者不言聾者不

聞既瘖且聲人道不通故有瘖聾之病者雖
破家求醫不顧其費豈獨形骸有瘖聾哉心
志亦有之夫指之拘也莫不事申也心之塞
也莫知務通也不明於類也夫觀六藝之廣
崇窮道德之淵深達乎無上至乎無下運乎
無極翔乎無形廣於四海崇於太山富於江
河曠然而通昭然而明天地之間無所繫戾
其所以監觀豈不大哉人之所知者淺而物
變無窮曩不知而今知之非知益多也問學
之所加也夫物常見則識之嘗爲則能之故

因其患則造其備犯其難則得其便夫以一
世之壽而觀千歲之知今古之論雖未嘗更
也其道理素具可不謂有術乎人欲知高下
而不能教之用管準則說欲知輕重而無以
予之權衡則喜欲知遠近而不能教之以金
目則射快(金目深目所以望遠近射準也)又況知應無方而
不窮哉犯大難而不懾見煩繆而不惑晏然
自得其爲樂也豈直一說之快哉夫道有形
者皆生焉其爲親亦戚矣享穀食氣者皆受
焉其爲君亦患矣諸有智者皆學焉其爲師

亦傳矣射者數發不中人教之以儀則喜矣
又況生儀者乎人莫不知學之有益於己也
然而不能者嬉戲害人也人皆多以無用害
有用故知不博而日不足以鑿觀池之力耕
則田野必辟矣以積土山之高脩隄防則水
用必足矣以食狗馬鴻鴈之費養士則名譽
必榮矣以弋獵博弈之日誦詩讀書聞識必
博矣故不學之與學也猶瘖聾之比於人也
凡學者能明於天下之分通於治亂之本澄
心清意以存之見其終始可謂知略矣天之

所爲禽獸草木人之所爲禮節制度搆而爲
宫室制而爲舟輿是也治之所以爲本者仁
義也所以爲末者法度也凡人之所以事生
者本也其所以事死者末也本末一體也其
兩愛之一性也先本後末謂之君子以末害
本謂之小人君子與小人之性非異也所在
先後而已矣草木洪者爲本而殺者爲末禽
獸之性大者爲首而小者爲尾末大於本則
折尾大於要則不掉矣故食其口而百節肥
灌其本而枝葉美天地之性也天地之生物

也有本末其養物也有先後人之於治也豈
得無終始哉故仁義者治之本也今不知事
脩其本而務治其末是釋其根而灌其枝也
且法之生也以輔仁義今重法而棄義是貴
其冠履而忘其頭足也故仁義者爲厚基者
也不益其厚而張其廣者毁不廣其基而增
其高者覆趙政不增其德而累其高故滅知
伯不行仁義而務廣地故亡其國語曰不大
其棟不能任重重莫若德國主之有民也猶
城之有基木之有根根深則本固基美則上

寧五帝三王之道天下之綱紀治之儀表也
今商鞅之啓塞(啓之以利塞之以禁商鞅之術也)申子之三
符(申不害治韓有三符驗之術也)韓非之孤憤(韓非說孤生之憤志)張
儀蘇秦之從衡(蘇秦合六國爲從張儀說爲衡)皆掇取之權
一切之術也非治之大本事之恒常可博内
而世傳者也子囊北而全楚北不可以爲庸
(子囊楚大夫也北逐走庸常也)弦高誕而存鄭誕不可以爲
常今夫雅頌之聲皆發於詞本於情故君臣
以睦父子以親故韶夏之樂也聲浸乎金石
潤乎草木今取怨思之聲之施於弦管聞其

音者不淫則悲淫則亂男女之辯悲則感怨
思之氣豈所謂樂哉趙王遷流於房陵(秦滅趙王)
(遷之漢中房陵也)思故鄉作爲山水之嘔(山水之嘔謌曲)聞
者莫不殞涕荆軻西刺秦王(荆軻燕人太子丹之客也丹怨)
(秦王故遣軻刺之也)高漸離宋意爲擊筑而謌於易水
之上(高漸離宋意皆太子丹之客也築曲二十一弦易水燕之南水也)聞者
莫不瞋目裂眥髮植穿冠因以此聲爲樂而
入宗廟豈古之所謂樂哉故弁冕輅輿可服
而不可好也(弁冕冠也)大羹之和可食而不可嗜
也(大羹不和五味)朱絃漏越(朱弦練絲漏穿越琴瑟兩頭也)一唱而

三嘆可聽而不可快也故無聲者正其可聽
者也其無味者正其足味者也吠聲清於耳
兼味快於口非其貴也故事不本於道德者
不可以爲儀言不合乎先王者不可以爲道
音不調乎雅頌者不可以爲樂故五子之言
(五子謂商鞅申子韓非蘇秦張儀也)所以便說掇取也非天下
之通義也聖王之設政施教也必察其終始
其縣法立儀必原其本末不苟以一事備一
物而已矣見其造而思其功觀其源而知其
流故博施而不竭彌久而不垢夫水出於山

而入於海稼生於田而藏於倉聖人見其所
生則知其所歸矣故舜深藏黄金於斬巖之
山所以塞貪鄙之心也儀狄爲酒禹飲而甘
之遂䟽儀狄而絶嗜酒所以遏流湎之行也
師延爲平公鼓朝謌北鄙之音(衛靈公宿於濮水之上聞)
(琴音召師涓而寫之蓋師延所爲紂作朝謌北鄙之音也)師曠曰此亡國
之樂也(靈公進新聲平公平公以問師曠師曠曰紂子師延作靡靡之樂紂亡師)
(延東走自投濮水而死得此音必於濮上也)大息而撫之所以防
淫辟之風也故民知書而德衰知數而厚衰
知券契而信衰知械機而空衰也(實質也)巧詐

藏於胸中則純白不備而神德不全矣琴不
鳴而二十五絃各以其聲應軸不運而三十
輻各以其力疾絃有緩急小大然後成曲車
有勞軼動靜而後能致遠使有聲者乃無聲
者也能致千里者乃不動者也故上下異道
則治同道則亂位高而道大者從事大而道
小者凶故小快害義小慧害道小辯害治苛
削傷德大政不險故民易道至治寬裕故下
不相賊至中復素故民無匿情商鞅爲秦立
相坐之法(相坐之法一家有罪三家坐之)而百姓怨矣吴起

爲楚減爵禄之令(減爵者收減群臣之爵禄)而功臣畔商
鞅之立法也吴起之用兵也天下之善者也
然商鞅以法亡秦察於刀筆之跡而不知治
亂之本也吴起以兵弱楚習於行陳之事而
不知廟戰之權也晋獻公之伐驪得其女非
不善也然而史蘇歎之(晋獻公得驪姬使史蘇占之史蘇曰俠以)
(御骨齒牙爲禍也)見其四世之被禍也吴王夫差破
齊艾陵勝晋黄池非不捷也(軍之所獲爲捷)而子胥
憂之見其必擒於越也小白奔莒(小白齊桓公也)重
耳奔曹非不困也而鮑叔咎犯隨而輔之知

其可與至於霸也句踐棲於會稽修政不殆
謨慮不休知禍之爲福也襄子再勝而有憂
色(趙襄子再勝謂伐狄勝二邑也)畏福之爲禍也故齊桓公
亡汶陽之田而霸(魯莊公使曹子劫桓公取汶陽之田桓公不背信諸)
(侯朝之也)知伯兼三晋之地而亡聖人見禍福於
重閉之内而慮患於九拂之外者也(九拂九曲是晋)
(投拂不見處也)螈蠶一歲再收(螈再也)非不利也然而
王法禁之者爲其殘桑也離先稻熟而農夫
耨之(稻米隨而生者爲離與稻相似耨之爲其少實)不以小利傷大
穫也家老異飯而食殊器而享子婦跣而上

堂跪而斟羹非不費也然而不可省者爲其
害義也待媒而結言聘納而取婦初絻而親
迎非不煩也然而不可易者所以防淫也使
民居處相司有罪相覺於以舉姦非不掇也
然而傷和睦之心而構仇讎之怨故事有鑿
一孔而生百隟樹一物而生萬業者所鑿不
足以爲便而所開足以爲敗所樹不足以爲
利而所生足以爲濊愚者或於小利而忘其
大害昌羊去蚤虱而人弗庠者爲其來蛉窮
也貍執鼠而不可脫於庭者爲搏鷄也故事

有利於小而害於大得於此而亡於彼者故
行棋者或食兩而路窮(行棋謂大博也)或予踦而取
勝(予踦子對家行一棋也)偷利不可以爲行而知術可
以爲法故仁知人材之美者也所謂仁者愛
人也所謂知者知人也愛人則無虐刑矣知
人則無亂政矣治由文理則無悖謬之事矣
刑不侵濫則無暴虐之行矣上無煩亂之治
下無怨望之心則百殘除而中和作矣此三
代之所昌故書曰能哲且惠黎民懷之何憂
讙兜何遷有苗(讙兜有苗舜所放佞也)知伯有五過人

之材(知伯美鬚長大一材也射御足力二材也材藝畢給三材也功文辯慧四材也)
(强毅果敢五材也)而不免於身死人手者不愛人也
齊王建有三過人之巧(力能引强走先馳馬超能越高)而身
虜於秦者不知賢也(二君任用后勝之記不用淳于越之言也)故
仁莫大於愛人知莫大於知人二者不立雖
察慧捷巧劬禄疾力不免於亂也



淮南鴻烈解卷之二十七
