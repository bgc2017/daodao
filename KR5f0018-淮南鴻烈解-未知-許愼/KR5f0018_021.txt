










淮南鴻烈解卷之二十神六
太尉祭酒臣許愼記上
氾論訓下
徐偃王被服慈惠身行仁義陸地之朝者三
十二國然而身死國亡子孫無類(偃王於衰亂之世修)
(行仁義不設武備楚王滅之故身死國亡也七諫篇曰荆文誤而徐亡是也)大夫
種輔翼越王句踐而爲之報怨雪恥擒夫差
之身開地數千里然而身伏屬鏤而死(句踐奮計)
(報怨於吴王夫差獲千里之地而越王終已疑之賜其屬鏤以死也屬鏤利劍也一曰長)
(劍摽施鹿盧鋒曳地屬録而行之也)此皆達於治亂之機(機要也)

而未知全性之具者故萇弘知天道而不知
人事蘇秦知權謀而不知禍福徐偃王知仁
義而不知時大夫種知忠而不知謀(不自知爲身謀)
聖人則不然論世而爲之事權事而爲之謀
是以舒之天下而不窕内之尋常而不塞(不窕)
(在大能大也八尺曰尋倍尋曰常在小能小不塞急也)使天下荒亂禮
義絶綱紀廢彊弱相乘力征相攘臣主無差
貴賤無序甲胃生蟣虱(乘加也攘平除生機虱不離體也)燕
雀處帷幄(幄幕也處猶巢也)而兵不休息而乃始服
屬臾之貌(謹也)恭儉之禮則必滅抑而不能興

矣天下安寧政教和平百姓肅睦上下相親
而乃始立氣矜(矜自大也)奮勇力則必不免於有
司之法矣是故聖人者能隂能陽能弱能彊
隨時而動靜因資而立功物動而知其反事
萌而察其變化則爲之象運則爲之應是以
終身行而無所困故事有可行而不可言者
有可戰而不可行者有易爲而難成者有難
成而易敗者所謂可行而不可言者趨舍也
可言而不可行者僞詐也易爲而難成者事
也難成而易敗者名也此四策者聖人之所

獨見而留意也誳寸而伸尺聖人爲之(寸小尺大)
小枉而大直君子行之(枉曲也直直其道也)周公有殺
弟之累(誅管蔡也)齋桓有爭國之名(自莒先入殺子糺也)然
而周公以義補缺(謂翼成王以致太平七年歸政北面爲臣故曰以義)
(補缺也)桓公以功滅醜(立九合一匡之功以滅爭國之惡)而皆
爲賢今以人之小過揜其大美則天下無聖
王賢相矣故目中有疵不害於視不可灼也
(疵贅灼燃)喉中有病無害於息不可鑿也(鑿穿)河上
之丘冢不可勝數猶之爲易也(言河上本非丘壟之處有)
(易之地猶多以大言之也以諭萬事多覆於少)水激興波高下相臨

差以尋常猶之爲平(雖有激波猶以爲平平者多也猶橘柚冬生人)
(曰冬死者衆也薺麥夏死人曰夏生生者多也)昔者曹子爲魯將兵
三戰不勝亡地千里使曹子計不顧後足不
旋踵刎剄於陳中則終身爲破軍擒將矣然
而曹子不羞其敗恥死而無功柯之盟榆三
尺之刃造桓公之胷三戰所亡一朝而反之
勇聞于天下功立於魯國(復汶陽之田也)管仲輔公
子糺而不能遂(遂成)不可謂智遁逃奔走不死
其難(不死子糺之難也)不可謂勇束縛桎梏不諱其
恥不可謂貞當此三行者布衣弗友人君弗

臣(布衣之士不以爲益友也人君不以爲義臣也)然而管仲免於累
紲之中立齊國之政九合諸侯一匡天下使
管仲出死損軀不顧後圖豈有此霸功哉今
人君論其臣也不計其大功緫其略行而求
小善則失賢之數也(略大也小善忠也數術也)故人有厚
德無問其小節而有大譽無疵其小故夫牛
蹏之涔不能生鱣鮪(涔雨水也滿牛蹏跡中言其小也故不能生鱣)
(鮪也鱣大魚長丈餘細鱗黄首白身短頭口在腹下鮪大魚亦長丈餘仲春二月從河西)
(上得過龍門便爲龍先師說云也)而蜂房不容鵠卵(房巢)小形
不足以包大體也夫人之情莫不有所短誠

其大略是也雖有小過不足以爲累(誠其實略其行)
若其大略非也雖有閭里之行未足大舉(舉用)
夫顔喙聚梁父之大盜也(梁父齊邑今屬太山)而爲齊
忠臣段干木晋國之大駔也而爲文侯師(駔驕)
(怚一曰駔市儈也言魏國之大儈也)孟卯妻其嫂有五子焉然
而相魏寧其危解其患(孟卯齊人也及爲魏能安其危國類其勳)
(也戰國策曰芒卯也)景陽淫酒被髮而御於婦人威服
諸侯(景陽楚將)此四人者皆有所短然而功名不
滅者其略得也(略猶道也)季襄陳仲子立節抗行
不入洿君之朝不食亂世之食遂餓而死(季襄)

(魯人孔子弟子陳仲子齊人孟子弟子居於陵也)不能存亡接絶者
何小節伸而大略屈(伸用屈廢)故小謹者無成功
訾行者不容於衆(好揜人之善揚人之短訾毁人行自獨卑藏衆人所)
(疾而不容之也一說訾毁也行有毁缺者不爲衆人所容)體大者節疏蹠
距者舉遠(䟽長也蹠足也距大也)自古及今五帝三王
未有能全其行者也故易曰小過亨利貞言
人莫不有過而不欲其大也夫堯舜湯武世
主之隆也(隆盛)齊桓晋文五霸之豪英也然堯
有不慈之名(謂天下不以予子丹朱也)舜有卑父之謗(謂瞽)
(叟降在庶人也)湯武有放弑之事(殷湯放桀南巢周武弑紂宣室也)

五伯有暴亂之謀(齊桓晋文宋襄楚莊秦穆德末能純皆有爭奪之驗)
(故曰有暴亂之謀也)是故君子不責備於一人方正而
不以割廉直而不以切博通而不以訾文武
而不以責(文武以備具而不責備於人)求於一人則任以
人力(任其力所能任也)自脩則以道德責人以人力
易償也自脩以道德難爲也難爲則行高矣
易償則求贍矣夫夏后氏之璜不能無考(半圭)
(曰章夏后氏之珍玉也考瑕釁也)明月之珠不能無類(夜光之珠)
(有似月光故曰明月類磐若絲之結類也)然而天下寳之者何也
其小惡不足妨大美也今志人之所短而志

人之所脩而求得其賢乎天下則難矣夫百
里奚之飯牛伊尹之負鼎(伊尹負鼎俎調五味以干湯卒爲賢)
(相)太公之鼓刀(太公河内汲人有屠鉤之困卒爲文王佐翼武王伐紂也)
甯戚之商歌(甯戚衛人也商旅於齊宿郭門外疾世商歌以干桓公夜出迎)
(客聞之舉以爲大田其歌曲在道應說也)其美有存焉者矣衆人
見其位之卑賤事之洿辱而不知其大略以
爲不肖及其爲天子三公而立爲諸侯賢相
乃始信於異衆也(信知)夫發于鼎俎之間(伊尹)出
于屠酤之肆(肆列也謂太公吕尚也)解于累紲之中(累紲)
(所以束縛人謂管仲)興于牛頷之下(興起也謂百里奚也頷讀合索之合)

洗之以湯沐祓之以爟火立之于本朝之上
倚之于三公之位(爟火取火於日之官也周禮司爟掌行火之正令火)
(所以祓除祥也立置也本朝國朝也)内不慙於國家外不愧於
諸侯符勢有以内合(内合於君)故未有功而知其
賢者堯之知舜功成事立而知其賢者市人
之知舜也爲是釋度數而求之於朝肆草莽
之中其失人也必多矣(爲上自任耳目聦明以得賢人之故不復)
(用度量之術取人而亟求賢於朝肆之列草莽之中失賢人必多矣何言求賢)何則
能效其求而不知其所以取人也夫物之相
類者世主之所亂惑也嫌疑肖象者衆人之

所眩耀(牀似象也嫌疑謂白骨之肖象牙也碧盧似玉蛇牀似麋蕪也)故狠
者類知而非知(狠者自用像有知非眞知)愚者類仁而非
仁(愚者不能斷割有似於仁非眞仁也)戇者類勇而非勇(戇者不知)
(畏危難有似於勇非眞勇)使人之相去也若玉之與石美
之與惡則論人易矣夫亂人者芎藭之與藁
本也蛇牀之與麋蕪也此皆相似(言其相類但其芳臭)
(不同猶小人類君子但其仁與不仁異也)故劍工或劍之似莫邪
者唯歐冶能名其種(歐冶良工)玉工眩玉之似碧
盧者唯猗頓不失其情(碧盧或云碔砆猗頓魯之富人能知玉理)
(不失其情也)闇主亂于姦臣小人之疑君子者唯

聖人能見微以知明故蛇舉首尺而脩短可
知也象見其牙而大小可論也薜燭庸子見
若狐甲於劍而利鈍識矣(薜齊邑也燭庸氏子通利劍)臾
兒易牙淄澠之水合者嘗一哈水如甘苦知
矣(臾兒易牙皆齊之知味者也哈口也)故聖人之論賢也見其
一行而賢不肖分矣孔子辭廪丘中不盜刀
鉤(禀丘齊已今屬濟隂齊景公養孔子以言未見從道未得行不欲虚禄辭而不受故)
(不復利人刀鉤也)許由讓天子終不利封侯(許由隱者陽成)
(人堯欲以天下與之洗耳而不就故曰不利於封侯也)故未嘗灼而不
敢握火者見其有所燒也未嘗傷而不敢握

刃者見其有所害也由此觀之見者可以論
未發也而觀小節足以知大體矣故論人之
道貴則觀其所舉富則觀其所施窮則觀其
所不受賤則觀其所不爲貧則觀其所不取
視其更難以知其勇動以喜樂以觀其守委
以財貨以論其人振以恐懼以知其節則人
情備矣古之善賞者費少而勸衆(趙襄子行之是)善
罰者刑省而姦禁(齊威王行之是也)善予者用約而
爲德(秦穆公行之是)善取者入多而無怨(齊桓公行之也)趙
襄子圍於晋陽罷圍而賞有功者五人高赫

爲賞首左右曰晋陽之難赫無大功今爲賞
首何也(智伯求地於趙襄子不與智伯率韓魏以圍之三月不尅趙氏之臣張孟)
(談潜與韓魏通謀反智伯而殺之張孟談之力也故曰高赫無大功也)襄子曰
晋陽之園寡人社稷危國家殆群臣無不有
驕侮之心唯赫不失君臣之禮故賞一人而
天下爲忠之臣者莫不終忠於其君此賞少
而勸善者衆也齊威王設大鼎於庭中而數
無盬令曰子之譽日聞吾耳察子之事田野
蕪倉廪虚囹圄實子以姦事我者也乃烹之
齊以此三十二歲道路不拾遣此刑省姦禁

者也秦穆公出遊而車敗右服失馬(服中失馬)野
人得之穆公追而及之岐山之陽野人方屠
而食之穆公曰夫食駿馬之肉而不還飲酒
者傷人吾恐其傷汝等徧飲而去之處一年
與晋惠公爲韓之戰(處一年者謂飲食肉人酒之明年也晋惠公夷)
(吾倍秦納己之賂秦興兵伐晋戰於晋地韓原也)晋師圍穆公之車
梁由靡扣穆公之驂獲之(梁由靡晋大夫扣猶牽也將獲穆公)
食馬肉者三百餘人皆出死爲穆公戰於車
下遂克晋虜惠公以歸此用約而爲得者也
齊桓公將欲征伐甲兵不足令有重罪者出

犀甲一戟(犀甲取其堅也戟車戟也長丈六尺犀或作三直出三甲也)有
輕罪者贖以金分(輕小以金分出金隨罪輕重有分兩)訟而不
勝者出一束箭(不勝猶不直也箭十二爲束也)百姓皆說乃
矯箭爲矢(治箭之笄好者也)鑄金而爲刃(刃五刃也刀劍矛戟)
(矢也)以伐不義而征無道遂霸天下此入多而
無怨者也故聖人因民之所喜而勸善因民
之所惡以禁姦故賞一人而天下譽之罰一
人而天下畏之故至賞不費(賞當賞不虚費)至刑不
濫(刑當刑不傷善濫讀收歛之歛)也孔子誅少正卯而魯國
之邪塞(少正官卯其名也魯之諂人孔子相魯七日誅之於東觀之下刑不濫也)

子産誅鄧析而鄭國之姦禁(鄧析詭辯姦之雄也子産)
(之故姦止也傳曰鄭駟遄殺鄧析而用其刑鄧析制刑書之於竹鄭國用不以人廢)
也以近諭遠以小知大也故聖人守約而治
廣者此之謂天下莫易於爲善而莫難於爲
不善也(爲善靜身無欲信仁而已愼順其天性故易爲不善貪欲無厭毁人自成)
(其天性欲難也)所謂爲善者靜而無爲也所謂爲不
善者躁而多欲也適情辭無所誘或循性保
眞無變於己故曰爲善易越城郭踰險塞姦
符節盜管金篡弑矯誣非人之性也(姦私盜也)
(節成信也而盜取之管壯籥也金印封亦以爲信也固閉藏也篡弑下謀上也矯擅)

(君命誣以惡覆人也皆非人本所受天之善性也)故曰爲不善難今
人所以犯囹圄之罪而陷於刑戮之患者由
嗜欲無厭不循度量之故也何以知其然天
下縣官法曰發墓者誅竊盜者刑此執政之
所司也夫法令者罔其姦邪勤率隨其蹤跡
(勤者問吏率大任也)無愚夫惷婦皆知爲姦之無脫也
犯禁之不得免也然而不材子不勝其欲蒙
死亡之罪而被刑戮之羞(蒙冒)然而立秋之後
司寇之徒繼踵於門而死市之人血流於路
何則惑於財利之得而蔽於死亡之患也夫

今陳卒設兵兩軍相當將施令曰斬首拜爵
而屈撓者要斬然而隊階之卒皆不能前遂
斬首之功(遂成)而後被要斬之罪是去恐死而
就必死也故利害之反禍福之接不可不審
也事或欲之適足以失之或避之適足以就
之楚人有乘船而遇大風者波至而自投於
水非不貪生而畏死也或於恐死而反忘生
也故人之嗜欲亦猶此也齊人有盜金者當
市繁之時至掇而走勒問其故曰而盜金於
市中何也(繁衆也勒主問吏故猶意也而汝也)對曰吾不見人

徒見金耳志所欲則忘其爲矣是故聖人審
動靜之變而適受與之度理好憎之情和喜
怒之節夫動靜得則患弗過也受與適則罪
弗累也好憎理則憂弗近也喜怒節則怨弗
犯也故達道之人不苟得不讓福其有弗棄
非其有弗索常滿而不溢恒虚而易足(虛無欲也)
今夫霤水足以溢壺榼而江河不能實漏巵
故人心猶是也自當以道術度量食充虚衣
御寒則足以養七尺之形矣若無道術度量
而以自儉約則萬乘之勢不足以爲尊天下

之富不足以爲樂矣(諭若桀與紂無道術度量不得爲匹夫何尊樂)
(之有乎)孫叔敖三去令尹而無憂色爵禄不能
累也(不以爵禄累其身也)荆佽非兩蛟夾繞其船而志
不動怪物不能驚也(勇而不惑)聖人心平志易精
神内守物莫足以惑之夫醉者俛入城門以
爲七尺之閨也超江淮以爲尋常之溝也酒
濁其神也怯者夜見立表以爲鬼也見寢石
以爲虎也懼揜其氣也(掩奪)又况無天地之恠
物乎夫雌雄相接隂陽相薄羽者爲雛鷇毛
者爲駒犢柔者爲皮肉堅者爲齒角人弗怪

也水生蠬蜄山生金玉人弗怪也老槐生火
久血爲燐人弗恠也(血精在地暴露百日則爲燐遥望烱烱若燃火)
(也)山出嘄陽(嘄陽山精也人形長大面黑色身有毛若反踵見人而笑)水
生罔象(水之精也國語曰龍罔象也)木生畢方(木之精也狀如鳥青)
(色赤脚一足不食五穀也)井生墳羊(土之精也魯季子穿井獲土缶其中有羊)
也人怪之聞見鮮而識物淺也天下之怪物
聖人之所獨見利害之反覆知者之所獨明
達也同異嫌疑者世俗之所眩惑也夫見不
可布於海内聞不可明於百姓是故因鬼神
機祥而爲之立禁(機祥吉凶禁戒)緫形椎類而爲之

變象何以知其然也世俗言曰饗大高者而
彘爲上牲(大高祖一曰上帝)葬死人者裘不可以藏
相戲以刃者太祖軵其肘(軵擠也讀近茸急察言之)枕户
橉而卧者鬼神蹠其首此皆不著於法令而
聖人之所不口傳也夫饗大高而彘爲上牲
者非彘能賢於野獸麋鹿也而神明獨饗之
何也以爲彘者家人所常畜而易得之物也
故因其便以尊之裘不可以藏者非能其綈
綿曼帛温煖於身也世以爲裘者難得貴賈
之物也(曼帛細帛也裘狐之屬也故曰貴賈之物)而可傳於後世

無益於死者而足以養生故因其資以讋之
(資用也讋忌恐)相戲以刃太祖軵其肘者夫以刃相
戲必爲過失過失相傷其患必大無涉血之
仇爭忿鬭而以小事自内於刑戮愚者所不
知忌也故因太祖以累其心(累恐)枕户橉而卧
鬼神履其首者使鬼神能玄化則不待户牖
之行若循虛而出入則亦無能履也(虚孔竅也)夫
户牖者風氣之所從往來而風氣者隂陽粗
捔者也離者必病(離遭)故託鬼神以伸誡之也
凡此之屬皆不可勝著於書策竹帛而藏於

官府者也故以機祥明之爲愚者之不知其
害乃借鬼神之威以聲其教所由來者遠矣
而愚者以爲機祥而狠者以爲非唯有道者
能通其志今世之祭井竈門户箕箒臼杵者
非以其神爲能饗之也恃賴其德煩苦之無
已也是故以時見其德所以不忘其功也觸
石而出膚寸而合不崇朝而雨天下者唯太
山(崇終也日旦至食時爲終朝也)赤地三年而不絶流澤及
百里而潤草木者唯江河也是以天子秩而
祭之故馬免人於難者其死也葬之牛其死

也葬以大車爲薦牛馬有功猶不可忘又况
人乎此聖人所以重仁襲恩(襲亦重累)故炎帝於
火死而爲竈(炎帝神農以火德王天下死託祀於竈神)禹勞天下
死爲社(勞力謂天下治水之功也託祀於后土之神)后稷作稼穡
而死爲稷(稷周弃也)羿除天下之害死而爲宗布
此鬼神之所以立(羿古之諸侯河伯溺殺人羿射其左目風伯壞人屋)
(室羿射中其膝又誅九嬰窫窳之屬有功於天下故死託於宗布祭田爲宗布謂出也一)
(曰今人室中所祀之宗布是也或曰司命傍布也此堯時羿非有窮后羿)北楚有
任俠者其子孫數諫而止之不聽也縣有賊
大搜其廬事果發覺夜驚而走追道及之其

所施德者皆爲之戰得免而遂反語其子曰
汝數止吾爲俠今有難果賴而免身而諫我
不可用也所以知免於難而不知所以無難
論事如此豈不惑哉宋人有嫁子者告其子
曰嫁未必成也有如出不可不私藏私藏而
富其於以復嫁易其子聽父之計竊而藏之
君公之其盜也逐而去之其父不自非也而
反得其計知爲出藏財而不知藏財所以出
也爲論如此豈不勃哉今夫僦載者救一車
之任極一牛之力爲軸之折也有如轅軸其

上以爲造不知軸轅之趣軸折也楚王之佩
玦而遂菟爲走而破其玦也因珮兩玦以爲
之豫兩玦相觸破乃逾疾亂國之治有似於
此夫鴟目大而睡不若鼠蚈足衆而走不若
蛇物固有大不若小衆不若少者及至夫彊
之弱弱之彊危之安存之亡也非聖人孰能
觀之大小尊卑未足以論也唯道之在者爲
貴何以明之天子處於郊亭則九卿趨大夫
走坐者伏倚者齊當此之時明堂太廟懸冠
解劍緩帶而寢非郊亭大而廟堂狹小也至

尊居之也天道之貴也非特天子之爲尊也
所在而衆仰之夫蟄蟲鵲巢皆嚮天一者至
和在焉爾帝者誠能包禀道合至和則禽獸
草木莫不被其澤矣而說兆民乎
淮南鴻烈解卷之二十
