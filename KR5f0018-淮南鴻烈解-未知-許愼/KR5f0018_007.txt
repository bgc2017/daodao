










淮南鴻烈解卷之七(八同卷)動六
太尉祭酒臣許愼記上
地形訓上(紀東西南北山川藪澤地之所載萬物形兆所化育)
(也故曰地形因以題篇)
地形之所載六合之間四極之内(六合已說在原道四)
(極四方之極無復有外故謂之内也)昭之以日月經之以星辰
紀之以四時要之以太歲(要正也以太歲所在正天時也)天
地之間九州八極(八極八方之極也)土有九山山有
九塞澤有九藪風有八等水有六品何謂九
州東南神州曰農土(東南辰爲農祥后稷之所經緯也故曰農土也)

正南次州曰沃土(沃盛也五月建午稼穡盛張故曰沃土也)西南
戎州曰滔土(滔大也七月建申五穀成大故曰滔土也)正西弇州
曰并土(并猶成也八月建酉百穀成熟故曰并土也)正中冀州曰
中土(冀大也四方之主故曰中土也)西北台州曰肥土正北
濟州曰成土(未聞)東北薄州曰隱土(薄猶平也隱氣所隱)
(藏故曰隱土也)正東陽州曰申土(申復也隂氣盡於北陽復氣起東北)
(故曰申土)何謂九山會稽泰山王屋首山太華岐
山太行羊腸孟門(會稽山在會稽郡泰山今在泰山郡是爲東岳王屋)
(山在今河東恒縣東北所出也首山在蒲坂縣南河曲之中伯夷所隱太華今弘農隂山)
(也是爲西岳岐山今扶風漢陽縣北周家所邑也太行在今上黨太行關直河内野王縣)

(是也羊腸山名也說苑曰桀之居左河濟右太華伊闕在其南羊腸在其北今太原晋陽)
(西北九十里通河西上郡關曰羊腸坂是孟門太行之限也)何謂九塞曰
大汾澠阨荆阮方城殽阪井陘令疵句注居
庸(太汾在晋澠阨今弘農澠池是也荆阮方城皆在楚殽阪弘農郡澠池殽欽吟是也)
(井陘在常山通太原關是也令疵在遼西句注在雁門隂館句注是也居庸在上谷阻陽)
(之東通運都關是也)何謂九藪(藪澤)曰越之具區(具區在吴越之)
(間也)楚之雲夢(雲夢在南郡華容也)秦之陽紆(陽紆蓋在馮翊池陽)
(一名具圃)晋之大陸(大陸魏獻子所游焚焉而死者是也)鄭之圃田
(圃田在今河南中牟傳曰鄭有原圃猶秦之具圃也吾子取其麋鹿以閑弊邑是也)宋
之孟諸(孟諸在今梁園睢陽東北澤是也)齊之海隅(海隅猶崖蓋近)

(海濱是也)趙之鉅鹿(今鉅鹿廣阿澤是也)燕之昭余(昭余今太原郡)
(是古者屬燕也)何謂八風東北曰炎風(艮氣所生曰融風也)東
風曰條風(震氣所生也一曰明庶風)東南曰景風(巽氣所生也一)
(曰清明風)南方曰巨風(雜氣所生也一曰凱風也)西南曰凉風
(坤氣所以生也)西方曰飂風(兊氣所生也)西北曰麗風(乾氣)
(所生也一曰閭闔風)北方曰寒風(坎氣所生也一曰廣莫風)何謂六
水曰河水赤水遼水黑水江水淮水(河水出崑崙東)
(北陬赤水出其東南陬遼水出碣石山自塞北東流直遼東之西南入海黑水在雝州江)
(水出岷山在蜀西徼淮水出桐栢山南平陽也)闔四海之内東西二
萬八千里南北二萬六千里(子午爲經卯酉爲緯言經短緯)

(長也)水道八千里通谷其名川六百陸徑三千
里(陸徑邪徑也陸地也)禹乃使太章步自東極至于西
極二億三萬三千五百里七十五步使堅亥
步自北極至于南極二億三萬三千五百里
七十五步(太章堅亥善行人皆禹臣也海内東西短南北長極内等也)凡
鴻水淵藪自三百仞以上二億三萬三千五
百五十里有九淵禹乃以息土填洪水以爲
名山(息土不耗減掘之益多故以填洪水也名山大山也)掘崑崙虚以
下地(掘猶平也地或作池)中有增城九重其高萬一千
里百一十四步二尺六寸(中崑崙虚中也增重也有五城十二)

(樓見括地像此蓋誕實未聞也)上有木禾其脩五尋(上崑崙虚上也)
(五尋長三十五尺)珠樹玉樹璇樹不死樹在其西(在木)
(禾之西也)沙棠琅玕在其東(皆玉名也在木禾之東也一說沙棠木名)
(也吕氏春秋曰果之美者沙棠之實也)絳樹在其南(絳赤也)碧樹
瑶樹在其北(碧青玉也木禾之北)旁有四百四十門(面有)
(十門也)門間四里里間九純純丈五尺(純量名也)旁
有九井玉横維其西北之隅(横猶光也横或作彭彭受不死)
(藥器也)北門開以内不周之風傾宫旋室(傾宫宫滿)
(一須曰中也旋室以旋玉飾室也一說室璇璣關可轉旋故曰旋室)縣圃凉風
樊桐在崑崙閶闔之中(閶闔崑崙虚門名也縣圃凉風樊桐皆崑)

(崙之山名也樊讀如麥飯之飯)是其疏圃疏圃之池浸之黄
水黄水三周復其原(原本)是謂丹水飲之不死
河水出崑崙東北陬貫渤海入禹所導積石
山(渤海大海也河水自崑崙由地中行禹導而通之至積石山書曰河出積石入猶出)
也赤水出其東南陬西南注南海丹澤之東
赤水之東弱水出自窮石(窮石山名也在張掖北塞水也)至
于合黎餘波入于流沙絶流沙南至南海(絶猶)
(過也流沙流行也)洋水出其西北陬入于南海羽民
之南(洋水經隴西氐道東至武都爲漢陽或作養也)凡四水者帝之
神泉以和百藥以潤萬物崑崙之丘或上倍

之(假令高萬里倍之二萬里)是謂凉風之山登之而不死
或上倍之是謂懸圃登之乃靈能使風雨或
上倍之乃維上天登之乃神是謂太帝之居
(太帝天帝)
扶木在陽州日之所曊(扶木扶桑也在湯谷之南曊猶照也過陽)
(州東方也曊讀無枝㩌之㩌也)建木在都廣(建木其狀如生引之有皮若瓔)
(黄蛇葉若羅都廣南方山名也)衆帝所自上下日中無景呼
而無嚮蓋天地之中也(衆帝之從都廣山上天還下故曰上下日)
(中時日直人上無有晷故曰蓋天地之中)若木在建木西末有十
日其華照下地(末端也若木端有十日狀如蓮華華猶光也光照其下也)

九州之大純方千里(純縁也亦曰量名也)九州之外乃
有八殥亦方千里(殥猶遠也殥讀胤嗣之胤)自東北方曰
大澤曰無通(大澤無通皆藪名也)東方曰大渚曰少海
(水中可居者曰渚東方多水故曰少海亦澤名也)東南方曰具區曰
元澤(元讀常山人謂伯爲穴之穴也)南方曰大夢曰浩澤(夢雲)
(夢也浩亦大也)西南方曰渚資曰丹澤(蓋近丹水因其名故曰丹)
(澤也)西方曰九區曰泉澤西北方曰大夏曰海
澤北方曰大㝠曰寒澤(北方多寒水故曰寒澤也)凡八殥
八澤之雲是雨九州八殥之外而有八紘(紘維)
(也維落天地而爲之表故曰紘也)亦方千里自東北方曰和

丘曰荒土(鳳所自歌鸞所自舞名曰和丘曰荒土也)東方曰棘林
曰桑野東南方曰大窮曰衆女南方曰都廣
曰反户(都廣國名也山在此國因復曰都廣山言其在鄉曰之南皆爲北鄉户故)
(反其户也)西南方曰焦僥曰炎土(焦僥短人之國也長不滿三尺)
西方曰金丘曰沃野(西方金位也因爲金丘沃猶白也西方白故曰)
(沃野也)西北方曰一目曰沙所(國人一目在面中央沙所蓋流)
(沙所出也一曰澤名也)北方曰積冰曰委羽(北方寒冰所積因以)
(爲名積冰也委羽山名也在北極之隂不見日也)凡八紘之氣是出
寒暑以合八正必以風雨(八正八風之正也以風雨八紘之内)
八紘之外乃有八極自東北方曰方土之山

蒼門(東北木將用事音之始也故曰蒼門)東方曰東極之山曰
開明之門(明者陽也日之所出也故曰開明之門)東南方曰波
母之山曰陽門(東南月建在巳純陽用事故曰陽門據天下諸城東南角)
(門皆陽門其是類也)南方曰南極之山曰暑門(南方盛陽積温)
(所在故曰暑門)西南方曰編駒之山曰白門(西南月建在申)
(金氣之始也金氣白故曰白門)西方曰西極之山曰閶闔之
門(西方八月建酉萬物成濟將可及收斂閶大也闔閉也大聚萬物而閉之故曰閶闔)
(之門也)西北方曰不周之山曰幽都之門(幽闔也都)
(聚也玄㝠將始用事順隂而聚故曰幽都之門)北方曰北極之山曰
寒門(積寒所在故曰寒門)凡八極之雲是雨天下八門

之風是節寒暑八紘八夤八澤之雲以雨九
州而和中土(中土冀州)東方之美者有醫毋閭之
珣玗琪焉(醫毋閭山名在遼東屬國珣玗琪玉名也)東南方之美
者有會稽之竹箭焉(會稽山在今會稽山隂縣之南禹所葬竹箭今)
(會稽郡出好竹箭是也)南方之美者有梁山之犀象焉
(梁山在會稽長沙湘南有犀角象牙皆物之珍也)西南方之美者有
華山之金石焉(金美金也石含玉之石也華山今弘農華隂山南是也)
西方之美者有霍山之珠玉焉(出夜光之珠玉色之玉也)
(今河東永安縣也)西北方之美者有崑崙之球琳琅
玕焉(球晽琅玕皆美玉也)北方之美者有幽都之筋角

焉(古之幽都在鷹門以北其畜宜牛羊馬出好筋角可以爲弓弩)東北方之
美者有斥山之文皮焉(斥讀斥丘之斥文皮豹虎之皮也傳曰無)
(終子使盂樂因魏莊子納豹虎之皮也以請和諸戎是也)中央之美者有
岱岳以生五穀桑麻魚鹽出焉(岱岳泰山也王者禪代所)
(祠因曰岱岳也五穀桑麻魚鹽所養人者出猶生也)凡地形東西爲緯
南北爲經山爲積德川爲積刑(山仁萬物生焉故爲積德)
(川水智智制斷故爲積刑也論語曰仁者樂山智者樂水是也)高者爲生下
者爲死(高者陽主生下者隂主死)丘陵爲牡谿谷爲牝(丘陵)
(高敞陽也故爲牡谿谷污下隂也故爲牝)水圓折者有珠方折者
有玉(圓折者陽也珠隂中之陽方折者隂也玉陽中之隂也皆以其類也)清水

有黄金龍淵有玉英(清水澄故黄金出焉龍淵龍所出游淵也玉英)
(轉化有精光也)土地各以其類生是故山氣多男澤
氣多女障氣多喑風氣多聾林氣多癃木氣
多傴(自此上至山氣多男皆生子多有此病也)岸下氣多腫石氣
多力(象石堅也)險阻氣多癭(上下險阻氣衝喉而結多癭咽也)暑
氣多夭(夭折不終也)寒氣多壽谷氣多痺丘氣多
狂衍氣多仁(下而污者爲衍也)陵氣多貪輕土多利
重土多遲(利疾)清水音小濁水音大(音聲)湍水人
輕遲水人重(湍急流悍水也)中土多聖人皆象其氣
皆應其類故南方有不死之草北方有不釋

之水(南方温故草有不死者北方寒故冰有不泮釋也)東方有君子
之國(東方木德仁故有君子之國也其人冠帶劍食獸使二大虎也)西方有
形殘之尸寢居直夢人死爲鬼(西方金金斷割攻戰之事)
(有形殘之尸也寢寐也居處也金氣方剛故其寢寐處夢悟如其夢故曰直夢不終其命)
(死而爲鬼能爲祅怪病人也一說曰形殘之尸於是以兩乳爲目肚臍爲口操干戚以舞)
(無夢天神斷其手後天帝斷其首也故寢居直夢)磁石上飛雲母來
水土龍致雨燕鷹代飛(湯遭旱作土龍以像龍雲從龍故致雨也)
(燕玄鳥也春分而來雁春分而北詣漠中也燕秋分而去雁秋分而南詣彭蠡故曰代飛)
(也代更也)蛉蟹珠龜與月盛衰(與猶隨也)是故堅土人
剛弱土人肥壚土人大沙土人細(壚讀纑繩之纑也細)

(小也)息土人美耗土人醜食水者善游能寒(魚鼈)
(鷖鶩之屬是也)食土者無心而慧(丘蚓之屬是也)食木者多
力而奰(態羆之屬是也奰煩腸黄理也奰讀内奰干中國之奰近鼻也)食草
者善走而愚(麋鹿之屬是也)食葉者有絲而蛾(蠶是也)
食肉者勇敢而捍(虎豹鷹鸇之屬是也)食氣者神明而
壽(仙人松喬之屬是也)食穀者知慧而夭不食者不死
而神凡人民禽獸萬物貞蟲各有以生(貞蟲諸細)
(要之屬也)或竒或偶或飛或走莫知其情唯知通
道者能原本之天一地二人三(一陽二隂也人生於天地)
(故曰三也)三三而九九九八十一一主日曰數十

(十從甲至癸也)日主人人故十月而生八九七十二
二主偶偶以承竒竒主辰辰主月月主馬馬
故十二月而生七九六十三三主斗斗主犬
犬故三月而生六九五十四四主時時主彘
彘故四月而生五九四十五五主音音主猨
猨故五月而生四九三十六六主律律主麋
鹿麋鹿故六月而生三九二十七七主星星
主虎虎故七月而生二九十八八主風風主
蟲蟲故八月而化鳥魚皆生於隂隂屬於陽
故鳥魚皆卵生魚游於水鳥飛於雲故立冬

燕雀入海化爲蛤萬物之生而各異類蠶食
而不飲蟬飲而不食蜉蝣不飲不食介鱗者
夏食而冬蟄(介甲龜鼈之屬也鱗魚龍之屬)齕吞者八竅而
卵生(鳥魚之屬)嚼咽者九竅而胎生四足者無羽
翼戴角者無上齒無角者膏而無前(膏豕也熊猿之)
(屬無前肥從前起也)有角者指而無後(指牛羊麋之屬也無後肥從後)
(起也)晝生者類父夜生者似母至隂生牝至陽
生牡夫熊羆蟄藏飛鳥時移是故白水宜玉
黑水宜砥(砥則卓石也)青水宜碧赤水宜丹黄水
宜金清水宜龜汾水濛濁而宜麻濟水通和

而宜麥河水中濁而宜菽雒水輕利而宜禾
渭水多力而宜黍漢水重安而宜竹江水肥
仁而宜稻平土之人慧而宜五穀

淮南鴻烈解卷之七





