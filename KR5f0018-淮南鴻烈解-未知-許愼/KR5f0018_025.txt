










淮南鴻烈解卷之二十四疲一
太尉祭酒臣許愼記上
說林訓(木叢生曰林說萬物承阜若林之聚矣故曰說林因以題)
(篇也)
以一世之度制治天下譬猶客之乘舟中流
遺其劍遽契其舟桅(契刻桅舩弦板墮劍於中流刻下舩弦言其於)
(此下失劍桅讀如左傳襄王出居鄭地汜之汜也)暮薄而求之其不
知物類亦甚矣(日暮薄岸而止求劍於其所刻桅下故曰不知物類)夫
隨一隅之迹而不知因天地以游惑莫大焉
(隨一隅之迹刻桅之類或無有大於此也)雖時有所合然而不足

貴也譬若旱歲之土龍疾疫之芻靈是爲帝
者也(土龍以求雨芻狗以求福時見貴也)曹氏之裂布蛷者貴
之然非夏后氏之璜(楚人名命爲曹今俗間以始織布繫著其旁謂)
(之曹布燒以傳蝫蛷瘡則愈故蛷者貴之半壁曰璜璜以發衆國家之寳故曰然非夏后)
(氏之璜也)無古無今無始無終未有天地而生天
地至深微廣大矣(言其深微廣大故能生天地也)足以𨃨者
淺矣然待所不𨃨而後行(𨃨履待所履而行者則不得行故曰)
(待所不履而後行)智所知者褊矣然待所不知而後
明(福狹知所知所不知以成明矣)游者以足蹶以手㧊不得
其數愈蹶愈敗(愈益敗猶没也)及其能游者非手足

者矣(不用手足而自游也)鳥飛反鄉兔走歸窟狐死首
丘寒將翔水各哀其所生(寒將水鳥哀猶憂也)毋貽盲
者鏡毋予躄者履毋賞越人章甫非其用也
(賞遺章甫冠越人斷髮無用冠爲)椎固百柄不能自椓目見
百步之外不能自見其眥(喻人能有所爲而不能自爲也)狗
彘不擇甂甌而食偷肥其體而顧近其死(偷取)
(也顧反肥則烹之故近其死也)鳳凰高翔千仞之上故莫之
能致(七尺曰仞非聖德君不致故曰莫之能致也)月照天下蝕於
詹諸騰蛇游霧而殆於蝍蛆(詹諸月中蝦蟇食月故曰食於)
(詹諸殆猶畏蝍蛆蟋蟀爾雅謂之蜻蛚之大腹也上蛇蛇不敢動故曰殆於蝍蛆也)烏

力勝日而服於鵻禮能有脩短也(烏在日中而見故曰)
(勝日服猶畏鵻禮爾雅謂裨苙秦人謂之祀視間蠶時晨鳴人舍者鴻鳥皆畏之故曰能)
(有脩短也)莫壽於殤子而彭祖爲夭矣(生寄死歸殤子去所)
(寄歸所卜故曰以爲壽彭祖蓋楚先壽四百歲不早歸故曰以爲夭論語曰竊比於我老)
(彭蓋謂是一說彭祖益黄帝時學仙者言不如殤子早歸神明矣)短綆不可
以汲深器小不可以盛大非其任也(任讀甚任之任)
怒出於不怒爲出於不爲(不怒乃是怒不爲乃是爲也)視
於無形得其所見矣聽於無聲則得其所聞
矣(言皆易恤無聲故得有聞)至味不慊至言不文至樂不
笑至音不叫大匠不斲大豆不且大勇不鬭

(慊快叫譟呼不斷不自斲削豆簠簋籩豆之器大勇人聞自畏之不復鬭也)得道
而德從之矣譬若黄鐘之比宫太簇之比商
無更調焉(更改也)以瓦鉒者全以金鉒者跋以
玉鉒者發(鉒讀象金之銅柱餘之鉒鉒者提馬雒家謂之投翩金者金步除跋)
(者刺跋走發者疾迅發讀射百發之發)是故所重者在外則内
爲之掘(所重謂金與玉掘律氣不安祥)逐獸者目不見太山
(見獸而已)嗜慾在外則明所蔽矣(蔽者見利之物不見其害也)
聽有音之音者聾聽無音之音者聦不聾不
聦與神明通卜者操龜筮者端策以問於數
安所問之哉(策四十九策可以占吉凶可以問於數數欲卜筮者也)舞

者舉節坐者不期而拚皆如一所極同也日
出湯谷入于虞淵莫知其動須臾之間俛人
之頸(俛猶戾也)人莫欲學御龍而皆欲學御馬莫
欲學治鬼而皆欲學治人急所用也(御龍治鬼不益)
(世用故以御馬治人爲急務矣)解門以爲薪塞井以爲臼人
之從事或時相似(或有也相似似於愚)水火相憎鏏在
其間五味以和(鏏小鼎一曰鼎無耳爲鏏鏏讀曰慧鏏受水而火炊之故)
(曰在其間)骨肉相愛讒賊間之而父子相危(楚平王晋)
(獻公是也)夫所以養而害所養譬猶削足而適履
殺頭而便冠(所以養喻讒賊害在養喻骨肉殺亦履之頭大冠小不相宜削)

(殺其頭以便冠愚之殺頭或作賾)昌羊去𧎇虱而來蚙窮(昌羊)
(昌蒲蚙窮□蜒入耳之蟲也)除小害而致大賊故小快而
害大利墻之壞也不若無也然逾屋之覆(不若)
(其無爲墻屋之覆爲敗屋墻之壞更爲土歸於本故曰逾屋之覆)璧瑗成器
礛諸之功(礛諸治玉之石詩云他山之石可以爲錯礛讀一曰廉氏之廉)鏌
邪斷割砥礪之力(力亦功玄文也)狡兔得而獵犬烹
高鳥盡而强弩藏(烹猶殺藏猶殘喻不復用也)䖟與驥致
千里而不飛無糗糧之資而不饑失火而遇
雨失火則不幸遇雨則幸也故禍中有福也
鬻棺者欲民之疾病也畜粟者欲歲之荒饑

也(荒大饑粟不熟)水靜則平平則清清則見物之形
弗能匿也故可以爲正(匿猶逃也)川竭而谷虛(虚無)
(水也)丘夷而淵塞(夷平塞滿)唇竭而齒寒河水之深
其壤在山(言非一朝一夕)鈞之縞也一端以爲冠一
端以爲𥿉冠則戴致之𥿉則𨃨履之知己者
不可誘以物(物不能感)明於死生者不可却以危
(危無能懼之)故善游者不可懼以涉(涉不能溺)親莫親
於骨肉節族之屬連也(骨肉謂一人之身故曰節族之連也)心
失其制乃反自害(言心失制度則自害身也)况疏遠乎(䟽遠)
(喻他人也)聖人之於道猶葵之與日也雖不能與

終始哉其鄉之誠也(鄉仰誠實)宫池涔則溢旱則
涸(涔多雨也)江水之原淵泉不能竭(竭盡也)蓋非橑
不能蔽日輪非輻不能追疾然而橑輻未足
恃也金勝木者非以一刀殘林也土勝水者
非以一墣塞江也躄者見虎而不走非勇勢
不便也傾者易覆也倚者易軵也幾易助也
濕易雨也(幾近軵讀軵濟之軵近也)設鼠者機動釣魚者
泛杭任動者車鳴也(動發發則得鼠泛釣浮杭動動則得魚任者輦)
(詩云我任我輦)芻狗能立而不能行蛇牀似麋蕪而
不能芳(蛇牀臭麋蕪香)謂許由無德鳥獲無力莫不

醜於色(醜猶怒一曰愧也)人莫不奮于其所不足(奮厲)
(也)以兔之走使大如馬則逮曰歸風(言其疾也)及
其爲馬是又不能走矣冬有雷電夏有霜雪
然而寒暑之勢不易小變不足以防大節黄
帝生隂陽(黄帝古天神也始造人之時化生隂陽)上駢生耳目
桑林生臂手(上駢桑林皆神名)此女媧所以七十化
也(女媧王天下者也七十變造化此言造化治世非一人之功也)終日言必
有聖之事百發之中必有羿逢蒙之巧然而
世不與也其守節非也(非者非其眞也)牛蹏彘顱亦
骨也而世弗灼必問吉凶於龜者以其歷歲

久矣近敖倉者不爲之多飯臨江河者不爲
之多飲其滿腹而已(敖倉古常滿倉在榮陽北)蘭芝以芳
未嘗見霜(芳香)鼓造辟兵壽盡五月之望(鼓造蓋謂)
(梟一曰蝦蟇令世人五月望作梟焚亦作蝦蟇莫言物不當爲用)舌之與齒
孰先隴也(隴摩盡也)錞之與刃孰先獘也(矜下銅鐏也錞)
(不朽而刃先弊錞讀頓首之頓)繩之與矢敦先直也(矢箭)今鱓
之與蛇蠶之與蠋狀相類而愛憎異(人愛鱓與蠶畏)
(蛇與蠋故曰異也)晋以垂棘之璧得虞虢(說在齊俗篇也)驪
戎以美女亡晋國(美女驪姬也亡猶亂)聾者不謌無以
自樂盲得不觀無以接物(接猶見也)觀射者遺其

藝(藝事)觀書者忘其愛意有所在則忘其所守
古之所爲不可更則推車至今無蟬匷(蟬匷車類)
(讀如孔子射於矍相氏之矍)使但吹竽使氐厭竅雖中節
而不可聽(但古不知吹人但讀燕無言鉏同也)無其君形者也
(君官主也)與死者同病難爲良醫與亡國同道難
與爲謀(謀或作豫也)爲客治飯而自藜藿名尊於
實(尊重享仁義之名重於治飯之實也)乳狗之噬虎也伏雞之
搏狸恩之所加不量其力使景曲者形也(形曲)
(則影曲也)使響濁者聲也(聲濁則響濁也)情泄者中易測
(不閉其情欲發泄于外故其中心測度知也)華不時者不可食也

(華實若今八九月食晩瓜令人病瘧此之類故曰不食喻人多言不時適不可聽用也)
蹠越者或以舟或以車雖異路所極一也(蹠至)
(極亦至玄互文耳一同也)佳人不同體美人不同面而皆
說於目(佳美)梨橘棗栗不同味而皆調於口(調適)
人有盜而富者富者未必盜有廉而貧者貧
者未必廉蔏苖類絮而不可爲絮(蔏苗荻秀楚人謂之)
(蔏蔏讀敵戰之敵幽冀謂之荻苕也)黂不類布而可以爲布(黂麻)
(之有實者黂讀左傳有蜚不爲災之蜚也)出林者不得直道行險
者不得履繩(繩道亦直)羿之所以射遠中微者非
弓矢也造父之所以追速致遠者非轡銜也

海内其所出故能大(雷雨出於海後隨溝溝還入故曰内其所出)
輪復其所過故能遠(其所過轉不止)羊肉不慕螘螘
慕於羊肉羊肉羶也醯酸不慕蚋蚋慕於醯
酸嘗一臠肉而知一鑊之味懸羽與炭知燥
濕之氣以小見大以近喻遠十頃之陂可以
灌四十頃(畜水曰陂)而一頃之陂可以灌四頃大
小之衰然(衰差也)明月之光可以遠望而不可
以細書甚霧之朝可以細書而不可以遠望
尋常之外畫者謹毛而失貌(謹悉微毛留意於小則失其大)
(貌)射者儀小而遺大(儀望小處而射之故能中事各有宜)治鼠

穴而壞里閭漬小皰而發痤疽(皰面氣也痤疽癰也)若
珠之有類玉之有瑕置之而全去之而虧(置其)
(類瑕)榛巢者處林茂安也窟穴者託埵防者便
也(埵坊高處防隄也)王子慶忌足躡麋鹿手搏兕虎
置之㝠室之中不能搏龜鼈勢不便也(慶忌吴王)
(僚之子也)湯放其主而有榮名(湯契後十三世王癸之子履放其主)
(謂伐紂爲民除害故有榮名也)崔杼弑其君而被大謗(崔杼齊大)
(夫崔野之子殺君齊莊公也)所以爲之則同其所以爲之
則異(所以爲則同湯殺君以利與民抒以利與身故曰異)吕望使老者
奮(吕望鼓刀釣魚年七十始學讀書九十爲文王作師佐武王伐紂成王封之於齊故)

(老者慕之而自奮厲)項託使嬰兒矜以類相慕(項託年七歲窮)
(難孔子而爲之作師故使小人之疇自矜大也)使葉落者風摇之使
水濁者魚撓之虎豹之文來射(虎豹以有文章來使人射)
(取之)蝯狖之捷來乍(蝯狖屬仰鼻而長尾乍暫疾以其操捷來使疾擊而)
(取之)行一棋不足以見智彈一弦不足以見悲
三寸之管而無當(當猶底也)天下弗能滿十石而
有塞百斗而足矣以篙測江篙終而以水爲
測惑矣(篙擿船以篙渡江篙没因以江水爲盡故曰惑也)漁者走淵
(漁讀論語之語也)木者走山所急者存也朝之市則
走過市則步所求者亡也(走讀奏記之奏)豹裘而雜

不若狐裘之粹(粹純)白璧有考不得爲寳(考虋污也)
言至純之難也戰兵死之鬼憎神巫(兵死之鬼善行)
(病人巫能祝劾殺之憎神巫憎畏也)盜賊之醜吠狗(醜猶惡也)無鄉
之社易爲黍肉無國之稷易爲求福(無祀不禋於神)
(而卒祝之故易爲黍肉易爲求福)鼈無耳而目不可以瞥精
於明也(不可以瞥瞥之則見也)瞽無目(目無所見)而耳不可
以察精於聦也(不可以察察之則聞)遺腹子不思其父
無貌於心也(不知父貌)不夢見像無形於目也(目初)
(不見像故曰無形於目也)蝮蛇不可爲足虎豹不可使縁
木(蝮蛇皆有毒螫人不爲足爲足益甚虎猛獸不可使能縁木也)馬不食脂

桑扈不啄粟非廉也(桑扈青雀馬不竊脂)秦通崤塞而
魏築城也(魏徙都於大梁聞秦通治崤關知欲來東兼之故築城設守備也)
饑馬在廐寂然無聲投芻其傍爭心乃生引
弓而射非弦不能發矢(引張引也發遣也)弦之爲射
百分之一也道德可常權不可常故遁關不
可復亡犴不可再(遁逃也獄常以權變於關塞野犴亡逃不可復由其)
(入故曰權不常也)環可以喻員不可以輪絛可以爲
繶不必以紃(紃亦繶婉轉數也)日月不並出狐不二
雄神龍不匹猛獸不群鷙鳥不雙循繩而斲
則不過懸衡而量不差(衡秤)植表而望則不惑

損年則嫌於弟益年則疑於兄不如循其理
若其當(理道當猶實也)人不見龍之飛舉而能高者
風雨奉之(奉助)蠹衆則木折隙大則墻壞懸垂
之類有時而隧(隧墮)枝格之屬有時而弛(弛落)當
凍而不死者不失其適(死乃爲失適又死故曰不失其適也)當
暑而不暍者不亡適(亡亦失之)未嘗適亡適(亡無言不)
(凍不暍何適之有也)湯沐具而蟣虱相吊大厦成而燕
雀相賀(厦屋)憂樂别也柳下惠見飴曰可以養
老盜跖見飴曰可以黏牡見物同而用之異
(柳下惠魯大夫展無駭之子名獲字禽家有大柳樹惠德因號柳下惠一曰柳下邑牡門)

(户籥牡)蠶食而不飲二十二日而化蟬飲而不
食三十日而蛻蜉蝣不食不飲三日而死人
食礜石而死蠶食之而不饑魚食巴菽而死
鼠食之而肥類不可必推(椎猶知也)瓦以火成不
可以得火竹以水生不可以得水(瓦得火則破竹得水)
(浸則死矣)楊堁而欲弭塵被裘而以翣翼豈若適
衣而已哉(堁土塵楚人謂之堁翣扇楚人謂之翣也)槁竹有火弗
鑽不□土中有水弗掘無泉(掘猶窮也)蠬象之病
人之寳也(蠬大蛤中有珠象牙還以自疾故人得以爲寳也)人之病
將有誰寳之者乎(人之利欲爲病無人寳之故曰將有誰寳也)爲

酒人之利而不酤則竭爲車人之利而不僦
則不達握火提人反先之熱(皆一介之人物思自守者不欲)
(使酒人車人得利不酤僦而先自竭先不達猶以火援人先自熱自爛也)鄰之母
死往哭之妻死而不泣有所劫以然也(嫌猶哀嫌)
(於情色故曰有所劫迫之然如是也)西方之倮國鳥獸弗辟與
爲一也(一同也倮國在西南方)一膊炭熯(一膊一挺也)掇之
則爛指萬石俱熯去之十步而死(百二十斤爲石)同
氣異積大勇小勇有似於此今有六尺之廣
卧而越之下材弗難植而踰之上材弗易勢
施異也百梅足以爲百人酸一梅不足以爲

一人和(喻衆能濟少少不能有所成也)有以飯死者而禁天
下之食有以車爲敗者禁天下之乘則悖矣
(申生雉經晋不絶繩子胥自沉吴不斷水也)釣者靜之𦋯者扣舟
罩者抑之罣者舉之爲之異得魚一也(𦋯者以柴)
(積水中以取魚扣擊魚聞擊舟聲藏柴下壅而取之𦋯讀沙糝今兖州人積柴水搏魚爲)
(罛幽州名之爲涔也)見象牙乃知其大於牛見虎尾而
知其大於狸一節見而百節知也(吴伐越至會稽獨獲)
(骨節尃車見一節大餘節不得小故曰百節知)小國不鬭於大國之
間(長見嫌也)兩鹿不鬭於伏兕之旁(畏見食也)佐祭者
得嘗救鬭者得傷蔭不祥之木爲雷電所撲

(蔭木影也撲擊也)或謂冢或謂隴或謂笠或謂簦頭
風與空木之瑟名同實異也(頭中風空木瑟其音同其實則)
(異也)日月欲眀而浮雲蓋之(蓋猶蔽也)蘭芝欲脩而
秋風敗之(脩長)虎有子不能搏攫者輒殺之爲
墮武也(墮廢也武威之也)龜紐之璽賢者以爲佩(龜紐)
(之璽衣印也紐係佩服也)土壤布在田能者以爲富(能動者播)
(植嘉穀以爲饒富也)予拯溺者金玉不若尋常之纏索
(金玉雖寳非拯溺之具故曰不如尋常之纏索)視書上有酒者下必
有肉上有年者下必有月以類而取之(類猶事也)
蒙塵而眯固其理也爲其不出户而堁之也

(爲不出户而塵堁眯之非其道)屠者羹藿爲車者步行陶者
用□盆匠人處狹盧爲者不得用用者弗肯
爲(爲者不得用以利動用者不肯爲以富寵也)轂立三十輻各盡
其力不得相害使一輻獨入衆輻皆棄豈能
致千里哉夜行者掩目而前其手涉水者解
其馬載之舟事有所宜而有所不施橘柚有
鄉雚葦有叢獸同足者相從遊鳥同翼者相
從翔(以類聚也)田中之潦流入於海附耳之言聞
於千里也(附近近耳之言謂竊語聞於千里千里知之語曰欲人不知莫如一)
(爲)蘇秦步(步徐行也)曰何故(人問何故)趍曰何趍馳有

爲則議多事固苛(蘇秦爲多事之人故見議見苛也)皮將弗
覩毛將何顧畏首畏尾身凡有幾(畏始畏終中身不畏)
(凡有幾何言常畏也)欲觀九州之土足無千里之行心
無政教之原而欲爲萬民之上則難(無其術故曰難)
也的的者獲提提者射(的的名爲衆所見故獲提提安言譬若鳥)
(不飛獸不走提提安時故爲人所射)故大白若辱大德若不足
(若辱自同於衆人若不足者實若虚之)未嘗稼穡粟滿倉未嘗
桑蠶絲滿囊得之不以道用之必横(横放)海不
受流胔太山不上小人(骨有肉曰胔有不義之祥流入海海神蕩)
(而出之故曰不受太山東嶽也王者所封禪處不令𣧑亂小人得上其上也)旁光

不升俎(旁光胞也俎豆之實唯肩髀而脅肋不得升)駠駮不入牲
(犧牲以純色也)中夏用箑快之至冬而不知去褰衣
涉水至陵而不知下未可以應變有山無林
有谷無風有石無金(林生於山山未必皆有林風出於谷谷王未必)
(皆有風金生於石石未必皆有金喻聖人出衆人衆人未必皆聖賢也)滿堂之
坐視鉤各異(滿堂坐人規其鉤各異形)於環帶一也(鉤與環帶)
(一法也類雖異所用者同)獻公之賢欺於孋姬(殺申生也)叔孫
之知欺於堅牛(三日不食而餓死也)故鄭詹入魯春秋
曰佞人來佞人來(鄭詹鄭文公大夫以齊桓公卒不使鄭伯朝齊朝於)
(楚齊人執之自齊逃至魯謂之佞人以方孋姬堅牛故曰佞人來佞人來)君子有

酒鄙人鼓缶雖不見好亦不見醜(醜惡)人性便
絲衣帛或射之則被鎧甲爲其所不便以得
所便(便利)輻之入轂各值其鑿不得相通猶人
臣各守其職不得相干(干亂也)嘗被甲而免射
者被而入水嘗抱壺而度水者抱而蒙火可
謂不知類矣君子之居民上若以腐索御奔
馬(雍容恐失民之意)若𨃨薄冰蛟在其下(蛟魚屬皮有珠能害)
(人故曰蛟在其下)若入林而遇乳虎(言常驚懼恐也化不治於民民)
(不附)善用人者若蚈之足衆而不相害(蚈馬蚈幽州謂)
(之秦渠蚈讀蹊徑之蹊也)若脣之與齒堅柔相摩而不相

敗(摩近敗毁)清醠之美始於耒耜(醠清酒周禮醠齊是醠讀瓮㼜)
(之㼜也)黼黻之美在於杼柚(白與黑爲黼青與赤爲黻皆文衣也)
布之新不如紵紵之弊不如布或善爲新或
惡爲故(善猶宜也)靨酺在頰則好在顙則醜(靨酺箸頰)
(上窐窐者在顙以盤故醜)繡以爲裳則宜以爲冠則譏(詩云)
(衮衣繡裳故曰宜譏人譏非之也)馬齒非牛蹏檀根非椅枝
故見其一本而萬物知(知猶别也)石生而堅蘭生
而芳少自其質長而愈明(質性也明猶盛也)扶之與
提謝之與讓故之與先諾之與已也之與矣
相去千里汗準而粉其顙腐鼠在壇(楚人謂中庭爲)

(壇)燒薰於宫入水而憎濡懷臭而求芳雖善
者弗能爲工(善或作巧)再生者不穫華大旱者不
胥時落(胥時不待秋時而零落也)毋曰不幸甑終不墮井
抽簪招燐有何爲驚(燐血精似野火招之應聲而至血灑汗人以簪)
(招則不至故曰何驚也)使人無度河可中河使無度不
可(不可言不能也)見虎一文不知其武見驥一毛不
知善走水蠆爲䗓孑孑爲𧊈(水蠆化爲䗓䗓青蜓孑孑結蠆)
(水上到跂蟲讀廉)兔齧爲螚(兔所齧草靈在其心中化爲螚螚讀能而心之)
(惡一說免齧蟲名)物之所爲出於不意弗知者驚知
者不怪(怪惑也)銅英青金英黄玉英白黂燭捔

膏燭澤也(燭光捔澤喻光明有明珠也)以微知明以外知
内象肉之味不知於口鬼神之貌不著於目
捕景之說不形於心(皆所不嘗見之)冬冰可折夏木
可結時難得而易失木方茂盛終日采而不
知秋風下霜一夕而殫(殫盡)病熱而强之餐救
暍而飲之寒救經而引其索拯溺而授之石
欲救之反爲惡(惡猶害也)雖欲謹亡馬不發户轔
(言馬亡不可發户限而求)雖欲豫就酒不懷蓐(轔户限楚人謂之轔)
(轔讀似鄰惡氣言乃得之也)孟賁探鼠穴鼠無時死必噬
其指失其勢(孟賁勇士爲探鼠於穴故曰失其勢)山雲蒸柱礎

潤(礎柱下石礩也)伏苓掘兔絲死(所生者亡故死)一家失熛
百家皆燒讒夫隂謀百姓暴骸(論語曰惡利口之覆邦家)
(故曰百姓暴骸)粟得水濕而熱甑得火而液水中有
火火中有水疾雷破石隂陽相薄(自然之勢)湯沐
之於河有益不多流潦注海雖不能益猶愈
於已(已止)一目之羅不可以得鳥無餌之釣不
可以得魚遇士無禮不可以得賢兔絲無根
而生蛇無足而行魚無耳而聽蟬無口而鳴
有然之者也(然如是也)鶴壽千歲以極其游蜉䖻
朝生而暮死而盡其樂(脩短各得其志)紂醯梅伯文

王與諸侯構之(構謀)桀辜諫者湯使人哭之(哭猶)
(吊也)狂馬不觸木猘狗不自投於河雖聾蟲而
不自陷又况人乎(聾無知也)愛熊而食之鹽愛獺
而飲之酒雖欲養之非其道(熊食鹽而死獺飲酒而敗故曰)
(非其道也)心所說毁舟爲杖心所欲毁鐘爲鐸(鐸大)
(鈴金口木舌爲木鐸金舌爲金鐸杕舟尾讀詩有杕之社也)管子以小辱
成大榮(管仲相子糾不能死爲魯所囚是其辱卒相桓公以至霸是其大榮也)
蘇秦以百誕成一誠(誠信)質的張而弓矢集林
木茂而斧斤入非或召之形勢所致者也待
利而後拯溺人亦必以利溺人矣(利溺人者利人之溺)

(得其利也)舟能沉能浮愚者不足加(舟船能載浮物愚者不敢)
(加足畏其沉詩云汎汎揚舟載沉載浮是也)騏驥驅之不進引之
不止人君不以取道里刺我行者欲與我交
訾我貨者欲與我市(刺猶非訾毁也)以水和水不可
食一弦之瑟不可聽(以其失和故不可聽刺專用也)駿馬以
抑死直士以正窮賢者擯於朝美女擯於宫
(擯棄也)行者思於道而居者夢於牀慈母吟於
巷適子懷於荆(精相往來)赤肉縣則烏鵲集鷹隼
鷙則衆鳥散物之散聚交感以然食其食者
不毁其器食其實者不折其枝塞其源者竭

背其本者枯交畫不暢連環不解其解之不
以解(暢達不得達至交止解連環言此不可解則說德解法也)臨河而羨
魚不如歸家織網(羡顧)明月之珠蠬之病而我
之利虎爪象牙禽獸之利而我之害(我猶人也)易
道良馬使人欲馳飲酒而樂使人欲謌是而
行之故謂之斷非而行之必謂之亂(斷猶治也)矢
疾不過二里也步之遲百舍不休千里可致
聖人處於隂衆人處於陽聖人行於水衆人
行於霜(水有形而不可毁故聖人行之無迹霜雪履有迹故衆人行之也)異
音者不可聽以一律異形者不可合於一體

(合同)農夫勞而君子養焉(君子國君養焉以化澤懊休之)愚者
言而智者擇焉(擇可用者而用之也)捨茂林而集于枯
不弋鵠而弋烏難與有圖(圖謀也言其愚)寅丘無壑
泉源不溥(言汙小潦水名寅寅之丘無大壑故泉流不得溥)尋常之
谿灌千頃之澤(言有源也)見之明白處之如玉石
見之闇晦必留其謀(玉之與石言可别也闇晦不明留猶思謀也)
以天下之大託於一人之才譬若懸千鈞之
重於木之一枝(言不能任)負子而登墻謂之不祥
爲其一人隕而兩人殤(負抱也隕墜也)善舉事者若
乘舟而悲謌一人唱而千人和(言能得衆人之心也)不

能耕而欲黍梁不能織而喜采裳無事而求
其功難矣有榮華者必有憔悴有羅紈者必
有麻蒯(言有成必有衰)鳥有沸波者河伯爲之不潮
畏其誠也(鳥大鵬也翱翔水上扇魚令出沸波玃而食之故河伯深藏於淵畏)
(其精誠爲不見)故一夫出死千乘不輕(主術篇曰兵莫僭於志莫)
(邪爲下言匹夫志意出死必戰故雖大國兵車千乘不輕之也)蝮蛇螫人
傅以和堇則愈(和堇野葛毒樂)物故有重而害反爲
利者聖人之處亂世若夏暴而待暮(夏日中甚熱暮)
(凉時言聖人居亂世忍以待凉)桑榆之間逾易忍也(言亂世將盡如)
(日在西方桑榆間將夕故曰易忍)水雖平必有波衡雖正必

有差尺寸雖齊必有詭(詭不同)非規矩不能定
方圓非準繩不能正曲直用規矩準繩者亦
有規矩準繩焉(準平繩直之人能平直耳故曰亦有規矩準繩)舟覆
乃見善游馬奔乃見良御(善游故覆舟不溺良御馬奔車不敗)
(故見之)嚼而無味者弗能内於喉視而無形者
不能思於心(形象無形於目不能思之於心)兕虎在於後隨
侯之珠在於前弗及掇者先避患而後就利
(隨國在漢東姬姓之後出遊於野見大蛇斷在地隨侯令醫以續傅斷蛇蛇得愈去後銜)
(大珠報蓋明月之珠因號隨侯之珠世以爲寳也)逐鹿者不顧兔决
千金之貨者不爭銖兩之價(言在大不顧小)弓先調

而後求勁馬先馴而後求良(勁强馴擾)人先信而
後求能(人非信不立也)陶人棄索車人掇之屠者棄
銷而鍜者拾之所緩急異也百星之明不如
一月之光十牖畢開不若一户之明矢之於
十步貫兕甲及其極不能入魯縞(言勢有極)太山
之高背而弗見秋毫之末視之可察(察别言用明矣)
山生金反自刻木生蠹反自食人生事反自
賊(賊敗也害也物自然也)巧冶不能鑄木工匠不能斲
金者形性然也白玉不琢美珠不文質有餘
也(性自然不復飾)故跬步不休跛鼈千里(跬猶咫尺)累積

不輟可成丘阜(輟止)城成於上木直於下非有
事焉所縁使然凡用人之道若以燧取火䟽
之則弗得(䟽猶遲也)數之則弗中(數猶疾也)正在䟽數
之間(得其節火乃生)從朝視夕者移從枉準直者虧
(枉邪)聖人之偶物也若以鏡視形曲得其情(偶猶)
(同也)楊子見逵路而哭之爲其可以南可以北
(道九達曰逵閔其别也)墨子見練絲而泣之爲其可以
黄可以黑(練白憫其化也)趍舍之相合猶金石之一
調相去千歲合一音也(金曰鐘石曰磐雖久不變故曰相去千歲)
(合一音也)鳥不干防者雖近弗射(鳥無之屬是也)其當道

雖遠弗釋(當道爲作防害者故曰不釋也)酤酒而酸買肉而
臭然酤酒買肉不離屠沽之家故求物必於
近之者以詐應詐以譎應譎若被簑而救火
毁瀆而止水乃愈益多西施毛嬙狀貌不可
同世稱其好美鈞也堯舜禹湯法籍殊類得
民心一也(俱一於人)聖人者隨時而舉事因資而
立功涔則具擢對旱則脩土龍(擢對貯水器十龍致雨物)
臨菑之女織紈而思行者爲之悖戾(臨菑齊都悖麤)
(惡)室有美容繒爲之纂繹(不密緻志有感故纂讀曰淩繹纂之)
(纂)徵羽之操不入鄙人之耳(徵羽正音小人不知不入其耳)

抮和切適舉坐而善(抮轉轉其和更作急調淑楚之音非正樂故舉)
(坐而善之)過府而負手者希不有盜心(府藏貨所生也)故
侮人之鬼者過社而摇其枝(侮猶病也)晋陽處父
代楚以救江故解椊者不在於捌格在於批
沉(批擊伔推擊其要夾)木大者根擢山高者基扶(其下跐也)
蹠巨者志遠體大者節疏狂者傷人莫之怨
也嬰兒詈老莫之疾也賊心𡵍(賊害)尾生之信
不如隨牛之誕(尾生效信於婦人信之失隨牛弦高矯君命爲誕雖然以)
(存國故不如隨牛之誕)而又况一不信者乎(一猶常况常不爲信)
(不爲誕乎一或作一一猶待也)憂父之疾者子治之者醫(論語)

(曰父母唯其疾之憂故曰憂之者子)進獻者祝治祭者疱(疱宰也)



淮南鴻烈解卷之二十四
