










淮南鴻烈解卷之十八神四
太尉祭酒臣許愼記上
道應訓(道之所行物動而應考之禍福以知驗符也)
太清問於無窮(太清元氣之清者也無窮無形也)曰子知道
乎無窮曰吾弗知也又問於無爲(無爲有形而不爲也)
曰子知道乎無爲曰吾知道(無爲有形故知道也)子之
知道亦有數乎無爲曰吾知道有數曰其數
柰何無爲曰吾知道之可以弱可以强可以
柔可以剛可以隂可以陽可以窈可以明可
以包裹天地可以應待無方此吾所以知道

之數也太清又問於無始(無始未始有之氣也)曰鄉者
吾問道於無窮曰吾弗知之又問於無爲無
爲曰吾知道曰子之知道亦有數乎無爲曰
吾知道有數曰其數柰何無爲曰吾知道之
可以弱可以强可以柔可以剛可以隂可以
陽可以窈可以明可以包裹天地可以應待
無方吾所以知道之數也若是則無爲知與
無窮之弗知孰是孰非無始曰弗知之深而
知之淺弗知内而知之外弗知精而知之粗
太清仰而嘆曰然則不知乃知邪知乃不知

邪孰知知之爲弗知弗知之爲知邪無始曰
道不可聞聞而非也道不可見見而非也道
不可言言而非也孰知形之不形者乎故老
子曰天下皆知善之爲善斯不善也故知者
不言言者不知也白公問於孔子曰人可以
微言(白公楚平王孫太子建勝也建見殺白公怨而欲復讎故問微言也)孔子
不應(知白公有隂謀故不應也)白公曰若以石投水中何
如曰吴越之善没者能取之矣曰若以水投
水何如孔子曰菑澠之水合易牙嘗而知之
(菑澠齊二水也)白公曰然則人固不可與微言乎孔

子曰何謂不可誰知言之謂者乎夫知言之
謂者不以言言也(不以言心知之)爭魚者濡逐獸者
趍非樂之也故至言去言至爲無爲夫淺知
之所爭者末矣白公不得也故死於浴室(楚殺)
(白公於浴室之地也)故老子曰言有宗事有君夫唯無
知是以不吾知也白公之謂也惠子爲惠王
爲國法(惠王梁惠王惠子惠施也)已成而示諸先生先生
皆善之奏之惠王惠王甚說之以示翟煎曰
善惠王曰善可行乎翟煎曰不可惠王曰善
而不可行何也翟煎對曰今夫舉大木者前

呼邪許後亦應之此舉重勸力之歌也豈無
鄭衛激楚之音哉然而不用者不若此其宜
也治國有禮不在文辯故老子曰法令滋彰
盜賊多有此之謂也田駢以道術說齊王(田駢)
(齊人齊臣)王應之曰寡人所有齊國也道術難以
除患願聞國之政田駢對曰臣之言無政而
可以爲政譬之若林木無材而可以爲村願
王察其所謂而自取齊國之政焉已雖無除
其患天地之間六合之内可陶而變化也齊
國之政何足問哉此老聃之所謂無狀之狀

無物之象者也若王之所問者齊也田駢所
稱者材也材不及林林不及雨(雨然後材乃得生也)雨
不及隂陽隂陽不及和和不及道(道者末之由生之本)
(也)白公勝得荆國不能以府庫分人(白公篡得楚國)
(貪其材而不分人也得積七日也)七日石乙入曰(石乙白公之黨也)
不義得之又不能布施患必至矣不能予人
不若焚之毋令人害我白公弗聽也九日葉
公入(葉公楚大夫子高自方城之外入殺白公也)乃發大府之貨
以予衆出高庫之兵以賦民因而攻之十有
九日而擒白公(葉公殺白公也)夫國非其有也而欲

有之可謂至貪也不能爲人又無以自爲可
謂至愚矣譬白公之嗇也何以異於梟之愛
其子也(梟子長食其母)故老子曰持而盈之不如其
已揣而銳之不可長保也趙簡子以襄子爲
後董閼子曰無卹賤(董閼子趙氏臣也無卹襄子之名簡子之庶子)
(也)今以爲後何也簡子曰是爲人也能爲社
稷忍羞(襄子能柔能忍耻也)異日知伯與襄子飲而批
襄子之首大夫請殺之襄子曰先君之立我
也曰能爲社稷忍羞豈曰能刺人哉處十月
知伯圍襄子於晋陽襄子疏隊而擊之(䟽分也隊)

(軍二百人爲一隊分斯隊卒擊之)大敗知伯破其首以爲飲
器故老子曰知其雄守其雌其爲天下谿齧
缺問道於被衣(齧缺被衣皆堯時老人也)被衣曰正女形
壹女視天和將至攝女知正女度神將來舍
德將來附若美而道將爲女居惷乎若新生
之犢而無求其故言未卒齧缺繼以讎夷(讎夷)
(熟視不言)被衣行歌而去曰形若槁骸心如死灰
直實知不以故自持墨墨恢恢無心可與謀
彼何人哉故老子曰明白四達能無以知乎
趙襄子攻翟而勝之尤人終人(尤人終人翟之二邑)使

者來謁之襄子方將食而有憂色左右曰一
朝而兩城下此人之所喜也今君有憂色何
也襄子曰江河之大也不過三日(三日而滅)飄風
暴雨日中不須臾(言其不終日)今趙氏之德行無
所積今一朝兩城下亡其及我乎孔子聞之
曰趙氏其昌乎夫憂所以爲昌也而喜所以
爲亡也勝非其難者也賢主以此持勝故其
福及後世齊楚吴越皆嘗勝矣然而卒取亡
焉不通乎持勝也唯有道之主能持勝孔子
勁杓國門之關(杓引也古者縣門下從上杓引之者難也)而不肯

以力聞墨子爲守攻公輸般服而不肯以兵
知(墨子雖善爲兵而不肯以知兵聞也)善持勝者以强爲弱故
老子曰道沖而用之又弗盈也惠孟見宋康
王蹀足謦欬疾言曰寡人所說者勇有功也
不說爲仁義者也客將何以教寡人惠孟對
曰臣有道於此人雖勇刺之不入雖巧有力
擊之不中大王獨無意邪宋王曰善此寡人
之所欲聞也惠孟曰夫刺之而不入擊之而
不中此猶辱也臣有道於此使人雖有勇弗
敢刺雖有力不敢擊夫不敢刺不敢擊非無

其意也臣有道於此使人本無其意也夫無
其意未有愛利之心也臣有道於此使天下
丈夫女子莫不歡然皆欲愛利之心此其賢
於勇有力也四累之上也(此上九四事皆累於世而男六莫不)
(歡然爲上也)大王獨無意邪宋王曰此寡人所欲
得也惠孟對曰孔墨是已孔丘墨翟無地而
爲君無官而爲長(無地爲君以道冨也無官爲長以德尊也)天下
丈夫女子莫不延頸舉踵而願安利之者今
大王萬乘之主也誠有其忘則四境之内皆
得其利矣此賢於孔墨也遠矣宋王無以應

惠孟出宋王謂左右曰辯矣客之以說勝寡
人也故老子曰勇於不敢則活由此觀之大
勇反爲不勇耳昔堯之佐九人(謂禹辠陶稷契伯夷倕益)
(夔龍也)舜之佐七人(皆與堯同臣其七人也)武王之佐五
人(謂周公召公太公畢公毛公也)堯舜武王於九七五者不
能一事焉然而垂拱受成功焉善乘人之資
也故人與驥逐走則不勝驥託於車上則驥
不能勝人北方有獸其名曰蹷鼠前而菟後
(鼠前足短菟後足長故謂之蹷)趨則頓走則顛常爲蛩蛩駏
驉取甘草以與之(蛩蛩駏驉前足長後足短故能乘虛而走不能上也)

蹷有患害蛩蛩駏驉必負而走此以其能託
其所不能故老子曰夫代大匠斲者希不傷
其手薄疑說衛嗣君以王術(嗣君衛國君也)嗣君應
之曰予所有者千乘也願以愛教薄疑對曰
烏獲舉千鈞又況一斤乎杜赫以安天下說
周昭文君(昭文君周襄衰分爲西東各自立其君也)文君謂杜赫
曰願學所以安周赫對曰臣之所言不可則
不能安周臣之所言可則周自安矣此所謂
弗安而安者也故老子曰大制無割故致數
輿無輿也魯國之法魯人爲人妾於諸候有

能贖之者取金於府子贛贖魯人於諸候來
而辭不受金孔子曰賜失之矣夫聖人之舉
事也可以移風易俗而受教順可施後世非
獨以適身之行也今國之富者寡而貧者衆
贖而受金則爲不廉不受金則不復贖人自
今以來魯人不復贖人於諸候矣孔子亦可
謂知禮矣故老子曰見小曰明魏武侯問於
李克(李克武候之相)曰吴之所以亡者何也李克對
曰數戰而數勝武侯曰數戰數勝國之福其
獨以亡何故也對曰數戰則民罷數勝則主

憍以憍主使罷民而國不亡者天下鮮矣憍
則恣恣則極慮上下俱極吴之亡猶晚矣夫
差之所以自剄於干遂也(越伐具夫差所自殺也)故老
子曰功成名遂身退天之道也甯越欲干齊
桓公困窮無以自達於是爲商旅將任車(任載)
(也詩曰我任我輦)以商於齊暮宿於郭門之外桓公
郊迎客夜問門辟任車爝火甚盛(爝炬火也)從者
甚衆甯越飯牛車下望見桓公而悲擊牛角
而疾商歌桓公聞之撫其僕之手曰異哉歌
者非常人也命後車載之桓公及至從者以

請桓公贛之衣冠而見說以爲天下桓公大
說將任之羣臣爭之曰客衛人也衛之去齊
不遠君不若使人問之而故賢者也用之未
晚桓公曰不然問之患其有小惡也以人之
小惡而忘人之大美此人主之所以失天下
之士也凡聽必有驗一聽而弗復問合其所
以也(合己聽知之意所以用之)且人固難合也權而用其
長者而已矣當是舉也桓公得之矣故老子
曰天大地大道大王亦大域中有四大而王
處其一焉以言其能包裹之也大王亶父居

邠翟人攻之事之以皮帛珠玉而弗受曰翟
人之所求者地無以財物爲也大王亶父曰
與人之兄居而殺其弟與人之父處而殺其
子弗爲皆勉處矣爲吾臣與翟人奚以異且
吾聞之也不以其所養害其養杖策而去民
相連而從之遂成國於岐山之下(岐山今之美陽北也)
(其下有周地因是以爲天下號也)大王亶父可謂能保生矣
雖富貴不以養傷身雖貧賤不以利累形今
受其先人之爵禄則必重失之所自來者久
矣而輕失之豈不惑哉故老子曰貴以身爲

天下焉可以託天下愛以身爲天下焉可以
寄天下矣中山公子牟(中山鮮虞之國)謂詹子曰身
處江海之上心在魏闕之下爲之柰何(江海之上)
(言忠在於己身心之魏闕也言内守)詹子曰重生重生則輕利
(重生己之性也)中山公子牟曰雖知之猶不能自勝
則從之從之神無怨乎(言不勝己之情欲則當縱心意則己神無)
(怨也)不能自勝而强弗從者此之謂重傷之人
無壽類矣故老子曰知和曰常知常曰明益
生曰祥心使氣曰强是故用其光復歸其明
也楚莊王問詹何曰治國柰何對曰何明於

治身而不明於治國楚王曰寡人得立宗廟
社稷願學所以守之詹何對曰臣未嘗聞身
治而國亂者也未嘗聞身亂而國治者也故
本任於身不敢對以末楚王曰善故老子曰
修之身其德乃眞也桓公讀書於堂(桓公齊君)輪
人斲輪於堂下釋其椎鑿而問桓公曰君之
所讀書者何書也桓公曰聖人之書輪扁曰
其人在焉(輪扁之名問作書之人何在也)桓公曰已死矣輪
扁曰是直聖人之糟粕耳(糟酒滓也粕已漉之精也)桓公
悖然作色而怒曰寡人讀書工人焉得而譏

之哉有說則可無說則死輪扁曰然有說臣
誠以臣之斲輪語之大疾則苦而不入(苦急意也)
大徐則甘而不固(甘緩意也)不甘不苦應於手猒
于心而可以至妙者臣不能以教臣之子而
臣之子亦不能得之於臣是以行年六十老
而爲輪今聖人之所言者亦以懷其實窮而
死獨其糟粕在耳故老子曰道可道非常道
名可名非常名昔者司城子罕相宋謂宋君
曰夫國家之危安百姓之治亂在君行賞罰
夫爵賞賜予民之所好也君自行之殺戮刑

罰民之所怨也臣請當之宋君曰善寡人當
其美子受其怨寡人自知不爲諸侯笑矣國
人皆知殺戮之專制在子罕也大臣親之百
姓畏之居不至期年子罕遂却宋君而專其
政故老子曰魚不可脫于淵國之利器不可
以示人王壽負書而行見徐馮於周(王壽古好書之)
(人徐馮周之隱者也)徐馮曰事者應變而動變生於時
故知時者無常行書者言之所出也言出於
知者知者藏書於是王壽乃焚書而舞之(自喜)
(焚其書故舞之也)故老子曰多言數窮不如守中令

尹子佩請飲莊王(子佩楚莊王之相請飲請置酒也)莊王許
諾子佩疏揖北面立於殿下(䟽徒跣也揖舉手也)曰昔
者君王許之今不果往(果誠也)意者臣有罪乎
莊王曰吾聞子具於强臺强臺者南望料山
以臨方皇(料山名方皇水名也一曰山名)左江而右淮其樂
忘死若吾薄德之人不可以當此樂也恐留
而不能反故老子曰不見可欲使心不亂晋
公子重耳出亡過曹無禮焉(曹共公聞重耳駢脇使袒而捕)
(魚設薄以觀之)釐負羇之妻謂釐負羇曰君無禮於
晋公子吾觀其從者皆賢人也(從者狐偃趙衰之屬也)

若以相夫子反晋國必伐曹子何不先加德
焉釐負羇遺之壺餕而加璧焉重耳受其餕
而反其璧及其反國起師伐曹剋之令三軍
無入釐負羇之里故老子曰曲則全枉則直
越王勾踐與吴戰而不勝國破身亡困於會
稽忿心張膽氣如涌泉選練甲卒赴火若滅
然而請身爲臣妻爲妾親執戈爲吴兵先馬
走(先馬走先馬前)果擒之於千遂故老子曰柔之勝
剛也弱之勝强也天下莫不知而莫之能行
越王親之故霸中國趙簡子死未葬中牟入

齊(中牟自入臣於齊也)已葬五日襄子起兵攻圍之未
合而城自壞者十丈襄子擊金而退之(軍法鼓以)
(進衆鉦以退之)軍吏諫曰君誅中牟之罪而城自壞
是天助我何故去之襄子曰吾聞之叔向曰
君子不乘人於利不迫人於險使之治城城
治而後攻之中牟聞其義乃請降故老子曰
夫唯不爭故天下莫能與之爭秦繆公請伯
樂曰子之年長矣子姓有可使求馬者乎(子姓)
(謂伯樂子)對曰良馬者可以形容筋骨相也相天
下之馬者若滅若失若亡(若滅其相不可見也若失乍入乍出)

(也若亡髣髴不及也)其一若此馬者絶塵弭徹(絶塵不及也弭)
(徹引迹疾也)臣之子皆下林也可告以良馬而不
可告以天下之馬臣有所與供儋纏采薪者
九方堙(纏索也九方堙人姓名也)此其於馬非臣之下也
請見之穆公見之使之求馬三月而反報曰
已得馬矣在於沙丘穆公曰何馬也對曰牡
而黄使人往取之牝而驪穆公不說召伯樂
而問之曰敗矣子之所使求者毛物牝牡弗
能知又何馬之能知伯樂喟然大息曰一至
此乎是乃其所以千萬臣而無數者也若堙

之所觀者天機也得其精而忘其粗在内而
忘其外見其所見而不見其所不見視其所
視而遺其所不視若彼之所相者乃有貴乎
馬者馬至而果千里之馬故老子曰大直若
屈大巧若拙吴起爲楚令尹適魏問屈宜若
(屈宜若楚大夫亡在魏者也)曰王不知起之不肖而以爲
令尹先生試觀起之爲人也屈子曰將柰何
吴起曰將衰楚國之爵而平其制禄損其有
餘而綏其不足砥礪甲兵時爭利於天下屈
子曰宜若聞之昔善治國家者不變其故不

易其常今子將衰楚國之爵而平其制禄損
其有餘而綏其不足是變其故易其常也行
之者不利宜若聞之曰怒者逆德也兵者凶
器也爭者人之所本也今子隂謀逆德好用
凶器始人之所本(本者謂兵爭也)逆之至也且子用
魯兵不宜得志於齊而得志焉(吴起爲將伐齊敗之)子
用魏兵不宜得志於秦而得志焉(吴起爲魏西河守秦)
(兵不敢東下也)宜若聞之非禍人不能成禍吾固惑
吾王之數逆天道戾人理至今無禍差須夫
子也(差須猶意須也)吴起惕然曰尚可更乎屈子曰

成形之徒不可更也(成刑之徒刑禍已成於衆)子不若敦
愛而篤行之老子曰挫其銳解其紛和其光
同其塵晋伐楚三舍不止大夫請擊之莊王
曰先君之時晋不伐楚及孤之身而晋伐楚
是孤之過也若何其辱群大夫曰先臣之時
晋不伐楚今臣之身而晋伐楚此臣之罪也
請三擊之王俛而泣涕沾襟起而拜君大夫
晋人聞之曰君臣爭以過爲在己且輕下其
臣不可伐也夜還師而歸老子曰能受國之
垢是謂社稷主宋景公之時熒惑在心公懼

召子韋而問焉(子韋司星者也)曰熒惑在心何也子
韋曰熒惑天罰也心宋分野(宋之分野上屬房心之星)禍
且當君雖然可移於宰相公曰宰相所使治
國家也而移死焉不祥子韋曰可移於民公
曰歲民之命歲饑民必死矣爲人君而欲殺
其民以自活也其誰以我爲君者乎是寡人
之命固已盡矣子韋無復言矣子韋還走北
面再拜曰敢賀君天之處高而聽卑君有君
人之言三天必有三賞君今夕星必徙三舍
君延年二十一歲公曰子奚以知之對曰君

有君人之言三故有三賞星必三徙舍舍行
七里三七二十一故君移年二十一歲臣請
伏於陛下以司之星不徙臣請死之公曰可
是夕也星果三徙舍故老子曰能受國之不
祥是謂天下王昔者公孫龍在趙之時謂弟
子曰人而無能者龍不能與遊有客衣褐帶
索而見曰臣能呼公孫龍顧謂弟子曰門下
故有能呼者乎對曰無有公孫龍曰與之弟
子之籍後數日往說燕王至於河上而航在
一汜(汜水涯也)使善呼之一呼而航來故曰聖人

之處世不逆有伎能之士故老子曰人無棄
人物無棄物是謂襲明子發攻蔡踰之(子發楚宣)
(王之將軍踰越勝之也)宣王郊迎列田百頃而封之執
圭(楚爵功臣賜以圭謂之執圭比附庸之君也)子發辭不受曰治
國立政諸候入賔此君之德也發號施令師
未合而敵循此將軍之威也兵陳戰而勝敵
者此庶民之力也夫乘民之功榮而取其爵
禄者仁義之道也故辭而弗受故老子曰功
成而不居夫唯不居是以不去晋文公伐原
(原周邑周襄王以原賜文公原叛伐也)與大夫期三日三日而

原不降文公令去之軍吏曰原不過一二日
將降矣君曰吾不知原三日而不可得下也
以與大夫期盡而不罷失信得原吾弗爲也
原人聞之曰有君若此可弗降也遂降温人
聞亦請降(時周人亦以温予文公温相連皆叛)故老子曰窈兮
㝠兮其中有精其精甚眞其中有信故美言
可以市尊美行可以加人公儀休相魯(公儀休故)
(魯博士也)而嗜魚一國獻魚公儀子不受其弟子
諫曰夫子嗜魚弗受何也答曰夫唯嗜魚故
弗受夫受魚而免於相雖嗜魚不能自給魚

毋受魚而不免於相則能長自給魚此眀於
爲人爲己者也故老子曰後具身而身先外
其身而身存非以其無私邪故能成其私一
曰知足不辱狐丘丈人謂孫叔敖(丈人老而杖於人者)
曰人有三怨子知之乎孫叔敖曰何謂也對
曰爵高者士妬之官大者主惡之禄厚者怨
處之孫叔敖曰吾爵益高吾志益下吾官益
大吾心益小吾禄益厚吾施益博是以免三
怨可乎故老子曰貴必以賤爲本高必以下
爲基大司馬捶(視果反)鈎者年八十矣(捶鍛擊也鈎釣)

(鈎也)而不失鈎芒大司馬曰子巧邪有道邪曰
臣有守也臣年二十好捶鈎於物無視也非
鈎無察也是以用之者必假於弗用也而以
長得其用而況持不用者乎物孰不濟焉故
老子曰從事於道者同於道文王砥德修政
三年而天下二垂歸之(砥礪也文王三分天下有其二)紂聞
而患之曰余夙興夜寐與之競行則苦心勞
形縱而置之恐伐余一人崇侯虎曰周伯昌
行仁義而善謀太子發勇敢而不疑中子旦
恭儉而知時若與之從則不堪其殃縱而赦

之身必危亡冠雖弊必加於頭及未成請圖
之屈商乃拘文王於羑里(屈商紂臣也羑里地名也在河内湯)
隂於是散宜生乃以千金求天下之珍怪得
騶虞雞斯之乘(騶虞白虎黑文而仁食自死之獸日行千里雞斯神馬也)
玄玉百工(二玉爲一工也)大貝百朋(五貝爲一朋也)玄豹黄
羆青犴(音岸杆胡地野犬也)白虎文皮千合以獻於紂
因費仲而通(費仲紂佞臣也)紂見而說之乃免其身
殺牛而賜之文王歸乃爲玉門築靈臺相女
童擊鐘鼓(玉門以玉飾門爲柱樞也相女童相視之一曰相匠也)以待
紂之失也紂聞之曰周伯昌改道易行吾無

憂矣乃爲炮烙剖比干剔孕婦殺諫者文王
乃遂其謀故老子曰知其榮守其辱爲天下
谷成王問政於尹佚曰吾何德之行(尹佚史佚)而
民親其上對曰使之時而敬順之王曰其度
安至曰如臨深淵如履薄冰王曰懼哉王人
乎尹佚曰天地之間四海之内善之則吾畜
也不善則吾讎也昔夏商之臣反讎桀紂而
臣湯武宿沙之民皆自攻其君而歸神農(伏羲)
(神農之間有共工宿沙霸天下者也)此世之所明知也如何其
無懼也故老子曰人之所畏不可不畏也跖

之徒問跖曰盜亦有道乎跖曰奚適其無道
也夫意而中藏者聖也入先者勇也出後者
義也分均者仁也知可否者智也五者不備
而能成大盜者天下無之由此觀之盜賊之
心必託聖人之道而後可行故老子曰絶聖
棄智民利百倍楚將子發好求技道之士楚
有善爲偷者往見曰聞君求技道之士臣偷
也願以技齎一卒(齎備卒足)子發聞之衣不給帶
冠不暇正出見而禮之左右諫曰偷者天下
之盜也何爲之禮君曰此非左右之所得與

後無幾何齊興兵伐楚子發將師以當之兵
三却楚賢良大夫皆盡其計而悉其誠齊師
愈强於是市偷進請曰臣有薄技願爲君行
之子發曰諾不問其辭而遺之偷則夜解齊
將軍之幬帳而獻之子發因使人歸之曰卒
有出薪者得將軍之帷使歸之於執事明又
復往取其枕子發又使人歸之明日又復往
取其簪子發又使歸之齊師聞之大駭將軍
與軍吏謀曰今日不去楚君恐取吾頭則還
師而去故曰無細而能薄在人君用之耳故

老子曰不善人善人之資也顔回謂仲尼曰
回益矣仲尼曰何謂也曰回忘禮樂矣(回忘禮樂)
(絶聖弃知入於無爲也)仲尼曰可矣猶未也異日復見
曰回益矣仲尼曰何謂也曰回忘仁義矣仲
尼曰可矣猶未也異日復見曰回坐忘矣(言坐)
(自忘其身以至道也)仲尼造然曰何謂坐忘顔回曰隳
支體黜聦明離形去知洞於化通是謂坐忘
仲尼曰洞則無善也化則無常矣而夫子薦
賢(薦先也回入賢)丘請從之後故老子曰載營魄抱
一能無離乎專氣至柔能如嬰兒乎秦穆公

興師將以襲鄭蹇叔曰不可臣聞襲國者以
車不過百里以人不過三十里爲其謀未及
發泄也甲兵未及銳弊也糧食未及乏絶也
人民未及罷病也皆以其氣之高與其力之
盛至是以犯敵能威今行數千里又數絶諸
侯之地以襲國臣不知其可也君重圖之穆
公不聽蹇叔送師衰絰而哭之師遂行過周
而東鄭賈人弦高矯鄭伯之命以十二牛勞
秦師而賔之三帥乃懼而謀曰吾行數千里
以襲人未至而人已知之其備必先成不可

襲也還師而去當此之時晋文公適薨未葬
先軫言於襄公(先軫晋大夫也襄公晋文公子)曰昔吾先君
與穆公交天下莫不聞諸候莫不知今吾君
薨未葬而不弔吾喪而不假道是死吾君而
弱吾孤也請擊之襄公許諾先軫舉兵而與
秦師遇於□大破之擒其三軍以歸穆公聞
之素服廟臨以說於衆(說解)故老子曰知而不
知尚矣不知而知病也齊王后死王欲置后
而未定使群臣議薛公欲中王之意(薛公田嬰也)
因獻十珥而美其一旦日因問美珥之所在

因勸立以爲王后齊王大說遂尊重薛公故
人主之意欲見於外則爲人臣之所制故老
子曰塞其兊閉其門終身不勤盧敖游乎北
海盧(敖燕人秦始皇召以爲博士使求神仙亡而不反也)經乎太隂入
乎玄闕(太隂北方也玄闕北方之山也)至於蒙穀之上(蒙穀山名)
見一士焉深目而玄鬢淚注(涙水)而鳶肩豐上
而殺下軒軒然方迎風而舞顧見盧敖慢然
下其臂(慢然止舞也)遯逃乎碑(匿於碑隂)盧敖就而視
之方倦龜殻(楚人謂倨爲倦龜殻龜甲也)而食蛤梨(蛤梨海蚌)
盧敖與之語曰唯敖爲背群離黨窮觀於六

合之外者非敖而已乎敖幼而好游至長不
渝周行四極唯北隂之未闚今卒覩夫子於
是子殆可與敖爲友乎若士者齤(音拳)然而笑
曰嘻子中州之民寧肯而遠至此此猶光乎
日月(言太隂之地尚見日月也)而載列星隂陽之所行四
時之所生其比夫不名之地猶窔奥也(言我所游)
(不可字名之地以盧敖而所行比之則如窔奥奥室中也)若我南游乎岡
㝗之野北息乎沉墨之鄉西窮㝠㝠之黨東
開鴻濛之光此其下無地而上無天聽焉無
聞視焉無昫此其外猶有汰沃之汜(汰沃四海子天)

(之際水流聲也汜涯也)其餘一舉而千萬里(千萬里汰汜之外也)
吾猶未能之在(吾尚未至此地)今子游始於此乃語
窮觀豈不亦遠哉然子處矣吾與汗漫期于
九垓之外(汗漫不可知之也九垓九天之外)吾不可以久駐
若士舉臂而竦身遂入雲中盧敖仰而視之
弗見乃止駕(止其所駕之車)止柸治(楚人謂恨不得爲柸治也)悖
若有喪也曰吾比夫子猶黄鵠與蠰蟲也(蠰蟲)
(蟲之幼也)終日行不離咫尺(八寸爲咫十寸爲尺)而自以爲
遠豈不悲哉故莊子曰小人不及大人小知
不及大知朝菌不知晦朔(朝菌朝生暮死之蟲也生水上狀似)

(蠶蛾一名孳母海南謂之蟲邪)蟪蛄不知春秋(蟪蛣貂蟟)此言明
之有所不見也季子治亶父三年(季子子賤)而巫
馬期絻衣短褐(巫馬期孔子弟子也)易容貌往觀化焉
(易服而往微以視之)見夜魚釋之巫馬期問焉曰凡子
所爲魚者欲得也今得而釋之何也漁者對
曰季子不欲人取小魚也(古者魚不盈尺不上俎也)所得
者小魚是以釋之巫馬期歸以報孔子曰季
子之德至矣使人闇行若有嚴刑在其側者
季子何以至於此孔子曰丘嘗問之以治言
曰誡於此者刑於彼季子必行此術也故老

子曰去彼取此罔兩問於景(罔兩水之精物也景日月水光)
(晷也)曰昭昭者神明也(罔兩恍惚之物見景光明以爲神也)景曰
非也罔兩曰子何以知之景曰扶桑受謝日
照宇宙(扶桑日所出之木也受謝扶桑受日旦澤出之也)炤炤之光
輝燭四海闔户塞牖則無由入矣若神明四
通並流無所不及上際於天下蟠於地化育
萬物而不可爲象俛仰之間而撫四海之外
照照何足以明之故老子曰天下之至柔馳
騁天下之至堅光耀問於無有(光耀可見而無有至虛者)
曰子果有乎其果無有乎(有形生於無形何以能生物故問果)

(有乎其無有也)無有弗應也光耀不得問而就視其
狀貌㝠然忽然視之不見其形聽之不聞其
聲搏之不可得望之不可極也光耀曰貴矣
哉孰能至于此乎予能有無矣未能無無也
(言我能使形不可得未能殊無形也)及其爲無無又何從至於
此哉故老子曰無有入于無間吾是以知無
爲之有益也白公勝慮亂(白公將爲父復讎起兵亂因思慮之)
(也)罷朝而立到杖策錣(音針)上貫頤(策馬捶端有針以刺)
(馬謂之錣到杖策故錣貫頤也)血流至地而弗知也鄭人聞
之曰頤之忘將何不忘哉(白公之父死鄭預之故懼之也此)

言精神之越於外智慮之蕩於内則不能漏
理其形也(漏補空也)是故神之所用者遠則所遺
者近也(近謂身也)故老子曰不出户知天下不窺
牖以見天道其出彌遠其知彌少此之謂也
秦皇帝得天下恐不能守發邊戍築長城修
關梁設障塞具傳車置邊吏然劉氏奪之若
轉閉錘(閉錘格也上之錘所以編薄席反覆之易)昔武王伐紂破
之牧野乃封比干之墓表商容之閭柴箕子
之門(紂死箕子亡之朝鮮舊居空故柴護之)朝成湯之廟發鉅
橋之粟散鹿臺之錢破鼓折抱弛弓絶絃去

舍露宿以示平易解劍帶笏以示無仇於此
天下歌謡而樂之諸候執弊相朝三十四世
不奪故老子曰善閉者無關鍵而不可開也
善結者無繩約而不可解也尹需學御三年
而無得焉私自苦痛常寢想之(寢堅思之)中夜夢
受秋駕於師(秋駕善御之術)明日往朝師望之謂之
曰吾非受道於子也恐子不可予也今日教
子以秋駕尹需反走北面再拜曰臣有天幸
今夕固夢受之故老子曰致虛極守靜篤萬
物并作吾以觀其復也昔孫叔敖三得令尹

無喜志三去令尹無憂色延陵季子吴人願
一以爲王而不肯許由讓天下而弗受晏子
與崔杼盟臨死地不變其儀此皆有所遠通
也精神通於死生則物孰能惑之荆有佽非
得寳劍於干隊(干音寒干國在今臨淮出寳劍蓋爲莫邪洞鄂之形也)
還反度江至於中流陽侯之波兩蛟俠繞其
舩(蛟龍屬也魚漏二千五百斤蛟未爲之主也)佽非謂枻舩者(枻櫂)
曰嘗有如此而得活者乎對曰未嘗見也於
是佽非瞑目勃然攘臂拔劍曰武士可以仁
義之禮說也不可劫而奪也此江中之腐肉

朽骨弃劍而已余有奚愛焉赴江刺蛟遂斷
其頭舩中人盡活風波畢除荆爵爲執圭孔
子聞之曰夫善載腐肉朽骨弃剱者飲非之
謂乎故老子曰夫唯無以生爲者是賢於貴
生焉齊人淳于髠以從說魏王魏王辯之約
車十乘將使荆辭而行人以爲從未足也復
以衡說其辭若然(從說說諸候之計當相從也衡說從之非是當横更)
(計也)魏王乃止其行而疏其身失從心志而有
不能成衡之事是其所以固也夫言有宗事
有本失其宗本技能雖多不若其寡也故周

鼎著倕而使齕其指先王以見大巧之不可
也故愼子曰匠人知爲門能以門(愼子名到齊人)所
以不知門也(不知門之要也)故必杜然後能門(門之要在)
(門外)墨者有田鳩者(田鳩學墨子之術也)欲見秦惠王約
車申轅(申束)留於秦周年不得見客有言之楚
王者往見楚王楚王甚悅之予以節使於秦
至因見予之將軍之節惠王而說之出舍喟
然而歎告從者曰吾留秦三年不得見不識
道之可以從楚也物故有近之而遠遠之而
近者故大人之行不掩以繩(掩猶憚也)至所極而

已矣此所謂筦子梟飛而維繩者(言爲士者上下無常)
(進退無恒不可繩也以喻飛梟從下繩維之而欲翺翔則不可也)豐水之深
千仞而不受塵垢投金鐵鍼焉則形見於外
非不深且清也魚鼈龍蛇莫肯之歸也是故
石上不生五穀秃山不游麋鹿無所隂蔽隱
也昔趙文子問於叔向曰晋六將軍其孰先
亡乎(六將軍韓魏趙范中行知伯也)對曰中行知氏文子曰
何乎對曰其爲政也以苛爲察以切爲明以
刻下爲忠以計多爲功譬之猶廓革者也廓
之大則大矣裂之道也故老子曰其政悶悶

其民純純其政察察其民缺缺景公謂太卜
曰子之道何能對曰能動地(動震)晏子往見公
公曰寡人問太卜曰子之道何能對曰能動
地地可動乎晏子默然不對出見太卜曰昔
吾見句星在房心之間地其動乎(句星客星也駟房句)
(星守房心則地動也)太卜曰然晏子出太卜走往見公
曰臣非能動地地固將動也田子陽聞之(田子)
(陽齊臣也)曰晏子默然不對者不欲太卜之死往
見太卜者恐公之欺也晏子可謂忠於上而
惠於下矣故老子曰方而不割廉而不劌魏

文侯觴諸大夫於曲陽飲酒酣文侯喟然嘆
曰吾獨無豫讓以爲臣子(豫讓事知伯而死其難故文侯思以)
(爲臣)蹇重舉白而進之(蹇重文侯臣也舉白進酒)曰請浮君
(浮猶罰也以酒罰君也)君曰何也對曰臣聞之有命之
父母不知孝子有道之君不知忠臣夫豫讓
之君亦何如哉(豫讓相其君而君見殺亦何如不足貴也)文侯受
觴而飲釂不獻(釂盡)曰無管仲鮑叔以爲臣故
有豫讓之功故老子曰國家昏亂有忠臣孔
子觀桓公之廟(桓公魯君也)有器焉謂之宥巵(宥庒)
(坐右)孔子曰善哉乎得見此器顧曰弟子取水

水至灌之其中則正(中水半巵中也)其盈則覆孔子
造然革容曰善哉持盈者乎子貢在側曰請
問持盈曰揖而損之曰何謂揖而損之曰夫
物盛而衰樂極則悲日中而移月盈而虧是
故聦明叡知守之以愚多聞博辯守之以儉
武力毅勇守之以畏富貴廣大守之以陋德
施天下守之以讓此五者先王所以守天下
而弗失也反此五者未嘗不危也故老子曰
保此道者不欲盈夫唯不盈故能弊而不新
成武王問太公曰寡人伐紂天下是臣殺其

主而下伐其上也吾恐後世之用兵不休鬪
爭不已爲之柰何太公曰甚善王之問也夫
未得獸者唯恐其創之小也(獵禽恐之能殺故恐其創小也)
已得之惟恐傷肉之多也王若欲久持之則
塞民於兊(兊耳目鼻口也老子也曰塞其兊也)道全爲無用之
事煩擾之教彼皆樂其業供其情昭昭而道
㝠㝠於是乃去其瞀而載之木(瞀被髮也水驚鳥冠也知)
(文者冠鶩)解其劍而帶之笏爲三年之喪令類不
蕃高辭卑讓使民不爭酒肉以通之竽瑟以
娱之鬼神以畏之繁文滋禮以弇其質厚葬

久喪以亶(音丹)其家含珠鱗施綸組以貧其財
深鑿高壟以盡其力家貧族少慮患者貧以
此移風可以持天下弗失故老子曰化而欲
作吾將鎮之以無名之樸也
淮南鴻烈解卷之十八
