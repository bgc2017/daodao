










淮南鴻烈解卷之二十二神八
　　　　太尉祭酒臣許愼記上
　　　兵略訓(兵防也防亂之萌皆在略/謀解喻至論用師之意也)
古之用兵者非利土壤之廣而貪金玉之略
(略獲/得也)將以存亡繼絶平天下之亂而除萬民
之害也凡有血氣之蟲含牙帶角前爪後距
有角者觸有齒者噬有毒者螫有蹏者趹喜
而相戲怒而相害天之性也人有衣食之情
而物弗能足也故羣居雜處分不均求不贍
則爭爭則强脅弱而勇侵怯人無筋骨之强

爪牙之利故割革而爲甲爍鐵而爲刃貪昧
饕餮之人殘賊天下萬人搔動莫寧其所有
聖人勃然而起乃討强暴平亂世夷險除穢
以濁爲清以危爲寧故不得不中絶(中絶謂/若殷王)
(中相/絶滅)兵之所由來者遠矣黄帝嘗與炎帝戰
矣(炎帝神農之末世也與黄/帝戰於阪泉黄帝滅之)顓頊嘗與共工
爭矣(共工與顓頊爭/爲帝觸不周山)故黄帝戰於涿鹿之野
(黄帝與蚩尤戰於/涿鹿涿鹿在上谷)堯戰於丹水之浦(堯以楚/伯受命)
(滅不義於丹水/丹水在南陽)舜伐有苗(有苗/三苗)啓攻有扈(禹/之)
(丁啓伐有扈於甘/甘在右扶風郡)自五帝而弗能偃也又况

衰世乎夫兵者所以禁暴討亂也炎帝爲火
災故黄帝擒之共工爲水害故顓頊誅之教
之以道導之以德而不聽則臨之以威武臨
之威武而不從則制之以兵革故聖人之用
兵也若櫛髮耨苗所去者少而所利者多殺
無罪之民而養無義之君害莫大焉殫天下
之財而贍一人之欲禍莫深焉使夏桀殷紂
有害於民而立被其患不至於爲炮烙晋厲
宋康行一不義而身死國亡不至於侵奪爲
暴此四君者皆有小過而莫之計也故至於

攘天下(攘/亂)害百姓肆一人之邪而長海内之
禍此大論之所不取也所爲立君者以禁暴
討亂也今乘萬民之力而反爲殘賤是爲虎
傅翼曷爲弗除夫畜池魚者必去猵獺(猵獺/之類)
養禽獸者也必去豺狼又况治人乎故霸王
之兵以論慮之以策圖之以義扶之非以亡
存也將以存亡也故聞敵國之君有加虐於
民者則舉兵而臨其境責之以不義刺之以
過行兵至其郊乃令軍師曰無伐樹木毋扣
墳墓毋𤑔五穀(𤑔/燒)毋焚積聚毋捕民虜毋收

六畜乃發號施令其國之君傲天侮鬼决獄
不辜殺戮無罪此天之所以誅也民之所以
仇也兵之來也以廢不義而復有德也有逆
天之道帥民之賊者身死族滅以家聽者禄
以家以里聽者賞以里以鄉聽者封以鄉以
縣聽者侯以縣尅國不及其民廢其君而易
其政尊其秀士而顯其賢良振其孤寡恤其
貧窮出其囹圄賞其有功百姓開門而待之
淅米而儲之(淅/漬)唯恐其不來也此湯武之所
以致王而齊桓晋文之所以成霸也故君爲

無道民之思兵也若旱而望雨渴而求飲夫
有誰與交兵接刃乎故義兵之至也至於不
戰而止晩世之兵君雖無道莫不設渠壍傳
堞而守(傅守也堞/城上女墻)攻者非以禁暴除害也欲
以侵地廣壤也是故至於伏尸流血相支以
日而霸王之功不世出者自爲之故也夫爲
地戰者不能成其王爲身戰者不能立其功
舉事以爲人者衆助之舉事以自爲者衆去
之衆之所助雖弱必强衆之所去雖大必亡
兵失道而弱得道而强將失道而拙得道而

工國得道而存失道而亡所謂道者體圓而
法方背隂而抱陽左柔而右剛履幽而戴明
變化無常得一之原以應無方是謂神明夫
圓者天也方者地也天圓而無端故不可得
而觀地方而無垠故莫能窺其門天化育而
无形象地出長而無計量渾渾沉沉孰知其
藏凡物有朕唯道無朕(言萬物可朕也/而道不可朕也)所以
無朕者以其無常形勢也輪轉而無窮象日
月之行若春秋有代謝若日月有晝夜終而
復始明而復晦莫能得其紀制刑而無刑故

功可成物物而不物故勝而不屈刑兵之極
也至於無刑可謂極之矣是故大兵無創與
鬼神通五兵不厲天下莫之敢當建鼓不出
庫諸侯莫不慴㥄沮膽其處故廟戰者帝神
化者王所謂廟戰者法天道也神化者法四
時也修政於境内而遠方慕其德制勝於未
戰而諸侯服其威内政治也古得道者靜而
法天地動而順日月喜怒而合四時叫呼而
比雷霆音氣不戾八風詘伸不獲五度(獲誤/也五)
(度五/行也)下至介鱗上及毛羽脩脩葉貫萬物百

族由本至末莫不有序是故入小而不偪(偪/迫)
處大而不窕浸乎金石潤乎草木宇中六合
振毫之末(或曰宇中四宇/也六合六合内)莫不順比道之浸
洽滒淖纖微無所不在是以勝權多也夫射
儀度不得則格的不中(格射之椹質/也的射准也)驥一節
不用而千里不至夫戰而不勝者非鼓之日
也(鼓之日謂陳兵/擊鼓聞之日)素行無刑久矣故得道之
兵車不發軔(軔車/不支)騎不被鞍鼓不振塵旗不
解卷(卷束/也)甲不離矢刃不嘗血朝不易位賈
不去肆農不離野招義而責之大國必朝小

城必下因民之欲乘民之力而爲之去殘除
賊也故同利相死同情相成同欲相助順道
而動天下爲嚮因民而慮天下爲鬭獵者逐
禽車馳人趍各盡其力無刑罰之威而相爲
斥闉要遮者(斥候也/闉塞也)同所利也同舟而濟於
江卒遇風波百族之子捷椊招杼船(捷疾/取也)若
左右手不以相得其憂同也故明王之用兵
也爲天下除害而與萬民共享其利民之爲
用猶子之爲父弟之爲兄威之所加若崩山
决塘敵孰敢當故善用兵者用其自爲用也

不能用兵者用其爲己用也用其自爲用則
天下莫不可用也用其爲己用所得者鮮矣
兵有三詆(爲大詆/要事也)治國家理境内行仁義布
德惠立正法塞邪隧群臣親附百姓和輯上
下一心君臣同力諸侯服其威而四方懷其
德脩政廟堂之上而折衝千里之外拱揖指
撝而天下響應此用兵之上也地廣民衆主
賢將忠國富兵强約束信號令明兩軍相當
鼓錞相望(錞錞于/太鐘也)未至兵交接刃而敵人奔
亡此用兵之次也知土地之宜習險隘之利

明竒政之變察行陳解贖之數維抱綰而鼓
之(綰貫抱係於/臂以擊鼓也)白刃合流矢接涉血屬腸輿
死扶傷流血千里暴骸盈場乃以决勝此用
兵之下也今夫天下皆知事治其末而莫知
務脩其本釋其根而樹其枝也夫兵之所以
佐勝者衆而所以必勝者寡甲堅兵利車固
馬良畜積給足士卒殷軫(殷衆軫乘/輪多盛貌)此軍之
大資也而勝亡焉明於星辰日月之運刑德
竒賌之數(竒賌隂陽竒秘/之要非常之術)背鄉左右之便此
戰之助也而全亡焉良將之所以必勝者恒

有不原之智不道之道難以衆同也夫論除
謹(論除爲賢除/吏謹愼也)動靜時吏卒辨兵甲治正行
五連什伯明鼓旗此尉之官(軍尉所以/尉鎮衆也)前後
知險易見敵知難易發斥不忘遺(發有所見/斥斥度使)
(視/也)此侯之官也(軍侯侯/望者也)隧路亟(隧道也亟言/治軍遂道疾)
行輜治(行輜道/路輜重)賦丈均(賦治軍壘/尺丈均平)處軍輯井
竈通此司空之官也(軍司空補/空修繕者)收藏於後遷
舍不離無淫輿無遺輜此輿之官也(輿衆也/候領輿)
(衆在軍/之後者)凡此五官之於將也猶身之有股肱
手足也必擇其人枝能其才使官勝其任人

能其事告之以政申之以令使之若虎豹之
有爪牙飛鳥之有六翮莫不爲用然皆佐勝
之具也非所以必勝也兵之勝敗本在於政
政勝其民下附其上則兵强矣民勝其政下
畔其上則兵弱矣故德義足以懷天下之民
事業足以當天下之急選舉足以得賢士之
心謀慮足以知强弱之勢此必勝之本也地
廣人衆不足以爲强堅甲利兵不足以爲勝
高城深池不足以爲固嚴令繁刑不足以爲
威爲存政者雖小必存爲亡政者雖大必亡

昔者楚人地南卷沅湘(卷屈取也沅/湘二水名)北繞潁
泗(潁泗二/水名也)西包巴蜀東裹郯淮(巴蜀郯/淮地名)穎汝
以爲洫(洫/溝)江漢以爲池垣之以鄧林(鄧林沔/水上險)
綿之以方城(綿落也方城楚北/塞也在南陽葉也)山高尋雲谿
肆無景(肆極也極溪/之深不見景)地利形便卒民勇敢蛟
革犀兕以爲甲冑脩鍛短鏦(鏦小/矛也)齊爲前行
積弩陪後(積弩/連弩)錯車衛旁疾如錐矢(錐金蔟/箭羽之)
(矢/也)合如雷電解如風雨然而兵殆於垂沙(垂/沙)
(地/名)衆破於栢舉楚國之强大地計衆中分天
下然懷王北畏孟嘗君(脅於/齊也)背社稷之守而

委身强秦(懷王入秦秦/留之藍田也)兵挫地削身死不還
二世皇帝(二世秦始皇/少子胡亥也)勢爲天子富有天下
人迹所至舟楫所通莫不爲郡縣然縱耳目
之欲窮侈靡之變不顧百姓之飢寒窮匱也
興萬乘之駕而作阿房之宫(阿房地名/秦所築也)發閭
左之戍(秦皆發閭左民未/及發而秦亡也)收太半之賦(貲民/之三)
(而稅/二)百姓之隨逮肆刑挽輅首路死者(隨逮/應召)
(也肆刑極刑輅/輓輦横木也)一旦不知千萬之數天下敖
然若焦熱傾然若苦烈上下不相寧吏民不
相憀(憀/賴)戍卒陳勝興於大澤攘臂袒右(陳勝/字涉)

(汝隂人也大澤沛蘄/縣袒右脫右臂衣也)稱爲大楚而天下響應
當此之時非有牢甲利兵勁弩强衝也伐棘
棗而爲矜(棘棗酸棗也/矜矛柄同)周錐鑿而爲刃(周内/也撚)
(矜以内/鑽鑿也)剡摲筡奮儋钁(摲剡銳也/钁斫也)以當脩戟
强弩攻城略地莫不降下天下爲之麋沸螘
動雲徹席卷方數千里勢位至賤而器械甚
不利然一人唱而天下應之者積怨在於民
也武王伐紂東面而迎歲(太歲/在寅)至汜而水(汜/地)
(名也水有/大雨水也)至共頭而墜(共頭山名在河/曲共山墜隕也)彗星
出而授殷人其柄(時有慧星柄在東/方可以掃西人也)當戰之

時十日亂於上風雨擊於中然而前無蹈難
之賞而後無遁北之刑白刃不畢拔而天下
得矣是故善守者無與御而善戰者無與鬪
明於禁舍開塞之道乘時勢因民欲而取天
下故善爲政者積其德善用兵者畜其怒德
積而民可用怒畜而威可立也故文之所以
加者淺則勢之所勝者小德之所施者傳則
威之所制者廣威之所制者廣則我强而敵
弱矣故善用兵者先弱敵而後戰者也故費
不半而功自倍也湯之地方七十里而王者

脩德也智伯有千里之地而亡者窮武也故
千乘之國行文德者王萬乘之國好用兵者
亡故全兵先勝而後戰(德先勝之而後/乃戰湯武是也)敗兵
先戰而後求勝德均則衆者寡力敵則智者
勝愚者侔則有數者禽無數(侔/等)凡用兵者必
先自廟戰主孰賢將孰能民孰附國孰治蓄
積孰多士卒孰精甲兵孰利器備孰便故運
籌於廟堂之上而决勝乎千里之外矣夫有
形埒者天下訟見之有篇籍者世人傳學之
世此皆以形相勝者也善形者弗法也所貴

道者貴其無形也無形則不可制迫不可度
量也不可巧詐也不可規慮也智見者人爲
之謀形見者人爲之功衆見者人爲之伏器
見者人爲之備動作周還倨句詘伸可巧詐
者皆非善者也善者之動也神出而鬼行星
燿而玄逐進退詘伸不見朕整鸞舉麟振鳳
飛龍騰發如秋風疾如駭龍(龍魚也飛/之疾者也)當以
生繫死以盛乘衰以疾掩遲以飽制飢若以
水滅火若以湯沃雪何往而不遂何之而不
用達在中虚神在外漠志運於無形出於不

意與飄飄往與忽忽來莫知其所之與條出
與間入莫知其所集卒如雷霆疾如風雨若
從地出若從天下獨出獨入莫能應圉疾如
鏃矢何可勝偶一晦一明孰知其端緒未見
其發固已至矣故善用兵者見敵之虛乘而
勿假也追而勿舍也迫而勿去也擊其猶猶
陵其與與疾雷不及塞耳(用疾雷之聲/不暇復塞耳)疾霆
不暇掩目善用兵若聲之與響若鏜之與鞈
(鞈鼓/鞞聲)眯不給撫呼不給吸當此之時仰不見
天俯不見地手不麾戈兵不盡拔擊之若雷

薄之若風炎之若火陵之若波敵之靜不知
其所守動不知其所爲故鼓鳴旗麾當者莫
不廢滯崩阤天下孰敢厲威抗節而當其前
者故淩人者勝待人者敗爲人杓者死(杓所/擊也)
兵靜則固專一則威分决則勇心疑則北力
分則弱故能分人之兵疑人之心則錙銖有
餘不能分人之兵疑人之心則數倍不足故
紂之卒百萬之心武王之卒三阡人皆專而
一故千人同心則得千人力萬人異心則無
一人之用將卒吏民動靜如身乃可以應敵

合戰故計定而發分决而動將無疑謀卒無
二心動無墮容口無虚言事無嘗試應敵必
敏發動必亟故將以民爲體而民以將爲心
心誠則支體親刃心疑則支體撓北心不專
一則體不節動將不誠必則卒不勇敢故良
將之卒若虎之牙若兕之角若鳥之羽若蚈
之足(研馬/蠸也)可以行可以舉可以噬可以觸强
而不相敗衆而不相害一心以使之也故民
誠從其令雖少無畏民不從令雖衆爲寡故
下不親上其心不用卒不畏將其刑不戰守

有必固而攻有必勝不待交兵接刃而存亡
之機固以形矣兵有三勢有二權有氣勢有
地勢有因勢將充勇而輕敵卒果敢而樂戰
三軍之衆百萬之師志厲青雲氣如飄風聲
如雷霆誠積踰而威加敵人此謂氣勢硤路
津關大山名塞龍蛇蟠(蟠寃/屈也)却笠居(却偃覆/也笠登)
羊腸道(羊腸一/屈一伸)發笱門(發笱竹笱所以捕魚/其門可入而不得出)
一人守隘而千人弗敢過也此謂地勢因其
勞倦怠亂飢渴凍暍椎其摿摿擠其揭揭(擠/排)
(也摿摿欲卧也/褐褐欲拔也)此謂因勢善用間諜(人軍之/反間也)

審錯規慮設蔚施伏(草木盛/曰蔚)隱匿其形出於
不意敵人之兵無所適備此謂知權陳卒正
前行選進退俱什伍摶前後不相撚(撚揉/蹈也)左
右不相干受刃者少傷敵者衆此謂事權權
勢必形吏卒專精選良用才官得其人計定
謀决明於死生舉錯得失莫不振驚故攻不
待衝隆雲梯而城拔(雲梯可依雲而立/所以瞰敵之城中)戰不
至交兵接刃而敵破明於必勝之攻也故兵
不必勝不苟接刃攻不必取不爲苟發故勝
定而後戰鈴縣而後動故衆聚而不虛散兵

出而不徒歸唯無一動(無/且)則凌天振地抗泰
山蕩四海鬼神移徙鳥獸驚駭如此則野無
校兵(敵家之兵不/來相交復也)國無守城矣靜以合躁治
以持亂無形而制有形無爲而應變雖未能
得勝於敵敵不可得勝之道也敵先我動則
是見其形也彼躁我靜則是罷其力也形見
則勝可制也力罷則威可立也視其所爲因
與之化觀其邪正以制其命餌之以所欲以
罷其足彼若有間急填其隙極其變而束之
盡其節而朴之敵若反靜爲之出竒彼不吾

應獨盡其調(言我盡之調/以待敵也)若動而應有見所
爲彼持後節(彼謂敵持持後節/敵在後使先己)與之推移彼
有所積必有所虧精若轉左陷其右陂(右陂/西也)
敵潰而走後必可移敵迫而不動名之曰奄
遲擊之如雷霆斬之若草木燿之若火電欲
疾以遫人不及步鋗車不及轉轂兵如植木
弩如羊角人雖衆多勢莫敢格諸有象者莫
不可勝也諸有形者莫不可應也是以聖人
藏形於無而遊心於虚風雨可障蔽而寒暑
不可開閉以其無形故也夫能滑淖精微貫

金石窮至遠放乎九天之上(放/寄)蟠乎黄盧之
下唯無形者也善用兵者當擊其亂不攻其
治是不襲堂堂之寇不擊填填之旗(填填旗/立牢端)
容未可見以數相持彼有死形因而制之敵
人執數動則就隂以虛應實必爲之禽虎豹
之動不入陷阱麋鹿不動不離罝罘飛鳥不
動不絓網羅魚鼈不動不擐脣喙物未有不
以動而制者也是故聖人貴靜靜則能應躁
後則能應先數則能勝疏博則能禽缺故良
將之用卒也同其心一其力勇者不得獨進

怯者不得獨退止如丘山發如風雨所淩必
破靡不毁沮動如一體莫之應圉是故傷敵
者衆而手戰者寡矣夫五指之更彈不若捲
手之一桎(挃擣/也)萬人之更進(更代/也)不如百人
之俱至也今夫虎豹便捷熊羆多力然而人
食其肉而席其革者不能通其知而壹其力
也夫水勢勝火章華之臺燒(章華楚/之高臺)以升勺
沃而救之雖涸井而竭池無柰之何也舉壺
榼盆盎而以灌之其滅可立而待也今人之
與人非有水火之勝也而欲以少耦衆不能

成其功亦明矣兵家或言曰少可以耦衆此
言之所將非言所戰也或將衆而用寡者勢
不齊也(勢不齊士/不同力也)將寡而用衆者用力諧也
若乃人盡其才悉用其力以少勝衆者自古
及今未嘗聞也神莫貴於天勢莫便於地動
莫急於時用莫利於人凡此四者兵之幹植
也然必待道而後行可一用也夫地利勝天
時巧舉勝地利勢勝人故任天者可迷也任
地者可束也任時者可迫也任人者可惑也
夫仁勇信廉人之美才也然勇者可誘也仁

者可奪也信者易欺也廉者易謀也將衆者
有一見焉則爲人禽矣由此觀之則兵以道
理制勝而不以人才之賢亦自明矣是故爲
麋鹿者則可以罝罘設也(麋鹿有兵而不能/以鬭無術之軍也)
爲魚鼈者則可以網罟取也(魚鼈之兵/散而不集)爲鴻
鵠者則可以矰繳加也(鴻鵠之兵/高而無被)唯無形者
無可柰也是故聖人藏於無原故其情不可
而觀運於無形故其陳不可得而經無法無
儀來而爲之宜無名無狀變而爲之象深哉
晭晭遠哉悠悠且冬且夏且春且秋上窮至

高之末下測至深之底變化消息無所凝滯
建心乎窈㝠之野而藏志乎九旋之淵(九旋/九迴)
(之淵至/深者也)雖有明目孰能窺其情兵之所隱議
者天道也所圖畫者地形也所明言者人事
也所以决勝者鈐勢也故上將之用兵也上
得天道下得地利中得人心乃行之以機發
之以勢是以無破軍敗兵及至中將上不知
天道下不知地利專用人與勢雖未必能萬
全勝鈐必多矣下將之用兵也博聞而自亂
多知而自疑居則恐懼發則猶豫是以動爲

人禽矣今使兩人接刃巧拙不異而勇澄必
勝者何也其行之誠也夫以巨斧擊桐薪不
待利時良日而後破之加巨斧於桐薪之上
而無人刃之奉雖順招摇挾刑德(招摇斗扚也/刑干二辰也)
(德十/日也)而弗能破者以其無勢也故水激則悍
矢激則遠夫栝淇衛箘簵(栝前括也淇衛箘/簵箭之所出也)
載以銀錫(載飾也飾/箭以銀)雖有薄縞之幨(縞細/繒也)腐
荷之矰(荷連華也/矰猶矢也)然猶不能獨射也假之筋
角之力弓弩之勢則貫兕甲而徑於革盾矣
夫風之疾至於飛屋折木虛舉之下大遲自

上高丘(虚舉不駕也風疾飛之/下大遲復上高丘也)人之有所椎
也是故善用兵者勢如决積水於千仞之隄
若轉貟石於萬丈之谿天下見吾兵之必用
也則孰敢與我戰者故百人之必死也賢於
萬人之必北也况以三軍之衆赴水火而不
還踵乎雖誂合刃於天下誰敢在於上者(誂/卒)
(也雖卒然合與天下/爭人誰敢在其上者)所謂天數者左青龍右
白虎前朱雀後玄武(角亢爲青龍參井爲白/虎星張爲朱鳥斗牛爲)
(玄武用兵者右參井左角亢背斗/牛鄉星張此順北斗之銓衡也)所謂地利
者後生而前死左牡而右牝(高者爲生下者/爲死丘陵爲牡)

(谿谷/爲牝)所謂人事者慶賞信而刑罰必動靜時
舉錯疾此世傳之所以爲儀表者因也然而
非所以生儀表者因時而變化者也是故處
於堂上之隂而知日月之次序見瓶中之冰
而知天下之寒暑夫物之所以相形者微唯
聖人達其至故鼓不與於五音而爲五音主
水不與於五味而爲五味調將軍不與於五
官之事而爲五官督故能調五音者不與五
音者也能調五味者不與五味者也能治五
官之事者不可揆度者也是故將軍之心淊

淊如春曠曠如夏湫漻如秋典凝如冬(典常/凝正)
(也常正/於冬也)因形而與之化隨時而與之移夫景
不爲曲物直響不爲清音濁觀彼之所以來
各以其勝應之是故扶義而動推理而行掩
節而斷割(掩覆也覆其/節制斷割也)因資而成功使彼知
吾所出而不知吾所入知吾所舉而不知吾
所集始如狐狸彼故輕來合如兕虎敵故奔
走夫飛鳥之摯也俛其首猛獸之攫也匿其
爪虎豹不外其爪而噬不見齒故用兵之道
示之以柔而迎之以剛示之以弱而乘之以

强爲之以歙而應之以張將欲西而示之以
東先忤而後合前㝠而後明若鬼之無迹若
水之無創故所鄉非所之也所見非所謀也
舉措動靜莫能識也若雷之擊不可爲備所
用不復故勝可百全與玄明通莫知其門是
謂至神兵之所以强者民也民之所以必死
者義也義之所以能行者威也是故合之以
文齊之以武是謂必取威儀並行是謂至强
夫人之所樂者生也而所憎者死也然而高
城深池矢石若雨平原廣澤白刃交接而卒

爭先合者彼非輕死而樂傷也爲其賞信而
罰明也是故上視下如子則下視上如父上
視下如弟則下視上如兄上視下如子則必
王四海下視上如父則必正天下上親下如
弟則不難爲之死下事上如兄則不難爲之
亡是故父子兄弟之寇不可與鬪者積恩先
施也故四馬不調造父不能以致遠弓矢不
調羿不能以必中君臣乖心則孫子不能以
應敵(孫子名武吴王/闔閭之將軍也)是故内脩其政以積其
德外塞其醜以服其威察其勞佚以知其飽

飢故戰日有期視死若歸故將必與卒同甘
苦俟飢寒故其死可得而盡也故古之善將
者必以其身先之暑不張蓋寒不被裘所以
程寒暑也險隘不乘上陵必下所以齊勞佚
也軍食熟然後敢食軍井通而後敢飲所以
同飢渴也合戰必立矢射之所及以共安危
也故良將之用兵也常以積德擊積怨以積
愛擊積憎何故而不勝主之所求於民者二
求民爲之勞也欲民爲之死也民之所望於
主者三飢者能食之勞者能息之有功者能

德之民以償其二積而上失其三望國雖衆
兵猶且弱也若苦者必得其樂勞者必得其
利斬首之功必全死事之後必賞(死事以軍/事死賞其)
(後子/孫)四者既信於民矣主雖射雲中之鳥而
釣深淵之魚彈琴瑟聲鐘竽敦六博(敦者/致也)投
高壺兵猶且强令猶且行也是故上足仰則
下可用也德足慕則威可立也將者必有三
隧四義五行十守所謂三隧者上知天道下
習地形中察人情(凡此三事者/人所從蹊隧)所謂四義者
便國不負兵(負/程)爲主不顧身見難不畏死决

疑不辟罪所謂五行者柔而不可卷也剛而
不可折也仁而不可犯也信而不可欺也勇
而不可凌也所謂十守者神清而不可濁也
謀遠而不可慕也操固而不可遷也知明而
不可蔽也不貪於貨不淫於物不嚂於辯不
推於方不可喜也不可怒也是謂至於窈窈
㝠㝠孰知其情發必中詮言必合數動必順
時解必中揍(揍/理)通動靜之機明開塞之節審
舉措之利害若合符節疾如彍弩勢如發矢
一龍一蛇動無常體莫見其所中莫知其所

窮攻則不可守守則不可攻蓋聞善用兵者
必先脩諸己而後求諸人先爲不可勝而後
求勝脩己於人求勝於敵己未能治也而攻
人之亂是猶以火救火以水應水也何所能
制令使陶人化而爲埴則不能成盆盎(陶人/化爲)
(埴陶人復變爲埴/土不能化埴土也)工女化而爲絲則不能織
文錦同莫足以相治也故以異爲竒兩爵相
與鬪未有死者也鸇鷹至則爲之解以其異
類也故靜爲躁竒(有出/於人)治爲亂竒飽爲飢竒
佚爲勞竒竒正之相應若水火金木之代爲

雌雄也善用兵者持五殺以應(五殺/五行)故能全
其勝拙者處五死以貪故動而爲人擒兵貴
謀之不測也形之隱匿也出於不意不可以
設備也謀見則窮形見則制故善用兵者上
隱之天下隱之地中隱之人隱之天者無不
制也何謂隱之天大寒甚暑疾風暴雨大霧
㝠晦因此而爲變者也何謂隱之地山陵丘
阜林叢險阻可以伏匿而不見形者也何謂
隱之人蔽之於前望之於後出竒行陳之間
發如雷霆疾如風雨𢷘巨旗(𢷘卷/取也)止鳴鼓而

出入無形莫知其端緒者也故前後正齊四
方如繩出入解贖不相越淩翼輕邊利(翼軍/之翼)
(之邊/而利)或前或後離合散聚不失行伍此善脩
行陳者也明於竒正賌隂陽刑德五行望氣
候星龜策機祥此善爲天道者也設規慮施
蔚伏見用水火出珍怪鼓譟軍所以營其耳
也曳梢肆柴揚塵起堨(梢小柴/也堨埃)所以營其目
者此善爲詐祥者也錞鉞牢重固植而難恐
勢利不能誘死亡不能動此善爲充榦者也
(充盈/榦强)剽疾輕悍勇敢輕敵疾若滅没此善用

輕出竒者也相地形處次舍治壁壘審煙斥
居高陵舍出處此善爲地形者也因其飢渴
凍暍勞倦怠亂恐懼窘步乘之以選卒擊之
以宵夜此善因時應變者也易則用車(易平/地也)
險則用騎涉水多弓(水中不可引/弩故以弓便)隘則用弩
(隘可以手/弩以爲距)晝則多旌夜則多火晦㝠多鼓此
善爲設施者也凡此八者不可一無也然而
非兵之貴者也夫將者必獨見獨知獨見者
見人所不見也獨知者知人所不知也見人
所不見謂之明知人所不知謂之神明者先

勝者也先勝者守不可攻戰不可勝者攻不
可守虚實是也上下有隙將吏不相得所持
不直卒心積不服(積怨不/服之也)所謂虚也主明將
良上下同心氣意俱起所謂實也若以水投
火所當者陷所薄者移牢柔不相通而勝相
竒者虚實之謂也故善戰者不在少善守者
不在小勝在得威敗在失氣夫實則鬭虚則
走盛則强衰則北吴王夫差地方二千里帶
甲七十萬南與越戰棲之會稽北與齊戰破
之艾陵西遇晋公擒之黄池(晋公謂平侯/也擒之服晋)此

用民氣之實也其後驕溢縱欲拒諫喜諛憢
悍遂過(憢勇/急也)不可正喻大臣怨懟百姓不附
越王選卒三千人擒之于隧因制其虚也夫
氣之有虚實也若明之必晦也故勝兵者非
常實也敗兵者非常虛也善者能實其民氣
以待人之虚也不能者虚其民氣以待人之
實也故虚實之氣兵之貴者也凡國有難君
自宫召將詔之曰社稷之命在將軍即今國
有難願請子將而應之將軍受命乃令祝史
太卜齋宿三日之太廟鑽靈龜卜吉日以受

鼓旗君入廟門西面而立將入廟門趍至堂
下北面而立主親操鉞持頭授將軍其柄曰
從此上至天者將軍制之復操斧持頭授將
軍其柄曰從此下至淵者將軍制之將已受
斧鉞答曰國不可從外治也軍不可從中御
也二心不可以事君凝志不可以應敵臣既
以受制於前矣鼓旗斧鉞之威臣無還請願
君亦以垂一言之命於臣也君若不許臣不敢
將君若許之臣辭而行乃爪鬋(鬋爪送終之/禮去手足爪)
設明衣也(明衣喪衣也在/於闇㝠故言明)鑿凶門而出(凶門/北出)

(門也將軍之出以喪/禮處之以其必死也)乘將軍車載旌旗斧鉞
累若不勝其臨敵决戰不顧必死無有二心
是故無天於上無地於下無敵於前無主於
後進不求名退不避罪唯民是保利合於主
國之實也上將之道也如此則智者爲之慮
勇者爲之鬭氣厲青雲疾如馳騖是故兵未
交接而敵人恐懼若戰勝敵奔畢受功賞吏
遷官益爵禄割地而爲調决於封外卒論斷
於軍中(言有罪/而誅)顧反於國放旗以入斧鉞報
畢於君曰軍無後治乃縞素辟舍請罪於君

君曰赦之退齋服大勝三年反舍(大勝敵者/還三年乃)
(反故/舍也)中勝二年下勝期年兵之所加者必無
道之國也故能戰勝而不報取地而不反民
不疾疫將不夭死五穀豐昌風雨時節戰勝
於外福生於内是故名必成而後無餘害矣



淮南鴻烈解卷之二十二
