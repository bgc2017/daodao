










淮南鴻烈解卷之五
　　　　太尉祭酒臣許愼記上
　　　天文訓上(文者象也天先垂文象日/月五星及彗孛皆謂以譴)
　　　(告一人故曰天/文因以題篇)
天墜未形馮馮翼翼洞洞灟灟故曰太昭(馮/翼)
(洞灟無形之貌洞讀挺桐之/桐灟讀以鐵頭斫地之鐲也)道始于虚霩虚
霩生宇宙宇宙生氣氣有漢垠(守四方上下/也宙往古來)
(今也將成天地之貌/也漢垠重安之貌也)清陽者薄靡而爲天(薄/靡)
(者若埃飛/揚之貌)重濁者凝滯而爲地清妙之合專
(一作/尃)易重濁之凝竭難故天先成而地後定

天地之襲精爲隂陽(襲合也/精氣也)隂陽之專精爲
四時四時之散精爲萬物積陽之熱氣生火
火氣之精者爲日積隂之寒氣者爲水水氣
之精者爲月日月之淫爲精者爲星辰天受
日月星辰地受水潦塵埃昔者共工與顓頊
爭爲帝怒而觸不周之山(共工官名伯於虙/羲神農之問其後)
(子孫任智刑以强故與顓頊黄/帝之孫爭位不周山在西北也)天柱折地維
絶天傾西北故日月星辰移焉(傾高也原道/言地東南傾)
(傾下也此先言傾/西北明其高也)地不滿東南故水潦塵埃
歸焉天道曰圓地道曰方方者主幽圓者主

明明者吐氣者也是故火曰外景幽者含氣
者也是故水曰内景吐氣者施含氣者化是
故陽施隂化天之偏氣怒者爲風天地之含
氣和者爲雨隂陽相薄感而爲雷(薄迫也/感動也)激
而爲霆亂而爲霧陽氣勝則散而爲雨露(散/霧)
(散/也)隂氣勝則凝而爲霜雪毛羽者飛行之類
也故屬於陽介鱗者蟄伏之類也故屬於隂
日者陽之主也是故春夏則群獸除(除冬毛/微墮也)
日至而麋鹿解(日冬至麋角解/日夏至鹿角解)月者隂之宗
也是以月虛而魚腦減月死而蠃硥膲(宗本/也減)

(少也膲肉不滿言應隂氣/也膲讀若物醮妙之醮也)火上蕁水下流故
鳥飛而高魚動而下物類相動本標相應(蕁/讀)
(葛覃之覃標/讀刀末之末)故陽燧見日則燃而爲火(陽燧/金也)
(取金杯無縁者熟摩令熱日中時/以當日下以艾承之則燃得火也)方諸見月
則津而爲水(方諸隂遂大蛤也熟磨拭令熱/月盛時以向月下則水生以銅)
(盤受之下水數/滴先師說然也)虎嘯而谷風至龍舉而景雲
屬(虎土物也風木風也木生於土故虎嘯而/谷風至龍水也雲生水故龍舉而景雲屬)
(屬會/也)麒麟鬭而日月食鯨魚死而彗星出蠶
珥絲而商弦絶(蠶老絲成自中徹外然視之/如金精珥表裏見故曰珥絲)
(一曰弄絲於口商音清/弦細而急故先絶也)賁星墜而勃海決(賁/星)

(客星也又作孛星墜/隕也勃大也决溢也)人主之情上通于天故
誅暴則多飄風(暴虐也飄/風迅也)枉法令則多蟲螟
(食心曰螟/穀之災也)殺不辜則國赤地(赤地/旱也)令不收則
多淫雨(干時之令不收/納則久雨爲災)四時者天之吏也日
月者天之使也星辰者天之期也(期會/也)虹蜺
彗星者天之忌也(雄爲虹雌爲蜺也虹/者雜色也忌禁也)天有
九野九千九百九十九隅去地五億萬里(九/野)
(九天之野也一野千/一百一十一隅也)五星八風二十八宿(五/星)
(歲星熒惑鎮星太白辰星也八風八卦之風/也二十八宿東方角亢氐房心尾箕北方斗)
(牛女虛危室壁西方奎婁胃昴畢/觜參南方井鬼柳星張翼軫也)五官六府

(五官五行之官/六府加以穀)紫宫太微軒轅咸池四守天
阿(皆星名/下自解)何謂九野中央曰鈞天其星角亢
氐(韓鄭之/分野也)東方曰蒼天其星房心尾東北曰
變天(陽氣始作萬物/萌芽故曰變天)其星箕斗牽牛(尾箕一/名折木)
(燕之分野斗吴之分野/牽牛一名星紀越分野)北方曰玄天其星須
女虚危營室(虚危一名玄/枵齊之分野)西北方曰幽天(幽/隂)
(也西方季秋將即/於隂故曰幽天也)其星東璧奎婁(營室東璧/一名承委)
(衛之分野奎婁一/名降婁魯之分野)西方曰皓天(皓白也西方/金色白故曰)
(皓天或/作吴)其星胃昴畢(昴畢一名大/梁趙之分野)西南方曰
朱天(朱陽也西南爲/少陽故曰朱天)其星觜巂參東井(觜巂/參一)

(名實沈晋/之分野)南方曰炎天其星輿鬼柳七星(柳/七)
(星張周之分/野一名鶉火)東南方曰陽天(東南純乾用/事故曰陽天)其
星張翼軫(翼軫一名鶉/尾楚之分野)何謂五星東方木也
其帝太皡(太皡伏羲氏有天下號也/死託祀於東方之帝也)其佐句
芒執圭而治春其神爲歲星其獸蒼龍其音
角其日甲乙(木色蒼蒼龍順其色也/角木也甲乙皆木也)南方火
也其帝炎帝(炎帝少典之子也以火德王天/下號曰神農死託祀於南方之)
(帝)其佐朱明(舊說云/祝融)執衡而治夏其神爲熒
惑其獸朱鳥(熒惑五星之一/也朱鳥朱雀也)其音徵其日丙
丁(徵火也丙/丁皆火也)中央土也其帝黄帝(黄帝少典/之子也以)

(土德王天下號曰軒轅/氏死託祀於中央之帝)其佐后土執繩而制
四方其神爲鎮星其獸黄龍(土色/黄也)其音宫其
日戊己(宫土戊/己士也)西方金也其帝少昊(少昊黄/帝之子)
(青陽也以金德王號曰金/天氏死託祀於西方之帝)其佐蓐收執矩而
治秋其神爲太白其獸白虎其音商其日庚
辛(商金也庚/辛皆金也)北方水也其帝顓頊(顓頊黄帝/之孫以水)
(德王天下號曰高陽氏/死託祀於北方之帝也)其佐玄㝠執權而治
冬其神爲辰星其獸玄武其音羽其日壬癸
(羽水也壬/癸皆水也)太隂在四仲則歲星行三宿(仲中/也四)
(中謂太隂在卯酉/子午四面之中也)太隂在四鉤則歲星行二

宿(丑鉤辰申鉤已寅鉤亥/未鉤戌謂太隂在四角)二八十六三四十
二故十二歲而行二十八宿日月行十二分
度之一歲行三十度十六分度之七十二歲
而周(周/徧)熒惑常以十月入太微受制而出行
列宿司無道之國爲亂爲賊爲疾爲喪爲饑
爲兵出入無常辯變其色時見時匿(此皆所/以譴告)
(人/君)鎮星以甲寅元始建斗歲鎮行一宿當居
而弗居其國亡土未當居而居之其國益地
歲熟日行二十八分度之一歲行十三度百
一十二分度之五十八歲而周(鎮星/一偏)太白元

始以正月甲寅與熒惑晨出東方二百四十
日而入入百二十日而夕出西方二百四十
日而入入三十五日而復出東方出以辰戌
入以丑未當出而不出未當入而入天下偃
兵當入而不入當出而不出天下興兵辰星
正四時常以二月春分效奎婁以五月夏至
效東井輿鬼以八月秋分效角亢以十一月
冬至效斗牽牛(效/見)出以辰戌入以丑未出二
旬而入晨候之東方夕候之西方一時不出
其時不和四時不出天下大飢(榖不熟/爲飢也)何謂

八風距日冬至四十五日條風至(艮卦之風/一名融爲)
(笙/也)條風至四十五日明庶風至(震卦之風/也爲管也)明
庶風至四十五日清明風至(巽卦之風/也爲柷也)清明
風至四十五日景風至(萬卦之風/也爲絃也)景風至四
十五日凉風至(坤卦之風/也爲塤也)凉風至四十五日
閶闔風至(兊卦之風/也爲鍾也)閶闔風至四十五日不
周風至(乾卦之風/也爲磬也)不周風至四十五日廣莫
風至(坎卦之風/也爲鼓也)條風至則出輕繫去稽留(立/春)
(故出/輕繫)明庶風至則正封疆脩田疇(春分播穀/故正封疆)
(治田/疇也)清明風至則出幣帛使諸侯(立夏長善/布恩惠故)

(幣帛聘問/諸侯也)景風至則爵有位賞有功(夏至隂/氣在下)
(陽盛於上象陽布施/故賞有功封建侯也)凉風至則報地德祀四
郊(立秋節農乃登穀常祭/故報地德祀四方神也)閶闔風至則收縣
垂琴瑟不張(秋分殺氣國君憯愴故/去鐘磬縣垂之樂也)不周風
至則脩宫室繕邊城(立冬節土工其始故治/宫室繕脩邊城備寇難)
(也)廣莫風至則閉關梁決刑罰(象冬閉歲不/通關梁也罰)
(刑疑者於是/順時而決之)何謂五官東方爲田南方爲司
馬西方爲理北方爲司空中央爲都(田主農/司馬主)
(兵理主獄司空主/土都爲四方最也)何謂六府子午丑未寅申
卯酉辰戌巳亥是也太微者太一之庭也(太/微)

(星名也太/一天神也)紫宫者太一之居也軒轅者帝妃
之舍也咸池者水魚之囿也(咸池星名/水魚天神)天阿
者群神之闕也(闕猶/門也)四宫者所以爲司賞罰
(四官紫宫軒/轅咸池天阿)太微者主朱鳥(主猶/典也)紫宫執斗
而左旋日行一度以周於天日冬至峻狼之
山(南極/之山)日移一度月行百八十二度八分度
之五而夏至牛首之山(牛首北/極之山)反覆三百六
十五度四分度之一而成一歲天一元始正
月建寅日月俱入營室五度天一以始建七
十六歲日月復以正月入營室五度無餘分

名曰一紀凡二十紀一千五百二十歲大終
日月星辰復始甲寅元日行一度而歲有竒
四分度之一故四歲而積千四百六十一日
而復合故舍八十歲而復故曰子午卯酉爲
二繩(繩/直)丑寅辰巳未申戌亥爲四鉤東北爲
報德之維也(報復也隂氣極於北方陽氣發/於東方自隂復陽故曰報德之)
(維四角/爲維也)西南爲背陽之維(西南已過陽將復/隂故曰背陽之維)
東南爲常羊之維(常羊不進不退之貌東南/純陽用事不盛不衰常如)
(此故曰常/羊之維)西北爲𨂜通之維(西北純隂陽氣/閉結陽氣將萌)
(𨂜始通之故/曰𨂜通之維)日冬至則斗北中繩隂氣極陽

氣萌故曰冬至爲德(德始/生也)日夏至則斗南中
繩陽氣極隂氣萌故曰夏至爲刑(刑始/殺也)隂氣
極則下至黄泉北至北極故不可以鑿地穿
井萬物閉藏蟄蟲首穴故曰德在室陽氣極
則南至南極上至朱天故不可以夷丘上屋
萬物蕃息五穀兆長故曰德在野日冬至則
水從之日夏至則火從之故五月火正而水
漏(火正火王也故水滲漏一/說火星正中地漏濕也)十一月水正而
隂勝(水正水王也故隂勝也/一說營室正中於南方)陽氣爲火隂氣
爲水水勝故夏至溼火勝故冬至燥燥故炭

輕溼故炭重日冬至井水盛盆水溢羊脫毛
麋角解鵲始巢八尺之脩日中而景丈三尺
日夏至而流黄澤石精出(流黄土之精也隂/氣作於下故流澤)
(面出也石精/五色之精也)蟬始鳴半夏生(半夏/藥草)蟁蝱不食
駒犢鵞鳥不搏黄口(五月微隂在下未成駒/犢黄口肌血跪弱未成)
(故蟁鷙鳥應隂/不食不搏也)八尺之景脩徑尺五寸景脩
則隂氣勝景短則陽氣勝隂氣勝則爲水陽
氣勝則爲旱隂陽刑德有七舍何謂七舍室
堂庭門巷術野十二月德居室三十日先日
至十五日後日至十五日而徙所居各三十

日德在室則刑在野德在堂則刑在術德在
庭則刑在巷隂陽相德則刑德合門八月二
月隂陽氣均日夜分平故曰刑德合門德南
則生刑南則殺故曰二月會而萬物生八月
會而草木死兩維之間九十一度也(自東北/至東南)
(爲兩維匝四維三百六十五度/一度者二千九百三十二里)十六分度之
五而升日行一度十五日爲一節以生二十
四時之變斗指子則冬至音比黄鍾(黄鍾十/一月也)
(鍾者聚也陽氣聚/於黄泉之下也)加十五日指癸則小寒音
比應鍾(應鍾十月也言隂應於陽轉成/其功萬物應時聚藏故曰應鍾)加十

五日指丑則大寒音比無射(無射九月也隂/氣上升陽氣下)
(降萬物隨陽而藏無有/射出見也故曰無射)加十五日指報德之
維則越隂在地故曰距日冬至四十六日而
立春陽氣凍解音比南吕(南吕八月也南任/也言陽氣内藏隂)
(吕於陽任成其/功故曰南吕也)加十五日指寅則雨水音比
夷則(夷則七月也夷傷則法也言陽衰隂/發萬物彫傷應法成性故曰夷則也)加
十五日指甲則雷驚蟄音比林鍾(林鍾六月/也林衆中)
(聚也陽極隂生萬物/衆聚而盛故曰林鍾)加十五日指卯中繩故
曰春分則雷行音比蕤賔(蕤賔五月也隂氣/萎蕤在下似主人)
(陽在上似賔客/故曰蕤賔也)加十五日指乙則清明風至

音比仲吕(仲吕四月也陽在外隂在中所以/吕申於陽助成功也故曰仲吕也)
加十五日指辰則穀雨音比姑洗(姑洗三月/也姑故也)
(洗新也陽氣養生去/故就新故曰姑洗也)加十五日指常羊之維
則春分盡故曰有四十六日而立夏大風濟
(濟/止)音比夾鍾(夾鍾二月也夾夾也萬物去/隂夾陽地而生故曰夾鍾也)加
十五日指巳則小滿(小滿四/月也)音比太蔟(太蔟/正月)
(律也蔟蔟也言隂衰陽發/萬物蔟地而生故曰太蔟)加十五日指丙則
芒種音比大吕(大吕十二月律也吕侣也萬/物萌動於下未能達見故曰)
(大吕所以配黄/鐘助陽宣功也)加十五日指午則陽氣極故
曰有四十六日而夏至音比黄鍾加十五日

指丁則小暑音比大吕加十五日指未則大
暑音比太簇加十五日指背陽之維則夏分
盡故曰有四十六日而立秋凉風至音比夾
鍾加十五日指申則處暑音比姑洗加十五
日指庚則白露降音比仲吕加十五日指酉
中繩故曰秋分雷戒蟄蟲北郷音比蕤賔加
十五日指辛則寒露音比林鍾加十五日指
戌則霜降音比夷則加十五日指𨂜通之維
則秋分盡故曰有四十六日而立冬草木畢
死音比南吕加十五日指亥則小雪音比無

射加十五日指壬則大雪音比應鍾加十五
日指子故曰陽生於子隂生於午陽生於子
故十一月日冬至鵲始加巢人氣鍾首隂生
於午故五月爲小刑薺麥亭歷枯冬生草木
必死斗杓爲小歲(斗第一星至第四爲魁/第五至第七爲杓也)正
月建寅月從在行十二辰咸池爲太歲二月
建卯月從右行四伸終而復始太歲迎者辱
背者强左者衰右者昌小歲東南則生西北
則殺不可迎也而可背也不可左也而可右
也其此之謂也大時者咸池也小時者月建

也天維建元常以寅始起右徙一歲不移十
二歲而大周天終而復始


淮南鴻烈解卷之五
