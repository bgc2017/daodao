










淮南鴻烈解卷之二十五疲二
　　　　太尉祭酒臣許愼記上
　　　人間訓(人間之事吉凶之中徵得/失之端反存亡之幾也)
清凈恬愉人之性也儀表規矩事之制也知
人之性其自養不勃知事之制其舉錯不惑
發一端散無竟周八極緫一筦謂之心見本
而知末觀指而覩歸執一而應萬握要而治
詳謂之術居智所謂行智所之事智所秉動
智所由謂之道道者置之前而不𨎌錯之後
而不軒内之尋常而不塞布之天下而不窕

是故使人高賢稱譽己者心之力也使人卑
下誹謗己者心之罪也夫言出於口者不可
止於人行發於邇者不可禁於遠事者難成
而易敗也名者難立而易廢也千里之隄以
螻螘之穴漏百尋之屋以突隙之烟焚(突竈/突也)
堯戒曰戰戰慄慄日愼一日人莫蹪於山而
蹪於蛭(蹪躓也/蛭蟻也)是故人者輕小害易微事以
多悔患至而後憂之是由病者已惓(惓/劇)而索
良醫也雖有扁鵲俞跗之巧猶不能生也(俞/夫)
(黄帝/時醫)夫禍之來也人自生之福之來也人自

成之禍與福同門利與害爲鄰非神聖人莫
之能分凡人之舉事莫不先以其知規慮揣
度(揣商量/高下也)而後敢以定謀其或利或害此愚
智之所以異也曉自然以爲智知存亡之樞
機禍福之門户舉而用之陷溺於難者不可
勝計也使知所爲是者事必可行則天下無
不達之塗矣是故知慮者禍福之門户也動
靜者利害之樞機也百事之變化國家之治
亂待而後成是故不溺於難者成是故不可
不愼也天下有三危少德而多寵一危也才

下而位高二危也身無大功而有厚禄三危
也故物或損之而益或益之而損何以知其
然也昔者楚莊王既勝晋於河雍之間(莊王/敗晋)
(荀林父之師於/邲邲河雍地也)歸而封孫叔敖而不辭受病
疽將死謂其子曰吾則死矣王必封女女必
讓肥饒之地而受沙石之間有寑丘者其地
石之名醜(寑丘今汝南固始地前/有垢谷後有莊丘名醜)荆人鬼(好/事)
(鬼/也)越人禨(禨/祥)人莫之利也孫叔敖死王果封
其子以肥饒之地其子辭而不受請有寑之
丘楚國之俗功臣二世而爵禄唯孫叔敖獨

存此所謂損之而益也何謂益之而損昔晋
厲公南伐楚東伐齊西伐秦北伐燕兵横行
天下而無所綣(綣/屈)威服四方而無所詘遂合
諸侯於嘉陵氣充志驕淫侈無度暴虐萬民
内無輔拂之臣外無諸侯之助戮殺大臣親
近導諛明年出遊匠驪氏欒書中行偃劫而
幽之(欒書中行/偃皆大夫)諸侯莫之救百姓莫之哀三
月而死夫戰勝攻取地廣而名尊此天下之
所願也然而終於身死國亡此所謂益之而
損者也夫孫叔敖之請有寑之丘沙石之地

所以累世不奪也晋厲公之合諸侯於嘉陵
所以身死於匠驪氏也衆人皆知利利而病
病也唯聖人知病之爲利知利之爲病也夫
再實之木根必傷掘藏之家必有殃(掘藏謂/發冢得)
(伏藏無/功受財)以言大利而反爲害也張武教智伯
奪韓魏之地而擒於晋陽(張武智伯臣也擒/於晋陽爲趙襄子)
(所/殺)申叔時教莊王封陳氏之後而霸天下(申/叔)
(時楚大夫也莊王/滅陳已乃復之也)孔子讀易至損益未嘗不
憤然而歎曰益損者其王者之事與事或欲
以利之適足以害之或欲害之乃反以利之

利害之反禍福之門户不可不察也陽虎爲
亂於魯(陽虎季氏之臣也陽/虎季氏專魯國也)魯君令人閉城
門而捕之得者有重賞失者有重罪圍三匝
而陽虎將舉劍而伯頤(伯/迫)門者止之曰天下
探之不窮(不窮言/深遠)我將出子陽虎因赴圍而
逐揚劍提戈而走門者出之顧反取其出之
者以戈推之攘祛薄腋(祛/袂)出之者怨之曰我
非故與子反也爲之蒙死被罪而乃反傷我
宜矣其有此難也魯君聞陽虎失大怒問所
出之門使有司拘之以爲傷者受大賞而不

傷者被重罪此所謂害之而反利者也何謂
欲利之而反害之楚恭王與晋人戰於鄢陵
戰酣(晋人晋/厲公)恭王傷(晋人射恭/王中目也)而休司馬子
反渴而求飲堅陽穀奉酒而進之(堅小使也/陽穀其名)
子反之爲人也嗜酒而甘之不能絶於口遂
醉而卧恭王欲復戰使人召司馬子反子反
辭以心痛王駕而往視之入幄中而聞酒臭
恭王大怒曰今日之戰不穀親傷(不穀不禄/也人君謙)
(以自/稱也)所恃者司馬也而司馬又若此是亡楚
國之社稷而不率吾衆也不穀無與復戰矣

於是罷師而去之斬司馬子反爲僇故堅陽
穀之進酒也非欲禍子反也誠愛而欲快之
也而適足以殺之此所謂欲利之而反害之
者也夫病温而强之食病暍而飲之寒此衆
人之所以爲養也而良醫之所以爲病也悅
於目悅於心愚者之所利也然而有論者之
所辟也故聖人先忤而后合衆人先合而后
忤有功者人臣之所務也有罪者人臣之所
辟也或有功而見疑或有罪而益信何也則
有功者離恩義有罪者不敢失仁心也魏將

樂羊攻中山(樂羊文/侯之將)其子執在城中城中縣
其子以示樂羊樂羊曰君臣之義不得以子
爲私攻之愈急中山因烹其子而遺之鼎羹
與其首樂羊循而泣之曰是吾子己爲使者
跪而啜三杯使者歸報中山曰是伏約死節
者也不可忍也遂降之爲魏文侯大開地有
功自此之後日以不信此所謂有功而見疑
者也何謂有罪而益信孟孫獵(孟孫魯/大夫也)而得
麑使秦西巴持歸烹之麑母隨之而嗁秦西
巴弗忍縱而子之孟孫歸求麑安在秦西巴

對曰其母隨而嗁臣誠弗忍竊縱而予之孟
孫怒逐秦西巴居一年取以爲子傅左右曰
秦西巴有罪於君今以爲子傅何也孟孫曰
夫一麑而不忍又何況於人乎此謂有罪而
益信者也故趨舍不可不審也此公孫鞅之
所以抵罪於秦而不得入魏也(公孫鞅商君/也爲秦伐魏)
(欺魏公子印而殺之後/有罪走魏魏人不入也)功非不大也然而累
足無所踐者不義之故也事或奪之而反與
之或與之而反取之智伯求地於魏宣子宣
子弗欲與之任登曰智伯之强威行於天下

求地而弗與是爲諸侯先受禍也不若與之
宣子曰求地不已爲之柰何任登曰與之使
喜必將復求地於諸侯諸侯必植耳(植耳竦/耳而聽)
也與天下同心而圖之一心所得者非直吾
所亡也魏宣子裂地而授之又求地於韓康
子韓康子不敢不予諸侯皆恐又求地於趙
襄子襄子弗與於是智伯乃從韓魏圍襄子
於晋陽三國通謀擒智伯而三分其國此所
謂奪人而反爲人所奪者何謂與之而反取
之晋獻公欲假道於虞以伐虢遺虞垂棘之

壁與屈産之乘虞公惑於璧與馬而欲與之
道宫之竒諫(宫之竒/虞臣也)曰不可夫虞之與虢若
車之有輪輪依於車車亦依輪虞之與虢相
恃而勢也若假之道虢朝亡而虞夕從之矣
虞公弗聽遂假之道荀息伐虢遂克之(荀息/晋大)
夫還反伐虞又拔之此所謂與之而反取者
也聖王布德施惠非求其報於百姓也郊望
禘嘗(郊祭天望祭日月星辰/山川也褅嘗祭宗廟也)非求福於鬼神
也山致其高而雲起焉水致其深而蛟龍生
焉君子致其道而福禄歸焉夫有隂德者必

有陽報有隂行者必有昭名古有溝防不脩
水爲民害禹鑿龍門辟伊闕平治水土使民
得陸處百姓不親五品不愼契教以君臣之
義父子之親夫妻之辯長幼之序田野不脩
民食不足后稷乃教之辟地墾草糞土種穀
令百姓家給人足故三后之後無不王者(夏/殷)
周有隂德也周室衰禮義廢孔子以三代之
道教導於世其後繼嗣至今不絶者有隱行
也秦王趙政兼吞天下而已(趙政始皇生於/趙故名趙政)
智伯侵地而滅商鞅支解李斯車裂(李斯上/蔡人也)

(爲秦相趙高譖之二/世車裂之於雲陽)三代種德而王齊桓繼
絶而霸故樹黍者不獲稷樹怨者無報德昔
者宋人好善者三世不解家無故而黑牛生
白犢以問先生先生曰此吉祥以饗鬼神(先/生)
(凡先人生者也以鄉鬼神/自犢純色可以爲犧牲也)居一年其父無故
而盲牛又復生白犢其父又復使其子以問
先生其子曰前聽先生言而失明今又復問
之柰何其父曰聖人之言先忤而後合其事
未究固試往復問之其子又復問先生先生
曰此吉祥也復以饗鬼神歸致命其父其父

曰行先生之言也居一年其子又無故而盲
其後楚攻宋圍其城(楚莊王時/圍宋九月)當此之時易
子而食析骸而炊之丁壯者死老病童兒皆
上城牢守而不下楚王大怒城已破諸城守
者皆屠之此獨以父子盲之故得無乘城軍
罷圍解則父子俱視夫禍福之轉而相生其
變難見也近塞上之人有善術者馬無故亡
而入胡人皆弔之其父曰此何遽不爲福乎
居數月其馬將胡駿馬而歸人皆賀之其父
曰此何遽不能爲禍乎家富良馬其子好騎

墮而折其髀人皆弔之其父曰此何不遽爲
福乎居一年胡人大入塞丁壯者引絃而戰
近塞之人死者十九此獨以跛之故父子相
保故福之爲禍禍之爲福化不可極深不可
測也或直於辭而不害於事者或虧於耳以
忤於心而合於實者高陽魋(或曰高陽/魋宋大夫)將爲
室問匠人匠人對曰未可也木尚生加塗其
上必將撓以生村任重塗今雖成後必敗高
陽魋曰不然夫木枯則益勁塗乾則益輕以
勁材任輕塗今雖惡后必善匠人窮於辭無

以對受令而爲室其始成竘然善也(竘高/壯類)而
後果敗此所謂直於辭而不可用者也何謂
虧於耳忤於心而合於實靖郭君將城薛(靖/郭)
(君齊威王之/子也封於薛)賔客多止之弗聽靖郭君謂謁
者曰無爲賔通言齊人有請見者曰臣請道
三言而已過三言請烹郭君聞而見之賔趨
而進再拜而興因稱曰海大魚則反走靖郭
君止之曰願聞其說賔曰臣不敢以死爲熙
(熙/戲)靖郭君曰先生不遠道而至此爲寡人稱
之賔曰海大魚網弗能止也釣弗能牽也蕩

而失水則螻螘皆得志焉今夫齊君之淵也
君失齊則薛能自存乎靖郭君曰善乃止不
城薛此所謂虧於耳忤於心而得事實者也
夫以無城薛止城薛其於以行說乃不若海
大魚故物或遠之而近或近之而遠或說聽
計當而身疏或言不用計不行而益親何以
明之三國伐齊圍平陸(三國韓/魏趙也)括子以報於
牛子(括子牛/子齊臣)曰三國之地不接於我踰鄰國
而圍平陸利不足貪也然則求名於我也請
以齊侯往牛子以爲善括子出無害子入(無/害)

(子亦/齊臣)牛子以括子言告無害子無害子曰異
乎臣之所聞牛子曰國危而不安患結而不
解何謂貴智無害子曰臣聞之有裂壤土以
安社稷者聞殺身破家以存其國者不聞出
其君以爲封疆者牛子不聽無害子之言而
用括子之計三國之兵罷而平陸之地存自
此之后括子日以疏無害子日以進故謀患
而患解圖國而國存括子之智得矣無害子
之慮無中於策謀無益於國然而心調於君
有義行也今人待冠而飾首待履而行地冠

履之於人也寒不能煖(煖/温)風不能障暴不能
蔽也然而冠冠履履者其所自託者然也夫
咎犯戰勝城濮而雍季無尺寸之功然而雍
季先賞而咎犯後存者其言有貴者也故義
者天下之所賞也百言百當不如擇趨而審
行也或無功而先舉或有功而後賞何以明
之昔晋文公將與楚戰城濮問於咎犯曰爲
柰何咎犯曰仁義之事君子不厭忠信戰陳
之事不厭詐僞君其許之而已矣辭咎犯問
雍季雍季對曰焚林而獵愈多得獸後必無

獸以詐僞遇人雖愈利後亦無復君其正之
而已矣於是不聽雍季之計而用咎犯之謀
與楚人戰大破之還歸賞有功者先雍季而
後咎犯左右曰城濮之戰也君行賞先雍季
何也文公曰咎犯之言一時之權也雍季之
言萬世之利也吾豈可以先一時之權而後
萬世之利也哉智伯率韓魏二國伐趙圍晋
陽决晋水而灌之城下縁木而處縣釜而炊
襄子謂於張孟談曰城中力已盡糧食匱乏
大夫病爲之柰何張孟談曰亡不能存危弗

能安無爲貴智伯臣請試潜行(潜行伏/出也)見韓
魏之君而約之乃見韓之君說之曰臣聞之
脣亡而齒寒今智伯率二國而伐趙趙將亡
矣趙亡則君爲之次矣不及今而圖之禍將
及二君二君曰智伯之爲人也粗中而少親
我謀而泄事必敗爲之柰何張孟談曰言出
君之口入臣之耳人孰知之者乎且同情相
成同利相死君其圖之二君乃與張孟談隂
謀與之期張孟談乃報襄子至其日之夜趙
氏殺其守隄之吏决水灌智伯智伯軍救水

而亂韓魏翼而擊之襄子將卒犯其前大敗
智伯軍敗殺其身而三分其國襄子乃賞有
功者而高赫爲賞首羣臣請曰晋陽之存張
孟談之功也而赫爲賞首何也襄子曰晋陽
之圍也寡人國家危社稷殆羣臣無不有驕
侮之心者唯赫不失君臣之禮吾是以先之
由此觀之義者人之大本也雖有戰勝存亡
之功不如行義之隆故君子曰美言可以市
尊美行可以加人或有罪而可賞也或有功
而可罪也西門豹治鄴(豹文/侯臣)廪無積粟府無

儲錢庫無甲兵官無計會人數言其過於文
侯文侯身行其縣果若人言文侯曰翟璜任
子治鄴而大亂子能道則可不能將加誅於
子西門豹曰臣聞王主富民霸主富武亡國
富庫今王欲爲霸王者也臣故稸積於民君
以爲不然臣請升城鼓之一鼓甲兵粟米可
立具也於是乃升城而鼓之一鼓民被甲括
矢(甲鎧也/括箭也)操兵弩而出再鼓負輦粟而至(服/駕)
(牛也輦/擔也)文侯曰罷之西門豹曰與民約信非
一日之積也一舉而欺之後不可復用也燕

常侵魏八城臣請北擊之以復侵地遂舉兵
擊燕復地而後反此有罪而可賞也解扁爲
束封(解扁魏臣/治東封者)上計而入三倍有司請賞之
文侯曰吾土地非益廣也人民非益衆也入
何以三倍對曰以冬伐木而積之於春浮之
河而鬻之文侯曰民春以力耕暑以强耘秋
以收歛冬間無事以伐林而積之負軛而浮
之河是用民不得休息也民以弊矣雖有三
倍之入將焉用之此有功可罪者賢主不苟
得忠臣不苟利何以明之中行穆伯攻鼓弗

能下(中行穆伯晋/大夫鼓北翟)餽聞倫曰鼓之嗇夫聞倫
知之(餽聞倫/晋人也)請無罷武大夫而鼔可得也穆
伯弗應左右曰不折一戟不傷一卒而鼓可
得也君奚爲弗使穆伯曰聞倫爲人佞而不
仁若使聞倫之下吾可以勿賞乎若賞之是
賞佞人佞人得志是使晋國之武舍仁而爲
佞雖得鼓將何所用之攻城者欲以廣地也
得地不取者見其本而知其末也秦穆公使
孟盟舉兵襲鄭(孟盟伯里/奚之子也)過周以東鄭之賈
人弦高蹇他(蹇他弦/高之黨)相與謀曰師行數千里

數絶諸侯之地其勢必襲鄭凡襲國者以爲
無備也今示以知其情必不敢進乃矯鄭伯
之命以十二牛勞之三率相與謀(三率秦將/白乙孟明)
(西/乙)曰凡襲人者以爲弗知今已知之矣守備
必固進必無功乃還師而反晋先軫舉兵擊
之(先軫晋/大夫也)大破之殽鄭伯乃以存國之功賞
弦高弦高辭之曰誕而得賞則鄭國之信廢
矣爲國而無信是俗敗也賞一人敗國俗者
弗爲也以不信得厚賞義者弗爲也遂以其
屬徙東夷終身不反故仁者不以俗傷生知

者不以利害義聖人之思脩愚人之思敠(敠/短)
忠臣者務崇君之德諂臣者務廣君之地何
以明之陳夏徵舒弑其君楚莊王伐之陳人
聽令莊王以討有罪遣卒戍陳(戍守也守/欲有陳也)大
夫畢賀申叔時使於齊反還而不賀莊王曰
陳爲無道寡人起九軍以討之征暴亂誅罪
人羣臣皆賀而子獨不賀何也申叔時曰牽
牛蹊人之田田主殺其人而奪之牛罪則有
之罰亦重矣今君王以陳爲無道興兵而攻
因以誅罪人遣人戍陳諸侯聞之以王爲非

誅罪人也貪陳國也蓋聞君子不棄義以取
利王曰善乃罷陳之戍立陳之後諸侯聞之
皆朝於楚此務崇君之德者也張武爲智伯
謀曰(張武/晋人)晋六將軍中行文子最弱而上下
離心可伐以廣地於是伐范中行滅之矣又
教智伯求地於韓魏趙韓魏裂地而授之趙
氏不與乃率韓魏而伐趙圍之晋陽三年三
國隂謀同計以擊智氏遂滅之此務爲君廣
地夫爲君崇德者霸爲君廣地者滅故千乘
之國行文德者王湯武是也萬乘之國好廣

地者亡智伯是也非其事者勿仞也非其名
者勿就也無故有顯名者勿處也無功而富
貴者勿居也夫就人之名者廢仞人之事者
敗無功而大利者後將爲害譬猶縁高木而
望四方也雖愉樂哉然而疾風至未嘗不恐
也患及身然後憂之六驥追之弗能及也是
故忠臣事君也計功而受賞不爲苟得積力
而受官不貪爵禄其所能者受之勿辭也其
所不能者與之勿喜也辭而能則匿欲所不
能則惑亂所不能而受所能則得無損墮之

勢而無不勝之任昔者智伯驕伐范中行而
克之又劫韓魏之君而割其地尚以爲未足
遂興兵伐趙韓魏反之軍敗晋陽之下身死
高梁之東頭爲飲器國分爲三爲天下笑此
不知足之禍也老子曰知足不辱知止不殆
可以脩久此之謂也或譽人而適足以敗之
或毁人而乃反以成之何以知其然也費無
忌復於荆平王(費無忌楚/臣復白也)曰晋之所以霸者
近諸夏也(近諸夏國/在諸夏也)而荆之所以不能與之
爭者以其避遠也楚王若欲從諸侯不若大

城城父而令太子建守焉以來北方王自收
其南是得天下也楚王悅之因命太子建守
城父命伍子奢傅之居一年伍子奢遊人於
王側(伍子奢遣說/於王之左側)言太子甚仁且勇能得民
心王以告費無忌無忌曰臣固聞之太子内
撫百姓外約諸侯齊晋又輔之將以害楚其
事已構矣王曰爲我太子又尚何求曰以秦
女之事怨王王因殺太子建而誅伍子奢此
所謂見譽而爲禍者也何謂毁人而反利之
唐子短陳駢子於齊威王(唐子齊/大夫也)威王欲殺

之陳駢子與其屬出亡奔薛孟嘗君聞之(孟/嘗)
(君封/於薛)使人以車迎之至而豢以芻豢黍梁五
味之膳日三至冬日被裘罽夏日服絺紵出
則乘牢車駕良馬孟嘗君問之曰夫子生於
齊長於齊夫子亦何思於齊對曰臣思夫唐
子者孟嘗君曰唐子者非短子者耶曰是也
孟嘗君曰子何爲思之對曰臣之處於齊也
糲粢之飯藜藿之羹冬日則寒凍夏日則暑
傷自唐子之短臣也以身歸君食芻豢飯黍
粢服輕煖乘牢良臣故思之此謂毁人而反

利之者也是故毁譽之言不可不審也或貪
生而反死或輕死而得生或徐行而反疾何
以知其然也魯人有爲父報讎於齊者刳其
腹而見其心坐而正冠起而更衣徐行而出
門上車而步馬顔色不變其御欲驅撫而止
之曰今日爲父報讎以出死非爲生也今事
已成矣又何去之追者曰此有節行之人不
可殺也解圍而去之使被衣不暇帶冠不及
正蒲伏而走上車而馳必不能自免於千步
之中矣今坐而正冠起而更衣徐徐而出門

上車而步馬顔色不變此衆人所以爲死也
而乃反以得活此所謂徐而馳遲於步也夫
走者人之所以爲疾也步者人之所以爲遲
也今反乃以人之所爲遲者反爲疾眀於分
也有知徐之爲疾遲之爲速者則幾於道矣
故黄帝亡其玄珠使離朱剟索之(離朱明目/捷剟疾利)
(搏善拾於物一/人皆黄帝臣也)而弗能得之也於是使忽怳
而後能得之(忽怳黄帝臣也/忽怳善亡之人)聖人敬小愼微
動不失時百射重戒(射/象)禍乃不滋計福勿及
慮禍過之同日被霜蔽者不傷愚者有備與

知者同功夫爝火在縹煙之中也一指之所
能息也塘漏若鼷穴一撲之所能塞也及至
火之燔孟諸而炎雲臺(孟諸宋大澤雲/臺高至雲也)而水
决九江而漸荆州雖起三軍之衆弗能救也
夫積愛成福積怨成禍若癰疽之必潰也所
浼者多矣(浼/污)諸御鞅復於簡公(諸御鞅齊臣/簡公齊君)
曰陳成常宰予二子者甚相憎也(宰予孔子/弟子仕於)
齊臣恐其搆難而危國也君不如去一人簡
公不聽居無幾何陳成常果攻宰予於庭中
而弑簡公於朝此不知敬小之所生也魯季

氏與郈氏鬭雞(季氏郈氏/皆魯大夫)郈氏介其雞(介以/芥菜)
(塗其/雞翅)而季氏爲之金距(金距施金/芒於距也)季氏之雞
不勝季平子怒因侵郈氏之宫而築之郈昭
伯怒傷之魯昭公(傷毁/譖也)曰禱於襄公之廟舞
者二人而已(時魯禱先君襄公六佾/之舞庭者凡二人也)其餘盡
舞於季氏季氏之無道無上久矣弗誅必危
社稷公以告子家駒(子家駒/魯大夫)子家駒曰季氏
之得衆三家爲一(三家孟氏/叔孫季氏)其德厚其威强
君胡得之昭公弗聽使郈昭伯將卒以攻之
仲孫氏季孫氏相與謀曰無季氏死亡無日

矣遂興兵以救之郈昭伯不勝而死魯昭公
出奔齊故禍之所從生者如於雞定及其大
也至於亡社稷故蔡女蕩舟齊師大侵楚(齊/桓)
(公與蔡姬乘舟姬蕩舟公懼上之公怒歸/之蔡蔡人嫁之公伐楚至召陵而勝之也)兩
人搆怨廷殺宰予簡公遇殺身死無後陳氏
伐之齊乃無吕兩家鬭雞季氏金距郈公作
難魯昭公出走故師之所處生以棘楚(楚大/荆也)
禍生而不蚤滅若火之得燥水之得濕浸而
益大癰疽發於指其痛遍於體故蠹啄剖梁
柱蟁蝱走牛羊此之謂也人皆務於救患之

備而莫能知使患無生夫得患無生易於救
患而莫能加務焉則未可與言術也晋公子
重耳過曹曹君欲見其骿脇使之袒而捕魚
釐負羈止之曰公予非常也從者三人皆霸
王之佐也(三人謂狐偃/趙衰胥臣)遇之無禮必爲國憂
君弗聽重耳反國起師而伐曹遂滅之身死
人手社稷爲墟禍生於袒而捕魚齊楚欲救
曹不能存也聽釐負羈之言則無亡患矣今
不務使患無生患生而救之雖有聖知弗能
爲謀耳患禍之所由來者萬端無方是故聖

人深居以避辱靜安以待時小人不知禍福
之門户妄動而絓羅網雖曲爲之備何足以
全其身譬猶失火而鑿池被裘而用蓮也耳
塘有萬穴(北设随隄/之有萬穴)塞有十魚何遽無由出
室有百户閉其一盜遽無從入夫墻之壞也
於隟劍之折必有齧(齧/缺)聖人見之密故萬物
莫能傷也太宰子朱侍飯於令尹子國(子朱/子國)
(皆楚/大夫)令尹子國啜羹而熱投巵漿而沃之明
曰太宰子朱辭官而歸其僕曰楚太宰未易
得也辭官去之何也子朱曰令尹輕行而簡

禮其辱人不難明年伏郎尹而笞之三百(郎/尹)
(主郎官/之尹也)夫仕者先避之見終始微矣夫鴻鵠
之未孚於卵也一指篾之則靡而無形矣其
至其筋骨之已就而羽翮之所成也則奮翼
揮䎚(䎚六翮/之末也)淩乎浮雲背負青天膺摩赤霄
(赤霄/飛雲)翱翔乎忽荒之上析惕乎虹蜺之間雖
有勁弩利矰微繳蒲沮子之巧亦弗能加也
江水之始出於岷山也可攓衣而越也及至
乎下洞庭騖石城(洞庭在長沙/石城在丹陽)經丹徒(丹徒/在會)
(稽)起波濤(潮者涌起/還者爲濤)舟杭一日不能濟也是

故聖人者常從事於無形之外而不留思盡
慮於成事之内是故患禍弗能傷也人或問
孔子曰顔回何如人也曰仁人也丘弗如也
子貢何如人也曰辯人也丘弗如也子路何
人也曰勇人也丘弗如也賔曰三人皆賢夫
子而爲夫子役何也孔子曰丘能仁且忍辯
且訥勇且怯以三子之能易丘一道丘弗爲
也孔子知所施之也秦牛缺徑於山中(牛缺/隱士)
也而遇盜奪之車馬解其橐笥施其衣被(施/奪)
盜還反顧之無懼色憂志驩然有以自得也

盜遂問之曰吾奪子財貨劫子以刀而志不
動何也秦牛缺曰車馬所以載身也衣被所
以揜形也聖人不以所養害其養盜相視而
笑曰夫不以欲傷生不以利累形者世之聖
人也以此而見王者必且以我爲事也還反
殺之此能以知知矣而未能以知不知也能
勇於敢而未能勇於不敢也凡有道者應卒
而乏遭難而能免故天下貴之今知所以自
行也而未知所以爲人行也其所論未知究
者也人能由昭昭於㝠㝠則幾於道矣詩曰

人亦有言無哲不愚此之謂也事或爲之適
足以敗之或備之適足以致之何以知其然
也秦皇挾録圖(挾銷也秦博士盧生使入/海還奏録圖書於始皇帝)見
其傳曰亡秦者胡也因發卒五十萬使蒙公
揚翁(蒙公蒙恬也/揚翁子秦將)將築修城西屬流沙(起隴/西臨)
(洮/縣)北擊遼水(遼水/遼東)東結朝鮮(朝鮮/樂浪)中國内郡
輓車而餉之又利越之犀角象齒翡翠(翡赤/雀翠)
(青/雀)珠璣(員者爲珠/顓者爲璣)乃使尉屠睢(尉屠睢/秦將)發卒
五十萬爲五軍一軍塞鐔城之嶺(鐔城在武/陵西南接)
(鬱/林)一軍守九嶷之塞(九嶷在/零陵也)一軍處番禺之

都(番禺/南海)一軍守南野之界(南野在/豫章)一軍結餘
干之水(餘干在/豫章)三年不解甲弛弩使監禄無
以轉餉又以卒鑿渠(監禄秦將也鑿通/湘水離水之渠也)而通
糧道以與越人戰殺西嘔君譯吁宋(西嘔越/人譯吁)
(宋西嘔/君名也)而越人皆入叢薄中與禽獸處莫肯
爲秦虜相置桀駿以爲將而夜攻秦人大破
之殺尉屠睢伏尸流血數十萬乃發適戍以
備之當此之時男子不得脩農畝婦人不得
剡麻考縷(考/成)羸弱服格於道大夫箕會於衢
(箕會以箕/於衢會歛)病者不得養死者不得葬於是陳

勝起於大澤奮臂大呼天下席卷而至於戲
(戲地名/在新豐)劉項興義兵隨而定若折槁振落遂
失天下禍在備胡而利越也欲知築脩城以
備亡不知築脩城之所以亡也發適戌以備
越而不知難之從中發也夫鵲先識歲之多
風也去高木而巢扶枝(扶/旁)大人過之則探鷇
嬰兒過之則挑其卵知備遠難而忘近患故
秦之設備也爲鵲之智也或爭利而反强之
或聽從而反止之何以知其然也魯哀公欲
西益宅史爭之以爲西益宅不祥(西益宅築/舊居之西)

(更以爲田/宅不止益)哀公作色而怒左右數諫不聽乃
以問其傅宰折睢(宰折睢/傅名姓)曰吾欲益宅而史
以爲不祥子以爲何如宰折睢曰天下有三
不祥西益宅不與焉哀公大悅而喜頃復問
曰何謂三不祥對曰不行禮義一不祥也嗜
慾無止二不祥也不聽强諫三不祥也哀公
默然深念憒然自反遂不西益宅夫史以爭
爲可以止之而不知不爭而反取之也智者
離路而得道愚者守道而失路夫兒說之巧
於閉結無不解(兒說宋/大夫也)非能閉結而盡解之

也不解不可解也至乎以弗解之者可與及
言論矣或眀禮義推道禮而不行或解構妄
言而反當何以明之孔子行遊馬失食農夫
之稼野人怒取馬而繫之子貢往說之卑辭
而不能得也孔子曰夫以人之所不能聽說
人譬以以大牢享野獸(大牢/三牲)以九韶樂飛鳥
也予之罪也非彼人之過也乃使馬圉往說
之(圉養/馬者)至見野人曰子耕於東海至於西海
吾馬之失安得不食子之苗野人大喜解馬
而與之說若此其無方也而反行事有所至

而巧不若拙故聖人量鑿而正枘夫歌采菱
發陽阿鄙人聽之不若此延路陽扃(延路陽/扃鄙歌)
(曲/也)非歌者拙也聽者異也故交畫不暢(暢/申)連
環不解物之不通者聖人不爭也仁者百姓
之所慕也義者衆庶之所高也爲人之所慕
行人之所高此嚴父之所以教子而忠臣之
所以事君也然世或用之而身死國亡者不
同於時也昔徐偃王好行仁義陸地之朝者
三十二國王孫厲謂楚莊王(王孫厲/楚臣也)曰王不
伐徐必反朝徐王曰偃王有道之君也好行

仁義不可伐王孫厲曰臣聞之大之與小强
之與弱也猶石之投卵虎之啗豚又何疑焉
且也爲文而不能達其德爲武而不能任其
力亂莫大焉楚王曰善乃舉兵而伐徐遂滅
之知仁義而不知世變者也申菽杜茝(申菽/杜茝)
(皆香/草也)美人之所懷服也及漸之於滫(滫臭/汁也)則
不能保其芳矣古者五帝貴德三王用義五
霸任力今取帝王之道而施之五霸之世是
由乘驥逐人於榛薄而蓑笠盤旋也今霜降
而樹穀冰洋而求穫欲其食則難矣故易曰

潜龍勿用者言時之不可以行也故君子終
日乾乾夕惕若厲無咎終日乾乾以陽動也
夕惕若厲以隂息也因日以動因夜以息唯
有道者能行之夫徐偃王爲義而滅燕子噲
行仁而亡(子噲燕王也蘇代說子噲讓國/遂專政齊伐燕大敗之噲死也)哀
公好儒則削(哀公/魯君)代君爲墨而殘(代君趙/之别國)滅
亡削殘暴亂之所致也而四君獨以仁義儒
墨而亡者遭之時務異也非仁義儒墨不行
非其世而用之則爲之擒矣夫戰者所以攻
城也鏡者所以照形也宫人得戟則以刈葵

(宫人/官侍)盲者得鏡則以蓋巵不知所施之也故
善鄙不同誹譽在俗趍舍不同逆順在君狂
譎不受禄而誅(狂譎東海之上人也耕田而/食讓不受禄大公以爲飾虛)
(亂民/而誅)段干木辭相而顯所行同也而利害異
者時使然也故聖人雖有其志不遇其世僅
足以容身何功名之可致也知天之所爲知
人之所行則有以任於世矣知天而不知人
則無以與俗交知人而不知天則無以與道
遊單豹倍世離俗(單豹/隱士)巖居谷飲不衣絲麻
不食五穀行年七十猶有童子之色卒而遇

飢虎殺而食之張毅好恭(張毅好/禮之人)過宫室廊
廟必趍見門閭聚衆必下斯徒馬圉皆與伉
禮不終其壽内熱而死豹養其内而虎食其
外毅脩其外而疾攻其内故直意適情堅强
賊之以身役物則隂陽食之此皆載務而戲
乎其調者也得道之士外化而内不化外化
所以入人也内不化所以全其身也故内有
一定之操而外能詘伸贏縮卷舒與物椎移
故萬舉而不陷所以貴聖人者以其能龍變
也今捲捲然守一節椎一行雖以毁碎滅沉

猶且弗易也此察於小好而塞於大道也趙
宣孟活饑人於委桑之下而天下稱仁焉荆
佽非犯河中之難不失其守而天下稱勇焉
故見小行則可以論大體矣田子方曰少而
貪其力老而弃其身仁者弗爲也束帛以贖
之罷武聞之知所歸心矣齊莊公出獵有一
蟲舉足將搏其輪問其御曰此何蟲也對曰
此螳蜋者也其爲蟲也知進而不知却不量
力而輕敵莊公曰此爲人而必爲天下勇武
矣迴車而避之勇武聞之知所盡死矣故田

子方隱一老馬(隱/定)而魏國載之齊莊公避一
螳蜋而勇武歸之湯教祝網者而四十國朝
(昔湯自見四向張網者湯教去其三面/祝曰欲上者上欲下者下無入吾網)文王
葬死人之骸而九夷歸之(文王治靈臺得死/人之骨夜夢人呼)
(而請葬於旦文王反/葬以五大夫之禮)武王蔭暍人於樾下(武/王)
(哀暍者之熱故蔭之於/樾下樾下衆樹之虛也)左擁而右扇之而天
下懷其德越王句踐一决獄不辜援龍淵而
切其股血流至足以自罰也而戰武士必其
死故聖人行之於小則可以覆大矣審之於
近則可以懷遠矣孫叔敖决期思之水而灌

雩婁之野(雩婁今/廬江是)莊王知其可以爲令尹也
子發辨擊劇而勞佚齊(辨次第也擊劇次第/罷勞之賞各有齊等)
(也或曰子發辨擊之勞佚齊子發築/設勞佚之節是以楚知可爲兵齊同)楚國知
其可以爲兵主也此皆形於小微而通於大
理者也聖人之舉事不加憂焉察其所以而
已矣今萬人調鐘不能比之律誠得知者一
人而足矣說者之論亦猶此也誠得其數則
無所用多矣夫車之所以能轉千里者以其
要在三寸之轄夫勸人而弗能使也禁人而
弗能止也其所由者非理也昔者衛君朝於

吴(衛君衛/侯輒也)吴王囚之(吴王/夫差)欲流之於海者說
者冠蓋相望而弗能止魯君聞之(魯君/哀公)撤鐘
鼓之縣縞素而朝仲尼入見曰君胡爲有憂
色魯君曰諸侯無親以諸侯爲親大夫無黨
以大夫爲黨今衛君朝於吴王吴王囚之而
欲流之於海孰衛君之仁義而遭此難也吾
欲免之而不能爲柰何仲尼曰若欲免之請
子貢行魯君召子貢授之將軍之印子貢辭
曰貴無益於解患在所由之道𣫍躬而行至
於吴見太宰嚭太宰嚭甚悅之欲薦之於王

子貢曰子不能行能行說於王柰何吾因子
也太宰嚭曰子焉知嚭之不能也子貢曰衛
君之來也衛國之半曰不若朝於晋其半曰
不若朝於吴然衛君以爲吴可以歸骸骨也
故束身以受命今子受衛君而囚之又欲流
之於海是賞言朝於晋者而罰言朝於吴也
且衛君之來也諸侯皆以爲蓍龜(以爲蓍龜/以卜朝吴)
(之吉/凶也)兆今朝於吴而不利則皆移心於晋矣
子之欲成霸王之業不亦難乎太宰嚭入復
之於王王報出令於百官曰比十日而衛君

之禮不具者死子貢可謂知所以說矣魯哀
公爲室而大公宣子諫(公宣子/魯大夫)室大衆與人
處則譁少與人處則悲願公之適公曰寡人
聞命矣築室不輟公宣子復見曰國小而室
大百姓聞之必怨吾君諸侯聞之必輕吾國
魯君曰聞命矣築室不輟公宣子復見曰左
昭而右穆(昭穆先/君宗廟)爲大室以臨二先君之廟
得無害於子乎公乃令罷役除版而去之魯
君之欲爲室誠矣公宣子止之必矣然三說
而一聽者其二者非其道也夫臨河而釣日

入而不能得一儵魚者非江河魚不食也所
以餌之者非其欲也及至良工執竿投而擐
脣吻者能以其所欲而釣者也夫物無不可
柰何(言物皆可/術而治也)有人無柰何(事有人材所不/及無柰之何也)
鉛之與丹異類殊色而可以爲丹者得其數
也故繁稱文辭無益於說審其所由而已矣
物類之相磨近而異門户者衆而難識也故
或類之而非或不類之而是或若然而不然
者或不若然而然者諺曰鳶墮腐鼠而虞氏
以亡何謂也曰虞氏梁之大富人也(梁今之/陳留浚)

(儀/也)家充盈殷富金錢無量財貨無貲升高樓
臨大路設樂陳酒積博其上游俠相隨而行
樓下博上者射朋張中反兩(射朋張上棋中/之以一反兩也)
而笑飛鳶適墮其腐鼠而中游俠游俠相與
言曰虞氏富樂之日久矣而常有輕易人之
志吾不敢侵犯而乃辱我以腐鼠如此不報
無以立務於天下(務/勢)請與公僇力一志悉率
徒屬而必以滅其家此所謂類之而非者也
何謂非類而是屈建告石乞(屈建楚大夫也/石乞白公之黨)
也曰白公勝將爲亂石乞曰不然白公勝卑

身下士不敢驕賢其家無筦籥之信關楗之
固大斗斛以出輕斤兩以内而乃論之以不
宜也屈建曰此乃所以及也居三年白公勝
果爲亂殺令尹子椒司馬子期(子椒子期皆/白公之季父)
此所謂弗類而是者也何謂若然而不然子
發爲上蔡令民有罪當刑獄斷論定决於令
尹前子發喟然有悽愴之心罪人已刑而不
忘其恩此其後子發盤罪威王(盤辟也發得/罪辟於威王)
也而出奔刑者遂襲恩者恩者逃之於城下
之廬踹足而怒(踹足/蹼足)曰子發視决吾罪而被

吾刑怨之憯於骨髓(僭/痛)使我得其肉而食之
其知厭乎追者皆以爲然而不索其内果活
子發此所謂若然而不若然者何謂不然而
若然者昔越王句踐卑下吴王夫差請身爲
臣妻爲妾奉四時之祭祀而入春秋之貢職
委社稷效民力隱居爲蔽而戰爲鋒行禮甚
卑辭甚服其離叛之心遠矣然而甲卒三千
人以擒夫差於姑胥(姑胥/地名)此四策者不可不
審也夫事之所以難知者以其竄端匿跡立
私於公倚邪於正而以勝惑人之心者也若

使人之所懷於内者與所見於外者若合符
節則天下無亡國破家矣夫狐之捕雉也必
先卑體彌耳以待其來也雉見而信之故可
得而擒也使狐瞋目植覩(植覩/枉尾)見必殺之勢
雉亦知驚憚遠飛以避其怒矣夫人僞之相
欺也非直禽獸之詐計也物類相似若然而
不可從外論者衆而難識矣是故不可不察
也

淮南鴻烈解卷之二十五
