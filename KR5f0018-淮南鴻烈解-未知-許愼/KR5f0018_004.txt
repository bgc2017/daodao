










淮南鴻烈解卷之四動四
太尉祭酒臣許愼記上
俶眞訓下
夫人之事其神而嬈其精營慧然而有求於
外此皆失其神明而離其宅也(事治也嬈煩也營慧求索)
(名利者也故曰有求於外離宅離精神之宅也)是故凍者假兼衣于
春而暍者望冷風于秋天有病於内者必有
色於外矣夫梣木色青翳(梣木苦歷木名也生於山剥取其皮)
(以水浸之正青用洗眼瘉人目中膚翳故曰色青翳青色象也)而蠃瘉蝸睆
(蠃蝱薄蠃蝸睆目疾也)此皆治目之藥也人無故求此

物者必有蔽其明者聖人之所以駭天下者
眞人未嘗過焉(駭動也)賢人之所以矯世俗者
聖人未嘗觀焉(矯拂也)夫牛蹏之涔無尺之鯉
(涔潦水也涔讀延祰曷間急氣閉口言也)塊阜之山無丈之材(小山)
(也在陳留)所以然者何也皆其營宇狹小而不能
容巨大也又況乎以無裹之者邪(無裹無形)此其
爲山淵之勢亦遠矣(此無有議長大)夫人之拘於世
也必形繫而神泄故不免於虚(形繫者身形疾而精神趨)
(泄不處其守故曰不免於虚疾)使我可係羈者必其有命在
於外也至德之世甘暝于溷澖之域(澖讀閑放之閑)

(言無垠虛之貌)而徙倚于汗漫之宇(徙倚猶汗漫無生形形生元氣)
(之本神也故盧敖見若士者言曰吾與汗漫期於九垓之上是也宇居也)提挈天
地而委萬物以鴻濛爲景柱而浮楊乎無畛
崖之際(一手曰提挐舉也委棄也言不以身役物鴻濛東方之野日所出故以爲)
(景柱浮楊猶遨翔也無畛崖畔界因以爲名也)是故聖人呼吸隂陽
之氣而群生莫不顒顒然仰其德以和順當
此之時莫之領理决離隱密而自成渾渾蒼
蒼純樸未散(渾渾蒼蒼混沌大貌故曰純樸未散也)旁薄爲一
而萬物大優(優饒也)是故雖有羿之知而無所
用之(是說上古之時也但甘卧治化自行故曰雖有羿之知其無所用之是堯時羿)

(也謂能射十日繳大風殺窫窳斬九嬰射河伯之知巧也非有窮后羿也)及世之
衰也至伏羲氏其道昧昧芒芒然吟德懷和
(伏羲氏以木德王天下號曰太皡昧昧純厚也芒芒廣大貌也吟詠其德含懷其和氣未)
(大宣布也)被施頗烈(被讀光被四表之彼也被其德澤頗烈施於民)而知
乃始昧昧晽晽皆欲離其童蒙之心(昧昧欲明而未)
(也晽晽欲所知之貌也離去也)而覺視於天地之間是故其
德煩而不能一(煩多也一齊也)乃至神農黄帝剖判
大宗竅領天地襲九窾重九𤍂(竅通也領理也襲因也窾)
(法也𤍂形也言因九天九地之形法以通理也)提挈隂陽嫥捖剛柔
枝解葉貫萬物百族(嫥捖和調也族類也)使各有經紀

條貫(貫位也)於此萬民時睢盱盱然莫不竦身
而載聽視(睢睢盱盱聽視之貌也)是故治而不能和(和恊)
(也)下棲遲至于昆吾夏后之世(昆吾夏伯桀世也)嗜
欲連於物聦明誘於外而性命失其得(性命之本)
施及周室之衰澆淳散樸(施讀難易之易也)雜道以
僞儉德以行(雜粈)而巧故萌生(巧言爲詐)周室衰而
王道廢儒墨乃始列道而議分徒而訟(儒孔子道)
(也墨墨翟術也徒黨也訟爭是非也)於是博學以疑聖華誣以
脅衆(博學楊墨之道以疑孔子之術設虛華之言以誣聖人劫脇徒衆也)弦歌
鼓舞縁飾詩書以買名譽於天下(爲以求之)繁登

降之禮飾紱冕之服聚衆不足以極其變積
財不足以贍其費於是萬民乃始滿觟離跂
(滿讀蕭蕭無逢際之滿觟傒徑之傒也)各欲行其知僞以求鑿
枘於世而錯擇名利(錯施也擇取也求索也言施其巧僞索榮顯之)
(名利也故下句言曼衍於淫荒之陂也)是故百姓曼衍於淫荒
之陂而失其大宗之本(陂或作野)夫世之所以喪
性命有衰漸以然所由來者久矣是故聖人
之學也欲以反性於初而游心於虚也(人受天地)
(之中以生孟子曰性無不善而情欲害之故聖人能返其性於初也游心於虛言無欲也)
達人之學也欲以通性於遼郭而覺於寂漠

也若夫俗世之學也則不然擢德𢶊性内愁
五藏外勞耳目(擢取也𢶊縞也皆不循其理故愁其思慮也耳妄聽目妄)
(視淫故勞也)乃始招蟯振繾物之毫芒摇消掉捎
仁義禮樂暴行越智於天下以招號名聲於
世(摇消掉捎仁義禮樂未之能行也越揚也暴卒也越揚其詐譎之智以取聲名也)
此我所羞而不爲也是故與其有天下也不
若有說也(說樂也不若有人說樂之也)與其有說也不若
尚羊物之終始也而條達有無之際是故舉
世而譽之不加勸舉世而非之不加沮定于
死生之境而通于榮辱之理雖有炎火洪水

彌靡於天下神無虧缺於胷臆之中矣若然
者視天下之間猶飛羽浮芥也(芥中也)孰肯分
分然以物爲事也(分猶意念之貌)水之性眞清而土
汨之人性安靜而嗜欲亂之夫人之所受於
天者耳日之於聲色也口鼻之於芳臭也肌
膚之於寒燠其情一也或通於神明或不免
於癡狂者何也其所爲制者異也是故神者
智之淵也淵清則智明矣智者心之府也智
公則心平矣人莫鑑於流沬而鑑於止水者
以其靜也(沫雨潦上沫起覆甌也言其濁擾不見人形也)莫窺形於

生鐵而窺於明鏡者以覩其易也(易讀河間易縣之易)
夫唯易且靜形物之性也(形見)由此觀之用也
必假之於弗用也是故虛室生白吉祥止也
(虚心也室身也白道也能虚其心以生於道道性無欲吉祥來止舍也)夫鑑明
者塵垢弗能薶(薶污也薶讀倭語之倭也)神清者嗜欲弗
能亂(神清者精神内守也情之嗜欲不能干亂)精神以越於外而
事復返之(越散也事治也)是失之於本而求之於末
也外内無符而欲與物接弊其玄光而求知
之于耳目(玄光内明也一曰玄天也)是釋其炤炤而道其
㝠㝠也是之謂失道心有所至而神喟然在

之反之於虛則消鑠滅息此聖人之游也(反之)
(於虛則情欲之性消鑠滅息故曰聖人之游游行也)故古之治天下也
必達乎性命之情其舉錯未必同也其合於
道一也夫夏日之不被裘者非愛之也燠有
餘於身也冬日之不用翣者非簡之也清有
餘於適也(翣扇也翣讀鵝鶩食唼喋之唼簡賤也)夫聖人量腹
而食度形而衣節於己而已貪污之心奚由
生哉故能有天下者必無以天下爲也能有
名譽者必無以趨行求者也(以用也)聖人有所
于達達則嗜欲之心外矣(外棄也)孔墨之弟子

皆以仁義之術教導於世然而不免於儡身
猶不能行也又況所教乎(儡身身不見用儡儡然也儡讀雷同)
(之雷)是何則其道外也夫以末求返于本許由
不能行也又況齊民乎(齊民凡民齊於民也)誠達于性
命之情而仁義固附矣趨捨何足以滑心若
夫神無所掩心無所載通洞條達恬漠無事
無所凝滯虛寂以待勢利不能誘也(誘惑也進也)
辯者不能說(說釋也)聲色不能淫也美者不能
濫也(濫覦也或作監不能使之過濫)知者不能動也勇者不
能𢙢也此眞人之道也若然者陶冶萬物與

造化者爲人(爲治也)天地之間宇宙之内莫能
夭遏(間上下之間也内四方之内也)夫化生者不死而化物
者不化(化生者天也化物者德也)神經於驪山太行而不
能難(驪山今在京兆新豐縣南也太行今在河内野王縣北也)入於四海
九江而不能濡(四海四方之海也九江江分爲九也)處小隘而
不塞横扃天地之間而不窕(扃猶閉也)不通此者
雖目數千羊之群耳分八風之調(目視耳聽也八風八)
(卦之風調和也)足蹀陽阿之舞而手會緑水之趨(陽阿)
(古之名倡也緑水舞曲也一曰緑水古詩也趨投節也)智終天地明照
日月辯解連環澤潤玉石猶無益於治天下

也(澤潤澤也)靜漠恬澹所以養性也和愉虚無所
以養德也外不滑内則性得其宜性不動和
則德安其位養生以經世抱德以終年可謂
能體道矣若然者血脉無鬱滯五藏無蔚氣
(蔚病也)禍福弗能撓滑非譽弗能塵垢故能致
其極(極至)非有其世孰能濟焉有其人不遇其
時身猶不能脫又況無道乎(道不得行)且人之情
耳目應感動心志知憂樂手足之㩌疾□辟
寒暑所以與物接也蜂蠆螫指而神不能憺
(螫讀解釋之釋憺定也)蚉蝱𠾱膚而知不能平(𠾱噬猶穿)夫

憂患之來攖人心也(攖迫也)非直蜂蠆之螫毒
而蚉蝱之慘怛也而欲靜漠虚無柰之何哉
夫目察秋毫之末耳不聞雷霆之聲耳調玉
石之聲目不見太山之高何則小有所志而
大有所忘也今萬物之來擢拔吾悟攓取吾
情有若泉源雖欲勿禀其可得邪(禀猶動用也)今
夫樹木者灌以瀿水疇以肥壤(疇雍壤或作嘹)一人
養之十人拔之則必無餘𣖂(𣖂蘖)有況與一國
同伐之哉雖欲久生豈可得乎今盆水在庭
清之終日未能見眉睫濁之不過一撓而不

能察方貟(察見)人神易濁而難清猶盆水之類
也況一世而撓滑之曷得須臾平乎古者至
德之世賈便其肆農樂其業大夫安其職(職事)
而處士脩其道(道先王之道也)當此之時風雨不毁
折草木不夭九鼎重味珠玉潤澤(九鼎九州貢金所鑄)
(也一曰象九德故曰九鼎也重厚也潤澤有光也)洛出丹書河出緑
圖故許由方回善卷披衣得達其道(許由陽城人也)
(堯所聘而不利也方回善卷披衣皆堯時隱士姓名不可得知其人方直回旋因曰方回)
(見其善卷披衣而行因曰披衣得達樂其所脩先王之道也)何則世之主
有欲利天下之心是以人得自樂其間(自樂其道)

(於天地之間也或作文德自樂其間先王之道也)四子之才非能盡
善蓋今之世也然莫能與之同光者遇唐虞
之時(光譽)逮至夏桀殷紂燔生人辜諫者爲炮
烙鑄金柱(鑄金柱然火其下以人置其上人墜陊火中而對之笑也)剖賢
人之心析才士之脛(賢人比干也析解也剥解有才士脚觀其有竒)
(異脛脚也)醢鬼侯之女葅梅伯之骸(鬼侯梅伯紂時諸侯梅伯)
(說鬼侯之女美好令紂妻之女至紂以爲不好故醢鬼侯之女葅梅伯之骸也一曰紂爲)
(無道梅伯數諫故葅其骸也)當此之時嶢山崩三川涸(嶢山)
(蓋在南陽三川涇渭汧也涸竭也傳曰山崩川竭亡國徵也)飛鳥鍛翼走
獸擠脚(言紂田獵禽荒無休止時故飛鳥折翼走獸毁脚無不被害也)當此

之間豈獨無聖人哉然而不能通其道者不
遇其世(言聖人不能通其道行其仇者不遭世也)夫鳥飛千仞之
上獸走叢薄之中禍猶及之又況編户齊民
乎(聚木曰叢深草曰薄猶及之田獵不時也)由此觀之體道者不
專在於我亦有繫於世矣夫歷陽之都一夕
反而爲湖勇力聖知與罷怯不肖者同命(歷陽)
(淮南國之縣名今屬江都昔有老嫗常行仁義有二諸生過之謂曰此國當没爲湖謂嫗)
(視東城門閫有血便走上北山勿顧也自此嫗便往視門閫閽者問之嫗對曰如是其暮)
(門吏故殺鷄血涂門閫明旦老嫗早往視門見血便上北山國没爲湖與門吏言其事適)
(一宿耳一夕旦而爲湖也勇怯同命無遺脫也)巫山之上順風縱火

膏夏紫芝與蕭艾俱死(巫山在南郡膏夏大木也其理密白如膏)
(故曰膏夏紫芝皆諭賢智也蕭艾賤草皆諭不肖)故河魚不得明目
穉稼不得育時其所生者然也(河水濁故不得明目穉稼)
(爲霜所凋故不得待其自熟時故曰其所生然也)故世治則愚者不
得獨亂世亂則智者不能獨治身蹈于濁世
之中而責道之不行也是猶兩絆騏驎而求
其致千里也(兩者雙也)置猨檻中則與豚同非不
巧捷也無所肆其能也(肆極)舜之耕陶也不能
利其里(所居之里)南面王則德施乎四海(四海天下)仁
非能益也處便而勢利也古之聖人其和愉

寧靜性也其志得道行命也(命天命也)是故性遭
命而後能行命得性而後能明(得其本清靜之性故能明)
鳥號之弓谿子之弩不能無弦而射(鳥號柘桑也谿)
(子爲弩所出國名也或曰谿蠻夷也以柘桑爲弩因曰谿子之弩也一曰谿子陽鄭國善)
(爲弩匠因以爲名也)越舲蜀艇不能無水而浮(舲小船也蜀船)
(一版之舟若今豫章是也雖越人所便習若無其水不能獨浮也)今矰繳機
而在上𦉾罟張而在下雖欲翺翔其勢焉得
(矰弋射身短矢也機發也翺翔鳥之高飛翼上下曰翺直刺不動曰翔也)故詩云
采采卷耳不盈傾筐嗟我懷人寘彼周行以
言慕遠世也(詩周南卷耳篇也言采采易得之菜不滿易盈之器以言君子)

(爲國執心不精不能以成其道采易得之菜不能盈易滿之器也嗟我懷人寘彼周行言)
(我思古君子官賢人置之列位也誠古之賢人各得其行列故曰慕遠也)


淮南鴻烈解卷之四
