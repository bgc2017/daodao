










淮南鴻烈解卷之十七神三
太尉祭酒臣許愼記上
齊俗訓(齊一也四宇之風世之衆理皆混其俗令爲一道也)
率性而行謂之道得其天性謂之德性失然
後貴仁道失然後貴義是故仁義立而道德
遷矣禮樂飾則純樸散矣是非形則百姓眩
矣珠玉尊則天下爭矣凡此四者衰世之造
也末世之用也夫禮者所以别尊卑異貴賤
義者所以合君臣父子兄弟夫妻朋友之際
也今世之爲禮者恭敬而忮(忮害也音寘)爲義者

布施而德君臣以相非骨肉以生怨則失禮
義之本也故搆而多責(搆謂以權相交權盡而交疏搆搆然也)
夫水積則生相食之魚土積則生自穴之獸
禮義飾則生僞匿之本夫吹灰而欲無眯涉
水而欲無濡不可得也古者民童蒙不知東
西貌不羨乎情而言不溢乎行其衣致煖而
無文其兵戈銖而無刃(楚人謂刃頓爲銖)其歌樂而
無轉其哭哀而無聲鑿井而飲耕田而食無
所施其美亦不求得親戚不相毁譽朋友不
相怨德及至禮義之生貨財之貴而詐僞萌

興非譽相紛怨德並行於是乃有曾參孝己
之美而生盜跖莊蹻之邪故有大路龍旂羽
蓋垂緌(大路天子車也龍旂龍旗)結駟連騎則必有穿窬
拊揵抽箕踰備之姦(抽握也備後垣)有詭文繁繡弱
緆羅紈(弱緆細在也羅穀紈素也)必有菅屩跐(音此)踦短褐
不完者(菅茅也跐偶也踦適也楚人謂袍爲短褐大布)故高下之相
傾也短脩之相形也亦明矣夫蝦蟇爲鶉(鶉鸙)
(也)水蠆爲𧐟莣(青蛉也音予音務)皆生非其類唯聖
人知其化(其化視隂入陽從陽入隂)夫胡人見黂(黂麻子也)不
知其可以爲布也越人見毳不知其可以爲

旃也故不通於物者難與言化昔太公望周
公旦受封而相見太公望問周公曰何以治
魯周公曰尊尊親親太公曰魯從此弱矣(尊尊)
(親親仁者弱也)周公問太公曰何以治齊太公曰舉
賢而上功周公曰後世必有劫殺之君(舉賢上功)
(則民競故劫殺)其後齊日以大至於霸二十四世而
田氏代之(齊臣田氏奪其君位而代)魯日以削至三十二
世而亡(魯禄去公室至楚考烈王滅之)故易曰履霜堅氷至
聖人之見終始微言故糟丘生乎象𣛰(紂爲長夜)
(之飲積糟成丘者起於象𣛰)炮烙生乎熱升(庖人進羹於紂熱以爲惡)

(以熱升殺之趙國升可以殺人故起炮烙)子路撜溺而受牛謝(撜舉)
(也升出溺人主謝以牛也)孔子曰魯國必好救人於患子
贛贖人而不受金於府(魯國之法贖人於他國者受金於府)孔
子曰魯國不復贖人矣子路受而勸德子贛
讓而止善孔子之明以小知大以近知遠通
於論者也由此觀之廉有所在而不可公行
也故行齊於俗可隨也事周於能易爲也矜
僞以惑世伉行以違衆聖人不以爲民俗廣
厦闊屋連闥通房人之所安也鳥入之而憂
高山險阻深林叢薄虎豹之所樂也人入之

而畏川谷通原積水重泉黿鼉之所便也人
入之而死咸池承雲(皆黄帝樂)九韶(舜樂)六英(帝顓頊樂)
人之所樂也鳥獸聞之而驚深谿峭岸峻木
尋枝猨狖之所樂也人上之而慄形殊性詭
所以爲樂者乃所以爲哀所以爲安者乃所
以爲危也乃至天地之所覆載日月之所照
誋(音告)使各便其性安其居處其宜爲其能故
愚者有所脩智者有所不足柱不可以樀齒
筐不可以持屋(筐小簪也)馬不可以服重牛不可
以追速鈆不可以爲刀銅不可以爲弩鐵不

可以爲舟木不可以爲釜各用之於其所適
施之於其所宜即萬物一齊而無由相過夫
明鏡便於照形其於以函食不如簞犠牛粹
毛宜於廟性其於以致雨不若黑蜧(黑蜧神蛇也潜)
(於神淵蓋能興雲雨)由此觀之物無貴賤因其所貴而
貴之物無不貴也因其所賤而賤之物無不
賤也夫玉璞不猒厚角䚩(魚沼反)不猒薄(角䚩刀劍)
(羽間之覆角也)漆不猒黑粉不猒白此四者相反也
所急則均其用一也今之裘與蓑孰急見雨
則裘不用升堂則蓑不御此代爲常者也譬

若舟車楯肆窮廬故有所冝也(水固冝舟陸地冝車沙地)
(冝肆泥地宣楯草野宜窮廬)故老子曰不上賢者言不致
魚於木沉鳥於淵(物各因其冝故不須用賢也)故堯之治
天下也舜爲司徒契爲司馬禹爲司空后稷
爲大田師奚仲爲工其導萬民也水處者漁
山處者木谷處者牧陸處者農地宜其事事
宜其械械宜其用用冝其人澤臯織岡陵阪
耕田得以所有易所無以所工易所拙是故
離叛者寡而聽從者衆譬若播棋丸於地員
者走澤方者處高各從其所安夫有何上下

焉若風之遇簫(簫籟)忽然感之各以清濁應矣
夫猨狖得茂木不舍而穴狟狢得埵防弗去
而縁(狟狟豚也埵水埒也防隄)物莫避其所利而就其所
害是故鄰國相望雞狗之音相聞而足迹不
接諸侯之境車軌不結千里之外者皆各得
其所安故亂國若盛治國若虚亡國若不足
存國若有餘虚者非無人也皆守其職也盛
者非多人也皆徼於末也有餘者非多財也
欲節事寡也不足者非無貨也民躁而費多
也故先王之法籍非所作也其所因也其禁

誅非所爲也其所守也凡以物治物者不以
物以睦治睦者不以睦以人治人者不以人
以君治君者不於君以欲治欲者不於欲以
性治性者不於性以德治德者不以德以道
原人之性蕪濊而不得清明者物或堁之也
(堁紛塵也)羌氐僰翟嬰兒生皆同聲(羌束戎氐南夷僰西夷也)
(翟北胡也)及其長也雖重象狄騠(象狄騠驛也象傳狄騠之語也)
不能通其言教俗殊也今今三月嬰兒生而
徙國則不能知其故俗由此觀之衣服禮俗
者非人之性也所受於外也夫竹之性浮殘

以爲牒束而投之水則沉失其體也金之性
沉託之於舟上則浮勢有所枝也夫素之質
白染之以涅則黑縑之性黄染之以丹則赤
人之性無邪久湛於俗則易易而忘本合於
若性(若性合於他性自若本性)故日月欲明浮雲蓋之河
水欲清沙石濊之人性欲平嗜欲害之惟聖
人能遺物而反己夫乘舟而惑者不知東西
見斗極則寤矣夫性亦人之斗極也以有自
見也則不失物之情無以自見則動而惑營
譬若隴西之遊愈躁愈沉孔子謂顔回曰吾

服汝也忘(孔子謙自謂無知而服回此忘行也)而汝服於我也
亦忘雖然汝雖忘乎吾猶有不忘者存孔子
知其本也夫縱欲而失性動未嘗正也以治
身則危以治國則亂以入軍則破是故不聞
道者無以反性故古之聖王能得諸已故令
行禁止名傳後世德施四海是故凡將舉事
必先平意神清意平物乃可正若璽之抑埴
(璽印也埴泥也)正與之正(印正而封正也)傾與之傾故堯之
舉舜也决之於目桓公之取寗戚也斷之於
耳而已矣爲是釋術數而任耳目其亂必甚

矣夫耳目之可以斷也反情性也聽失於誹
譽而目淫於采色而欲得事正則難矣夫載
哀者聞歌聲而泣載樂者見哭者而笑哀可
樂者笑可哀者載使然也是故貴虚(虛者心無所載)
(於哀樂也)故水擊則波興氣亂則智昏智昏不可
以爲政波水不可以爲平故聖王執一而勿
失萬物之情既矣四夷九州服矣夫一者至
貴無適於天下聖人記於無適故民命繫矣
爲仁者必以哀樂論之爲義者必以取予明
之目所見不過十里而欲遍照海内之民哀

樂弗能給也無天下之委財而欲遍贍萬民
利不能足也且喜怒哀樂有感而自然者也
故哭之發於口涕之出於目此皆憤於中而
形於外者也譬若水之下流煙之上尋也夫
有孰推之者故强哭者雖病不哀强親者雖
笑不和情發於中而聲應於外故釐負羈之
壼餐愈於晋獻公之垂棘(獻公以垂棘滅虞虢)趙宣孟
之束脯賢於智伯之大鐘(智伯以大鐘滅仇由)故禮豐
不足以效愛而誠心可以懷遠故公西華之
養親也若與朋友處(公西華孔子弟子也與朋友處睦而少敬)曾

參之養親也若事嚴主烈君(烈酷也曾子事親其敬多)其
於養一也故胡人彈骨(胡人之盟約置酒人頭中飲以相詛)越
人契臂(刻臂出血)中國歃血也(殺牲歃血相與爲信)所由各
異其於信一也三苗髽首(三苗之國在彭蠡洞庭之野髮以枲)
(束髮也)羌人括領(括結)中國冠笄(笄簪)越人酇髮(劗斷)
其於服一也帝顓頊之法婦人不辟男子於
路者拂之於四達之衢(拂仿)今之國都男女切
踦(踦足)肩摩於道其於俗一也故四夷之禮不
同皆尊其主而愛其親敬其兄獫狁之俗相
反(獫狁北胡也其俗物與中國相反也皆)慈其子而嚴其上夫

鳥飛成行獸處成羣有孰教之故魯國服儒
者之禮行孔子之術地削名卑不能親近來
遠越王句踐酇髮文身無皮弁搢笏之服(皮弁)
(以爲爵冠也搢佩紟笏佩玉也長三尺抒上終葵首)拘罷拒折之容(拘罷)
(園也拒折方也)然而勝夫羌於五湖南面而霸天下
泗上十二諸侯皆率九夷以朝胡貉匈奴之
國縱體拖髮(拖縱也)箕倨反言而國不亡者未
必無禮也楚莊王裾衣博袍(裾襄也衣裾)令行乎
天下遂霸諸侯晋文君大布之衣(大布粗布)䍧羊
之裘韋以帶劍威立于海内豈必鄒魯之禮

之謂禮乎(鄒孟軻邑魯孔子邑)是故入其國者從其俗
入其家者避其諱不犯禁而入不迕逆而進
雖之夷狄徒倮之國(徒倮不衣)結軌乎遠方之外
而無所困矣禮者實之文也仁者恩之效也
故禮困人情而爲之節文而仁發恲以見容
(恲色也)禮不過實仁不溢恩也治世之道也夫
三年之喪是强人所不及也而以僞輔情也
三月之服是絶哀而迫切之性也(三月之服夏后氏禮)
夫儒墨不原人情之終始而務以行相反之
制五縗之服(五縗謂三年暮九月五月三月服也)悲哀抱於情

葬薶稱於養不强人之所不能爲不絶人之
所能已度量不失於適誹譽無所由生古者
非不知繁升降槃還之禮也蹀采齊肆夏之
容也(采齊肆夏皆樂名也)以爲曠日煩民而無所用故
制禮足以佐實喻意而已矣古者非不能陳
鐘鼓盛筦簫揚干戚奮羽旄以爲費財亂政
制樂足以合歡宣意而已喜不羨於音非不
能竭國麋民虚府殫財含珠鱗施綸組節束
(鱗施王田也綸絮也束縛也)追送死也以爲窮民絶業而
無益於槁骨腐肉也故葬薶足以收歛蓋藏

而已昔舜葬蒼梧市不變其肆(舜南巡狩死蒼梧墓紟道)
(九嶷山不煩於市有所廢)禹葬會稽之山農不易其畒(禹會)
(羣臣於會稽墓山隂之陽不煩農人之田畒)明乎死生之分通乎
侈儉之適者也亂國則不然言與行相悖情
與貌相反禮飾以煩樂優以淫崇死以害生
久喪以招行是以風俗濁於世而誹譽萌於
朝是故聖人廢而不用也義者循理而行宜
也禮者體情制文者也義者宜也禮者體也
昔有扈氏爲義而亡(有扈夏啓之庶兄也以堯舜舉賢禹獨與子故)
(伐啓啓亡之)知義而不知宜也魯治禮而削知禮

而不知體也有虞氏之祀其社用土(封土爲社)祀
中霤葬成畝(田畝而葬)其樂咸池承雲九韶(舜兼用黄)
(帝樂九韶舜所作也)其服尚黄(舜土德也故尚黄)夏后氏其社
用松(所樹之木皆所生地之所宜也)祝尸(春祭先尸夏木德也)葬墻置
翣(翣棺衣飾也)其樂夏籥九成六佾六列六英(九成)
(變也六列六六爲行列也六英禹兼用顓頊之樂也)其服尚青(木德故尚青也)
殷人之禮其社用石(以石爲社主也)祀門(秋祭先門殷金德也)
葬樹松其樂大護晨露(大護晨露湯所作樂)其服尚白
(金德故尚白也)周人之禮其社用栗祀竈(夏祭先竈周火德也)
(鄒子曰吾德之次從此不勝故虞土夏木殷金周火)葬樹栢其樂大武

三象棘下(三象棘下武象樂也)其服尚赤(火德故尚赤也)禮樂
相詭服制相反然而皆不失親䟽之恩上下
之倫今握一君之法籍以非傳代之俗譬由
膠柱而調琴也故明主制禮義而爲衣分節
行而爲帶衣足覆形從典墳虚循撓便身體
適行步不務於竒麗之容隅眥之削帶足以
結紐收衽束牢連固不亟於爲文句䟽短之
鞵故制禮義行至德而不拘於儒墨所謂明
者非謂其見彼也自見而已所謂聦者非謂
聞彼也自聞而已所謂達者非謂知彼也自

知而已是故身者道之所託身德則道得矣
道之得也以視則明以聽則聦以言則公以
行則從故聖人財制物也猶工匠之斲削鑿
芮也宰庖之切割分别也曲得其宜而不折
傷拙工則不然大則塞而不入小則窕而不
周動於心枝於手而愈醜夫聖人之斲削物
也剖之判之離之散之已淫已失復揆以一
既出其根復歸其門已雕已琢遂反於樸合
而爲道德離而爲儀表其轉入玄㝠其散應
無形禮義節行又何以窮至治之本哉世之

明事者多離道德之本曰禮義足以治天下
此未可與言術也所謂禮義者五帝三王之
法藉風俗一世之迹也譬若芻狗土龍之始
成(芻狗束芻爲狗以謝過求福土龍以請雨)文以青黄絹以綺繡
纏以朱絲尸祝袀袨(袀純服袨墨齋衣也)大夫端冕(端冕)
(冠也)以送迎之及其已用之後則壤土草剟(音出)
而已夫有孰貴之(言弃之不貴也)故當舜之時有苗
不服於是舜脩政偃兵執干戚而舞之禹之
時天下大兩禹令民聚土積薪擇丘陵而處
之武王伐紂載尸而行(武王伐紂伯夷曰父死未葬爰及干戈可)

(謂孝乎)海内未定故不爲三年之喪始(三年之喪於武)
王禹遭洪水之患陂塘之事故朝死而暮葬
此皆聖人之所以應時耦變見形而施宜者
也今之脩干戚而笑钁插(钁斫屬)知三年非一
日是從牛非馬以徵笑羽也以此應化無以
異於彈一絃而會棘下(棘下樂石一絃會之不可成也)夫以
一世之變欲以耦化應時譬猶冬被葛而夏
被裘夫一儀不可以百發(儀弩招顔也射百發遠近不可皆以)
(一儀也)一衣不可以出歲儀必應乎高下衣必
適乎寒暑是故世異即事變時移則俗易故

聖人論世而立法隨時而舉事尚古之王封
於泰山禪於梁父七十餘聖法度不同非務
相反也時世異也是故不法其以成之法而
法其所以爲法所以爲法者與化推移者也
夫能與化推移爲人者至貴在焉爾故狐梁
之歌可隨也其所以歌者不可爲也聖人之
法可觀也其所以作法不可原也辯士言可
聽也其所以言不可形也淳均之劍不可愛
也而歐冶之巧可貴也今夫王喬(王喬蜀武陽人也爲)
(伯人令得道而仙也)赤誦子(赤誦子上谷人也病厲入山導引輕舉)吹嘔

呼吸吐故内新遺形去智抱素反眞以遊玄
眇上通雲天今欲學其道不得其養氣處神
而放其一吐一吸時詘時伸其不能乘雲升
假亦明矣(假上也)五帝三王經天下細萬物齊
死生同變化抱大聖之心以鏡萬物之情上
與神明爲友下與造化爲人令欲學其道不
得其清明玄聖而守其法籍憲令不能爲治
亦明矣故曰得十利劍不若得歐冶之巧得
百走馬不若得伯樂之數樸至大者無形狀
道至眇者無度量故天之員也不得規地之

方也不得矩往古來今謂之宙四方上下謂
之宇道在其間而莫知其所故其見不遠者
不可與語大其智不閎者不可與論至昔者
馮夷得道以潛大川(馮夷河伯也華隂潼鄉隄首里人服八石得水)
仙鉗且得道以處崑崙(鉗且得仙道升居崑崙山)扁鵲以
治病(扁鵲盧人姓秦名越人趙簡子時人也)造父以御馬羿以
之射倕以之斲(倕堯巧功)所爲者各異而所道者
一也夫禀道以通物者無以相非也譬若同
陂而溉田其受水鈞也今屠牛而烹其肉或
以爲酸或以爲甘煎敖燎炙齊味萬方其本

一牛之體伐楩柟豫樟而剖梨之(剖判梨分)或爲
棺槨或爲柱梁披斷撥檖(披解也撥析理遂順)所用萬
方然一木之樸也故百家之言指奏相反其
合道一體也譬若絲竹金石之會樂同也其
曲家異而不失於體伯樂韓風秦牙管青(四子)
(皆古善相馬者)所相各異其知馬一也故三皇五帝
法籍殊方其得民心鈞也故湯入夏而用其
法武王入殷而行其禮桀紂之所以亡而湯
武之所以爲治故剞劂銷(音削)鋸陳非良工不
能以制木鑪橐埵坊設(鑪橐埵皆治具也坊土刑也)非巧

治不能以治金屠牛吐(齊之大屠)一朝解九牛而
刀以剃毛(剃截髮也)庖丁用刀十九年(庖丁齊屠伯也)而
刀如新剖(刑剖始石也硎磨刀石)何則游乎衆虚之間
(衆虛之間剖中理也)若夫規矩鉤繩者此巧之具也而
非所以巧也故瑟無絃雖師文不能以成曲
(師文樂師)徒絃則不能悲故絃悲之具也而非所
以爲悲也若夫工匠之爲連鐖運開隂閉眩
錯(連饑饑發也運開相通也隂閉獨閉也眩因而相錯也)入於冥冥之
眇神調之極游乎心手衆虚之間而莫與物
爲際者父不能以教子瞽師之放意相物寫

神愈舞而形乎絃者兄不能以喻弟今夫爲
平者準也爲直者繩也若夫不在於繩準之
中可以平直者此不共之術也故叩宫而宫
應彈角而角動此同音之相應也其於五音
無所比而二十五絃皆應此不傳之道也故
蕭條者形之君(蕭條深靜)而寂漠者音之主也(微音)
(生於寂漠)天下是非無所定世各是其所是而非
其所非所謂是與非各異皆自是而非人由
此觀之事有合於己者而未始有是也有忤
於心者而未始有非也故求是者非求道理

也求合於己者也去非者非批邪施(施微曲也)去
忤於心者也忤於我未必不合於人也合於
我未必不非於俗也至是之是無非之非至
非無是此眞是非也若夫是於此而非於彼
非於此而是於彼者此之謂一是一非也此
一是非隅曲也夫一是非宇宙也今吾欲擇
是而居之擇非而去之不知世之所謂是非
者不知孰是孰非老子曰治大國若烹小鮮
爲寬裕者曰勿數撓(裕饒也)爲刻削者日致其
醎酸而已矣晋平公出言而不當師曠舉琴

而撞之跌衽宫壁(跌衽至平公衣衽中宫壁)左右欲塗之
(欲塗師曠所敗壁也)平公曰舍之以此爲寡人失孔子
聞之曰平公非不痛其體也欲來諫者也韓
子聞之(韓子韓公子非)曰羣臣失禮而弗誅是縱過
也有以也夫平公之不霸也故賔有見人於
密子者(密子子賤者也)賔出密子曰子之賔獨有三
過望我而笑是攓也(攓慢也)談語而不擇師是
返也交淺而言深是亂也賔曰望君而笑是
公也談語而不稱師是通也交淺而言深是
忠也故賔之容一體也或以爲君子或以爲

小人所自是之異也故趣舍合即言忠而益
親身疏即謀當而見疑母親爲其子治扢秃
而血流至耳見者以爲其愛之至也使在於
繼母則過者以爲嫉也事之情一也所從觀
者異也從城上視牛如羊視羊如豕所居高
也闚面於盤水則員於杯則隨面形不變其
故有所員有所隨者所自闚之異也今吾雖
欲正身而待物庸遽知世之所自窺我者乎
若轉化而與世競走譬猶逃雨也無之而不
濡常欲在於虛則有不能爲虚矣(爲者失之執者敗之)

若夫不爲虚而自虛者(性自然也)此所慕而不能
致也故通於道者如車軸不運於己而與轂
致千里轉無窮之原也不通於道者若迷惑
告以東西南北所居聆聆(聆聆意曉解也)一曲而辟
(小邪僻也)然忽不得復迷惑也故終身隸於人辟
若倪之見風也(倪侯風雨也世所謂五雨者也)無須臾之間
定矣故聖人體道反性不化以待化(無爲以待有爲)
則幾於免矣(近於免世難也)治世之體易守也其事
易爲也其禮易行也其責易償也是以人不
兼官官不兼事士農工商鄉别州異是故農

與農言力士與士言行工與工言巧商與商
言數是以士無遺行農無廢功工無苦事商
無折貨各安其性不得相干故伊尹之興土
功也脩脛者使之跖钁(長脛以蹋插者使而入深)强脊者
使之負土(脊强者任負重)眇者使之准(目不正因令晞)傴者
使之塗(傴人塗地因其俛也)各有所宜而人性齊矣胡
人便於馬越人便於舟異形殊類易事而悖
失處而賤得勢而貴聖人緫而用之其數一
也夫先知遠見達視千里人才之隆也而治
世不以責於民(言民不以己求備於下也)博聞强志口辯

辭給人智之美也而明主不以求於下敖世
輕物不汙於俗士之伉行也而治世不以爲
民化神機隂閉剞劂無迹人巧之妙也而治
世不以爲民業故萇弘師曠先知禍福言無
遺策而不可與衆同職也公孫龍折辯抗辭
别同異離堅(公孫龍趙人好分析詭異之言以白馬不得合爲一物離而爲)
(二也)不可以衆同道也北人無擇非舜而自投
清冷之淵(北人無擇古隱士也非舜非其德之衰也)不可以爲世
儀魯般墨子以木爲鳶而飛之三日不集而
不可使爲工也故高不可及者不可以爲人

量行不可逮者不可以爲國俗夫契輕重不
失殊兩聖人弗用而縣之乎銓衡視高下不
差尺寸明主弗任而求之乎浣準(浣準水望之平)何
則人才不可專用而度量可世傳也故國治
可與愚守也而軍制可與權用也夫待騕裊
飛兔而駕之(騕裊良馬飛兔其子裊兔走蓋皆一日萬里也)則世莫
乘車待西施毛嬙而爲配(西施毛嬙古好女也)則終身
不家矣然非待古之英俊而人自足者因所
有而並用之夫騏驥千里一日而通駑馬十
舍旬亦至之(旬十日也)由是觀之人材不足專恃

而道術可公行也亂世之法高爲量而罪不
及重爲任而罰不勝危爲禁而誅不敢民困
於三責則飾智而詐上犯邪而干免(干求也)故
雖峭法嚴刑不能禁其姦何力不足也故諺
曰鳥窮則噣獸窮則𧢻人窮則詐此之謂也
道德之論譬猶日月也江南河北不能易其
指馳騖千里不能易其處趍舍禮俗猶室宅
之居也東家謂之西家西家謂之東家雖臯
陶爲之理不能定其處故趍舍同誹譽在俗
意行鈞窮達在時湯武之累行積善可及也

其遭桀紂之世天授也今有湯武之意而無
桀紂之時而欲成霸王之業亦不幾矣昔武
王執戈秉鉞以伐紂勝殷搢笏杖殳以臨朝
(殳木杖也)武王既没殷民叛之周公踐東宫(東宫太子)
(宫也)履乘石(人君升車有乘石也)攝天子之位負扆而朝
諸侯(户牖之間謂之扆)放蔡叔誅管叔(周公兄也)克殷殘
商(殘商誅紂紂子禄父)祀文王于明堂七年而致政成
王夫武王先武而後文非意變也以應時也
周公放兄誅弟非不仁也以匡亂也故事周
於世則功成務合於時則名立昔齊桓公合

諸侯以乘車退誅於國以斧鉞晋文公合諸
侯以革車退行於國以禮義桓公前柔而後
剛文公前剛而後柔然而令行乎天下權制
諸侯鈞者審於勢之變也顔闔魯君欲相之
(顔闔魯隱士也)而不肯使人以幣先焉鑿培而遁之
(培屋後墻)爲天下顯武(楚人謂士爲武)使遇商鞅申不害
刑及三族又況身乎世多稱古之人而高其
行並世有與同者而弗知貴也非才下也時
弗宜也故六騏驥駟駃騠(駃騠北翟之良馬也)以濟江
河不若窾木便者(窾空)處世然也是故立功之

人簡於行而謹於時今世俗之人以功成爲
賢以勝患爲智以遭難爲愚以死節爲贛吾
以爲各致其所極而已王子比干非不智箕
子被髮佯狂以免其身也然而樂直行盡忠
以死節故不爲也伯夷叔齊非不能受禄任
官以致其功也然而樂離世伉行以絶衆故
不務也許由善卷非不能撫天下寧海内以
德民也然而羞以物滑和故弗受也豫讓要
離(豫讓智伯臣要離吴王闔閭臣)非不知樂家室安妻子以
偷生也然而樂椎誠行必以死主故不留也

今從箕子視比干則愚矣從比干視箕子則
卑矣從管晏視伯夷則戇矣從伯夷視管晏
則貪矣趍舍相非嗜欲相反而各樂其務將
誰使正之曾子曰擊舟水中鳥聞之而高翔
魚聞之而淵藏故所趍各異而皆得所便故
惠子從車百乘以過孟諸(惠子名施仕爲梁相從車百乘志尚)
(未足孟諸宋澤)莊子見之弃其餘魚(莊子名周蒙人隱而不仕見惠)
(施之不足故弃餘魚也)鵜胡飲水數斗而不足(鵜胡鳥汙澤鳥)
鱓鮪入口若露而死(鱓鮪魚名)智伯有三晋而欲
不贍(三晋智伯有范中行之地瞻足)林類榮啓期衣若縣衰

(林類榮啓期皆隱賢)意不慊(慊恨)由此觀之則趣行各異
何以相非也夫重生者不以利害己立節者
見難不苟免貪禄者見利不顧身而好名者
非義不苟得此相爲論譬猶氷炭鈎繩也何
時而合若以聖人爲之中則兼覆而并之未
有可是非者也夫飛烏主巢狐狸主穴巢者
巢成而得棲焉穴者穴成而得宿焉趍舍行
義亦人之所棲宿也各樂其所安致其所蹠
謂之成人故以道論者緫而齊之治國之道
上無令官無煩治士無僞仁上工無淫巧其

事經而不擾其器完而不飾亂世則不然爲
行者相揭以高(揭舉)爲禮者相矜以僞車輿極
於雕琢器用遽於刻鏤求貨者爭難得以爲
寳詆文者處煩撓以爲慧爭爲佹辯久積而
不訣無益於治工爲竒器歷歲而後成不周
於用故神農之法曰丈夫丁壯而不耕天下
有受其飢者婦人當年而不織天下有受其
寒者故身自耕妻親織以爲天下先其導民
也不貴難得之貨不器無用之物是故其耕
不强者無以養生其織不强者無以揜形有

餘不足各歸其身衣食饒溢姦邪不生安樂
無事而天下均平故孔丘曾參無所施其善
孟賁成荆無所行其威(成荆古勇士也)衰世之俗以
其知巧詐僞飾衆無用貴遠方之貨珍難得
之財不積於養生之具澆天下之淳(澆薄也淳厚也)
析天下之樸牿服馬牛以爲牢滑萬民以清
爲濁性命飛揚皆亂以營貞信漫瀾人失其
情性於是乃有翡翠犀象黼黻文章以亂其
目芻豢黍梁荆吴芬馨以□(音藍)其口(荆吴國也芬珍)
(味也嚂貪求也)鐘鼓管簫絲竹金石以淫其身趍舍

行義禮節謗議以營其心於是百姓縻沸豪
亂暮行遂利煩挐澆淺(淺薄也既薄尚澆也)法與義相
非行與利相反雖十管仲弗能治也且富人
則車輿衣纂錦(纂繪)馬飾傅旄象帷幕茵席綺
繡條組青黄相錯不可爲象貧人則夏被褐
帶索啥菽飲水以充腸以支暑熱冬則羊裘
解札(解札裘敗解也)短褐不掩形而煬竈口(煬炙)故其
爲編户齊民無以異然貧富之相去也猶人
君與樸虜不足以論之夫乘竒技僞邪施者
自足乎一世之間守正脩理不苟得者不免

乎飢寒之患而欲民之去末反本由是發其
原而壅其流也夫雕琢刻鏤傷農事者也錦
繡纂組害女工者也農事廢女工傷則飢之
本而寒之原也夫飢寒並至能不犯法干誅
者古今之未聞也故仕鄙在時不在行利害
在命不在智夫敗軍之卒勇武遁逃將不能
止也勝軍之陳怯者死行懼不能走也故江
河决沉一鄉父子兄弟相遺而走爭升陵阪
上高丘輕足先升不能相顧也世樂志平見
鄰國之人溺尚猶哀之又況親戚乎故身安

則恩及鄰國志爲之滅身危則忌其親戚而
人不能解也游者不能拯溺手足有所急也
灼者不能救火身體有所痛也夫民有餘即
讓不足則爭讓則禮義生爭則暴亂起扣門
求水莫弗與者所饒足也林中不賣薪湖上
不鬻魚所有餘也故物豈則欲省求贍則爭
止秦王之時或人葅子(生子殺葅之)利不足也劉
氏持政(劉氏謂漢也)獨夫收孤財有餘也故世治
則小人守政而利不能誘也世亂則君子爲
姦而法弗能禁也
