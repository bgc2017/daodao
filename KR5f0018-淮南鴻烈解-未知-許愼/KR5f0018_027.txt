










淮南鴻烈解卷之二十六疲三
太尉祭酒臣許愼記上
脩務訓(脩勉務趍聖人趍時冠危弗顧履遺不取必用仁義之道)
(以濟萬民故曰脩務因以題篇)
或曰無爲者寂然無聲漠然不動引之不來
椎之不往如此者乃得道之像(或人以爲先爲術如此乃)
(可謂爲得道之法也)吾以爲不然嘗試問之矣(以爲不如或人)
(之言嘗問之於聖人矣)若夫神農堯舜禹湯可謂聖人
乎有論者必不能廢(言五人可謂聖人邪有論者何能廢其道也)
以五聖觀之則莫得無爲明矣(言不得無爲也)古者

民茹草飲水采樹木之實食蠃蛖之肉時多
疾病毒傷之害(害患也)於是神農乃始教民播
植五穀(菽麥黍稷稻也)相土地宜燥濕肥墝高下(相視)
(也燥乾也墝埆高陵也下濕也)嘗百草之滋味水泉之甘苦
令民知所避就當此之時一日而遇七十毒
(此神農之爲也)堯立孝慈仁愛使民如子弟(言雖役使其民)
(必加仁愛遇之如己之子弟也)西教沃民東至黑齒北撫幽
都南道交趾(沃民西方之國黑齒東方之國隂氣所聚故曰幽都今鴈門以)
(北是交趾南方之國四者遠裔不覩聖人之化故親往行教導撫之以仁義也)放讙
兜於崇山竄三苗於三危(放棄也讙兜堯佞臣也南極之山三)

(苗蓋謂帝鴻氏之裔子渾敦少昊氏之裔子窮竒縉雲氏之裔子饕餮三族之苗裔故謂)
(之三苗三危西極之山名一曰放三苗國民於三危也)流共工於幽州
殛鯀於羽山(堯時有共工官鯀禹父爲治水績用不成堯殛之羽山東極之)
(山是則堯之爲洪範曰鯀則殛死然則渾敦窮竒饕餮生至四裔可知也)舜作室
築墻茨屋辟地樹穀令民皆知去巖穴各有
家室南征三苗道死蒼梧(三苗之國在彭蠡舜時不服故往征)
(之書曰舜陟方乃死時舜死蒼梧葬於九嶷之山在蒼梧馮乘縣東北零陵之南千里也)
禹沐浴霪雨櫛扶風(禹勞力天下不避風雨以久雨爲沐浴扶風以)
(疾風爲梳𣗽也)决江䟽河鑿龍門闢伊闕(决巫山令江水)
(得東過故言决疏道東注于海故言疏龍門本有水門鯆魚遊其中上行得上過者便爲)

(龍故曰龍門禹闢而大之故言鑿伊闕山名禹開截山體令伊水得北過入雒水故言闕)
也脩彭蠡之防乘四載隨山栞木平治水土
定千八百國(脩治也彭蠡澤名在豫章彭澤縣西防隄四載山行用蔂水行)
(用舟陸行用車澤行用蕝隨循也栞石刊識之四海之内凡萬國禹定千八百國是禹之)
(所爲也)湯夙興夜寐以致聦明輕賦薄歛以寬
民氓(早起夜寐以思萬事能得其精故曰以致聦明寬猶富野民曰氓也)布德
施惠以振困窮弔死問疾以養孤孀(幼無父曰孤孀)
(寡婦雒家謂寡婦曰孀婦)百姓親附政令流行乃整兵鳴
條困夏南巢譙以其過放之歷山(鳴條地名南巢今盧)
(江居巢是譙責讓其罪過於歷山歷山益歷陽之山是湯之爲也)此五聖者

天下之盛主勞形盡慮爲民興利除害而不
懈(懈墮也)奉一爵酒不知於色(言其輕也)挈一石之
尊則白汗交流(言其重也)又況贏天下之憂而海
内之事者乎其重於尊亦遠也(遠猶多也)且夫聖
人者不恥身之賤而愧道之不行不憂命之
短而憂百姓之窮是故禹之爲水以身解於
陽眄之河(爲治水解禱以身爲質解讀解除之解陽眄河在秦地)湯旱
以身禱於桑山之林(桑山之林能興雲致雨故禱之)聖人憂
民如此其明也而稱以無爲豈不悖哉(悖繆也)
且古之立帝王者非以奉養其欲也聖人踐

位者非以逸樂其身也(逸安也)爲天下强掩弱
衆暴寡詐欺愚勇侵怯懷知而不以相教積
財而不以相分故立天子以齊之(齊等一同也)爲
一人聦明而不足以遍照海内故立三公九
卿以輔翼之(輔正也翼佐也)絶國殊俗僻遠幽間之
處不能被德承澤故立諸侯以教誨之(絶遠殊異)
(能猶及也立置以爲遠國君)是以地無不任時無不應官
無隱事國無遺利(言官無隱病失職之事以利民故無所遺亡也)所
以衣寒食饑養老弱而息勞倦也若以布衣
徒步之人觀之則伊尹負鼎而干湯(伊尹處於有莘)

(之野執鼎俎和五味以干湯欲其調隂陽行其道詩云實惟阿衡實左右商王是也)吕
望鼓刀而入周(吕望姜姓四嶽之後四嶽佐禹治水有功賜姓曰姜氏有)
(吕望其後居殷乃屠於朝謌故曰鼓刀入周自殷而往爲文王太師佐武王伐紂成王封)
(之於齊也)伯里奚轉鬻(伯里奚虞臣自知虞公不可諫而去轉行自賣於秦)
(爲穆公相而秦興也)管仲束縛(管仲傅相齊公子糾不死子糾之難而奔魯束)
(縛以歸齊桓公用之而霸也)孔子無默突墨子無煖席(默言)
(其突竈不至於黑坐席不至於温歷行諸國汲汲施行道也)是以聖人不
高山不廣河蒙恥辱以干世主非以貪禄慕
位欲事起天下利而除萬民之害(聖人蓋謂禹稷不以)
(山爲高不以河爲廣言必踰渡之事治也)蓋聞傳書曰神農憔悴

堯瘦臞舜黴黑禹胼胝由以觀之則聖人之
憂勞百姓甚矣(甚重也)故自天子以下至於庶
人四肢不動思慮不用事治求贍者未之聞
也夫地勢水東流人必事焉然後水潦得谷
行(水勢東流人必事而通之使得循谷而行也)禾稼春生人必加
功焉故五穀得遂長(加功謂是藨是蓘耘耔之也遂成也)聽其
自流待其自生則鯀禹之功不立而后稷之
智不用若吾所謂無爲者私志不得入公道
嗜欲不得枉正術循理而舉事因資而立權
自然之勢而曲故不得容者(曲故巧詐)政事而身

弗伐(伐自矜大其善)功立而名弗有(不名有其功也)非謂其
感而不應攻而不動者若夫以火熯井以淮
灌山此用己而背自然故謂之有爲(火不可以熯井)
(淮不可以灌山而以用之非其道故謂之有爲也)若夫水之用舟沙
之用肆泥之用輴山之用蔂夏瀆而冬陂因
高爲田因下爲池此非吾所謂爲之(此皆因其宜用)
(之故曰非吾所謂爲言無爲)聖人之從事也殊體而合于
理(殊異體行理道也)其所由異路而同歸其存危定
傾若一志不忘于欲利人何以明之昔者楚
欲攻宋墨子聞而悼之(墨子名翟宋大夫悼傷也)自魯趍

而十日十夜足重繭而不休息裂衣裳裹足
至於郢見楚王(自從趍走郢楚都也今南郡江陵北里郢是也)曰臣
聞大王舉兵將攻宋計必得宋而後攻之乎
忘其苦衆勞民頓兵剉銳負天下以不義之
名而不得咫尺之地猶且攻之乎(頓罷剉辱折銳精攻)
(無罪之宋故負天下以不義之名猶且必攻也)王曰必不得宋又且
爲不義曷爲攻之墨子曰臣見大王之必傷
義而不得宋王曰公輸天下之巧士作雲梯
之械設以攻宋曷爲弗取(公輸魯般號時在楚雲梯攻城具高)
(長上與雲齊故曰雲梯械器設施也)墨子曰令公輸設攻臣請

守之於是公輸般設攻宋之械墨子設守宋
之備九攻而墨子九却之弗能入(入猶下也)於是
乃偃兵輟不攻宋(輟止也)段干木辭禄而處家
魏文侯過其閭而軾之(閭里周禮二十五家爲閭軾伏軾敬有德)
(曲禮曰軾視馬尾又曰兵車不軾尚威武也)其僕曰君何爲軾文
侯曰段干木在是以軾其僕曰段干木布衣
之士君軾其閭不已甚乎文侯曰段干木不
趍勢利懷君子之道隱處窮巷聲施千里(聲名)
(也施行也)寡人敢勿軾乎(勿無也)段干木光于德寡
人光于勢段干木富于義寡人富于財勢不

若德尊財不若義高干木雖以己易寡人不
爲(使干木之己賢易寡人之尊不肯爲之矣)吾日悠悠慙于影(影形)
(影也)子何以輕之哉其後秦將起兵伐魏司馬
庾諫曰段干木賢者(庾秦大夫也或作唐)其君禮之天
下莫不知諸侯莫不聞舉兵伐之無乃妨於
義乎於是秦乃偃兵輟不攻魏夫墨子跌蹏
而趍千里以存楚宋(跌疾行也蹏趍走也)段干木闔門
不出以安秦魏夫行與止也其勢相反而皆
可以存國此所謂異路而同歸者也(異路謂行與止)
(也同歸謂歸於存國)今夫救火者汲水而趍之或以甕

瓴或以盆盂其方員銳橢不同盛水各異其
於滅火鈞也故秦楚燕魏之謌也異轉而皆
樂(轉音聲也)九夷八狄之天也殊聲而皆悲一也
(東方之夷九種北方之狄八類)夫謌者樂之徵也哭者悲之
效也(徵應也效驗也)憤於中則應於外(憤發也)故在所
以感(感發也)夫聖人之心日夜不忘于欲利人
其澤之所及者效亦大矣(效功也)世俗廢衰而
非學者多(非者不善之辭故曰非也)人性各有所脩短若
魚之躍若鵲之駮此自然者不可損益(推此楑之)
(故不欲學)吾以爲不然夫魚者躍鵲者駮也猶人

馬之爲馬筋骨形體所受於天不可變以此
論之則不類矣(言人自爲人馬自爲馬不相類也)夫馬之爲
草駒之時跳躍揚蹏翹尾而走人不能制(馬五)
(尺以下爲駒放在草中故曰草駒翹舉也制禁也)齕咋足以噆肌碎
骨蹶蹏足以破盧陷匈(咋齧也噆穿也)及至圉人擾
之良御教之(圉養馬官擾順也)掩以衡扼連以轡銜
則雖歷險壍弗敢辭故其形之爲馬馬不可
化其可駕御教之所爲也馬聾蟲也(蟲喻無知也)
而可以通氣志猶待教而成又況人乎且夫
身正性善發憤而成帽憑而爲義(帽憑盈滿積思之貌)

性命可說不待學問而合於道者堯舜文王
(言有善性命可教說者聖人不學而知之者堯舜文王詩云不識不知順帝之則是也)
沉䤄耽荒不可教以道不可喻以德嚴父弗
能正賢師不能化丹朱商均也(丹朱堯子商均舜子弗能)
(化詩云誨爾諄諄聽我邈邈是其類也)曼頰皓齒形夸骨佳不
待脂粉芳澤而性可說者西施陽文也(曼頰細理)
(也夸弱佳好性猶姿也西施陽文古之好女者也)啳𦝢哆噅籧蒢戚
施雖粉白黛黑弗能爲美者嫫母仳倠也(啳讀)
(權衡之權急氣言之𦝢讀夔哆讀大口之哆噅讀楚籧氏之籧籧蔭偃戚施僂皆醜嫫母)
(仳倠古之醜女嫫讀如模範之模仳讀人得風病之靡倠讀近虺仳倠一說讀曰莊維也)

夫上不及堯舜下不及商均美不及西施惡
不若嫫母此教訓之所喻也(喻導也)而芳澤之
施且子有弑父者然而天下莫䟽其子何也
愛父者衆也儒有邪辟者而先王之道不廢
何也其行之者多也今以爲學者之有過而
非學者則是以一飽之故絶穀不食以一蹪
之難輟足不行惑也(蹪躓楚人謂躓也言以飽而不食蹪而不行喻)
(丹朱商均不可教化而非學故謂之惑也)今日良馬不待册錣而
行駑馬雖兩錣之不能進爲此不用册錣而
御則愚矣(爲良馬能自走不復用垂得駑馬無以行之故曰愚也)夫怯

夫操利劍擊則不能斷刺則不能入及至勇
武攘捲一擣則摺脇傷幹(武士也楚人謂士爲武摺折也)爲
此棄干將鏌邪而以手戰則悖矣所爲言者
齊於衆而同於俗今不稱九天之頂則言黄
泉之底(九天八方中央故曰九頂極高底極卑也)是兩末之端議
何可以公論乎(公平也)夫橘柚冬生而人曰冬
死死者衆薺麥夏死人曰夏生生者衆多江
河之回曲亦時有南北者而人謂江河東流
攝提鎮星日月東行而人謂星辰日月西移
者以大氐爲本(歲星在寅曰攝提鎮星中央士星鎮四方故曰鎮氐猶更)

(言其餘星辰皆西行故曰大氐爲本也)胡人有知利者而人謂
之駤(駤忿戾惡理不通達胡人性皆然亦舉多駤讀似質緩氣言之者在舌頭乃得)
越人有重遲者而人謂之訬(訬輕利急亦以多者言訬讀燕)
(人言躁操善趍者謂之訬同也)以多者名之若夫堯眉八彩
九竅通洞而公正無私(堯母慶都蓋天帝之女寄伊長孺家年二)
(十無夫出觀於河有赤龍負圖而至曰赤龍受天下之圖有人赤衣光面八彩鬢鬚長赤)
(帝起成元寳奄然隂雲赤龍與慶都合而生堯帝如圖故眉有八彩之色洞達聖道也無)
(私無所愛憎也)一言而萬民齊(一言仁言齊無倦)舜二瞳子
是謂重明(言能知人舉十六相)作事成法出言成章(作事)
(爲後世所法論語舜有天下焕乎其有文章巍巍乎此之謂也)禹耳參漏是

謂大通(參三漏穴也大通天下摧下滯之物)興利除害䟽河决
江(傳曰劉子觀於雒汭云微禹吾其魚乎故曰興利除害也)文王四乳是
謂大仁(乳所以養人故曰大仁也)天下所歸百姓所親(文王)
(爲西伯遭紂之虐三分天下而有二受命而主故百姓所親也)臯陶馬喙是
謂至信(喙若馬口出言皆不虛故曰至信)决獄明白察於人
情(察猶知也)禹生於石(禹母脩己感石而生禹坼胷而出)契生於
卵(契母有城氏之女簡翟吞燕卵而生契愊背而出詩云天命玄鳥降而生商是也)
史皇産而能書(史皇蒼頡生而見鳥迹知著書故曰史皇或曰頡皇)羿
左臂脩而善射(羿有窮之君也)若此九賢者千歲而
一出猶繼踵而生(以千歲爲近明聖賢之難)今無五聖之

天奉(堯舜禹湯周文王也奉助也)四俊之才難(才千人爲俊謂臯陶)
(稷契史皇)欲棄學而循性是謂猶釋船而欲展足
水也(展履也)夫純釣魚腸劒之始下型擊則不
能斷刺則不能入(純釣利劒名魚腸文理屈碎若魚腸者良劒也型或)
(作盧也)及加之砥礪摩其鋒㓵則水斷龍舟(龍舟)
(大舟)陸剸犀甲(言利也)明鏡之始下型矇然未見
形容及其粉以玄錫摩以白旃鬢眉毛可得
而察(於摩微細察見)夫學亦人之砥錫也而謂學無
益者所以論之過(以用也過非也)知者之所短不若
愚之所脩(短謂缺脩長明有所不足謂愚有所不違也)賢者之所

不足不若衆人之有餘(衆凡也)何以知其然夫
宋畫吴治刻刑鏤法亂脩曲出(宋人之畫吴人之治刻鏤)
(刑法亂理之文脩飾之功曲出於不意也)其爲微妙堯舜之聖不
能及(及猶如也)蔡之幼女衛之稚質(蔡國今南陽胡曲衛故在)
(河内後徙頓丘今東陽郡稚質亦少女)梱纂組雜竒彩抑黑質
揚赤文(梱叩核纂織組邪文如今之短没黑耳亦言其巧也)禹湯之智
不能逮(言不能及二國之女巧也)夫天之所覆地之所載
包於六合之内託於宇宙之間隂陽之所生
血氣之精含牙戴角前爪後距奮翼攫肆跂
行蟯動之蟲喜而合怒而鬪(攫搏也肆極跂讀車跂之跂蟯)

(讀饒多之饒)見利而就避害而去其情一也雖所
好惡其與人無以異(一同人亦避害就利有不相如故言雖也)然
其爪牙雖利筋骨雖彊不免制於人者知不
能相通才力不能相一也各有其自然之勢
(勢力也)無禀受於外(無有學問受謀慮於外以益其思也)故力竭
功沮(竭盡也沮敗也)夫鴈順風以愛氣力御蘆而翔
以備矰弋(未秀曰蘆已秀曰葦矰矢弋繳御蘆所以令繳不得裁其翼也)螘
知爲垤貛貉爲曲穴虎豹有茂草野彘有艽
莦槎櫛堀虛連比以像宫室隂以防雨(防衛也)
景以蔽日(蔽擁也)此亦鳥獸之所以知求合於

其所利今使人生於辟陋之國(辟遠陋鄙小也)長於
窮櫩漏室之下長無兄弟少無父母目未嘗
見禮節耳未嘗聞先古(先古謂聖賢之道也)獨守專室
而不出門(專室小室)使其性雖不愚然其知者必
寡矣昔者蒼頡作書容成造曆(容成黄帝臣造作曆知日)
(月星辰之行度)胡曹爲衣(易曰黄帝垂衣裳胡曹亦黄帝臣也)后稷耕
稼(詩曰携厥百穀)儀狄作酒(見世本)奚仲爲車(傳曰奚仲爲夏)
(車正封於薛也)此六人者皆有神明之道聖智之迹
故人作一事而遺後世非能一人而獨兼有
之各悉其知貴其所欲達(達通也)遂爲天下備

(備猶用也)今使六子者易事而明弗能見者何(見猶)
(知言人各有所不能)萬物至衆而知不足以奄之(奄蓋之也)
周室以後無六子之賢(賢才也)而皆脩其業當
世之人無一人之才而知其六賢之道者何
教順施續而知能流通(施設續猶傳也)由此觀之學
不可已明矣(已止也)今夫盲者目不能别晝夜
分白黑然而搏琴撫弦參彈復徽攫援摽拂
手若薎蒙不失一弘(參彈并弦復徽上下手攫援掇摽拂敷薎蒙言)
(其疾學之習徽讀繀車之繀攫讀屈直木令句欲句此木之句摽讀刀標之標也)使
未嘗鼓瑟者雖有離朱之明攫掇之捷猶不

能屈伸其指(離朱黄帝時人明目能見百步之外秋毫之末攫掇亦黄帝時)
(捷疾者也)何則服習積貫之所致(謂上不失一弦)故弓待
擏而後能調劍待砥而後能利(擏矯弓之材讀曰敬砥礪)
石玉堅無敵鏤以爲獸首尾成形礛諸之功
(礛諸治玉之石詩云他山之石可以爲錯是礛讀廉氏之廉一曰濫也)木直中
繩楺以爲輪其曲中規(規員之也)隱括之力唐碧
堅忍之類猶可刻鏤揉以成器用(唐碧石似玉皆堅鑽)
(之物)又況心意乎且夫精神滑淖纖微倏忽變
化與物推移(椎移猶轉易也)雲蒸風行在所設施(施用)
君子有能精摇摩監砥礪其才自試神明覽

物之博通物之壅觀始卒之端見無外之境
(所觀以遠)以逍遥仿佯於塵埃之外(塵埃猶窈㝠也)超然
獨立卓然離世(不群於俗)此聖人之所以游心若
此而不能閑居靜思鼓琴讀書追觀上古及
賢大夫學問講辯日以自娱(講論辯别然否自娱樂)蘇
援世事分白黑利害(蘇猶索援别分别白黑知利害之所在)籌
策得失以觀禍福(籌策曰視非常曰觀)設儀立度可以
爲法則窮道本末究事之情(窮盡也究極也)立是廢
非明示後人(是善也非惡也)死有遺業生有榮名(遺餘)
(功業榮寵也)如此者人才之所能逮(逮及也)然而莫

能至焉者偷慢懈惰多不暇日之故(偷薄慢易薄易)
(之人懈惰於庶幾多言而不暇日而不學惟此故也)夫瘠地之民多有
心者勞也(心向義之心也)沃地之民多不才者饒也
(饒逸也)由此觀之知人無務不若愚而好學自
人君公卿至于庶人不自彊而功成者天下
未之有也詩云日就月將學有緝熙于光明
此之謂也(詩頌敬之篇言爲善者日有所成就月有所奉行當學之是明此勉)
(學之謂也)名可務立功可彊成(務事也彊勉也)故君子積
志委正以趣明師(師所以取法則)勵節亢高以絶世
俗(不群於衆也)何以明之昔者南策疇恥聖道之

獨亡於己身淬霜露欶蹻趹跋涉山川冒蒙
荆棘(淬浴欶猶著蹻履趹趣不從蹊遂曰跋涉故觸犯荆棘南姓策疇字蓋魯人也)
百舍重跰不敢休息(百里一舍跰足胝生)南見老聃受
教一言(老聃老子字伯陽楚苦縣賴鄉曲里人今陳國東瀨鄉有祠存據在魯南)
(故曰南見老子聃一言道合也)精神曉泠鈍聞條達(曉明泠猶了絶)
(聞猶純恪)欣然七日不食如饗太牢(丈夫七日不食則斃故以)
(七日爲極三牲具曰太牢也)是以明照四海名施後世(施延)
(也)達畧天地(達通也略猶數也)察分秋毫(察明)稱譽葉
語至今不休(葉世言策疇見稱譽世傳相語至今不止)此所謂名
可彊立者吴與楚戰(吴王闔閭與楚昭王戰於百舉)莫囂大

心撫其御之手曰今日距彊敵犯白刃蒙矢
石(莫大也囂衆也主大衆之官楚卿大夫心楚成得臣子玉之孫彊謂吴蒙冒石矢弩)
(也一曰發石也)戰而身死卒勝民治全我社稷可以
庶幾乎(庶幾得安)遂入不返决腹斷頭不旋踵運
□而死(言入吴不旋踵因軌而死勇然不如申包胥之功也)申包胥竭
筋力以赴嚴敵伏尸流血不過一卒之才(在車)
(曰士步曰卒而此者一人之功也)不如約身卑辭求救於諸
(侯申包胥楚大夫與伍子胥友者子胥之亡謂申包胥曰我必覆楚國申包胥曰子能)
(覆之我必興之及昭王敗於伯舉奔隨申包胥如秦乞師故曰不如求救於諸侯)於
是乃羸糧跣走跋涉谷行(羸裏一曰橐跣走不及著履不蹊隧)

(爲跋涉)上峭山赴深谿游川水(峭山高山深谿大壑遊渡自楚)
(至秦所經由也)犯津關獵蒙籠蹷沙石蹠達膝曾繭
重胝七日七夜至於秦庭(犯觸觸津關則捲獵蒙籠之山一曰)
(葛蔂所蒙籠言非人所由蹷僵蹠足達穿幽通賦曰申重繭以存荆者也)鶴跱而
不食晝呤宵哭面若死灰顔色□黑(鶴峙時立言不)
(動不食□黑其面色欲速則秦救也)涕流交集以見秦王(秦王秦哀)
(公也)曰吴爲封豨脩蛇蠶食上國虐始於楚(封脩)
(皆大豨蛇喻貪蠶食盡無餘上國中國虐害始先言將以次至秦也)寡君失社
稷越在草茅(寡君昭王越遠在於隨矣)百姓離散夫婦男
女不遑啓處(遑暇也啓跪也處安)使下臣告急秦王乃

發車千乘步卒七萬屬之子虎(秦大夫子車鉞虎傳曰卒)
(車五百乘以救楚凡三萬七千五伯人此曰千乘步卒七萬不合也)踰塞而東
(塞函谷一曰武關塞也)擊吴濁水之上果不破之以存
楚國(濁水蓋江水傳曰敗吴于公壻之谿公壻之溪楚地)烈藏廟堂著
於憲法此功之可彊成者也(烈功憲法也)夫七尺
之形心致憂愁勞苦膚之知痛疾寒暑人情
一也(一同也)聖人知時之難得務可趣也苦身
勞形焦心怖肝不避煩難不違危殆(佈肝猶戒懼)
蓋聞子發之戰(子發楚威王之將也)進如激矢合如雷
電解如風雨員之中相方之中矩破敵陷陳

莫能壅御澤戰必克(克勝也)攻城必下彼非輕
身而樂死務在於前遺利於後故名立而不
墮(名武中寧國之名墮廢也)此自强而成功者也(成猶立也)是
故田者不强囷倉不盈(强力也)官御不厲心意
不精(精專)將相不强功烈不成(烈業也)侯王懈惰
後世無名(世猶身也)詩云我馬唯騏六轡如絲(詩云)
(小雅皇皇者華之篇六轡四馬如絲言調匀也)載馳載驅周爰諮謨
以言人之有所務也(諮難也詩言當馳驅以忠信往謨難事之不自)
(專己愼之至乃聖人之務也)通於物者不可驚怪(通達言怪物不)
(能驚之也)喻於道者不可動以竒(喻明非常曰竒)察於辭

者不可燿以名(燿眩名虚實之名也)審於形者不可遯
以狀(遯欺也狀貌也)世俗之人多尊古而賤今故爲
道者必託之於神農黄帝而後能入說(說言也言)
(爲二聖所作乃能入其說於人人乃用之)亂世闇主高遠其所從
來因而貴之爲學者蔽於論而尊其所聞相
與危坐而稱之正領而誦之此見是非之分
不明(誦之喻若影之隨形響之應聲效言之不知其理故曰不眀也)夫無規
矩雖奚仲不能以定方圓無準繩雖魯般不
能以定曲直是故鍾子期死而伯牙絶弦破
琴知世莫賞也(鍾官氏子通稱期名達於音律伯牙楚人覩世無有知音)

(若子期故絶弦破其琴也)惠施死而莊子寢說言見世莫
可爲語者也(惠施宋人仕於梁爲惠王相莊子名周宋蒙縣人作書三十三)
(篇爲道家之言也)夫項託七歲爲孔子師孔子有以
聽其言也以年之少爲閭丈人說救敲不給
何道之能明也(閭里敲横丈人長老年少爲之說事老人敲其頭自救不)
(暇何能明道也)昔者謝子見於秦惠王惠王說之以
問唐姑梁唐姑梁曰謝子山東辯士固權說
以取少主(謝姓也子通稱也唐姓名姑梁秦大夫言謝子辯士也常發其巧說)
(以取少主之權少主謝子之君一曰謂惠王惠王秦孝公之子也)惠王因藏
怒而待之後日復見逆而弗聽也(聽猶說是也)非

其說異也所以聽者易(易革也)夫以徵爲羽非
絃之罪(罪在聽也)以甘爲苦非味之過(過在嘗也)楚人
有烹猴而召其鄰人以爲狗羹也而甘之(召猶)
(請也)後聞其猴也據地而吐之盡寫其食此未
始知味者也(喻以惠王初說謝子唐姑梁間之因藏怒也)邯鄲師
有出新曲者託之李竒(師樂師瞽也出猶作也新曲非雅樂也李)
(竒古之名倡也)諸人皆爭學之(諸衆也)後知其非也而
皆棄其曲此未始知音者也(知非李竒所作而皆棄之故未)
(始知也)鄙人有得玉璞者喜其狀以爲寳而藏
之(鄙人小人)以示人人以爲石也因而棄之此未

始知玉者也故有符於中則貴是而同今古
(符驗驗者有明也是實也言中心能明實是者則貴之古今一也故曰同也)無以
聽其說則所從來者遠而貴之耳(言無中心眀驗無以)
(聽人說之是否但見其言遠古之事便珍貴之耳近世之事有可貴者亦有不貴之也)
此和氏之所以泣血於荆山之下(荆人和氏得美玉之)
(璞於荆山之下獻楚武王武王以爲石刖其右趾及文王即位復獻之如是乃泣血證之)
(爲寳文王曰先王輕於刖足而重剖石遂爲剖之畢如和言因號爲和氏之璧也)今
剱或絶側羸文齧缺卷銋而稱以頃襄之剱
則貴之爭帶之(絶無側羸無文齧齒卷銋鈍弊無刃託之爲楚頃襄王所)
(服剱故貴人慕而爭帶之一說頃襄王善爲劍人名銋讀豐之稔也)琴或撥刺

枉橈闊解漏越而稱以楚莊之琴側室爭鼓
之(撥刺不正枉撓曲弱闊解壞漏越音聲散託之爲楚莊王琴則側室之寵人爭鼓之)
(也側室或作廟堂也)苗山之鋌羊頭之銷雖水斷龍舟
陸剸兕甲莫之服帶(苗山楚山利金所出羊頭之銷白羊子刀雖有)
(利用無所稱託故無人服帶也)山桐之琴澗子之腹雖鳴廉
隅脩營唐牙(伐山桐以爲琴谿澗之梓以爲腹言其鳴音聲有廉隅脩營音)
(清凉聲和調唐猶堂營讀營正急之營也)通入則不然服劍者期
於銛利而不期於墨陽莫邪(通人通於事類不然不如衆人)
(貴遠慕聲不期得銛利而已墨陽莫邪美劍名也)乘馬者期於千里
而不期於驊騮緑耳鼓琴者期於鳴廉脩營

而不期於濫脇號鍾(濫脇音不和號鍾高聲非耳所及也)誦詩
書者期於通道畧物而不期於洪範商頌(畧達)
(物事也頌或作容)聖人見是非若白黑之於曰辯(辯别)
(也)清濁之於耳聽(清商也濁宫也)衆人則不然(然如是也)
中無主以受之譬若遺腹子之上隴以禮哭
泣之而無所歸心(自不識父之顔心不哀也)故夫孿子之
相似者唯其母能知之(知獨别也)玉石之相類者
唯良工能識之(卞和是也)書傳之微者唯聖人能
論之(微妙論叙也)今取新聖人書名之孔墨則弟
子句指而受者必衆矣(眩於孔墨之名而或不知其實非孔墨所)

(作也)故美人者非必西施之種通士者不必孔
墨之類曉然意有所通於物故作書以喻意
以爲知者也(喻明也作書者以明古今傳代之事以爲知者施也)誠得
清白之士執玄鑑於心照物明白不爲古今
易意(玄水也鑑鏡也皆以自見能自易故能見物言反易也)攄書明指
以示之(攄舒也指書)雖闔棺亦不恨矣(朝聞道夕死可矣何)
(恨之有乎)昔晋平公令官爲鍾鍾成而示師曠曰
鍾音不調(平公晋悼公之子彪師曠識音故知其不調也)平公曰寡
人以示工工皆以爲調而以爲不調何也(而汝)
也師曠曰使後世無知音者則已若有知音

者必知鍾之不調故師曠之欲善調鍾也以
爲後之有知音者也(喻上句作書爲知音施也)三代與我
同行五伯與我齊智(我謂作書)彼獨有聖智之實
我曾無有閭里氣聞窮巷之知者何(曾則也我則無)
(聲名宣聞於閭里窮巷之人無有知我之賢何故也)彼并身而立節我
誕謾而悠忽(彼謂三代五伯并身同行而五伯也立節我謂誕謾倨傲悠悠)
(忽遊蕩輕物)今夫毛墻西施天下之美人若使人
銜腐鼠蒙蝟皮衣豹裘帶死蛇則布衣韋帶
之人過者莫不左右睥睨而掩鼻(言雖有美姿人惡聞)
(其臭故睥睨掩其鼻孟子曰西施之蒙不潔則人皆掩鼻而過之是也)嘗試使

之施芳澤正娥眉設笄珥衣阿錫曳齊紈(笄婦)
(人首飾珥頊阿細穀錫細布紈素齊所出)粉白黛黑佩玉環榆步
(體摇動撓足行)雜芝若籠蒙目視(雜佩芝若香草籠蒙猶妙昏目視也)
冶由笑目流眺(冶猶笑巧笑詩云巧笑倩兮是也流眺精盻詩云美目盻)
(兮是也)口曾撓竒牙出𩉇□摇(曾則也掩弱也口則弱撓冒若)
(將笑故好齒出詩云齒如瓠犀是也𩉇□頰邊文婦人之媚也)則雖王公大
人有嚴志頡頏之行者無不憚悇癢心而悅
其色矣(憚悇貪欲癢心煩悶也憚悇讀慘探之探也)今以中人之
才蒙愚惑之智被汙辱之行無本業所脩方
術所務焉得無有睥面掩鼻之容哉今鼓舞

者(鼓舞或作鄭舞鄭者鄭袖楚懷王之幸姬善謌攻舞因名鄭舞一說鄭重攻舞也)
繞身若環(車輪倒也)曾撓摩地扶於猗那動容轉
曲(曾撓摩地鼓車平解扶轉周旋更曲意更爲之)便媚擬神(擬象也)身
若秋藥被風(藥白芷香草被風言其弱)髮若結旌(屈而復舒)騁
馳若騖(騁馳言其疾也)木熙者舉梧檟據句枉(熙戲舉授)
(也梧桐檟梓皆大木也句枉曲枝也枉或作掘也)蝯自縱好茂葉(言舞)
(者若蝯不復踐地好上茂木之枝葉)龍天矯燕枝拘(言纘藴若蟠龍燕枝)
(拘言其著樹如燕附枝也)援豐條舞扶䟽(援持持大條以木舞扶䟽槃跚)
龍從鳥集搏援攫肆薎蒙踊躍(言其舞體如龍附雲如鳥)
(集山持捷大極其巧薎蒙踊躍明其疾也)且夫觀者莫不爲之損

心酸足(觀者見其微妙危險皆爲之損動中心酸酢其足也)彼乃始徐
行微笑被衣脩擢(彼彼舞者更復徐行小笑披倡衣脩擢舞爲後曲也)
夫鼓者非柔縱(言非其人生自柔弱屈句委縱也)而木熙者
非眇勁(眇絶言其非能也自有絶妙之强力也)淹浸漬漸靡使
然也(淹久浸漬漸於教久使之柔縱眇勁靡教化使之然也)是故生木
之長莫見其益有時而脩(長者令長之長)砥礪䃺監
莫見其損有時而薄(有時積時言非一日教化亦然也)藜藿
之生蝡蝡然日加數寸不可以爲櫨棟(加猶益也)
(櫨屋也)梗柟豫章之生也七年而後知故可以
爲棺舟(知猶覺覺其大也)夫事有易成者名小難成

者功大君子脩美雖未有利福將在後至(美善)
(也)故詩云日就月將學有緝熙于光明此之
謂也(已說在上章也)

淮南鴻烈解卷之二十六
