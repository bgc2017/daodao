










淮南鴻烈解卷之十二動十
　　　　太尉祭酒臣許愼記上
　　　精神訓(精者人之氣神者人之守也/本其原說其意故曰精神因)
　　　(以題/篇)
古未有天地之時惟像無形(惟思也念天地/未成形之時無)
(有形生有形/故天地成焉)窈窈㝠㝠芒芠漠閔澒濛鴻洞
莫知其門(皆未成形之氣也芒讀玉莽之莽/也芠讀𣐀滅之𣐀閔讀子騫之閔)
(澒言項羽之項鴻讀子贛之贛洞讀同游/之同也皆無形之象故曰莫知其門也)有
二神混生經天營地(二神隂陽之神/也混生俱生也)孔乎莫
知其所終極(孔深/貌也)滔乎莫知其所止息(滔大/貌也)

於是乃别爲隂陽離爲八極剛柔相成萬物
乃形(離散也八極八方/之極剛柔隂陽也)煩氣爲(蟲/煩)亂精氣爲
人是故精神天之有也而骨骸者地之有也
精神入其門而骨骸反其根(精神無形故能/入天門骨骸有)
(形故反其/根歸土也)我尚何存(言人死各有所/歸我何猶常存)是故聖
人法天順情不拘於俗不誘於人(誘猶/惑也)以天
爲父以地爲母隂陽爲綱四時爲紀天靜以
清地定以寧萬物失之者死法之者生夫靜
漠者神明之宅也虛無者道之所居也是故
或求之於外者失之於内有守之於内者失

之於外譬猶本與末也從本引之千枝萬葉
莫不隨也夫精神者所受於天也而形體者
所禀於地也故曰一生二二生三三生萬物
(一謂道也二曰神明也三曰和氣也或說一/者元氣也生二者乾坤也二生三三生萬物)
(天地設位隂陽/通流萬物乃生)萬物背隂而抱陽沖氣以爲
和(萬物以背爲隂以腹爲陽身中空虛和氣/所行爲隂故腎雙爲陽故心特隂陽與和)
(共生物形君臣/以和致太平也)故曰一月而膏(始育如/膏也)二月
而胅三月而胎四月而肌五月而筋六月而
骨七月而成八月而動九月而躁十月而生
形體以成五藏乃形是故肺主目(肺象朱雀/朱雀火也)

(火外景故/主目也)腎主鼻(腎象龜龜水也水所以通/溝也鼻所以通氣也故主)
(鼻/也)膽主口(膽勇者决所以/處故主口也)肝主耳(肝金也金/内景故主)
(耳/也)外爲表而内爲裏開閉張歙各有經紀(歙/讀)
(脅/也)故頭之圓也象天足之方也象地有四時
五行九解(四時春夏秋冬也五行金木水火/土也九解謂九十爲一解也一說)
(九解六一之所解合也一/說八方中央故曰九解也)三百六十六日人
亦有四支五藏九竅三百六十六節天有風
雨寒暑人亦有取與喜怒故膽爲雲(膽金也/金石雲)
(之所出/故爲雲)肺爲氣(肺火也/故爲氣)肝爲風(肝木也木爲/風生故爲風)
腎爲雨(腎水也因水故雨雨或作/電腎水也水爲光故爲電)脾爲雷以

與天地相參也而心爲之主(心土也故爲/四行之主也)是
故耳目者日月也血氣者風雨也日中有蹲
烏(踆猶蹲也謂三足/烏踆讀踆魏之踆)而月中有蟾蜍(蟾蜍/蝦蟆)日
月失其行薄蝕無光(薄者迫也薄讀/享薄之薄也)風雨非
其時毁折生災五星失其行州國受殃(五星/熒惑)
(太白歲星辰星鎮星也今熒犯角/亢則州國受其殃他也餘準此也)夫天地之
道至紘以大尚猶節其章光愛其神明人之
耳目曷能久熏勞而不息乎(息/止)精神何能久
馳騁而不既乎(既/盡)是故面氣者人之華也而
五藏者人之精也夫面氣能專于五藏(專/一)而

不外越則胷腹充而嗜慾省矣胷腹充而嗜
慾省則耳目清聽視達矣耳目清聽視達謂
之明五藏能屬於心而無乖則㪍志勝而行
不僻矣(㪍志勝言己之㪍志也僻邪也勝或/作遯言㪍或遯去故行正而不邪也)
㪍志勝而行之不僻則精神盛而氣不散矣
精神盛而氣不散則理理則均均則通通則
神神則以視無不見以聽無不聞也以爲無
不成也是故憂患不能入也而邪氣不能襲
(襲猶因/也亦入)故事有求之於四海之外而不能遇
(遇/得)或守之於形骸之内(心無/欲也)而不見也故所

求多者所得少所見大者所知小夫孔竅者
精神之户牖也而氣志者五藏之使候也耳
目淫於聲色之樂則五藏摇動而不定矣五
藏摇動而不定則血氣滔蕩而不休矣血氣
滔蕩而不休則精神馳騁於外而不守矣(多/情)
(欲故神/不内守)精神馳騁於外而不守則禍福之至
雖如丘山無由識之矣(丘山諭大/識知也)使耳目精
明玄達而無誘慕氣志虚靜恬愉而省嗜慾
五藏定寧充盈而不泄精神内守形骸而不
外越則望於往世之前而視於來事之後猶

未足爲也(猶尚也/爲治也)豈直禍福之間哉故曰其
出彌遠者其知彌少(言雖知/道故少)以言夫精神之
不可使外淫也是故五色亂目使目不明(不/明)
(視而/昏也)五聲譁耳使耳不聦(不聦聽/無聞也)五味亂口
使口爽傷(爽病病傷/滋味也)趣舍滑心使行飛揚(滑/亂)
(也飛揚不/從軌度也)此四者天下之所養性也(性生/也)然
皆人累也故曰嗜慾者使人之氣越(越/失)而好
憎者使人之心勞(勞/病)弗疾去則志氣日耗(耗/猶)
(亂/也)夫人之所以不能終其壽命而中道夭於
刑戮者何也以其生生之厚(言生生之厚者/何必極嗜慾淫)

(濫無厭以傷耳目情性故不終其/壽命中道夭殞於刑辟之戮也)夫惟能無
以生爲者則所以脩得生也(無以生爲者輕/利害之鄉除情)
(性之欲則/長得生矣)夫天地運而相通萬物緫而爲一
(緫合也一同也萬/物合同統於一道)能知一則無一之不知也
(上一道也/下一物也)不能知一則無一之能知也譬吾
處於天下也亦爲一物矣不識天下之以我
備其物與(與邪/辭也)且惟無我而物無不備者乎
然則我亦物也物亦物也物之與物也有何
以相物也(物亦物也何/相名爲物也)雖然其生我也將以
何益(言生我自然之道/亦當以何益乎)其殺我也將以何損

(損/減)夫造化者既以我爲坯矣將無所違之矣
(言既以我爲人無所離/之諭不求亦不避也)吾安知夫刺炙而欲
生者之非或也又安知夫絞經而求死者之
非福也或者生乃徭役也而死乃休息也天
下茫茫孰知其生我也不疆求已(已止也言/不惡生也)
其殺我也不疆求止(言不/畏死)欲生而不事(事/治)憎
死而不辭(唯義所在/故不辭也)賤之而弗憎貴之而弗
喜(人有惡賤己者己不憎也/人有尊己者己不喜也)隨其天資而安
之不極(資時也一曰性也極急/也諭道人不急求生也)吾生也有七
尺之形吾死也有一棺之土吾之於比有形

之類猶吾死之淪於無形之中也(淪入/也)然則
吾生也物不以益衆吾死也土不以加厚吾
又安知所喜憎利害其間者乎(不知喜生之/利不知憎死)
(之害守其/正性也)夫造化者之攫援物也(攫撮也/援引也)譬
猶陶人之埏埴也其取之地而已爲盆盎也
與其未離於地也無以異其已成器而破碎
漫瀾而復歸其故也(陶人作瓦器治官也頓/泥坯取之於地以爲器)
(明人不當惡死死復歸其未生之故/耳譬猶瓦器之破而復反於土也)與其爲
盆盎亦無以異矣(無以異/於土也)夫臨江之鄉居人
汲水以浸其園江水弗憎也苦洿之家决洿

而注之江洿水弗樂也是故其在江也無以
異其浸園也其在洿也亦無以異其在江也
(道尚空虛貴無形江水大去不可消就易故/不憎也窊水小去易小消就不消故不樂也)
(洿水猶澹水也苦猶疾也一說言各/自安其處也及其轉易亦無憎樂也)是故聖
人因時以安其位當世而樂其業(業事/也)夫悲
樂者德之邪也而喜怒者道之過也好憎者
心之暴也故曰其生也天行(似天/氣也)其死也物
化(如物之/變化也)靜則與隂俱閉動則與陽俱開精
神澹然無極(極/盡)不與物散而天下自服(散雜/亂貌)
(自服服/於德也)故心者形之主也而神者心之寳也

形勞而不休則蹶(蹶/顛)精用而不已則竭是故
聖人貴而尊之不敢越也夫有夏后氏之璜
者匣匱而藏之寳之至(也半璧曰璜/珍玉也)夫精神
之可寳也非直夏后氏之璜也(直猶/但也)是故聖
人以無應有必究其理以虚受實必窮其節
恬愉虚靜以終其命是故無所甚䟽而無所
甚親抱德煬和以順于天(煬炙也向火中炙/和氣以順天道也)
(煬讀供/養之養)與道爲際與德爲鄰(際合也/鄰比也)不爲福
始不爲禍先魂魄處其宅而精神守其根死
生無變於己故曰至神(變/動)所謂眞人者性合

于道也(眞人者虛戲黄/帝老聃是也)故有而若無實而若
虛處其一不知其二治其内不識其外(治其/内守)
(精神也識其外/外不好憎也)明白太素無爲復樸體本抱
神以游于天地之樊(樊崖也樊讀/麥飯之飯也)芒然仿佯
于塵垢之外(芒讀王/莽之莽)而消摇于無事之業浩
浩蕩蕩乎機械之巧弗載於心是故死生亦
大矣而不爲變(不爲變者/同死生也)雖天地覆育亦不
與之抮抱矣(抮抱猶持著者言不以天地養/育萬物故强與持著守其純熱)
(也)審乎無瑕而不與物糅(瑕猶釁也忤見利/欲之貌也能審順)
(之故不與/物相雜粈)見事之亂而能守其宗(見事有者/止之亂不)

(能眩惑故能守/其宗宗本也)若然者正肝膽遺耳目(言精/神内)
(守/也)心志專于内通達耦于一(一者/道也)居不知所
爲行不知所之(言志意/無所繫)渾然而往逯然而來
(渾轉行貌逯謂無所爲忽然往來也逯讀/謂緑衣之緑也渾讀大珠揮揮之揮也)形
若槁木心若死灰(槁木無氣死灰/無熱諭無爲也)忘其五藏
損其形骸不學而知不視而見不爲而成不
治而辯感而應迫而動(迫切不得不動/然後乃動也)不得
已而往如光之燿如景之放以道爲紃有待
而然(紃者决也以道待萬物/故曰有待而默默如是)抱其太清之本
而無所容與(無所容與/於情欲也)而物無能營(營惑也/一曰亂)

廓惝而虛清靖而無思慮(不勞/精神)大澤焚而不
能熱河漢涸而不能寒也大雷毁山而不能
驚也大風晦日而不能傷也(言體道之人閉/情守虚雖此四)
(者之大不/能惑也)是故視珍寳珠玉猶石礫也視至
尊窮寵猶行客也(至尊謂帝王也故曰窮/寵也行客猶行路過客)視
毛嬙西施猶䫏醜也(毛嬙西施皆古之美人/顛頭也方相氏黄金四)
(目衣赭稀世之䫏貌非生人也/但其像耳目䫏醜言極醜也)以死生爲一
化以萬物爲一方(方類/也)同精於太清之本而
游於忽區之旁(忽區忽恍無/形之區旁也)有精而不使者
有神而不行(言不濁其精不勞/其神此之謂也)契大渾之樸

而立至清之中(樸猶質也渾不散之/貌也渾讀揮章之揮)是故其
寢不夢其智不萌(其寢不夢神内守也/其智不萌無思念也)其魄
不抑其魂不騰(魄隂神魂陽神隂不沈/抑陽不飛騰各守其宅)反復
終始不知其端緒甘暝太宵之宅(太宵長夜/之中也言)
(其直瞑於大道之/處㝠視昭昭矣)而覺視于昭昭之宇休息
于無委曲之隅而游敖于無形埒之野(無委/曲之)
(隅無形埒之野㝠/㝠無形像之貌也)居而無容處而無所(言其/人居)
(無形容可得見/也處無常所)其動無形其靜無體(無形無/體道之)
(容/也)存而若亡生而若死出入無間役使鬼神
(言能化也人不與鬼同形而能使/之者道也天神曰神人神曰鬼也)淪於不測

入於無間以不同形相嬗也(嬗傳也萬物之/形不同道以相)
(傳生/也)終始若環莫得其倫(倫理也道也/人莫能得焉)此精
神之所以能登假于道也(假至也上至於道/也或作蝦蟆雲氣)
是故眞人之所游(游/行)若吹呴呼吸吐故内新
熊經鳥伸鳧浴蝯躩鴟視虎顧是養形之人
也不以滑心(經動摇也伸頻伸也若此養形/之人導引其神屈伸跳踉是非)
(眞人爲之道也滑亂也言此養/形者耳不足以亂眞人之心也)使神滔蕩而
不失其充(充/實)日夜無傷而與物爲春(體道人/同日夜)
(諭賊害也無傷無所賊害/也與物爲春言養物也)則是合而生時干
心也(若是者合於道生四時化/其心也言不干時害物也)且人有戒形

而無損於心(戒備也人形體備具戒或作革/革改也言人形骸有改更而作)
(化也心諭神/神不損傷也)有綴宅而無耗精(綴宅身也精/神居其宅則)
(生離其宅則死言人雖死精/神終不耗滅故曰無耗精也)夫癩者趨不變
狂者形不虧神將有所遠徙孰暇知其所爲
(言病癩者形生神在故趨不變也或作介介/被甲者禮介者不拜而能趨於步故曰不變)
(也狂體具存故曰不虧但精神/散越耳故曰神有所遠徙也)故形有摩而
神未嘗化者(摩滅猶死也神變歸於無形/也故曰未嘗化也化猶死也)以
不化應化千變萬抮而未始有極(不化精神/也化者形)
(骸死者形爲灰/土爲日化也)化者復歸於無形也不化者
與天地俱生也夫木之死也青青去之也夫

使木生者豈木也(使木生者天也/故曰豈木哉)猶充形者
之非形也(充形者氣也/故曰非形也)故生生者未嘗死也
其所生則死矣(生生者道諭道之人若天氣/未嘗死也下所生者萬物矣)
化物者未嘗化也(化物者道也道不/化故未嘗化也)其所化
則化矣(所化者萬物也萬/物有變故曰則化)輕天下則神無累
矣(輕薄天下寵勢之權者許由是/也故其精神無留累於物也)細萬物則
心不惑矣(以萬物爲小事而弗/欲故心不惑物也)齊死生則志
不懾矣(齊等也不畏義死不樂不義生/其志意無所懾懼故曰等也)同變
化則明不眩矣(眩/惑)衆人以爲虛言吾將舉類
而實之(實/明)人之所以樂爲人主者以其窮耳

目之欲而適躬體之便也今高臺層榭人之
所麗也(四方高曰臺加/木曰榭麗美也)而堯樸桷不斲素題
不枅(樸采也桷椽也不斲削加宓石之素題/也不加采飾故曰不枅者不施欂櫨俱)
(交架也枅讀雞/枅或作刮也)珍怪竒異人之所美也而堯
糲粢之飯藜藿之羹(糲粗也粢稷也糲讀賴/恃之賴粢讀齊衰之齊)
文繡狐白人之所好也而堯布衣揜形鹿裘
御寒養性之具不加厚而增之以任重之憂
(任讀任/俠之任)故舉天下而傳之于舜(傳/禪)若解重負
然非直辭讓誠無以爲也此輕天下之具也
禹南省方濟于江(巡狩爲省省視/四方也濟渡也)黄龍負舟

舟中之人五色無主禹乃熙笑而稱曰我受
命於天竭力而勞萬民(勞憂/也)生寄也死歸也
何足以滑和(人壽蓋不過百年故曰生寄也/死滅没化不見故曰歸也滑亂)
(也和/適也)視龍猶蝘蜓(蝘蜓蜥蜴也或曰守宫也/東方朔射覆對武帝曰謂)
(爲龍無有角謂爲蛇而有足騤騤/脉脉喜縁壁非守宫當晰蜴是也)顔色不變
龍乃弭耳掉尾而逃(逃/去)禹之視物亦細矣鄭
之神巫相壺子林見其徵(神在男曰覡在女/曰巫巫能占骨法)
(吉凶之氣故見/其兆徵徵應也)告列子列子行泣報壺子(列/子)
(鄭之隱士壺子/弟子也報白也)壺子持以天壤(言精神天之/有也形骸地)
(之有也死自歸其/本故曰持天壤矣)名實不入機發於踵(名爵/號之)

(名也實幣帛貨財之實不入者必不恤也機/諭疾也謂命危殆不旋踵而至猶不恐懼)
壺子之視死生亦齊(齊/等)子求行年五十有四
而病傴僂脊管高于頂𣎅下迫頤兩髀在上
(子求楚人也僂脊管下竅也高於頂出頭上/也𣎅肝胷也迫薄至於頤也兩脾下在上軀)
(正貟也𣎅讀精神/𣎅越無之歇也)燭營指天(燭隂華也營其/竅也上指六也)
(燭營讀曰/括撮也)匍匐自闚於井(臨井水/自觀照)曰偉哉造
化者其以我爲此拘拘邪(偉哉猶美哉也造/化謂天也拘拘好)
(貌)此其視變化亦同矣故覩堯之道乃知天
下之輕也(以其/禪舜)觀禹之志乃知天下之細也
(以其視龍/猶蝘蜓也)原壺子之論乃知死生之齊也(論/持)

(以天/壤也)見子求之行乃知變化之同也(行匍匐/闚於井)
(此之/謂也)夫至人倚不拔之柱行不關之塗(倚於/不可)
(拔摇之柱行於不可/關閉之塗言無不通)禀不竭之府學不死之
師無往而不遂(往而/遂也)無至而不通(至而/通也)生不
足以挂志死不足以幽神屈伸俛仰抱命而
婉轉(抱天命而婉/轉不離違也)禍福利害千變萬紾(紾/轉)孰
足以患心若此人者抱素守精蟬蛻蛇解游
於太清輕舉獨住忽然入㝠鳳凰不能與之
儷(儷/偕)而況斥鷃乎(斥澤之鷃雀飛不能/出於頃晦諭弱也)勢位
爵禄何足以槩志也(不足以槩/至人之志)晏子與崔杼

盟臨死地而不易其義(晏子名嬰字平仲齊/大夫也崔杼殺齊莊)
(公盟諸侯曰不唯崔慶是從者如此盟晏子/曰嬰所不唯忠於君而利社稷者是從亦如)
(而利之故曰臨死地/而不易其義者也)殖華將戰而死莒君厚
賂而止之不改其行(殖𣏌梁也華華周皆齊/士也爲君伐莒之隊莒)
(人圍之壯其勇力厚賂而止之不/可遂戰而死故曰不改其行也)故晏子可
迫以仁不可劫以兵(晏子不從崔杼之盟將/見殺晏子曰句戟何不)
(句夜矛何不摧不撓不/義故曰不可劫以兵也)殖華可止以義而不
可縣以利(縣視也言不/爲利動也)君子義死而不可以
死亡恐也彼則直爲義耳而尚猶不拘於物
又況無爲者矣堯不以有天下爲貴故授舜

公子扎不以有國爲尊故讓位(扎吴壽夢之/少子延州來)
(季子也讓位不受兄國春秋/賢之諸侯之子稱公子也)子罕不以玉爲
冨故不受寳(子罕宋戴公六世之孫西鄉士/之子司成樂喜也宋人或得玉)
(以獻子罕子罕不受獻玉者曰以示玉人玉/人以爲寳故敢獻之子罕曰我以不貪爲寳)
(子以玉爲寳若子我是皆喪寳也不如人有/其寳稽首告曰小人懷璧不可以越鄉納此)
(以請死子罕置諸其里使玉人爲之攻/之冨而後使復其所故曰不受寳也)務光
不以生害義故自投於淵(務光湯時隱士也/湯代桀讓天下於)
(務光人謂務光曰湯殺其君將歸不義之/名於子務光因抱石自投於深淵而死)由
此觀之至貴不待爵(以至德見貴許由務光/是也故曰不待爵也)
至冨不待財(以至德見冨若楚狂接輿是也/王聞其賢使使者齎金百鎰聘)

(之欲以爲相而不受/故曰至富不待財也)天下至大矣而以與佗
人也(堯/是)身至親矣而棄之淵(務光/是也)外此其餘
無足利矣(外猶除也利猶食利/或作私私獨受也)此之謂無累
之人無累之人不以天下爲貴矣上觀至人
之論深原道德之意以下考世俗之行乃足
羞也(考觀/也)故通許由之意金縢豹韜廢矣(金/縢)
(豹韜周公太公隂謀圖王之書也許由/輕天下不受焉用此書爲故曰廢矣)延陵
季子不受吴國而訟閒田者慙矣(訟閒田者/虞芮及暴)
(桓公蘇信/公是也)子罕不利寳玉而爭券契者媿矣
務光不污於世而貪利偷生者悶矣故不觀

大義者不知生之不足貪也(大義死君/親之難也)不聞
大言者不知天下之不足利也(大言體道/無欲之言)今
夫窮鄙之社也叩盆拊瓴相和而歌自以爲
樂矣(窮鄙之社窮巷之小社也盆瓴器/叩之有音聲故曰自以爲樂也)嘗試
爲之擊建鼓撞巨鐘乃性仍仍然知其盆瓴
之足羞也(仍仍不得志之貌仍/仍或作聆聆猶聞也)藏詩書脩文
學而不知至論之㫖則拊盆叩瓴之徒也夫
以天下爲者學之建鼓矣(建鼓樂/之大者)尊勢厚利
人之所貪也(尊勢窮位/厚利重禄)使之尤據天下圖而
右手刎其喉愚夫不爲由此觀之生尊于天

下也(天下至大非手所據故不言手也使得/據天下之圖籍行其權勢而刎喉殺身)
(雖愚者不肯爲也故/曰生貴於天下矣)聖人食足以接氣衣足
以蓋形適情不求餘(接續也蓋覆/也餘饒也)無天下不
虧其性有天下不羡其和(虧損也羡過/也和適也)有天
下無天下一實也(實/等)今贛人敖倉予人河水
(贛賜也敖地名倉者以之/常滿倉也在今榮陽縣北)飢而餐之渴而飲
之其入腹者不過簞食瓢漿(簞/笥)則身飽而敖
倉不爲之減也(減/少)腹滿而河水不爲之竭也
(竭/盡)有之不加飽無之不爲之饑與守其篅𥫱
有其井一實(篅𥫱受穀器也井家人之/井水也篅讀顓孫之顓也)人大

怒破隂大喜墜陽(巳說在/原道也)大憂内崩大怖生
狂除穢去累漠若未始出其宗乃爲大通清
目而不以視(清/明)靜耳而不以聽鉗口而不以
言委心而不以慮棄聦明而反太素休精神
而棄知故覺而若昧以生而若死(昧暗也厭/也楚人謂)
(厭爲昧諭/無知也)終則反本未生之時而與化爲一
體(言人之未生時欲同死生/也故曰與化爲一體也)死之與生一體
也今夫繇者揭钁臿魚籠土(繇役也今河東/謂治道爲繇道)
(揭舉也钁斫也臿鏵也青州謂之鏵/有刃也三輔謂之𨬞也籠受土籠也)鹽汗交
流喘息薄喉(白汗鹹如鹽故曰鹽汗/也薄迫也氣衝喉也)當此之

時茠越下則脫然而喜矣(茠隂也三輔人謂/休華樹下爲茠也)
(楚人樹上大本小如車蓋狀爲越言多蔭也/脫舒也言繇人之得小休息則氣得舒故喜)
(也越讀經無/重越之越也)巖穴之間非直越下之休也病
疵瘕者捧心抑腹膝上叩頭(抑按也叩或作/跔跔讀車軥之)
(軥/也)踡跼而諦通夕不寐當此之時噲然得卧
則親戚兄弟歡然而喜夫脩夜之寧非直一
噲之樂也(謂得安卧極夜者樂於一噲/之樂然不得比長夜之樂也)故知
宇宙之大則不可劫以死生(劫/迫)知養生之和
則不可縣以天下(養生之和謂正道也已脩/正道不惑故不可示以天)
(下之窮勢/而移也)知未生之樂則不可畏以死(樂其/不生)

(之時雖懼之以死不知/使之畏死言不畏死)知許由之貴于舜則
不貪物(言不貪利/欲之物也)墻之立不若其偃也又况
不爲墻乎冰之凝不若其釋也又况不爲冰
乎(不如未爲墻冰之/時偃凝能變也)自無蹠有自有蹠無(自/無)
(蹠有從無形至有形也自有跡無從有/形至無形也至無形謂死生變化也)終始
無端莫知其所萌非通于外内孰能無好憎
(好憎/情欲)無外之外至大也無内之内至貴也(言/天)
(無有垠外而能爲之外喻極大也無内言其/小小無内而能爲之内道尚微妙故曰至貴)
(也)能知大貴何往而不遂(大貴謂無内之内/也言道至微能出)
(入於無間故曰何/往而不遂遂通也)衰世凑學不知原心反本

(凑趨也趨其末不脩稽古之典苟/邀名號耳故曰不知原心反本也)直雕琢其
性矯拂其情以與世交(直猶但也雕琢其天/性拂戾其本情以合)
(流俗與世/人交接也)故目雖欲之禁之以度心雖樂之
節之以禮趨翔周旋詘節卑拜肉凝而不食
酒澄而不飲外束其形内緫其德鉗隂陽之
和而迫性命之情故終身爲悲人(悲哀也謂/衰世之學)
達至道者則不然理情性治心術養以和持
以適樂道而忘賤安德而忘貧性有不欲無
欲而不得(言其守虚執持不欲之情/性則無有所欲而不得也)心有不
樂無樂而弗爲(言其志正不樂邪淫之樂則/無有正樂而不爲樂言皆爲)

(之樂/也)無益情者不以累德而便於性者不以
滑(滑/亂)故縱體肆意而度制可以爲天下儀(縱/放)
(也肆緩/也儀法)今夫儒者不本其所以欲而禁其所
欲(本所以欲謂正性恬漠也/所欲謂情欲驕奢權勢也)不原其所以樂
而閉其所樂是猶决江河之源而障之以手
也(障蔽也言/不能揜也)夫牧民者猶畜禽獸也不塞其
囿垣使有野心系絆其足以禁其動而欲脩
生壽終豈可得乎夫顔回季路子夏冉伯牛
孔子之通學也然顔淵夭死季路葅於衛(顔/淵)
(十八而卒孔子曰回不幸短命死矣故曰夭/也季路仕於衛衛君父子爭國季路死孔子)

(曰若由不得其死然言不得以壽命終/也故曰然衛人醢之以爲醬故曰葅)子夏
失明冉伯牛爲厲(子夏學於西河哭其子而/失明曾子哭之伯牛有疾)
(孔子自牖執其手曰/斯人也而有斯疾也)此皆迫性拂情而不得
其和也故子夏見曾子一臞一肥曾子問其
故曰出見富貴之樂而欲之入見先王之道
又說之兩者心戰故臞先王之道勝故肥(道/勝)
(不感縣於富貴精神/内守無思慮故肥也)推此志非能貪富貴之
位不便侈靡之樂(此志子/夏之志)直宜迫性閉欲以
義自防也(宜猶/但也)雖情心鬱殪形性屈竭猶不
得已自强也故莫能終其天年(義以自防故/情心鬱壹不)

(通形性屈竭也以不得止而自/勉强故無能終其天年之命)若夫至人量
腹而食度形而衣容身而游適情而行餘天
下而不貪委萬物而不利(委棄也不以/萬物爲利矣)處大
廓之宇游無極之(野廓虚也/極盡也)登太皇馮太一
玩天地于掌握之中(太皇天也馮依也太一/天之形神也玩畀也)
夫豈爲貧富肥臞哉故儒者非能使人弗欲
而能止之(言不能使人無情欲也己/雖欲之能以義自止也)非能使
人勿樂而能禁之(言不能使人無樂富貴能/以禮自禁制之論語曰不)
(義而富且貴於/我如浮雲也)夫使天下畏刑而不敢盜豈
若能使無有盜心哉越人得髯蛇以爲上肴

中國得而棄之無用(髯蛇大蛇也其長/數丈厚以爲上肴)故知
其無所用貪者能辭之不知其無所用廉者
不能讓也夫人主之所以殘亡其國家損棄
其社稷身死於人手爲天下笑未嘗非爲非
欲也夫仇由貪大鍾之賂而亡其國(仇由近/晋之狄)
(國也晋智襄子伐之先賂以大鍾仇由之君/貪開道來受鍾爲和親智伯因是以兵滅取)
(其國也仇讀/仇餘之仇也)虞君利垂棘之璧而擒其身(晋/大)
(夫荀息謀於獻公以屈産之馬垂棘之璧假/道於虞以伐虢虞公貪璧馬假晋道既滅虢)
(還館於虞遂襲虞滅之君/死位曰滅故曰擒其身也)獻公豔驪姬之美
而亂四世(晋獻公伐驪戎得驪姬及其娣好/色曰美好體曰艷獻公嬖之生奚)

(齊其娣生卓子遂爲殺太子申生而立奚齊/殺適立庶故曰亂四世者奚齊卓子惠公夷)
(吾懷公/圉也)桓公甘易牙之和而不以時葬(齊桓/好味)
(易牙蒸其首子而進之遂見信用專任國政/亂嫡庶桓公卒五公子爭立六十日而殯蟲)
(流出户五月不葬/故曰不以時葬也)胡王淫女樂之娱而亡上
地(胡蓋西戎之君也秦穆公欲伐之先遺女/樂以淫其志其臣由余諫不從去戎來適)
(秦秦伐得其上/地上地美地也)使此王君者適情辭餘以已
爲度不隨物而動豈有此大患哉(五君仇由/虞公晋獻)
(齊桓胡王也適猶/節也動猶惑也)故射者非矢不中也學射
者不治矢也(不治矢言不爲而得用/之然則爲者不得用之)御者非
轡不行學御者不爲轡也知冬日之箑夏日

之裘無用於己則萬物之變爲塵埃矣故以
湯止沸沸乃不止誠知其本則去火而已矣
(箑扇也楚人謂/扇爲箑已止也)

淮南鴻烈解卷之十二





