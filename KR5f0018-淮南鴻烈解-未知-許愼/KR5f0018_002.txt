










淮南鴻烈解卷之二動二
太尉祭酒臣許愼記上
原道訓下
萬物有所生而獨知守其根(根本也)百事有所
出而獨知守其門(門禁要也)故窮無窮極無極照
物而不眩響應而不乏此之謂天解(眩惑也天解天)
(之解故也言能明天意也)故得道者志弱而事强(弱柔也强無不)
(勝也)心虛而應當(當合也)所謂志弱者柔毳安靜
藏於不敢行於不能恬然無慮動不失時與
萬物回周旋轉不爲先唱感而應之(感動應和)是

故貴者必以賤爲號(貴者謂公王侯伯稱孤寡不穀故曰以賤爲號)
而高者必以下爲基(基始也夫築京臺先從下起也)託小以
包大在中以制外行柔而剛用弱而强轉化
推移得一之道而以少正多(而能也能以寡統衆)所謂
其事强者遭變應卒排患扞難力無不勝敵
無不淩應化揆時莫能害之是故欲剛者必
以柔守之欲强者必以弱保之積於柔則剛
積於弱則强觀其所積以知禍福之鄉(鄉方也)
强勝不若己者至於若己者而同(夫强者能勝不如己)
(者同等也至於如己者則等不能勝也言强之爲小也道家所不貴也)柔勝出

於己者其力不可量(夫能弱柔勝己者其力不可訾也言柔之爲大)
(也道家所貴)故兵强則滅木强則折革固則裂齒
堅於舌而先之弊(兵猶火也强則盛盛則衰故曰則滅以火諭也木强)
(則折不能徐屈也革堅則裂鼓是也弊盡齒堅於舌而先舌盡)是故柔弱者
生之榦也(榦質也)而堅强者死之徒也(徒衆也)先
唱者窮之路也後動者達之原也(先者隤陷故曰窮也)
(後者以謀故曰達也)何以知其然也凡人中壽七十歲
然而趨舍指湊日以月悔也以至於死故蘧
伯玉年五十而有四十九年非(伯玉衛大夫蘧瑗也今年)
(所行是也則還顧知去年之所行非也歲歲悔之以至於死故有四十九非所謂月悔朔)

(日悔昨也)何者先者難爲知而後者易爲攻也先
者上高則後者攀之先者諭下則後者蹷之
先者隤陷則後者以謀先者敗績則後者逢
之(蹷履也音展非展也楚人讀躓爲隤隤者車承或言跋躓之躓也)由此觀
之先者則後者之弓矢質的也(質的射者之準執也)猶
錞之與刃刃犯難而錞無患者何也以其託
於後位也(錞矛戈之錞也讀曰頓刃矛戈之刃也刃在前故犯難頓在後故以)
(無患故曰其託於後位也)此俗世庸民之所公見也而賢
知者弗能避也(庸衆也公詳也衆民詳所見知賢者不能避爲鋒刃也以)
(諭利欲也故曰有所屏蔽也)所謂後者非謂其底滯而不

發凝竭而不流(底讀曰紙發動也凝如脂凝也流行)貴其周於
數而合於時也(周調也數術也合於時時行則行時止則止也)夫執
道理以耦變先亦制後後亦制先(道當勝事爲變不必)
(待於先人事當在後趨時當居先也)是何則不失其所以制人
人不能制也時之反側間不容息(言時反側之間不容)
(氣息促之甚也)先之則大過後之則不逮夫日回而
月周時不與人游故聖人不貴尺之璧而重
寸之隂時難得而易失也禹之趨時也履遺
而弗取冠挂而弗顧非爭其先也而爭其得
時也是故聖人守清道而抱雌節(清和淨也雌柔弱也)

因循應變常後而不先柔弱以靜舒安以定
(舒詳也)攻大䃺堅莫能與之爭(攻大䃺堅諭難也無與聖人之)
(爭也)天下之物莫柔弱於水然而大不可極深
不可測(測盡也)脩極於無窮遠渝於無崖息耗
減益通於不訾(訾量也)上天則爲雨露下地則
爲潤澤萬物弗得不生百事不得不成大包
群生而無好憎澤及蚑蟯(蚑蚑行也蟯微小之蟲也)而不
求報(施而不有也)冨贍天下而不既(瞻足也既盡也)德施
百姓而不費(德澤加於百姓不以爲己財費也)行而不可得
窮極也(流膏不止也)微而不可得把握也擊之無

創刺之不傷斬之不斷焚之不然(水之性也)淖溺
流遁錯繆相紛(適逸也錯繆相紛彼此相糺也)而不可靡散
利貫金石强濟天下(水流缺石是其利也舟船所載無有重是其强)
(也濟通也)動溶無形之域而翺翔忽區之上(忽怳之區)
(上也言其飛爲雲無所不上也)邅回川谷之間(邅回猶委曲也)而淊
騰大荒之野有餘不足與天地取與授萬物
而無所前後(前後皆與之)是故無所私而無所公
(公私一也)靡濫振蕩與天地鴻洞(鴻大也洞通也讀同異之同也)
無所左而無所右蟠委錯紾與萬物始終(紾轉)
(也)是謂至德(言水之爲德最大故曰至德也)夫水所以能成

其至德於天下者以其淖溺潤滑也故老聃
之言曰天下至柔馳騁於天下之至堅出於
無有入於無間(水是也)吾是以知無爲之有益
(有益於生)夫無形者物之大祖也無音者聲之大
宗也(無形生有形故爲物大祖也無音生有音故爲聲大宗祖宗皆本也)其子
爲光其孫爲水皆生於形乎(光無形道所貴也觀之故子爲)
(光也水形而不可毁差之故孫爲水也)夫光可見而不可握水
可循而不可毁故有像之類莫尊於水出生
入死自無蹠有自有蹠無而以衰賤矣(出生出生)
(道謂去清淨也入死入死道謂清欲也蹠適也自無形適有形離其本也自有形適無形)

(不能復得道家所棄故曰而以衰賤也)是故清靜者德之至也
而柔弱者道之要也(要約也)虚而恬愉者萬物
之用者(萬物由之得爲人用)肅然應感殷然反本則淪
於無形矣所謂無形者一之謂也(一者道之本也)所
謂一者無匹合於天下者也卓然獨立塊然
獨處上通九天下貫九野(九天八方中央也九野亦如之)貟
不中規方不中矩大渾而爲一葉累而無根
(無根言微妙也)懷囊天地爲道關門(門道之門)穆忞隱閔
純德獨存(穆忞隱閔皆無形之類也純不雜糅也)布施而不既
用之而不勤(既盡也勤勞也)是故視之不見其形聽

之不聞其聲循之不得其身無形而有形生
焉(無形道也有形萬物也)無聲而五音鳴焉(音生於無聲也)無
味而五味形焉(形或作和也)無色而五色成焉是
故有生於無實出於虛(有形生於無形人也實財也)天下
爲之圈則名實同居(圈陬也名爵號之名也實幣帛之屬也一曰仁)
(義之功賞也)音之數不過五(宫商角徵羽也)而五音之變
不可勝聽也(變更相生也)味之和不過五(甘酸鹹辛苦也)
而五味之化不可勝嘗也(化亦變也)色之數不過
五(青赤白黑黄也)而五色之變不可勝觀也(常事曰視非常)
(曰觀春秋魯隱公觀漁於棠是也)故音者宫立而五音形矣

(言在中央聲之主也形正也)味者甘立而五味亭矣(亭平也甘)
(中央味也)色者白立而五色成矣(白者所在以染之故五色可成)
(也)道者一立而萬物生矣是故一之理施四
海(理道也)一之解際天地(解達也際機也解讀解故之解也)其
全也純兮若樸(樸若玉樸也在石而未剖)其散也混兮若
濁濁而徐清沖而徐盈澹兮其若深淵(沖虚也盈)
(滿也澹定不動之貌)汎兮其若浮雲若無而有若亡而
存萬物之緫皆閱一孔(緫衆聚也)百事之根皆出
一門(道之門也)其動無形變化若神其行無迹常
後而先(道之先也)是故至人之治也(至道之人)掩其聦

明滅其文章依道廢智與民同出于公(公正)去
其誘慕除其嗜欲(誘慕諭貪榮勢也故去之也嗜欲情欲也故除之也)
損其思慮(常浩澹也)約其所守則察(不煩擾也)寡其所
求則得(易供故得)夫任耳目以聽視者勞形而不
明以知慮爲治者苦心而無功是故聖人一
度循軌(一齊也軌法也)不變其宜不易其常放準修
繩曲因其當夫喜怒者道之邪也(道貴平和故喜怒爲)
(邪也)憂悲者德之失也(德尚恬和以憂悲爲失論語曰其德坦蕩是也)
好憎者心之過也嗜欲者性之累也(心當專中扃)
(外閉反有所好憎故曰過性當清靜以奉天素而反嗜欲故爲之累也)人大怒

破隂大喜墜陽(怒者隂氣也隂爲堅冰積隂相薄故破隂喜者陽氣陽升)
(於上積陽相薄故曰陽墜也)薄氣發瘖驚怖爲狂憂悲多
恚病乃成積好憎繁多禍乃相隨故心不憂
樂德之至也通而不變靜之至也(變更也)嗜欲
不載虚之至也(不載於性)無所好憎平之至也不
與物散粹之至也(散亂粹純)能此五者則通於神
明通於神明者得其内者也是故以中制外
百事不廢(中心也外情欲)中能得之則外能收之(不養)
(也)中之得則五藏寧思慮平(五藏寧者各得其所思慮平者)
(本妄喜怒)筋力勁强耳目聦明䟽達而不悖(悖謬也)

堅强而不鞼(鞼折)無所大過而無所不逮處小
而不逼處大而不窕(在小能小在大能大)其魂不躁其
神不嬈(躁狡嬈煩嬈也言精神定矣)湫漻寂寞爲天下梟
(湫漻清靜也寂漠恬淡也梟雄也)迫則能應感則能動物穆
無窮(穆美)變無形像(言能化也)優游委縱如響之與
景(響應聲影應形)登高臨下無失所秉履危行險無
忘玄仗(玄仗道也)能存之此其德不虧萬物紛糅
與之轉化以聽天下若背風而馳(疾而易也)是謂
至德至德則樂矣古之人有居巖穴而神不
遺者(遺失也)末世有勢爲萬乘而日憂悲者由

此觀之聖亡乎治人而在于得道樂亡于富
貴而在于德和之大己而小天下則幾於道
矣(幾近也許由務光是)所謂樂者豈必處京臺章華(京臺)
(章華皆楚之大臺)游雲夢沙丘(雲夢楚澤在南郡華容也沙丘紂臺名也)
(在鉅鹿也)耳聽九韶六瑩(九韶舜樂也瑩顓頊樂也)口味煎熬
芬芳馳騁夷道(夷平也)釣射鷫鷞之樂乎(鹔鷞鳥名)
(也長脛緑身其形似雁一曰鳳凰之别名也)吾所謂樂者人得其
得者夫得其得者不以奢爲樂不以廉爲悲
(廉猶儉也)與隂俱閉與陽俱開故子夏心戰而臞
得道而肥(子夏名商孔子弟子也入學見先王之道而說之又出見富貴之樂)

(而欲之二者交爭故戰而臞也先王之道勝無所復思故肥也)聖人不以身
役物不以欲滑和(不以身爲物役不以情欲亂中和之道也)是故
其爲曜不忻欣(忻忻爲過制也)其爲悲不惙惙(惙惙爲傷)
(性也)萬方百變消摇而無所定吾獨忼慨遺物
而與道同出是故有以自得也(自得其天性也)喬木
之下空穴之中足以適情(喬木上䟽少隂之木也空穴巖穴也)
(唯處此中夫自得者足以適其情性)無以自得也雖以天下爲
家萬民爲臣妾不足以養生也(言無以自得之人猶以此)
(爲不足也)能至于無樂者則無不樂無不樂則至
極樂矣(至樂至德之樂極亦至也)夫建鍾鼓列管弦席旃

茵傅旄象(管簫也弦琴瑟也傅著也旄旌也象以象牙爲飾也)耳聽朝
歌北鄙靡靡之樂(朝歌紂都鄙邑也紂使師涓作鄙邑靡靡之樂也故)
(師延爲晋平公歌之師曠知之曰亡國之音也)齊靡曼之色(齊列也靡曼美)
(也)陳酒行觴夜以繼日(樂不輟也)强弩千高鳥走
犬逐狡兔此其爲樂也炎炎赫赫怵然若有
所誘慕(誘進也慕有所思怵然猶惕然)解車休馬罷酒徹樂
而心忽然若有所喪悵然若有所亡也是何
則不以内樂外而以外樂内樂作而喜曲終
而悲悲喜轉而相生精神亂營不得須臾平
(營惑)察其所以不得其形(不得樂之形也)而日以傷生

失其得者也是故内不得於中禀授於外而
以自飾也不浸于肌膚不浹于骨髓(浸潤也浹通也)
不留于心志不滯于五藏故從外入者無王
於中不止從中出者無應於外不行故聽善
言便計雖愚者知說之稱至德高行雖不肖
者知慕之說之者衆而用之者鮮慕之者多
而行之者寡所以然者何也不能反諸性也
夫内不開於中而强學問者不入於耳而不
著於心此何以異於聾者之歌也效人爲之
而無以自樂也聲出於口則越而散矣(散去耳不)

(聞也)夫心者五藏之主也所以制使四支流行
血氣馳騁于是非之境而出入于百事之門
户者也是故不得於心而有經天下之氣是
猶無耳而欲調鍾鼓無目而欲喜文章也亦
必不勝其任矣(經理)故天下神器不可爲也(器物)
(用也爲治也)爲者敗之執者失之夫許由小天下
而不以己易堯者志遺於天下(許由陽城人也箕山之隱)
(士也堯以其賢聘之欲禪天下焉不肯就故曰志遺於天下也)所以然者何
也因天下而爲天下也天下之要不任於彼
而在於我(彼謂堯也我謂許由)不在於人而在於我身

身得則萬物備矣徹於心術之論則嗜欲好
憎外矣(外不在心)是故無所喜而無所怒無所樂
而無所苦萬物玄同也(玄天也)無非無是化育
玄燿生而如死(玄天也耀明也生而如死無所欲)夫天下者
亦吾有也吾亦天下之有也天下之與我豈
有間哉(言相比也)夫有天下者豈必攝權持勢操
殺生之柄而以行其號令邪吾所謂有天下
者非謂此也自得而已(自得其天性也一曰不失其身也)自
得則天下亦得我矣吾與天下相得則常相
有已又焉有不得容其間者乎所謂自得者

全其身者也全其身則與道爲一矣故雖游
於江潯海裔(潯崖也裔邊也潯讀葛覃之覃也)馳要裊建翠
蓋(駟駕要裊馬名也日行萬里裊撓弱之撓翠蓋以翠裊羽飾蓋也)目觀掉
羽武象之樂(掉羽羽舞武象周武王之樂)耳聽淊朗竒麗
激抮之音(激有激揚抮轉皆曲名也)揚鄭衛之浩樂結激
楚之遺風(鄭聲鄭會晋平公說新聲使師延爲桑間濮上之樂濮在衛地故鄭)
(衛之浩樂也結激清楚之聲也必爲鄭爲之俗樂夫結激清楚以娱樂也遺風猶餘聲也)
射沼濱之高鳥逐苑囿之走獸此齊民之所
以淫泆流湎(齊於凡民故曰齊民也沼池也濱水崖也)聖人處之
不足以營其精神亂其氣志(營惑也)使心怵然

失其情性處窮僻之郷側谿谷之間(側伏也)隱
于榛薄之中(藂木曰榛深草曰薄)環堵之室茨之以生
茅蓬户瓮牖揉桑爲樞(堵長一丈高一丈面環一堵爲方一丈故)
(曰環者言其小也編蓬爲户以破瓮蔽牖揉桑條以爲元樞)上漏下濕潤
浸北房(浸漬也北房隂堂也)雪霜□灖浸潭苽蔣(□灖雪霜)
(之貌也浸潭之潤以生苽蔣實蓏者蔣實也其米曰𦸔胡□讀繀繩之繀灖讀校滅之校)
(苽讀觚哉之觚也蔣讀水漿之漿也)逍遥于廣澤之中而仿洋
于山峽之旁(兩山之間爲峽)此齊民之所爲形植黎
累憂悲而不得志也聖人處之不爲愁悴怨
懟(懟病也)而不失其所以自樂也是何也則内

有以通于天機(機發也)而不以貴賤貧富勞逸
失其志德者也故夫烏之啞啞鵲之唶唶豈
嘗爲寒暑燥濕變其聲哉(言體道者不爲貴賤貧富勞逸易其)
(志如烏鵲之不爲寒暑易其聲)是故夫得道已定而不待萬
物之惟移也非以一時之變化而定吾所以
自得也吾所謂得者性命之情處其所安也
夫性命者與形俱出其宗(宗本)形備而性命成
性命成而好憎生矣故士有一定之論女有
不易之行(士有同志同志德也至其交接有一會而公定故曰有一定之論也)
(貞女專一亦無二心雖有偏喪不復更醮故曰有不易之行者也)規矩不能

方圓鉤繩不能曲直(雖規矩鉤繩無以施於此)天地之永
登丘不可爲脩居卑不可爲短是故得道者
窮而不懾達而不榮(雖窮賤不以爲懾懼也雖顯達不以爲榮幸也)
處高而不機(機危也)持盈而不傾(傾覆也)新而不
㓪久而不渝(㓪明也渝變也㓪讀汝南㓪陵之㓪)入火不焦入
水不濡是故不待勢而尊不待財而冨不待
力而强平虛下流與化翺翔(翺翔猶傾仰也)若然者
藏金於山藏珠於淵(舜藏金於靳巖之山藏珠於五湖之淵以塞貪)
(淫之欲也)不利貨財不貪勢名(勢位爵號之名也)是故不
以康爲樂(康安也)不以慊爲悲(慊約也慊讀辟向慊之慊也)

不以貴爲安不以賤爲危形神氣志各居其
冝以隨天地之所爲夫形者生之舍也氣者
生之充也神者生之制也一失位則二者傷
矣是故聖人使人各處其位守其職而不得
相干也故夫形者非其所安也而處之則廢
氣不當其所充而用之則泄神非其所宜而
行之則昧(昧不明也)此三者不可不愼守也夫舉
天下萬物蚑蟯貞蟲(蚑行蟯動之蟲也蟯讀饒貞蟲細腰之屬也)
𧏦動蚑作(蚑讀鳥蚑步之蚑也)皆知其所喜憎利害者
何也以其性之在焉而不離也忽去之則骨

肉無倫矣(去之去逆也則骨肉靡滅無倫匹也)今人之所以眭
然能視(眭讀曰桂)營然能聽(䁝讀疾營之營也)形體能抗
(抗讀扣耳之扣)而百節可屈伸察能分白黑視醜美
而知能别同異明是非者何也氣爲之充而
神爲之使也何以知其然也凡人之志各有
所在而神有所繫者其行也足蹪趎埳頭低
植木而不自知也(蹪躓也楚人讀躓爲蹪知猶覺也)招之而
不能見也呼之而不能聞也(不能見招之者不能間呼之者)
耳目去之也然而不能應者何也神失其守
也(精神失其所守)故在於小則忘於大在於中則忘

於外在於上則忘於下在於左則忘於右(若楚)
(白公勝將欲慮亂立於朝倒杖策上貫其頭血流至地而不覺此之類也)無所不
充則無所不在(精神無所不充在存也)是故貴虛者以
毫末爲宅(虚者情無所念慮也以毫末爲宅者言精微也)今夫狂者
之不能避水火之難而越溝瀆之險者豈無
形神氣志哉然而用之異也(與人異也)失其所守
之位而離其外内之舍是故舉錯不能當動
靜不能中(當合也中適也)終身運枯形于連嶁列埒
之門(運行也推輔病也形體也于於也連嶁猶離嶁也委曲之類列埒不平均也連)
(讀陵聾幽州陵陵蓮之連嶁讀㟝嶁無松栢之嶁)而蹪蹈于污壑穽

陷之中(污壑大壑壑讀赫赫明明之赫)雖生俱與人鈞然而
不免爲人戮笑者何也形神相失也故以神
爲主者形從而利以形爲制者神從而害(神清)
(靜故利形有情欲故害也)貪饕多欲之人漠㬆於勢利誘
慕於名位(漠㬆猶鈍㬆不知足類誘進也慕貪漠溺之漠㬆讀織絹緻密㬆無)
(間孔之㬆也)冀以過人之智植于高世(冀猶庶幾也植立也)
(庶幾立高名於世也)則精神日以耗而彌遠(耗秃也)久淫
而不還(淫過還復)形閉中距則神無由入矣(神精神也)
(清凈之性無從還入也)是以天下時有盲妄自失之患
此膏燭之類也火逾然而消逾亟(逾益也亟疾也)夫

精氣志者靜而日充者以壯躁而日耗者以
老是故聖人將養其神和弱其氣平夷其形
而與道沈浮俛仰(沈浮猶盛衰俛仰猶升降)恬然則縱之
迫則用之其縱之也若委衣其用之也若發
機(機弩機關言其疾也)如是則萬物之化無不遇(遇時也)
而百事之變無不應(應當之也)



淮南鴻烈解卷之二
