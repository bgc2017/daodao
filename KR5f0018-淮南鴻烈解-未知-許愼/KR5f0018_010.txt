










淮南鴻烈解卷之十動八
太尉祭酒臣許愼記上
時則訓下
孟秋之月招摇指申昏斗中旦畢中(斗北方玄武之)
(宿是日昏時中於南方畢西方白虎之宿是月平旦時中於南方也)其位西方
其日庚辛盛德在金(少皡之神治西方也庚辛金也盛德在金金王)
(西方也)其蟲毛其音商(金氣寒蠃者衣毛毛蟲虎爲之長商金也位在)
(西方)律中夷則其數九(夷傷也則法也是月陽衰隂盛萬物凋傷應法)
(成性故曰夷則也其數九五行數五金第四故曰九也)其味辛其臭腥
(金味辛也金臭腥也)其祀門祭先肝(孟秋始内入由門故祀門也肝木也)

(祭祀之用所勝也一曰肝沈金自用其藏也)凉風至白露降寒蟬
鳴鷹乃祭鳥用始行戮(是月鷹搏鷙殺鳥於大澤之中四面陳之)
(世謂之祭鳥用是時乃始行殺戮刑罰順秋氣也)天子衣白衣乘白
駱服白玉建白旗(白順金色也白馬黑毛曰駱也)食麻與犬
服八風水爨柘燧火西宫御女白色衣白采
撞白鍾(金王西故處西宫也)其兵戈其畜狗朝于緫章
左个以出秋令(緫章西向堂也西方緫成萬物而章明之故曰緫章左个)
(南頭室也居是室行是月之令狗金畜也)求不孝不悌戮暴傲悍
而罰之以助損氣(損氣隂氣)立秋之日天子親率
三公九卿大夫以迎秋于西郊(西郊也里之外郊也)還

乃賞軍率武人於朝(軍率軍將邑武勇者功名也)命將率
選卒厲兵簡練桀俊專任有功以征不義詰
誅暴慢順彼四方(順循也四方天下也)命有司修法制
繕囹圄禁姦塞邪審决獄平詞訟(决斷也平治也)天
地始肅不可以贏(肅殺也殺氣始行也贏盛也故曰不可也)是月
農始升穀天子嘗新先薦寢廟(升成薦進也)命百
官始收歛(孟秋始内也)完隄防謹障塞以備水潦
修城郭繕宫室(是月月麗于畢俾滂沲矣故備水潦也)毋以封
侯立太官行重幣出大使行是月令凉風至
三旬(封侯列土封邑也大官九命之爵也重幣金帛之幣也大使命卿使之金氣收)

(歛皆近不宜行也故言毋也)孟秋行冬令則隂氣大勝介
蟲敗穀戎兵乃來(孟秋隂也復行冬水王之令故隂氣勝也其介蟲敗)
(穀也隂氣并故戎兵來也)行春令則其國乃旱陽氣復還
五穀無實(春陽亢燥而行其令故旱也陽氣還者此月凉風而反行温風之令)
(故敗穀令無實也)行夏令則冬多火災寒暑不節民
多瘧疾(夏火王而行其令故多火災寒暑相干故不節使瘧疾瘧疾寒暑所生也)
七月官庫其樹楝(庫兵府也秋節整兵故官庫也其樹楝楝實鳳凰所)
(食也今雒城旁有樹楝實秋熟故其樹楝也楝讀練染之練也)仲秋之月招
摇指酉昏牽牛中旦觜嶲中(牽牛北方玄武之宿是月月昏)
(時中於南方觜雋西方白虎之宿也是月平旦時中於南方也)其位西方其

日庚辛其蟲毛其音商律中南吕其數九(南任)
(也言陽氣吕旅而志助隂隂任成萬物也庚辛金日也)其味辛其臭腥
其祀門祭先肝凉風至候鴈來玄鳥歸群鳥
翔(時候之鴈從北漠中來過周雒南至彭蠡也玄鳥歸秋分後歸蟄所也群鳥翔寒氣)
(至群鳥肥盛試其羽翼而高翔翔者六翮不動也或作養養育其羽毛也)天子衣
白衣乘白駱服白玉建白旗食麻與犬服八
風水爨柘燧火西宫御女白色衣白采撞白
鍾其兵戈其畜犬朝于緫章太廟(緫章西向堂也太廟)
(中央室也)命有司申嚴百刑斬殺必當無或枉撓
(枉曲也撓弱也言平直也)决獄不當反受其殃(反還)是月也

養長老授几杖行稃鬻飲食乃命宰祝行犧
性案芻豢(草養曰芻穀養曰豢案其簿書閱租之豢讀宦學之宦)視肥
臞全粹(全無虧缺也粹毛色純也粹讀禍祟之祟)察物色課比類
量小大視少長莫不中度天子乃儺以御秋
氣(儺猶除也御止也止秋氣不使爲害也儺讀躁難之難氣或作兵也)以犬
麻先薦寢廟是月可以築城郭建都邑(國有先君)
(之宗廟曰都無曰邑都曰城邑曰築)穿竇窖修囷倉(穿竇所以通水不欲)
(地濕也穿窖可以盛穀也窖讀窖藏人物之窖也)乃命有司趣民收
歛畜采多積聚勸種宿麥若或失時行罪無
疑是月也雷乃始收蟄蟲培户殺氣浸盛陽

氣日衰水始涸(涸凝竭涸或作盛盛言隂勝也)日夜分一度
量平權衡正鈞石角斗稱理關市來商旅(理通)
(也)入貨財以便民事四方來集遠方皆至財
物不匱上無乏用百事乃遂(遂成也)仲秋行春
令則秋雨不降草木生榮國有大恐(春陽氣而行其)
(令故雨不降又温煦之仁故草木生榮華也氣相干必有災咎故國大惶恐)行夏
令則其國乃旱蟄蟲不藏五穀皆復生(行炎陽之)
(令故旱涸氣熱故蟄蟲不藏使五穀復生)行冬令則風災數起收
雷先行草木早死(冬行寒氣激之令故有風災又冬閉藏故收雷先行)
(草木早死也)八月官尉其樹柘(尉戎官也是月治兵故官尉傳曰羊)

(舌大夫爲中軍尉柘說未聞也)季秋之月招摇指戌昏虛中
旦柳中(虛北方玄武之宿是月昏時中於南方柳南方朱雀之宿也是月平旦中)
(於南方也)其位西方其日庚辛其蟲毛其音商律
中無射(隂氣上升陽氣下降萬物隨陽而藏無射出見也)其數九其
味辛其臭腥其祀門祭先肝侯鴈來賔雀入
大水爲蛤(是月時侯之鴈從北漠中來南之彭蠡蓋以爲八月者其父母也是)
(月來者蓋其子也羽翼稚弱故在後耳賔雀者老雀也栖宿人家堂宇之間如賔客者也)
(故謂之賔大水海水也傳曰雀入海爲蛤也)菊有黄華豺乃祭獸
戮禽(豺似狗而長尾其色黄是月時豺殺獸四面陳之世謂之祭獸戮猶殺也)天
子衣白衣乘白駱服白玉建白旗食麻與犬

服八風水爨柘燧火西宫御女白色衣白采
撞白鍾其兵戈其畜犬朝于緫章右个(西向堂北)
(頭室故謂右个也)命有司申嚴號令百官貴賤無不
務入以會天地之藏無有宣出乃命冢宰農
事備收舉五穀之要(冢大也宰治也卿官也要簿書也)藏帝
籍之收於神倉(天子籍田千畝故曰帝籍之收籍田所收之穀也神倉倉)
也是月也霜始降百工休(霜降天寒朱漆難成故百工休止不)
(復作器也)乃命有司曰寒氣緫至民力不堪其皆
入室(詩曰入此室處是也)上丁入學習吹大饗帝嘗犧
牲合諸侯制百縣(是月上旬丁日入學官吹笙竽習禮樂饗上帝用犧)

(性合諸侯之制度車服之差各兩其命數也百縣畿内之縣言百舉全數耳五家爲鄰五)
(鄰爲里四里爲酇四酇爲鄙四鄙爲縣然則縣二千五百家也)爲來歲受朔
日與諸侯所稅於民輕重之法貢歲之數以
遠近土地所宜爲度(來歲明年受朔日如今計吏朝賀豫明年之曆)
(日也度者職貢多少有常也)乃教於田獵以習五戎(戎兵也刀)
(劍予戟矢故曰五戎也)命太僕及七騶咸駕戴荏授車
以級皆正設于屏外(級等也授當車者以高下各隨其等級正立設)
(陳也天子外屏屏樹垣也爾雅曰門内之垣謂之樹垣者也)司徒搢朴北
嚮以贊之(搢插也朴以教導也插置帶間贊相威儀也司徒主衆教導之也)
天子乃厲服廣飾執弓操矢以獵(是月天子尚武乃服)

(猛厲之服廣其所佩之飾以取禽也)命主祠祭禽四方(命教也主祠典)
(祀之官也祭禽四方祀始設禽獸者於四方報其功不知其神所在故博求之於四方也)
是月草木黄落乃伐薪爲炭蟄蟲咸俛乃趨
獄刑毋留有罪(俛伏也青州爲伏爲俛也無留言當斷也)收禄秩
之不當供養之不宜者(不當謂無德受禄也不宜謂不孝也一曰)
(所養者無勳於國其先人又無賢德所不宜養故收也)通路除道從境
始至國而后已是月天子乃以犬嘗麻先薦
寢廟(孝之至也)季秋行夏令則其國大水冬藏殃
敗民多鼽窒(季秋隂氣而行夏月霖雨之令故大水火氣故冬藏殃敗也火)
(金相干故民鼽窒鼻不通利也鼽讀怨仇之仇也)行冬令則國多盜

賊邊境不寧土地分裂(冬水純隂姦謀所生故多盜賊使邊境之)
(民不安寧也則土地見侵削爲鄰國所分裂也)行春令則煗風來至
民氣解隋師旅並興(春氣陽温故煗風至民氣解墮也木干金故師)
(旅並興也二千五百人爲師五百人爲旅也)九月官候其樹槐(侯望)
(也是月繕修守備故曰官候也槐懷也可以懷來遠人也)
孟冬之月招摇指亥昏危中旦七星中(危北方玄)
(武之宿也是月昏時中於南方七星南方朱鳥之宿也是月平旦時中於南方者也)其
位北方其日壬癸盛德在水(顓頊之神治北方也壬癸水日)
(也盛德在水王北方也)其蟲介其音羽(介甲也像冬閉固皮漫胡也甲)
(蟲龜爲之長羽屬水也)律中應鍾其數六(隂應於陽轉成其功萬物)

(聚成故曰應鍾其數六五行數五水第一故曰六也)其味鹹其臭腐(水味)
(咸也水臭腐也)其祀井祭先腎(井水給人故祀也井或作行行門内地冬)
(守在内故祀也腎水自開其藏也)水始冰地始凍雉入大水
爲蜃虹藏不見(蜃蛤也大水淮也傳曰雉入于淮爲蜃虹隂中之陽也是)
(月隂盛故不見也)天子衣黑衣乘玄驪服玄玉建玄
旗(順水德也熊與虎曰旗也)食黍與彘服八風水爨松燧
火北宫御女黑色衣黑采擊磬石(水王北方故處北宫)
(也)其兵鍛其畜彘(鍛者却内像隂閉彘水畜)朝于玄堂左
个以出冬令(北向堂西頭室故曰左个居是室行此月令也)命有司
修群禁(順隂閉諸所當禁皆使有司禁也)禁外徙閉門閭大

搜客(傳曰禁舊客爲露情也有新客搜出之爲觀釁也門城門也閭里門也嚴閉之)
(守備也)斷罰刑殺當罪(諸罰刑當决也當罰正罪故殺之也)阿上
亂法者誅(阿意曲從取容於上以亂法度也誅治也)立冬之日天
子親率三公九卿大夫以迎歲于北郊還乃
賞死事存孤寡(有忠節蹈義死王事者賞其子孫也幼無父曰孤無夫曰)
(寡皆存慰矜恤之)是月命太祝禱祀神位占龜策審
卦兆以察吉凶於是天子始裘命百官謹蓋
藏命司徒行積聚修城郭警門閭修楗閉愼
管籥固封璽(封門也璽印也)修邊境完要塞絶蹊徑
飾喪紀審棺槨衣衾之薄厚(飾治也紀數也二十五月之數)

(也棺槨衣衾薄厚各有差等故審之)營丘壠之小大高庳使貴
賤卑尊各有等級(營度也丘壟冢也小大高下各有度量也)是月
也工師效功陳祭器案度呈堅致爲上(案視也度)
(法也堅致功牢也爲故也上盛也)工事苦慢作爲淫巧必行
其罪(苦惡也慢不牢也淫巧非常之巧也故行其罪苦謂盬會之盬也)是月
也大飲蒸天子祈來年於天宗(蒸冬祭也於是時大飲酒)
(而祭求明年之福祥也凡屬天子之神日月星辰皆爲天宗也)大禱祭于公
社畢饗先祖(禱求也公社也后土之祭也生爲上公死爲貴神故曰公也畢)
(饗先祖先公後私之義也)勞農夫以休息之命將率講武
律射御角力勁(律習也角平地也勁强貌也)乃命水虞漁

師收水泉池澤之賦(虞掌水官也師長也賦稅也)毋或侵
牟(牟多)孟冬行春令則凍閉不密地氣發泄民
多流亡(春陽氣散越故凍閉不密地氣發泄也民多流亡像陽氣布散)行夏
令則多暴風方冬不寒蟄蟲復出(冬當閉藏反行夏盛)
(陽之令故多暴疾陽氣温故盛冬不寒令蟄伏之蟲復出也)行秋令則雪
霜不時小兵時起土地侵削(秋氣干冬大寒不當雪而雪不)
(當霜而霜故曰不時也小兵數起鄰國來伐侵削其土地)十月官司馬其
樹檀(冬間講武故官司馬也檀隂木也)仲冬之月招摇指子
昏壁中旦軫中(東壁北方玄武之宿是月昏時中於南方軫南方朱鳥之)
(宿是月平旦時中於南方也)其位北方其曰壬癸其蟲介

其音羽律中黄鍾其數六(黄鍾者陽氣聚於下隂氣盛於上萬)
(物黄萌於地中故曰黄鍾也)其味鹹其臭腐其祀井祭先
腎水益壯地始坼鳱鴡不鳴虎始交(鳱鴡山鳥陽是)
(月隂盛故不鳴也虎陽中之隂也隂氣盛以類發也交讀將校之校也)天子衣
黑衣乘鐵驪服玄玉建玄旗食黍與彘服八
風水爨松燧火北宫御女黑色衣黑采擊磬
石其兵鎩其畜彘朝于玄堂太廟(北向堂中央室故曰)
(太廟也)命有司曰土事無作無發室居及起大
衆是謂發天地之藏諸蟄則死民必疾疫有
隨以喪急捕盜賊誅淫泆詐僞之人命曰畼

月(隂氣在上民人空間故命曰畼月)命奄尹申宫令(奄官也尹正也)
(申宫令重戒敕也)審門門謹房室必重閉(助隂氣也)省婦
事乃命大酋秫稻必齊麴糵必時(酋主沽酒官也醖釀)
(米麴使化熟故謂之酋酋讀酋豪之酋齊讀齊和之齊也作麴糵當得其時不時則不成)
(也)湛熺必潔水泉必香(湛漬也熺炊必令圭潔也水泉者則酒善)
(也湛讀審釜之審熺炊熾火之熾也)陶器必良火齊必得無有
差忒(陶器瓦器也炊享必得其適故曰無有差忒也)天子乃命有司
祀四海大川名澤(能興雲雨故祀之也)是月也農有不
收藏積聚牛馬畜獸有放失者取之不詰(詰呵)
(問也)山林藪澤有能取疏食田獵禽獸者野虞

教導之其有相侵奪罪之不赦(大加刑也)是月也
日短至隂陽(爭君子齋戒處必掩身欲靜去)
聲色禁嗜欲(聲絲竹金石之聲也色美色也有貪欲濫求者禁之)寧身
體安形性(閉情欲也)是月也荔挺出芸始生丘螾
結麋角解(荔馬荔草也芸芸蒿菜名也丘螾蟲名也結屈結也麋角解墮皆應)
(微陽氣也)水泉動則伐樹木取竹箭罷官之無事
器之無用者(罷省)涂闕庭門閭築囹圄所以助
天地之閉仲冬行夏令則其國乃旱氛霧㝠
㝠雷乃發聲(夏氣炎陽故其國旱也清濁相干故氛霧㝠㝠也十一月雷發)
(聲非其時也故言乃也)行秋令則其時雨水瓜瓠不成

國有大兵(秋金氣水之母也故雨水水金用事故有大兵也)行春令
則蟲螟爲敗水泉咸竭民多疾癘(春陽氣蟄伏生故蟲)
(螟敗穀水泉竭也陽干隂氣不和故多疾癘也)十一月官都尉其樹
棗(冬成軍師故官都尉棗取其赤心也)季冬之月招摇指丑昏
婁中旦氐中(婁西方白虎之宿是月昏時中於南方氐東方蒼龍之宿是月)
(平旦時中於南方也)其位北方其日壬癸其蟲介其音
羽律中大吕(吕旅也萬物萌動於黄泉未能達見所以旅旅去隂即陽助其)
(成功故曰大吕)其數六其味鹹其臭腐其祀井祭先
腎鴈北鄉鵲加巢(鴈在彭蠡之水皆北嚮將至北漠中也鵲感陽而動)
(上加巢也)雉雊雞呼卵(詩云雉之朝雊尚求其雌是也雞呼鳴求卵也)天

子衣黑衣乘鐵驪服玄玉建玄旗食麥與彘
服八風水爨松燧火北宫御女黑色衣黑采
擊磬石其兵鍛其畜彘朝于玄堂右个(右个東頭)
(室也)命有司大儺旁磔出土牛(大儺今之逐隂驅疫爲陽導也)
(旁磔四面皆磔犬羊以禳四方之疾疫也出土牛今鄉縣出勸農耕之土牛於外是也)
命漁師始漁(是月將捕魚故命其長也漁讀論語之語)天子親往
射漁先薦寢廟令民出五種令農計耦耕事
修耒□具田器(耦合)命樂師大合吹而罷乃命
四監收秩薪以供寢廟及百祀之薪燎是月
也日窮于(次月窮于紀星周于)天(十二次窮于牽牛中也紀道窮於故宿也)

(星周于天謂二十八舍更見南方至是月周匝也)歲將更始令靜農
民無有所使天子乃與公卿大夫飾國典論
時令以待嗣歲之宜乃命太史次諸侯之列
賦之犧性(賦布)以供皇天上帝社稷之芻享乃
命同姓女國供寢廟之芻豢卿士大夫至于
庶民供山林名川之祀季冬行秋令則白露
早降介蟲爲妖四鄙入保(秋節白露故白露早降介甲之蟲爲)
(妖災金氣爲兵故四境之民入城郭自保守也)行春令則胎夭傷國
多痼疾命之曰逆(季冬大寒而行春温之令氣不和謂胎養夭傷國多)
(篤疾逆風氣之由也故命之曰逆故也)行夏令則水潦敗國時

雪不降氷凍消釋(夏氣炎陽有多霖雨故水潦敗國也時雪當降而不)
(降氷凍不當消釋而消釋皆干時之徵也)十二月官獄其樹櫟(十二)
(月歲盡刑斷故獄官也櫟可以爲車轂木不出火唯櫟爲然亦應除氣也)五位東
方之極自竭石山過朝鮮貫大人之國(竭石在遼)
(西界海水西畔朝鮮樂浪之縣也貫通也大人國在其東也)東至日出之
次扶榑木之地青土樹木之野(榑木榑桑)太皡句
芒之所司者萬二千里(太皡庖犧氏東方木德之帝也句芒木神)
(司主也)其令曰挺群禁開閉闔通窮室達障塞
行優游棄怨惡解役罪免(憂患休罰)刑開關梁宣
出財和外怨撫四方行柔惠止剛强(剛强侵陵人不)

(循軌度者禁止之也)
南方之極自北户孫之外(北户孫國名也日在其北皆爲北向)
(户以日故北户)貫顓頊之國南至委火炎風之野赤
帝祝融之所司者萬二千里(赤帝炎帝少典之子號爲神農)
(南方火德之帝也祝融顓頊之孫老童之子吴回也一名黎爲高辛氏火正號爲祝融死)
(爲火神也)其令曰爵有德賞有功惠賢良救饑渴
舉力農賑貧窮惠孤寡憂罷疾出大禄行大
賞起毁宗立無後封建侯立賢輔應陽施也
中央之極自崑崙東絶兩桓山(自從也絶猶過也桓山常)
(也言兩未聞也)日月之所道江漢之所出(日月照其所經過之)

(道江出岷山漢出番冢山)衆民之野五穀之所宜龍門河
濟相貫以息壤堙洪水之州東至於碣石黄
帝后土之所司者萬二千里(黄帝少典之子以土德正天下)
(號爲軒轅氏死爲中央土德之帝后土者勾龍氏之子名曰后土能平九士死祀爲土神)
(也)其令曰平而不阿明而不苛包裹覆露(露潤)
無不囊懷溥汜無私正靜以和行稃鬻養老
衰弔死問疾以送萬物之歸(土四方之主也故曰萬物之所)
(歸也)
西方之極自崑崙絶流沙沈羽西至三危之
國(流沙蓋在崑崙之西南耳)石城金室飲氣之民不死之

野少皡蓐收之所司者萬二千里(少皡黄帝之子青陽)
(也名摯以金德王天下號爲金天氏死爲西方金德之帝也蓐收金天氏之裔子曰修禮)
(死爲金神也)其令曰審用法誅必辜備盜賊禁姦
邪飾群牧謹著聚修城郭補决竇塞蹊徑遏
溝瀆止流水雝谿谷守門閭陳兵甲選百官
誅不法(應金斷也)
北方之極自九澤窮夏晦之極北至令正之
谷(九澤北方之澤夏大也晦暝也)有凍寒積氷雪雹霜霰漂
潤群水之野顓頊玄㝠之所司者萬二千里
(顓頊黄帝之孫也以水德王天下號高陽氏死爲北方水德之帝也其神玄㝠者金天氏)

(有適子曰昧爲玄瞑師死而祀爲主水之神也)其令曰申群禁固閉
藏脩障塞繕關梁禁外徙斷罰刑殺當罪閉
關閭大搜客止交游禁夜樂蚤閉晏開以塞
姦人己德執之必固天節已幾刑殺無赦雖
有盛尊之親斷以法度毋行水毋發藏毋釋
罪(應隂殺也)六合
孟春與孟秋爲合仲春與仲秋爲合季春與
季秋爲合孟夏與孟冬爲合仲夏與仲冬爲
合季夏與季冬爲合孟春始贏孟秋始縮(贏長)
(也縮短也)仲春始出仲秋始内(出二月播種内八月收歛)季春

大出季秋大内孟夏始緩孟冬始急(緩四月陽安急)
(十月寒肅)仲夏至脩仲冬至短(夏至北極冬至南極短脩皆在至前)
(也)季夏德畢季冬刑畢(德畢陽施結刑畢刑獄盡)故正月
失政七月凉風不至二月失政八月雷不藏
三月失政九月不下霜四月失政十月不凍
五月失政十一月蟄蟲冬出其鄉六月失政
十二月草木不脫(不脫葉槁著樹不零落也)七月失政正
月大寒不解(東風不解凍也)八月失政二月雷不發
(不發聲也)九月失政三月春風不濟(濟止)十月失政
四月草木不實(實長)十一月失政五月下雹霜

十二月失政六月五穀疾狂(疾狂不華而實也)春行
夏令泄(象盛陽發泄也)行秋令水(水生於中申故水也)行冬令
肅(象氣肅急)夏行春令風(象春木氣多也)行秋令蕪(象秋氣蕪)
(穢生)行冬令格(格歧也象冬斷刑恩澤致格不流下)秋行夏令華
(象夏氣樹華茂)行春令榮(象春氣生榮華)行冬令耗(耗零落也)冬
行春令泄(象春氣布散發泄也)行夏令旱(旱象陽炎)行秋令
霧(秋氣隂故亂霧)
製度
隂陽大制有六度天爲繩地爲準春爲規夏
爲衡秋爲矩冬爲權繩者所以繩萬物也(繩正)

準者所以準萬物也規者所以貟萬物也衡
者所以平萬物也矩者所以方萬物也權者
所以權萬物也繩之爲度也直而不爭修而
不窮久而不弊遠而不忘與天合德與神合
明所欲則得所惡則亡自古及今不可移匡
厥德孔密廣大以容衆是故上帝以爲物宗
(宗本)準之爲度也平而不險均而不阿廣大以
容寬裕以和柔而不剛銳而不挫(銳利也挫折也)流
而不滯(流行也滯止也)易而不穢發通而有紀(紀道)周
密而不泄準平而不失萬物皆平民無險謀

怨惡不生是故上帝以爲物平(平正讀評議之平也)規
之爲度也轉而不復貟而不垸(復遏也垸轉也)優而
不縱廣大以寬感動有理發通有紀優優簡
簡百怨不起(優簡寬舒之貌)規度不失生氣乃理(氣類)
(理達)衡之爲度也緩而不後平而不怨施而不
德弔而不責常平民禄以繼不足勃勃陽陽
唯德是行養長化育萬物蕃昌以成五穀以
實封疆其政不失天地乃明(明理)矩之爲度也
肅而不悖剛而不憒取而無怨内而無害威
厲而不懾令行而不廢殺伐既得仇敵乃克

矩正不失百誅乃服權之爲度也急而不贏
殺而不割充滿以實周密而不泄敗物而弗
取罪殺而不赦誠信以必堅慤以固冀除苛
慝不可以曲故冬正將行必弱以强必柔以
剛權正而不失萬物乃藏明堂之制靜而法
準動而法繩春治以規秋治以矩冬治以權
夏治以衡是故燥溼寒暑以節至甘雨膏露
以時降


淮南鴻烈解卷之十
