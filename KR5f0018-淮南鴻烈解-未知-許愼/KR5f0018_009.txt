










淮南鴻烈解卷之九動七
太尉祭酒臣許愼記上
時則訓上(則法也四時寒暑十二月之常法故曰時則因以題)
(篇也)
孟春之月招摇指寅(招摇斗建)昏參中旦尾中(參西)
(方白虎之宿是也月昏時中於南方尾東方蒼龍之宿是也月將旦時中於南方)其
位東方其日甲乙盛德在木(太皡之神治東方也甲乙木日)
(也盛德在木木王東方也)其蟲鱗其音角(東方少陽物去大隂甲散散爲)
(鱗鱗蟲龍爲之長角木也位在東方也)律中太蔟其數八(律管音也)
(隂衰陽發萬物太蔟地而生故曰太蔟其數八五行數五木第三故曰八也)其味

酸其臭羶(木味酸酸之言鑽也萬物鑽地而生羶木香羶)其祀户祭
先脾(蟄伏之類始動生出由户故曰祀户也脾屬土陳設俎豆脾在前也春木勝土)
(言常食所勝也一曰脾屬木自用其藏也)東風解凍蟄蟲始振穌
(東方木火母也氣温故東風解冰凍也振動穌生也)魚上負冰獺祭魚
(是月之時鯉魚應陽而動上負冰也獺獱也是月之時獺祭鯉魚於水邊四面陳之謂之)
(祭魚也)候鴈北(是月時候之應鴈從彭蠡來北過周雒至漢中孕卵鷇也)天
子衣青衣乘蒼龍(周禮馬七尺已上曰龍也)服蒼玉建青
旗(服佩也熊虎也旗也)食麥與羊(麥金穀也羊土畜也是月金土以老食所)
(勝先食麥以麥爲王也)服八風水爨萁燧火(取銅槃中露水服之)
(八方風所吹也取萁木燧之火炊之萁讀該備之該也)東宫御女青色

衣青采鼓琴瑟(春王東方故處東宫也琴瑟木也春木王故鼓之也)其
兵矛(矛有鋒銳似萬物鑽地生)其畜羊(羊土木之母故畜之也)朝于
青陽左个以出春令(是月之朔天子朝日于青陽左个東向堂故曰)
(青陽北頭室故曰左个个猶隔也春令寬和之令也)布德施惠行慶賞
省傜賦(布陽德施柔惠也慶善賞賜予也省減徭役之勞輕其賦歛也)立春
之日天子親率三公九卿大夫以迎歲于東
郊(率使也迎歲春也東郊郭外八里之郊也)修除祠位幣禱鬼神
犠牲用牡(祠位壇場屏攝之位也幣圭壁也禱鬼神求福祥也人神曰鬼天神)
(曰神犠性用牡尚蠲潔也)禁伐木(春木王當長養故禁之也)毋覆巢殺
胎夭毋麛毋卵(胎獸胎懷姙未育者也麋子曰夭鹿子曰麛卵未鷇者皆)

(禁民不得取蕃庶物也)毋聚衆置城郭掩骼薶骴(毋聚合大)
(衆建置城郭以妨害農功也骼骨有肉掩覆薶藏之愼生氣也)孟春行夏令
則風雨不時草木早落國乃有恐(孟春木德用事法當)
(寬仁而用火氣動於上故草木早落國惶恐也)行秋令則其民大疫
飄風暴雨緫至黎莠蓬蒿並興(孟春温仁而秋正金鈇之)
(令氣不和故民疫疾風雨隈至故黎莠蓬蒿疏穢之草並興盛也)行冬令則
水潦爲敗雨霜大雹首稼不入(冬隂也水泉湧起而春行)
(之故爲敗氣不和故雨霜大雹植稼不熟也)正月官司空其樹楊
(司空主土春土受嘉穡故官司空也爾雅曰楊蒲柳也楊木春光故其樹楊也)仲春
之月招摇指卯昏弧中旦建星中(弧星在輿鬼南是月)

(昏時中於南方建星在斗上是月平旦時中於南方也)其位東方其日
甲乙其蟲鱗其音角律中夾鍾(是月萬物去隂夾陽聚地)
(而生故曰夾鍾也)其數八其味酸其臭擅其祀户祭
先脾始雨水桃李始華(自冬氷雪至此春分穀雨故曰始雨水桃)
(李於是皆秀華也)蒼庚鳴鷹化爲鳩(蒼庚爾雅曰商庚黎黄楚雀也)
(齊人謂之搏黍秦人謂之黄流離幽冀謂之黄鳥一說斲木也至此月而鳴鷹化爲鳩喙)
(正直不鷙搏也鳩謂布穀也)天子衣青衣乘蒼龍服蒼玉
建青旗食麥與羊服八風水爨萁燧火東宫
御女青色衣青采鼓琴瑟其兵矛其畜羊朝
于青陽太廟(太廟東向堂中央室)命有司省囹圄去桎

梏毋笞掠止獄訟(囹圄法室也省之赦輕微也在足曰桎在手曰梏毋)
(笞掠言不用也止猶禁也)養幼小存孤獨以通句萌(順春陽長)
(養幼小使繁茂也無父曰孤無子曰獨皆存之所以愼陽氣也故草木不句萌者以通達)
(也)擇元日令民社(元者善之長也日從甲至癸也社所以爲民祈也嫌)
(日不吉故言擇元也)是月也日夜分雷始發聲蟄蟲咸
動穌(分等也冬隂閉固雷伏不發是月陽升雷始發聲也咸皆動穌生也)先雷
三日振鐸以令於兆民曰雷且發聲(鐸木鈴也金口)
(木舌爲鐸所以振告萬民也兆大數且猶將也)有不戒其容止者生
子不備必有凶災(以雷電合房室者生子必有瘖聾通精癡狂之疾故)
(曰不備必有凶災也)令官市同度量鈞衡石角斗稱(度文)

(尺也量釜鍾也鈞等也衡石稱也百二十斤爲石角平也斗稱量器也)端權槩
(端正也槩平也)毋竭川澤毋漉陂池毋焚山林(皆爲夭物)
(盡類)毋作大事以妨農功(大事戎旅征伐之事故害農民之功也)
祭不用犠牲用圭璧更皮幣(是月尚生育故不用犧性也更)
(代也以圭璧皮幣代犧性也皮謂鹿皮也幣謂玄纁束帛也禮記曰幣帛圭皮告於祖禰)
(者也)仲春行秋令則其國大水寒氣緫至寇戎
來征(仲春陽中也陽氣長養而行秋節殺戮之令故寒氣猥至寇兵來征伐其國也)
行冬令則陽氣不勝麥乃不熟民多相殘(仲春)
(行冬隂之令隂氣勝陽故陽不勝則麥不升熟民相殘賊也)行夏令則其
國大旱煗氣早來蟲螟爲害(仲春行夏太陽之令故大旱陽)

(氣熱故煗極陽生隂故蟲螟作害也食心曰螟)二月官倉其樹杏(二月)
(興農播穀故官倉也杏有竅在中竅在中像隂布散在上故其樹杏)季春之月
招摇指辰昏七星中旦牽牛中(七星南方朱鳥之宿是月)
(昏時中於南方牽牛北方玄武之宿是月平旦時中於南方也)其位東方其
日甲乙其蟲鱗其音角律中姑洗(姑故也洗新也是月)
(陽養生去故就新故曰姑洗)其數八其味酸其臭羶其祀
户祭先脾桐始華田䑕化爲鴽(桐梧桐也是月生華田鼠)
(鼢𪕧鼠也駕鶉也青徐謂之鴾幽冀謂之鶉)虹始見萍始生(虹螮蝀也)
(詩云螮蝀在東莫之敢指萍水藻也是月始生也)天子衣青衣乘蒼
龍服蒼玉建青旗食麥與羊服八風水爨萁

燧火東宫御女青色衣青采鼓琴瑟其兵矛
其畜羊朝于青陽右个(東向堂南頭室故曰右个)舟牧覆
舟五覆五反乃言具于天子(舟牧主舟之官也是月天子將)
(乘舟而漁故反覆而視之恐有穿漏也五覆五反愼之至也)天子烏始采
舟薦鮪於寢廟乃爲麥祈實(烏猶安也自冬至此而安乘舟)
(故曰始乘也薦進也鮪魚似鯉而大進此魚於寢廟祈於宗祖求麥實前曰廟後曰寢詩)
(云寢廟奕奕言相連)是月也生氣方盛陽氣發泄(發泄猶布)
(散也)句者畢岀萌者盡達不可以内天子命有
司發囷倉助貧窮振乏絶(無財曰貧鰥寡孤獨曰窮也振救也)
開府庫出幣帛使諸侯(府庫幣帛之藏也使人之聘問諸侯)聘

名士禮賢者(有名德之士大賢之人聘問禮之將與爲治也)命司空
時雨將降下水上騰循行國邑周視原野(司空)
(主水土之官也是月下水上騰恐有浸清傷害五穀故循行徧視之也廣平曰原郊外曰)
(野也)修利隄防導通溝瀆達路除道從國始至
境止田獵畢弋罝罘羅𦉾餒毒之藥毋出九
門(畢掩網也弋繳射詩曰弋鳧與鴈罝兔罟也詩曰肅肅兔罝畢羅鳥罟也詩云鴛鴦)
(在罘畢之羅之罘麋度罟網其緫名也天子城門十二東方三門王氣所在門餒獸之毒)
(藥所不得出尚生育也兼餘九門得出故特戒之如其毋出)乃禁野虞毋
伐桑拓(桑拓皆可養蠶文禁民伐之也)鳴鳩奮其羽載鵀降
于桑(鳴鳩奮迅其羽直刺上飛入雲中者是也載鵀載勝鳥也詩曰尸鳩在桑其子)

(在梅是也)具撲曲筥筐(樸持也三轉謂之樸撲讀南陽人言山陵同曲薄也)
(青徐謂之曲貟底曰筥方底曰筐皆受桑器也)后妃齋戒東鄉親桑
省婦使勸蠶事命五庫令百工審金鐵皮革
筋角箭榦脂膠丹漆無有不良擇下旬吉日
大合樂致歡欣(樂所以移風易俗也故擇吉日大合之以致歡和也)乃
合㹎牛騰馬游牝于牧(㹎牛特牛也騰馬騰駒跐蹏善將群者也)
(游從牝於所牧之地風合之㹎讀葛藟之藟也)令國儺九門磔攘以
畢春氣(儺散宫室中區隅幽闇之處擊鼓大呼以逐不祥之氣如今驅疫逐除是)
(也九門三方九門也磔犬陽氣盡之故曰畢春之氣也)行是月令甘雨
至三旬季春行冬令則寒氣時發草木皆肅

國有大恐(季春行冬寒殺之氣也故寒氣時起草木上疏曰肅也)行夏
令則民多疾疫時雨不降山陵不登(季春行夏元陽)
(之令氣不和故民疾疫雨澤不降故草木不登成也)行秋令則天多沈
隂淫雨早降兵革並起(秋金氣用事水之母也季春行之故多隂)
(沈爲雨也金爲兵革故並起也)三月官鄉其樹李(三月科民户口故官)
(鄉也李亦有核說與杏同李後杏熟故三月李也)孟夏之月招摇指
巳昏翼中旦婺女中(翼南方朱鳥之宿是月昏時中於南方婺女一)
(曰須女北方玄武之宿是月平旦中於南方也)其位南方其日丙丁
盛德在火(炎帝之神治南方也丙丁火日也盛德在火火王南方也)其蟲
羽其音徵(盛陽用事鱗散羽羽蟲鳳之長徵音火也)律中仲吕其

數七(是月陽散在外隂實在中所以旅陽成功故曰仲吕其數七生數五火第二故)
(曰七也)其味苦其臭焦(火味苦也焦火香焦)其祀竈祭先
胏(祝融吴回爲高辛氏火正死爲火神託祀於竈是月火王故祀竈胏胏金也祭祀之)
(肉先用所勝也一曰胏火自用其藏也)螻蟈鳴丘螾出(螻螻蛄也蟈蝦)
(蟇也四月隂氣始動於下故類應鳴也丘螾蠢蝡也)王瓜生苦菜秀(王瓜)
(栝樓也爾雅曰不榮而實曰秀苦菜宜言榮也)天子衣赤衣乘赤騮
服赤玉建赤旗(煩火德也)食菽與鷄(菽豆連皮也鷄豆皆屬火)
(之所養也)服八風水爨柘燧火南宫御女赤色衣
赤采吹竿笙(火王南方故處南宫也竿笙空中像陽故吹之)其兵戟
(戟有枝榦象陽布散也戟或作弩也)其畜雞朝于明堂左个以

出夏令(南向堂當盛陽故曰明堂也東頭室故曰左个居是室行是月之令也雞)
(羽蟲陽也故畜之)立夏之日天子親率三公九卿大
夫以迎歲於南郊(迎歲迎夏也南郊七里之郊也)還乃賞賜
封諸侯脩禮樂饗左右(還從南郊還也賞賜有功割土封爵傳曰)
(賞以春夏刑以秋冬也修治禮樂所以安上治民移風易俗左右近臣也)命太尉
贊傑俊選賢良舉孝悌(太尉卿官也命使也贊白也才過千人爲)
(傑選擇賢良孝悌舉而用之蓋非太尉之職故特命之也)行爵出禄佐天
長養繼修增高無有隳壞毋興土功毋伐大
樹令野虞行田原勸農事驅獸畜勿令害穀
天子以彘嘗麥先薦寢廟(是月麥始升故以豕嘗麥豕水畜宜)

(先薦寢廟孝之至也)聚畜百藥靡草死(是月陽氣極藥草成故聚積之)
(也靡草則亭歷之屬)麥秋至决小罪斷薄刑(四月陽氣盛於上及)
(五月隂氣作於下故曰麥秋至决小罪斷薄刑順殺氣也)孟夏行秋令則
苦雨數來五穀不滋四鄰入保(孟夏盛陽當助長養而行)
(金氣殺戮之令故苦雨殺穀不得滋長也四方之民來入城郭自保守也)行冬令
則草木早枯後乃大水敗壞城郭(行冬寒閉固之令故)
(草木早枯大水敗壞其城郭奸時違行之應也)行春令則螽蝗爲敗
暴風來格秀草不實(孟夏當繼修增高助陽長養而行春時啓蟄之)
(令故致螽蝗之敗春木氣多風故言暴風來至使當秀之草不長茂也)四月官
田其樹桃(四月勉農事故官田也桃說與杏同後李熟故曰四月桃也)仲

夏之月招摇指午昏亢中旦危中(亢東方蒼龍之宿是)
(月昏時中於南方危北方玄武之宿是月平日時中於南方也)其位南方其
日丙丁其蟲羽其音徵律中蕤賔其數七(是月)
(隂氣萎蕤在下像主人也陽氣在上像賔客也故曰蕤賔)其味苦其臭焦
其祀竈祭先肺小暑至螳蜋生(螳蜋世謂之天馬一名齒)
(肬兖豫謂之巨斧也)鵙始鳴反舌無聲(鵙百勞鳥也五月隂氣於下伯)
(勞夏至應隂而鳴殺蛇於木傳曰伯趙氏司至者反舌百舌鳥也能辯變其舌反易其聲)
(以效百鳥之鳴故謂百舌無聲者五月陽氣極於上微隂起於下百舌無隂故無聲也)
天子衣赤衣乘赤騮服赤玉載赤旗食菽與
雞服八風水爨柘燧火南宫御女赤色衣赤

采吹竽笙其兵戟其畜雞朝于明堂太廟(廟南)
(向堂中央室也)命樂師修鞀鼙琴瑟管簫調竿箎飾
鍾磬(管一孔似笛簫今之歌簫是也箎讀如池澤之池也)執干戚戈羽
(干盾也戈斧也戟屬也羽武也所持翿也)命有司爲民祈祀山川
百原大雩帝用盛樂(國之山川百原能興雲雨者皆祈祀之也雩旱)
(也祭上帝也爲民祈雨故用盛樂盛樂六代之樂也)天子以雉嘗黍(雉雜)
(雞也不言嘗雞而言嘗黍者以穀爲主也)羞以含桃先薦廟(羞進也含)
(桃鶯所含食故言含桃是月而熟故進之)禁民無刈藍以染(爲藍青未)
(成故)毋燒灰(是月草木未成不夭物也)毋暴布(火盛曰猛暴布則脆傷也)
門閭無閉關市無索(門城門也閭里門也民順陽氣散布在外當出)

(入故不閉也門要塞也市人聚也無索不征稅也)挺重囚益其食(挺緩)
存鰥寡振死事(老無妻曰鰥老無夫曰寡也皆存之有先人爲死難振起)
(其子孫也)游牝别其群執騰駒班馬政(是月牝馬懷胎已定)
(故别其群不欲騰駒蹏傷其胎育故執也班告也馬政掌馬官也騰駒騰馬也周禮馬五)
(尺以下曰駒也)日短至隂陽爭死生分君子齋戒愼
身無躁節聲色薄滋味百官靜事無徑以定
晏隂之所成(事無徑詳後行當先請也晏隂微隂也)鹿角解蟬
始鳴(夏至鹿角解墮也蟬鼓翼始鳴也)半夏生木堇榮(半夏草藥)
(也木堇朝榮暮落樹高五六尺其葉與安石榴相似也是月生榮華可用作丞也雒家謂)
(朝生詩云顔如蕣華也)禁民無發火(役起)可以居高明遠

眺望登丘陵處臺榭(積土四方而高曰臺也臺有室曰榭也順陽宜)
(明也一曰望雲物占氣祥也)仲夏行冬令則雹霰傷穀道
路不通暴兵來至(冬水凍故雹霰傷害五穀也冬氣閉藏又多水雨故)
(道陷壞不通利暴害之兵横來至也)行春令則五穀不熟百螣
時起其國乃饑(行春木王好生育之令故五穀晩熟百螣動股蝗屬也時)
(起害穀故國飢也)行秋令則草木零落果實蚤成民
殃於疫(有覈曰果無覈曰蓏仲夏行秋成熟之令故草木零落果實早成非其時)
(氣故民有疾疫也)五月官相樹榆(是月陽氣長養故官相相佐也榆說)
(未聞也)季夏之月招摇指未昏心中旦奎中(心東)
(方蒼龍之宿也是月昏時中於南方奎西方白虎之宿也是月中旦時中於南方也)其

位中央其日戊己盛德在土(黄帝之神治中央也戊己土日)
(也盛德在土土正中央也)其蟲蠃其音宫(羽落而蠃蟲鱗爲之長宫土也)
(位中央五音之主也)律中百鍾其數五(百鍾林鍾也是月陽盛隂起生)
(養萬物故曰百鍾其數五五行數土第五也)其味甘其臭香(土味甘也)
(土臭香也)其祀中霤祭先心(土用事故祀中霤中霤室中之祭祀后土)
(也心火也用所勝也一曰心土也自用其藏也)凉風始至蟋蟀居奥
(蟋蟀蜻烈趣織也詩云七月在野此日居奥不與經合奥或作壁也)鷹乃學習
腐草化爲蚈(秋節將至鷹自習擊也蚈馬炫也幽冀謂之秦渠蚈讀奚徑之)
(徑也)天子衣苑黄乘黄騮服黄玉建黄旗(黄順土色)
(也黄謂登飴之登也)食稷與牛(稷牛皆屬土也)服八風水爨柘

燧火中宫御女黄色衣黄采其兵劍(季夏中央也劍)
(有兩刃諭無所生也一曰諭無所主皆主之也)其畜牛朝于中宫(是月)
(天子朝於中宫中宫大室)乃命漁人伐蛟取鼉登龜取黿
(漁人掌漁官也漁讀相語之語也蛟鼉黿皆魚屬也鼉可以作鼓詩曰鼉鼓洋洋黿可以)
(作羹也傳曰楚人獻黿於鄭靈公靈公不與公子宋黿羹公子怒染指於鼎嘗之而出是)
(也皆不害人易得故言取蛟有鱗甲能害人難得言伐龜神可决吉凶入宗廟尊之故言)
(登也)令滂人入材葦(滂人掌池澤官也入材葦供國用也)命四監
大夫令百縣之秩芻以養犧牲(周制天子地方千里分爲)
(百縣縣有四郡郡有四鄙故春秋傳言下大夫受縣上大夫受郡秦初置三十六郡以監)
(縣耳此云百縣者謂周制畿内之縣也四監監四郡大夫也秩常所當出故聚之用養犧)

(性也)以共皇天上帝名山大川四方之神宗廟
社稷爲民祈福行惠令弔死問疾存視長老
行稃鬻厚席蓐以送萬物歸也命婦官染采
黼黻文章青黄白黑莫不質良(婦人能别五色故染采白)
(與黑爲黼青與赤爲黻黑與赤爲文赤與白爲章質美也良善也)以給宗廟
之服必宣以明(宣徧也眀鮮明也)是月也樹木方盛
勿敢斬伐不可以合諸侯起土功動衆興兵
必有天殃(殃罰)土潤溽暑大雨時行利以殺草
糞田疇以肥土壃(是月大暑土潤溽暑濕重也又有時可以殺草爲糞)
(美土疆土分畔者也)季夏行春令則穀實解落多風欬

民乃遷徙(春木王木性墮落陽發多風而行其令故穀實解落民疾病風欬嗽)
(上氣像春陽布散民遷徙者也)行秋令則丘隰水潦稼穡不
熟乃多女災(丘高也隰卑也言高下皆有水潦故殺稼令不熟也隂氣遇差)
(故多女災女災生子不育也)行冬令則風寒不時鷹隼蚤
摯四鄙入保(冬隂蕭殺而行其令故寒風不節鷹隼蚤摯擊四界之民皆入)
(城郭自保守也)六月官少内其樹梓(六月植稼成熟故官少内也梓)
(說未聞也)




淮南鴻烈解卷之九
