








淮南鴻烈解叙動一
淮南王名安厲王長子也長高皇帝之子也
其母趙氏女爲趙王張敖美人高皇帝七年
討韓信於銅鞮信亡走匈奴上遂北至樓煩
還過趙不禮趙王趙王獻美女趙氏女得幸
有身趙王不敢内之於宫爲築舍于外及貫
高等謀反發覺并逮治王盡收王家及美人
趙氏女亦與焉吏以得幸有身聞上上方怒
趙王未理也趙美人弟兼因辟陽侯審食其
言之吕后吕后不肯白辟陽侯亦不强爭及

趙美人生男恚而自殺吏奉男詣上上命吕
后母之封爲淮南王暨孝文皇帝即位長弟
上書願相見詔至長安日從游宴驕蹇如家
人兄弟怨辟陽侯不爭其母於吕后因椎殺
之上非之肉袒北闕謝罪奪四縣還歸國爲
黄屋左纛稱東帝坐徙蜀嚴道死於雍上閔
之封其四子爲列侯時民歌之曰一尺繒好
童童一升粟飽蓬蓬兄弟二人不能相容上
聞之曰以我貪其地邪乃召四侯而封之其
一人病薨長子安襲封淮南王次爲衡山王

次爲廬江王太傅賈誼諫曰怨讎之人不可
貴也後淮南衡山卒反如賈誼言初安爲辯
達善屬文皇帝爲從父數上書召見孝文皇
帝甚重之詔使爲離騷賦自旦受詔日早食
已上愛而祕之天下方術之士多往歸焉於
是遂與蘇飛李尚左吴田由雷被毛被伍被
𣈆昌等八人及諸儒大山小山之徒共講論
道德總統仁義而著此書其㫖近老子淡泊
無爲蹈虛守靜出入經道言其大也則燾天
載地說其細也則淪於無垠及古今治亂存

亡禍福世間詭異瓌竒之事其義也著其文
也富物事其類無所不載然其大較歸之於
道號曰鴻烈鴻大也烈明也以爲大明道之
言也故夫學者不論淮南則不知大道之深
也是以先賢通儒述作之士莫不援采以驗
經傳以父諱長故其所著諸長字皆曰脩光
禄大夫劉向校定撰具名之淮南又有十九
篇者謂之淮南外篇自誘之少從故侍中同
縣盧君受其句讀誦舉大義會遭兵災天下
棊峙亡失書傳廢不尋脩二十餘載建安十

年辟司空掾除東郡濮陽令覩時人少爲淮
南者懼遂陵遲於是以朝餔事畢之間乃深
思先師之訓參以經傳道家之言比方其事
爲之注解悉載本文并舉音讀典農中郎將
弁揖借八卷刺之會揖身䘮遂亡不得至十
七年遷監河東復更補足淺學寡見未能備
悉其所不達注以未聞唯博物君子覽而詳
之以勸後學者云爾


