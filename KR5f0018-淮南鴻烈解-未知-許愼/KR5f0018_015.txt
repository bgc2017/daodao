










淮南鴻烈解卷之十五神一
太尉祭酒臣許愼記上
主術訓下
君人之道處靜以修身儉約以率下靜則下
不擾矣儉則民不怨矣下擾則政亂民怨則
德薄政亂則賢者不爲謀德薄則勇者不爲
死是故人主好鵞鳥猛獸珍怪竒物(金玉爲珍詭異)
(爲怪非常爲竒)狡躁康荒(康安荒亂)不愛民力馳騁田獵
出入不時如此則百官務亂事勤財匱(勤勞匱乏)
萬民愁苦生業不修矣人主好高臺深池雕

琢刻鏤黼黻文章絺綌綺繡寳玩珠玉(白與黑爲)
(黼青與赤爲黻絺綌葛也精曰絺麄曰綌五彩具曰繡也)則賦歛無度而
萬民力竭矣堯之有天下也非貪萬民之富
而安人主之位也以爲百姓力征强凌弱衆
暴寡於是堯乃身服節儉之行而明相愛之
仁以和輯之是故茅茨不剪采椽不斷大路
不畫(大路上路四馬車也天子駕六馬不畫不文飾也)越席不縁(越結)
(蒲爲席也)大羹不和(不致五味)粢食不毇(毇細)巡狩行教
勤勞天下周流五嶽豈其奉養不足樂哉舉
天下而以爲社稷非有利焉年衰志憫(衰老也憫)

(憂也)舉天下而傳之舜猶却行而脫蹤也(言甚易也)
衰世則不然一日而有天下之當處人主之
勢則竭百姓之力以奉耳目之欲志專在于
宫室臺榭陂池苑囿猛獸熊羆玩好珍怪是
故貧民糟糠不接於口而虎狼熊羆猒芻豢
百姓短褐不完而宫室衣錦繡人主急兹無
用之功百姓黎民顦顇於天下(黎齊)是故使天
下不安其性(不得安其正性爲詐生也)
人主之居也如日月之明也天下之所同側
目而視側耳而聽延頸舉踵而望也是故非

澹漠無以明德非寧靜無以致遠非寬大無
以兼覆非慈厚無以懷衆非平正無以制斷
是故賢主之用人也猶巧工之制木也(制裁)大
者以爲舟航柱樑(舟船也方兩小船並與共濟爲航也)小者以
爲楫禊修者以爲櫚榱(櫚屋垂榱憩也)短者以爲朱
儒枅櫨(朱儒梁上戴蹲跪人也枅讀如鷄也)無大小脩短各得
其所宜規矩方圓各有所施天下之物莫凶
於鷄毒(鷄毒鳥頭)然而良醫橐而藏之有所用也
是故林莽之材猶無可棄者而況人乎今夫
朝廷之所不舉鄉曲之所不譽非其人不肖

也其所以官之者非其職也鹿之上山獐不
能跂也及其下牧堅能追之才有所脩短也
是故有大略者不可責以捷巧(略行道也)有小智
者不可任以大功人有其才物有其形有任
一而太重或任百而尚輕是故審毫釐之計
者必遺天下之大數(遺失)不失小物之選者或
於大事之舉譬猶狸之不可使搏牛虎之不
可使搏鼠也今人之才或欲平九州并方外
存危國繼絶世志在直道正邪决煩理挐而
乃責之以閨閤之禮隩𥥛之間或佞巧小具

謟進愉說隨鄉曲之俗卑下衆人之耳目而
乃任之以天下之權治亂之機(機理)是猶以斧
劗毛以刀抵木也(劗剪也劗讀驚攢之攢也)皆失其宜矣
(宜適)人主者以天下之目視以天下之耳聽以
天下之智慮以天下之力爭是故號令能下
究而臣情得上聞(聞猶達也)百官修通群臣輻凑
(也歸君若輻之凑轂故曰輻凑)喜不以賞賜怒不以罪誅(懼失)
(當也)是故威立而不廢聦明先而不弊(弊闇)法令
察而不苛(察明也苛煩也)耳目達而不闇善否之情
日陳於前而無所逆是故賢者盡其智而不

肖者竭其力德澤兼覆而不偏群臣勸務而
不怠(怠懈)近者安其性遠者懷其德(性生也懷歸也)所
以然者何也得用人之道而不任己之才者
也故假輿馬者足不勞而致千里(假或作駕)乘舟
檝不能游而絶江海(絶猶過也)夫人主之情莫不
欲緫海内之智盡衆人之力然而群臣志達
效忠者希不困其身(困猶危也)使言之而是雖在
褐夫芻蕘猶不可棄也(言雖賤當也故曰不可棄也)使言
之而非也雖在卿相人君揄策于廟堂之上
未必可用(人君謂國君也揄出策謀也言之而非雖責貴罰也)是非之

所在不可以貴賤尊卑論也是明主之聽於
群臣其計乃可用不羞其位(不羞其位卑而不用)其主
言可行不責其辯(不責其辯口美辭也)闇主則不然所
愛習親近者雖邪枉不正不能見也䟽遠則
卑賤者竭力盡忠不能知也有言者窮之以
辭有諫者誅之以罪如此而欲照海内存萬
方是猶塞耳而聽清濁(商音宫音濁)掩目而視青
黄也其離聦明則亦遠矣(離去)法者天下之度
量而人主之準繩也縣法者法不法也設賞
者賞當賞也法定之後中程者賞缺繩者誅

尊貴者不輕其罰而卑賤者不重其刑(言平)犯
法者雖賢必誅中度者雖不肖必無罪是故
公道通而私道塞矣(公正也私邪也塞閉也)古之置有
司也(有司蓋有理官士也)所以禁民使不得自恣也(恣放)
(恣也)其立君也所以剬有司使無專行(專擅)法籍
禮義者所以禁君使無擅斷也人莫得自恣
則道勝道勝而理達矣故反於無爲無爲者
非謂其凝滯而不動也以其言莫從己出也
夫寸生於𥢕𥢕生於日日生於形形生於景
此度之本也(𥢕禾穗𥢕孚榆頭芒也十𥢕爲一分十分爲一寸十寸爲一尺)

(十尺爲一丈政謂之本也)樂生於音音生於律律生於風
此聲之宗也(宗亦本也)法生於義義生於衆適衆
適合於人心此治之要也(要約衆也)故通於本者
不亂於末覩於要者不惑於詳(惑眩)法者非天
墮非地生發於人間而反以自正(反還)是故有
諸己不非諸人(有諸己己有聦明也不非諸人恕人行也)無諸己
不求諸人(言己雖無獨見之明不求加罪於人也)所立於下者
不廢於上(人主所立法禁於民亦自脩之不廢於上言以法也)所禁於
民者不行於身(不正之事不獨行之於身言其正己以正人也)所謂
亡國非無君也無法也變法者非無法也有

法者而不與用無法等(等同)是故人主之立法
先自爲檢式儀表(表正)故令行於天下孔子曰
其身正不令而行其身不正雖令不從故禁
勝於身則令行於民矣(禁勝於身不敢自犯禁也故能令行於民)
也聖主之治也其猶造父之御齊輯之于轡
御之際而急緩之于脣吻之和正度于胷臆
之中而執節于掌握之間(節策)内得於心中外
合於馬志是故能進退履繩(繩直正也)而旋曲中
規(曲屈規員)取道致遠而氣力有餘誠得其術也
是故權勢者人主之車輿也大臣者人主之

駟馬也體離車輿之安而手失駟馬之心而
能不危者古今未有也是故輿馬不調王良
不足以取道君臣不和唐虞不能以爲治執
術而御之則管晏之智盡矣明分以示之則
蹠蕎之姦止矣(盜蹠孔子時人蕎莊蕎楚威王之將軍能大爲盜也)夫
據除而窺井底雖達視猶不能見其睛(睛目童子)
(也)借明於鑑以照之則寸之分可得而察也
(鑑鏡也分毛也一曰疵)是故明主之耳目不勞精神不
竭物至而觀其象事來而應其化近者不亂
遠者治也是故不用適然之數而行必然之

道故萬舉而無遺策矣今夫御者馬體調于
車御心和于馬則歷險致遠進退周游莫不
如志雖有騏驥騄駬之良臧獲御之則馬反
自恣而人弗能制矣(臧獲古之不能御者魯人也)故治者
不貴其自是而貴其不得爲非也故曰勿使
可欲毋曰弗求勿使可奪毋曰不爭如此則
人材釋而公道行矣美者正於度而不足者
建於用故海内可一也夫釋職事而聽非譽
棄公勞而用朋黨(公正)則竒材佻長而干次(竒材)
(非常之材佻長卒非純賢也故曰干次也)守官者雍遏而不進如

此則民俗亂於國而功臣爭於朝(竒材佻長之人干超)
(其次功勞之臣反不顯烈故爭於朝也)故法律度量者人主之
所以執下(執制)釋之而不用(不用法律度量也)是猶無
轡御而馳也群臣百姓反弄其上是故有術
則制人無術則制於人(爲人所擒制也)吞舟之魚蕩
而失水則制於螻蟻離其居也(魚能吞舟言其大也其居)
(水也)猨貁失木而擒於狐狸非其處也(其處茂木)君
人者釋所守而與臣下爭則有司以無爲持
位(無所爲以持其位也)守職者以從君取容(隨君之欲以取容媚)
是以人臣藏智而弗用(不用智謀贊佐其上也)反以事

轉任其上矣(賢臣見其不肯爲謀故轉任其上令自制之詩云仲山甫既明)
(且哲以保其身)夫貴富者之於勞也達事者之於察
也驕恣者之於恭也勢不及君君人者不任
能(不任用臣智能也)而好自爲之則智日困而自負
其責也數窮於下則不能伸理行墮於國則
不能專制智不足以爲治威不足以行誅則
無以與天下交也喜怒形於心者欲見於外
則守職者離正而阿上(阿曲從也)有司枉法而從
風(風令)賞不當功誅不應罪上下離心而君臣
相怨也是以執政阿主而有過則無以責之

有罪而不誅則百官煩亂智弗能解也毁譽
萌生而明不能照也不正本而反自修則人
主逾勞人臣逾逸是猶代庖宰剥性而爲大
匠斲也與馬競走觔絶而弗能及上車執轡
則馬死于衡下故伯樂相之王良御之明主
乘之無御相之勞而致千里者乘於人資以
爲羽翼也(資才)是故君人者無爲而有守也有
爲而無好也(無所私好)有爲則讒生有好則諛起
(謟諛之人乘志而起)昔者齊桓公好味而易牙烹其首
子而餌之(桓公襄公諸兒之子小白)虞君好寳而晋獻以

璧馬釣之(釣取)胡王好音而秦穆公以女樂誘
之(誘惑)是皆以利見制於人也(制猶擒也)故善建者
不拔(言建之無形也)夫火熱而水滅之金剛而火銷
之木强而斧伐之水流而土遏之唯造化者
物莫能勝也故中欲不出謂之扃外邪不入
謂之塞中扃外閉何事之不節外閉中扃何
事之不成弗用而後能用之弗爲而後能爲
之精神勞則越(越散)耳目淫則謁(竭滅)故有道之
主滅想去意清虚以待不伐之言不奪之事
循名責實使自司任而弗詔責而弗教以不

知爲道(道常未知)以柰何爲寳(道貴無形無形不可柰何道之所以)
(爲貴也)如此則百官之事各有所守矣(有所守言不離)
(扃也)攝權勢之柄其於化民易矣衛君役于路
權重也(衛君出公輒也)景桓公臣管晏位尊也(管仲輔相)
(桓公晏嬰相景公二君位尊故也)怯服勇而愚制智其所託
勢者勝也故枝不得大於榦末不得强於本
則輕重小大有以相制也若五指之屬於臂
搏援攫捷莫不如志言以小屬於大也是故
得勢之利者所持甚小其存甚大所守甚約
(約要也少也)所制甚廣是故十圍之木持千鈞之

屋五寸之鍵制開闔豈其材之巨小足哉所
居要也孔丘墨翟修先聖之術通六藝之論
口道其言身行其志慕義從風(風化)而爲之服
役者不過數十人(役事)使居天子之位則天下
徧爲儒墨矣(徧猶盡也)楚莊王傷文無畏之死於
宋也奮袂而越衣冠相連於道遂成軍宋城
之下權柄重也(莊王楚穆王商臣之子旅也使申舟問聘於齊不假道於)
(宋無畏曰未必襲殺我王曰殺汝伐宋見犀而行不假道於宋華元曰過我而不假道鄙)
(我也鄙我亡也以兵殺其使者亦亡也遂殺之莊王聞之怒故拔袂而起成軍亡宋城故)
(曰權柄重也)楚文王好服解冠楚國效之(文王楚武王熊)

(達之子熊庇獬豸之冠始今御史冠)趙武靈王貝帶鵔翿而朝
趙國化之(武靈王出春秋後以大貝飾帶胡服鵔翿讀曰私鈚頭曰郭洛帶位)
(銚鎬也)使在匹夫布衣雖冠獬冠帶貝帶鵔翿
而朝則不免爲人笑也(鵔翿讀曰私鈚頭二字三音也)夫民
之好善樂正不得禁誅而自中法度者萬無
一也下必行之令從之者利逆之者凶日隂
未移而海内莫不被繩矣(繩正)故握劍鋒以離
北宫子司馬蒯蕢不使應敵(北宫子齊人也孟子所謂北宫)
(勇也司馬蒯蕢其先程伯休甫宣王命以爲司馬因爲司馬氏蒯蕢其後也周衰適他國)
(蒯蕢在越以善擊劍聞應猶擊也)操其觚招其末則庸人能

以制勝(觚劍拊招舉也)今使烏獲藉蕃從後牽牛尾
尾絶而不從者逆也(烏獲藉蕃皆多力人)若指之桑條
以貫其鼻則五尺童子牽而周四海者順也
夫七尺之撓而制船之左右者以水爲資(橈刺)
(船槔也資用也撓讀煩撓之撓也)天子發號令行禁止以衆
爲勢也夫防民之所害開民之所利威行也
若發減决塘(減水減也塘堤也皆所以畜水)故循流而下易
以至背風而馳易以遠(因其勢也)桓公立政去食
肉之獸食粟之鳥係罝之網三舉百姓說(桓齊)
(桓公)紂殺王子比干而骨肉怨斮朝涉者之脛

而萬民叛再舉而天下失矣故義者非能徧
利天下之民利一人而天下從風暴者非盡
害海内之衆也害一人而天下離叛故桓公
三舉而九合諸侯紂再舉而不得爲匹夫故
舉錯不可不審(三舉去食肉之獸食粟之鳥係置之網再舉殺比干斮朝)
(涉之脛也)人主租歛於民也必先計歲收量民積
聚知饑饉有餘不足之數然後取車輿衣食
供養其欲高臺層榭接屋連閣非不麗也然
民無掘穴狹廬所以託身者明主弗樂(不樂其大)
(麗也)肥醲甘脆非不美也然民有糟糠菽粟不

接於口者則明主弗甘也(不甘其肥醲也)匡牀蒻席
非不寧(匡安也蒻細也)然民有處邊城犯危難澤死
暴骸者明主弗安也(不安其匡牀蒻席也)故古之君人
者其慘怛於民也國有飢者食不重味民有
寒者而冬不被裘(與同寒飢)歲登民豐乃始縣鍾
鼓陳干戚(登成也年穀豐熟也)君臣上下同心而樂之
國無哀人(言皆樂也)故古之爲金石管絃者所以
宣樂也(金鍾石磬管簫也絃琴瑟)兵革斧鉞者所以飾怒
也觴酌俎豆酬酢之禮所以效善也(效致)衰絰
管履辟踊哭泣所以諭哀也(諭明)此皆有充於

内而成像於外(充實)及至亂主取民則不裁其
力(裁度)求於下則不量其積男女不得事耕織
之業以供上之求(事治業事)力勤財匱君臣相疾
也故民至於焦脣沸肝有今無儲(有今日之食而無明)
(日之儲也)而乃始撞大鍾擊鳴鼓吹竽笙彈琴瑟
是猶貫甲冑而入宗廟被羅紈而從軍旅失
樂之所由生矣夫民之爲生也一人跖耒而
耕不過十畝(跖蹈)中田之獲卒歲之收不過畒
四石妻子老弱仰而食之時有涔旱災害之
患(涔久而水潦也)有以給上之徵賦車馬兵革之費

由此觀之則人之生閔矣(闕憂無樂)夫天地之大
計三年耕而餘一年之食率九年而有三年
之畜十八年而有六年之積(積委也)二十七年
而有九年之儲雖涔旱災害之殃民莫因窮
流亡也故國無九年之畜謂之不足無六年
之積謂之閔急(閔憂病急)無三年之畜謂之窮乏
故有仁君明主其取下有節自養有度則得
承受於天地而不離飢寒之患矣若得貪主
暴君撓於其下侵漁其民以適無窮之欲則
百姓無以被天和而履地德矣(天和氣也地德所生植也)

食者民之本也民者國之本也國者君之本
也是故人君者上因天時下盡地財中用人
力是以群生遂長五穀蕃植教民養育六畜
以時種樹務脩田疇滋植桑麻肥墝高下各
因其宜丘陵阪險不生五穀者以樹竹木春
伐枯槁夏取果蓏(有核曰果無核曰蓏)秋畜疏食(菜䟽曰䟽)
(穀食曰食)冬伐薪蒸(大者曰薪小者曰蒸)以爲民資(資用)是故
生無乏用死無轉尸(轉棄)故先王之法畋不掩
群(掩猶盡也)不取麛夭(鹿子曰麛麛子曰夭)不蒸澤而漁(涸澤)
(漉池)不焚林而獵(爲盡物也)豺未祭獸罝罦不得布

於野(十月之時豺殺獸四面陳之世謂之祭獸也未祭獸罝罦不得施也)獺未
祭魚網罟不得入於水(獺獾也明堂月令孟春之月獺祭魚獺取)
(鯉四面陳之水邊世謂之祭魚未祭不得捕也)鷹隼未摯羅網不得
張於谿谷(立秋鷹摯矣未立秋不得施下鷹或作隽)草木未落斤
斧不得入山林(九月草木節解未解不得伐山林也)昆蟲未蟄
不得以火燒田(十月蟄蟲備藏未蟄不得用撓田也)孕育不得
殺𪅏卵不得探魚不長尺不得取彘不期年
不得食(皆爲盡物)是故草木之發若蒸氣(發生)禽獸
歸之若流原飛鳥歸之若煙雲有所以致之
也故先王之政四海之雲至而脩封疆(立春之後)

(四海出雲)蝦蟇鳴燕降而達路除道(三月之時)隂降百
泉則脩橋梁(十月之時)昏張中則務種穀(三月昏張星中)
(於南方張南方朱鳥之宿也)大火中則種黍菽(大火東方倉龍之宿)
(四月建巳中在南方菽豆也)虛中則種宿夌(盧能方玄武之宿八月建)
(酉中於南方也)昴中則收歛畜積伐薪木(昴星西方白虎也季)
(秋之月收歛畜積也)上告于天下布之民先王之所以
應時脩備富國利民實曠來遠者其道備矣
(實滿也曠空也)非能目見而足行之也欲利之也欲
利之也不忘於心則官自備矣心之於九竅
四支也不能一事焉然而動靜聽視皆以爲

主者不忘于欲利之也故堯爲善而衆善至
矣桀爲非而衆非來也善積即功成非積則
禍極(極至)凡人之論心欲小而志欲大智欲員
而行欲方能欲多而事欲鮮所以心欲小者
慮患未生備禍未發戒過愼微不敢縱其欲
也(詩云惟此文王小心翼翼昭事上帝聿懷多福此之謂也)志欲大者兼
包萬國一齊殊俗並覆百姓若合一族是非
輻凑而爲之轂(轂以諭王)智欲員者環復轉運終
始無端(若順連環故曰無端)旁流四達淵泉而不竭萬
物並興莫不嚮應也(應和)行欲方者直立而不

撓(撓弱曲也)素白而不污窮不易操通不肆志(肆放)
能欲多者文武備具動靜中儀舉動廢置曲
得其宜無所擊戾無不畢宜也(擊掌也失破也)事欲
鮮者執柄持術得要以應衆執約以治廣處
靜持中運於璇樞以一合萬若合符者也(符約)
故心小者禁於微也志大者無不懷也(多所容也)
知員者無不知也行方者有不爲也(非正道不爲也)
能多者無不治也(治猶作也)事鮮者約所持也(約要)
古者天子聽朝公𡖖正諫博士誦詩瞽箴師
誦庶人傳語史書其過宰徹其膳猶以爲未

足也故堯置敢諫之鼓也(欲諫者擊其鼓)舜立誹謗
之木(書其善否於表木也)湯有司直之人(司直官名不曲也)武
王立戒愼之鞀(欲戒君令愼疑者摇鞀鼓)過若毫釐而既
已備之也(備具也)夫聖人之於善也無小而不
舉(舉用)其於過也無微而不改(改更)堯舜禹湯文
武王皆坦然天下而南面焉(背屏而朝諸候)當此之
時鼛鼓而食(鼛鼓王者之食樂也詩云鼓鐘伐磬)奏雍而徹(雍已)
(食之樂也)已飯而祭竈行不用巫祝(言其卒德蹈正無求於神)
鬼神弗敢祟山川弗敢禍可謂至貴矣(至德之可)
(貴也)然而戰戰慄慄日愼一日由此觀之則聖

人之心小矣詩云惟此文王小心翼翼昭事
上帝聿懷多福其斯之謂歟武王伐紂發鉅
橋之粟散鹿臺之錢(鉅橋紂倉名也一說鉅鹿漕運之橋栗鹿臺紂)
(錢藏府所積也武王發散以賑疲民)封比干之墓(比干紂諸父也諫紂之非)
(紂殺之故武王封崇其墓以旌仁也)表商容之閭(商容殷之賢人老子師故)
(表顯其里𥡆稱篇又云老子業於商容見舌而知守柔矣是也)朝成湯之廟
(成湯殷受命之王言聖人以類相宗)解箕子之囚(箕子紂之庶兄論語云箕)
(子爲之奴武王伐紂赦其囚執問以洪範封之於朝鮮也)使各處其宅田
其田無故無新唯賢是親用非其有使非其
人晏然若故有之由此觀之則聖人之志大

也文王周觀得失徧覽是非堯舜所以昌桀
紂所以亡者皆著於明堂(著猶圖也)於是略智博
聞以應無方由此觀之則聖人之智員矣成
康繼文武之業守明堂之制觀存亡之迹見
成敗之變非道不言(非聖人之意不敢言)非義不行(非仁)
(義不敢履行也)言不苟出行不苟爲擇善而後從事
焉由此觀之則聖人之行方矣孔子之通智
過於萇弘勇服於孟賁足躡郊菟力招城關
能亦多矣(萇弘周大夫敬王臣也號知大道孟賁勇士也孔子皆能招舉也以)
(一手招城門關端能舉之故曰亦能多也)然而勇力不聞(人不聞其爲勇)

(力也)伎巧不知(人不知其有伎巧者)專行孝道以成素王
事亦鮮矣春秋二百四十二年亡國五十二
弑君三十六采善鉏醜以成王道論亦博矣
然而圍於匡顔色不變絃歌不輟(匡宋邑也今陳襄邑)
(西匡亭是也孔子曰天生德於予匡人其如予何故顔色不變絃歌不止也)臨死
亡之地犯患難之危據義行理而志不攝分
亦明矣(犯猶遭攝猶懼)然爲魯司寇聽獄必爲斷(爲魯)
(定公司寇)作爲春秋不道鬼神不敢專己夫聖人
之智固已多矣其所守者有約故舉而必榮
愚人之智固已少矣其所事者多故動而必

窮矣吴起張儀智不若孔墨而爭萬乘之君
此其所以車裂支解也夫以正教化者易而
必成以邪巧世者難而必敗凡將設行立趣
於天下捨其易成者而從事難而必敗者愚
惑之所致也凡此六反者不可不察也(六反謂孔)
(墨萇弘孟賁吴起張儀也其行相反故曰六反也)
偏知萬物而不知人道不可謂智偏愛群生
而不愛人類不可謂仁仁者愛其類也智者
不可惑也仁者雖在斷割之中其所不忍之
色可見也(不忍智斷割之色見於顔色也)智者雖煩難之事

其不闇之效可見也内恕反情心之所欲其
不加諸人由近知遠由己知人此人智之所
合而行也小有教而大有存也小有誅而大
有寧也(小教之以正故大有存也少責之以義故大有寧也非正則不存非義則)
(不寧也)唯惻隱推而行之此智者之所獨斷也
故仁智錯有時合合者爲正錯者爲權其義
一也府吏守法君子制義法而無義亦府吏
也不足以爲政耕之爲事也勞織之爲事也
擾擾勞之事而民不舍者知其可以衣食也
人之情不能無衣食衣食之道必始於耕織

萬民之所容見也物之若耕織者始初甚勞
終必利也衆愚人之所見者寡事可權者多
愚之所權者少此愚者之所多患物之可備
者智者盡備之可權者盡權之此智者所以
寡患也故智者先忤而後合(忤逆)愚者始於樂
而終於哀今日何爲而榮乎旦日何爲而義
乎此易言也今日何爲而義旦日何爲而榮
此知難也問瞽師曰白素何如曰縞然曰黑
何若曰黮然援白黑而示之則不處焉人之
視白黑以目言白黑以口瞽師有以言白黑

無以知白黑故言白黑與人同其别白黑與
人異入孝於親出忠於君無愚智賢不肖皆
知其爲義也使陳忠孝行而知所出者鮮矣
凡人思慮莫不先以爲可而後行之其是或
非此愚知之所以異凡人之性莫貴於仁莫
急於智仁以爲質知以行之兩者爲本而加
之以勇力辯慧捷疾劬録巧敏遲利聦明審
察盡衆益也身材未脩伎藝曲備而無仁智
以爲表幹而加之以衆美則益其損故不仁
而有勇力果敢則狂而操利劍(狂猶亂也)不智而

辯慧懷給則棄驥而不式(不知之人辯慧懷給不知所裁之猶)
(棄而或不知所詣也懷佞也)雖有材能其施之不當其處
之不宜適足以輔僞飾非伎藝之衆不如其
寡也故有野心者不可借便勢(野外)有愚質者
不可與利器(老子曰國之利器不可以假人也)魚得水而游
焉則樂塘决水涸則爲螻蟻所食有掌脩其
隄防補其缺漏則魚得而利之(掌主)國有以存
人有以生(國有人存君魚得水也國厚故人遂生也)國之所以存
者仁義是也人之所以生者行善是也國無
義雖大必亡(桀紂是也)人無善志雖勇必傷(論語曰勇)

(而無禮則亂亂則傷也)治國上使不得與焉(使不得與亡傷之危)
(是上術也)孝於父母弟於兄嫂信於朋友不得上
令而可得爲也釋己之所得爲而責于其所
不得制悖矣士處卑隱欲上達必先反諸己
上達有道名譽不起而不能上達矣取譽有
道不信於友不能得譽於友有道事親不說
不信於友(不能說親朋反不信之也)說親有道修身不誠
不能事親矣誠身有道心不專一不能專誠
道在易而求之難(易謂反己先修其本也不修其本而欲得說親誠身)
(之名皆難也故曰道在易而求之難也)驗在近而求之遠故弗

得也(驗效也近謂本遠謂末也故不能得之也)



淮南鴻烈解卷之十五





