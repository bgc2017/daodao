










淮南鴻烈解卷之十四動十二
太尉祭酒臣許愼記上
主術訓上(主君也術道也君之宰國統御臣下五帝三王以來)
(無不用道而興故曰主術也因以題篇)
人主之術處無爲之事而行不言之教(教令也謂)
(不言而事辦也)清靜而不動一度而不摇因循而任
下責成而不勞(成辦而不自勞)是故心知規而師傅
諭導(規謀也師者所從取法則也傅相也諭導以正道也)口能言而行
人稱辭足能行而相者先導(相儀)耳能聽而執
正進諫(諫或作謀也其世子時也)是故慮無失策謀無過

事(過猶誤也)言爲文章行爲儀表於天下(爲天下人所法)
(則也)進退應時動靜循理不爲醜美好憎不爲
賞罰喜怒名各自名類各自類事猶自然莫
出於己故古之王者冕而前旒所以蔽明也
(冕王者冠也前旒前後垂珠飾遂筳也下自目故曰蔽明也天子玉縣十二公侯挂珠九)
(卿點珠六伯子各應隨其命數也)黈纊塞耳所以掩聦(不欲其妄)
(聞也黈讀而買黈益之黈也)天子外屏所以自障(屏樹垣也爾雅)
(曰門内之垣謂之樹論語曰國君樹塞門諸侯在内天子在外故曰所以自障也)故
所理者遠則所在者邇所治者大則所守者
少夫目妄視則淫耳妄聽則惑口妄言則亂

夫三關者不可不愼守也若欲規之乃是離
之(言嗜欲有所規合乃是離散也)若欲飾之乃是賊之(飾好也賊)
(敗也)天氣爲魂地氣爲魄反之玄房各處其宅
守而勿失上通太一太一之精通於天道天
道玄默無容無則大不可極深不可測(測盡)尚
與人化知不能得(天道至大非人智慮所能得也)昔者神農
之治天下也神不馳於胷中(言釋神安靜不躁動也)智
不出於四域(信身在中)懷其仁成之心(懷思)甘雨時
降五穀蕃植(蕃茂植長)春生夏長秋收冬藏月省
時考(茂成)歲終獻功以時嘗穀(嘗之新穀薦之眀堂)祀于

明堂明堂之制有蓋而無四方風雨不能襲
寒暑不能傷遷延而入之養民以公(遷延猶倘佯也)
(已說在本經也)其民樸重端慤(端直也慤成也)不忿爭而財
足不勞形而功成因天地之資而與之和同
是故威厲而不殺刑錯而不用法省而不煩
(省約也煩多也)故其化如神其地南至交阯北至幽
都(幽㝠之都)東至暘谷(日所出也)西至三危(三危西極之山)莫
不聽從當此之時法寬刑緩囹圄空虚而天
下一俗(一同其俗)莫懷姦心末世之政則不然上
好取而無量下貪狼而無讓民貧苦而忿爭

事力勞而無功智詐萌興盜賊滋彰上下相
怨號令不行執政有司不務反道矯拂其本
而事脩其末(事治)削薄其德曾累其刑而欲以
爲治無以異於執彈而來鳥𢮅梲而狎犬也
亂乃逾甚(逾益)夫水濁則魚噞(魚短氣出口於水喘息之諭也)
政苛則民亂(言無聊也)故夫養虎豹犀象者爲之
圈檻供其嗜欲適其饑飽違其怒恚然而不
能終其天年者刑有所劫也是以上多故則
下多詐(故巧)上多事則下多態上煩擾則下不
定(不定不知所從)上多求則下交爭不直之於本而

事之於末譬猶揚堁而弭塵抱薪以救火也
(堁塵麽也楚人謂之堁堁動塵之貌弭止也)故聖人事省而易治
求寡而易贍(瞻給)不施而仁不言而信不求而
得不爲而成塊然保眞抱德推誠(誠實)天下從
之如響之應聲景之像形其所修者本也(詹何)
(曰未聞身治而國亂故曰其所修者本也)刑罰不足以移風殺戮
不足以禁姦唯神化爲貴至精爲神夫疾呼
不過聞百步志之所在踰于千里(踰猶通也)冬日
之陽夏之隂萬物歸之而莫使之然(冬日人物歸陽)
(夏日猛物歸隂莫使之自然如是也)故至精之像弗招而自來

不麾而自往窈窈㝠㝠不知爲之者誰而功
自成智者弗能誦辯者弗能形昔孫叔敖恬
卧而郢人無所害其鋒(郢楚國都也孫叔敖楚大夫也蓋乘馬三)
(年不知其牝牡言其賢也但恬卧養德折衝千里之外敵國不敢犯害故郢人不舉兵出)
(伐無所害其鋒於四方也)市南宜遼弄丸而兩家之難無
所關其辭(宜遼姓也名熊勇士居楚市南楚平王太子建爲費無極所逐奔鄭)
(鄭人殺之其子勝在吴令尹子西召之以爲白公請伐鄭以報讎子西許之而未出師晋)
(人伐鄭以報讎子西救之勝怒曰鄭人在此讎不遠矣欲殺子西其臣石乞曰市南熊宜)
(遼得之可以當五百人乃往視之告其故不從舉之以劍而不動而弄丸不輟心志不懼)
(曰不能從子爲亂亦不泄子之事曰公遂殺子西兩雖有難不怨宜遼故曰無所關其辭)

(也)鞅鞈鐵鎧瞋目扼𢮝其於以御兵刃縣矣
(縣遠也比於德不及之遠)券契束帛刑罰斧鉞其於以解
難薄矣(薄於德也)待目而照見待言而使令其於
爲治難矣蘧伯玉爲相子貢往觀之曰何以
治國曰以弗治治之(蘧伯玉衛大夫蘧瑗也子貢衛人也姓端木名)
(賜孔子弟子也)簡子欲伐衛使是史黯往覿焉(簡子晋卿)
(趙氏也史黯史墨也覿觀之也)還報曰蘧伯玉爲相未可以
加兵(以其賢也)固塞險阻何足以致之(致猶勝也)故臯
陶瘖而爲大理天下無虐刑有貴于言者也
(雖瘖平獄理訟能得人之情故貴於多言者也)師曠瞽而爲太宰晋

無亂政有貴于見者(雖盲而大治晋國使無有亂政故貴於有所見)
故不言之令不視之見(不言之令臯陶瘖也不視之見師曠瞽也)
此伏犧神農之所以爲師也(以用師法)故民之化
也不從其所言而從所行(從其志意之所行)故齊莊
公好勇不使鬪爭而國家多難其漸至于崔
杼之亂(莊公齊靈公之子光崔杼齊大夫也亂殺莊公也)傾襄好色
不使風議而民多昏亂其積至昭竒之難(楚傾)
(襄王昭竒楚大夫也)故至精之所動若春氣之生秋氣
之殺也雖馳傳鶩置不若此其亟(亟疾)故君人
者其猶射者乎於此毫末於彼尋常矣故愼

所以感之也夫榮啓期一彈而孔子三日樂
感于和鄒忌一徽而威王終夕悲感于憂(徽騖)
(彈也威王齊宣王之父也在春秋後徽讀紛麻縗車之縗也)動諸琴瑟形
諸音聲而能使人爲之哀樂(在威王也樂孔子也)縣法
設賞而不能移風易俗者其誠心弗施也寧
戚商歌車下桓公喟然而寤矣至精入人深
矣故曰樂聽其音則知其俗見其俗則知其
化孔子學鼓琴於師襄(師襄魯樂大師也)而諭文王
之志見微以知眀矣(諭教教之鼓文王操也)延陵季子
聽魯樂而知殷夏之風論近以識遠也作之

上古施及千歲而文不滅況於並世化民乎
湯之時七年旱以身禱於桑林之際而四海
之雲凑(凑會也或作蒸蒸升也)千里之雨至抱質效誠
感動天地神諭方外令行禁止豈足爲哉古
聖王至精形於内而好憎忘於外(形見好憎情欲已充)
出言以嗣情發號以明㫖陳之以禮樂風之
以歌謡業貫萬世而不壅(貫通壅塞)横局四方而
不窮禽獸昆蟲與之陶化(化從昆蟲或作鬼神)又況於
執法施令乎故太上神化其次使不得爲非
其次賞賢而罰暴(暴虐亂也)

衡之於左右無私輕重故可以爲平(衡銓衡也)繩
之於内外無私曲直故可以爲正人主之於
用法無私好憎故可以爲命夫權輕重不差
蟁首(蟁首猶微細也)扶撥枉橈不失針鋒直施矯邪
不私辟險姦不能枉讒不能亂德無所立(立見)
怨無所藏是任術而釋人心者也故爲治者
不與焉(治在道不在智故曰不與焉)夫舟浮於水車轉於
陸此勢之自然也木擊折轊水戾破舟不怨
木石而罪巧拙者(罪御者刺舟者之巧拙也)知故不載焉
(言木石無巧詐故不怨也)是故道有智則惑(言道智則惑也)德有

心則險心有目則眩(眩於物也)兵莫憯於志而莫
邪爲下寇莫大於隂陽而抱鼓爲小(小細憯猶利也)
(以志意精誠伐人爲利老子曰重積德則無不剋故以莫邪爲下也寇亦兵也推隂陽虛)
(實之道爲大故以抱鼓爲小也)今夫權衡規矩一定而不易
不爲秦楚變節不爲胡越改容常一而不邪
方行而不流一日刑之萬世傳之而以無爲
爲之(言無所爲爲之爲自爲之)故國有亡主而世無廢道
(亡主桀紂是也湯武以其民主故曰無廢道也)人有困窮而理無不
通(理道)由此觀之無爲者道之宗(宗本)故得道之
宗應物無窮任人之才難以至治(才智)湯武聖

主也而不能與越人乘幹舟而浮於江湖(幹舟)
(小船也危險越人習水自能乘之故湯武不能也一曰大舟也)伊尹賢相也
而不能與胡人騎騵馬而服騊駼(黄馬白腹曰騵詩曰)
(四騵彭祖騊駼野馬也胡人所習伊尹雖賢不能與服也)孔墨博通而不
能山居者入榛薄險阻也(孔孔子也墨墨翟也聚木爲榛深草)
(爲薄山居者所習故孔墨不能也阻或作塗也)由此觀之則人知之
於物也淺矣而欲以徧照海内存萬方不因
道之數而專己之能則其窮不達矣故智不
足以治天下也桀之力别觡伸鉤索鐵歙金
推移大犧水殺黿鼉陸捕熊羆(觡角也索絞也歙讀恊)

然湯革車三百乘困之鳴條擒之焦門(焦或作巢)
由此觀之勇力不足以持天下矣智不足以
爲治勇不足以爲强則人材不足任明也而
君人者不下廟堂之上而知四海之外者因
物以識物因人以知人也故積力之所舉則
無不勝也衆智之所爲則無不成也埳井之
無黿鼉隘也園中無脩木小也夫舉重鼎者
力少而不能勝也及至其移徙之不待其多
力者故千人之群無絶梁萬人之聚無廢功
夫華騮緑耳一日而至千里然其使之搏兔

不如豺狼伎能殊也(殊異)鴟夜撮蚤蚊察分秋
毫晝日顛越不能見丘山形性詭也(鴟鴟鵂也謂之)
(老菟夜鳴人屋上也夜則目明合聚人爪以著其巢中故曰察分秋毫畫則無所見故曰)
(情性詭也)夫螣蛇游霧而動應龍乘雲而舉猨得
木而捷魚得水而鶩(騖疾)故古之爲車也漆者
不畫鑿者不斲工無二伎士不兼官各守其
職不得相姦(姦亂)人得其宜物得其安是以器
械不苦而職事不嫚(苦讀監嫚捕器嫚讀慢緩之慢)夫責少
者易償職寡者易守(寡少)任輕者易權(權謀)上操
約省之分下效易爲之功是以君臣彌久而

不相厭(厭欺)君人之道其猶零星之尸也(尸祭主也)
(尸食飽以知神之食亦飽詩曰公尸宴飲在宗載考)儼然玄默而吉祥
受福(尸不言語故曰玄默)是故得道者不爲醜飾不爲
僞善(不飾爲美亦不極爲善也)一人被之而不褒(褒大)萬人
蒙之而不褊(蒙冒也褊小也)是故重爲惠若重爲暴
則治道通矣(通猶順也)爲惠者而布施也無功而
厚賞無勞而高爵則守職者懈於官而游居
者亟於進矣爲暴者妄誅也無罪者而死亡
行直而被刑則修身者不勸善而爲邪者輕
犯上矣(言不可不愼也)故爲惠者生姦而爲暴者生

亂姦亂之俗亡國之風(風化)是故明主之治國
有誅者而主無怒焉(因法而行故不怒也)朝有賞者而
君無與焉(因功而行故不與也)誅者不怨君罪之所當
也賞者不德上功之所致也民知誅賞之來
皆在於身也故務功修業不受贛於君(贛物)是
故朝廷蕪而無迹田野辟而無草故太上下
知有之(言太上之世下知之人皆能有此術)令夫橋直植立而
不動俛仰取制焉(橋桔臯上衡也植柱權衡者行之俛仰取制於柱也)
(以諭君)人主靜漠而不躁(躁動)百官得修焉譬而
軍之持麾者妄指則亂矣慧不足以大寧智

不足以安危與其譽堯而毁桀也不如掩聦
明而反修其道也(不足以大寧者小惠也不足以安危者小智也如此)
(人者欲譽堯而毁桀以成善善惡惡之名人猶有强知之人耳不如掩聦明而本脩大道)
(成名之速也人君之道亦如此也)清靜無爲則天與之時廉
儉守節則地生之財(人君德行如此故天與之時地生之財天子之)
(時湯武是也地生之財神農后稷也)處愚稱德則聖人之爲謀
(若伊尹爲湯謀傳說爲高宗謀是孟子曰伊尹之任國語曰武丁以像旁求聖人得傳說)
(於傅巖也)是故下者萬物歸之虚者天下遺之(遺與)
夫人主之聽治也清明而不暗虛心而弱志
是故群臣輻凑並進無愚智賢不肖莫不盡

其能於是乃始陳其禮建以爲基(建立也基業也)是
乘衆勢以爲車御衆智以爲馬雖幽野險塗
則無由惑矣(幽深也險猶遠也)人主深居隱處以避
燥溼閨門重襲以避姦賊内不知閭里之情
外不知山澤之形惟幕之外目不能見十里
之前耳不能聞百步之外天下之物無不通
者(通知)其灌輸之者大而斟酌之者衆也是故
不出户而知天下不窺牖而知天道乘衆人
之智則天下之不足有也專用其心則獨身
不能保也(保猶守也)是故人主覆之以德不行其

智而因萬人之所利夫舉踵天下而得所利
故百姓之上弗重也錯之前而弗害也舉之
而弗高也推之而弗厭(尊重舉之不自覺高也推求也奉也)主
道員者運轉而無端(端涯)化育如神虛無因循
常後而不先也臣道員者運轉而無方者論
是而處當爲事先倡守職分明以立成功也
是故君臣異道則治(不易奪言相和)同道則亂(君所謂可)
(臣亦曰可君所謂否臣亦曰否是同也莫相臣匡弼故曰亂也)各得其宜處
其當則上下有以相使也(君得君道臣得臣道故曰得其宜也)
夫人主之聽治也虚心而弱意清明而不闇

是故群臣輻凑並進無愚智賢不肖莫不盡
其能者則君得所以制臣臣得所以事君治
國之道明矣文王智而好問故聖(好問欲與人同其功)
武王勇而好問故勝(勝殷)夫乘衆人之智則無
不任也用衆人之力則無不勝也千鈞之重
烏獲不能舉也(千鈞三萬斤也烏獲秦武王之力士也武王試其力使舉)
(大鼎腕脫而不任故曰不能舉也)衆人相一則百人有餘力
矣是故任一人之力者則烏獲不足恃(不能勝故)
(不恃也)乘衆人之制者則天下不足有也(人衆力强)
(以天下爲小故曰不足有也)禹决江疏河以爲天下興利

而不能使水西流稷辟土墾草以爲百姓力
農然不能使禾冬生豈其人事不至哉其勢
不可也夫推而不可爲之勢而不脩道理之
數(推行)雖神聖人不能以成其功而況當世之
主乎夫載重而馬羸雖造父不能以致遠(造父)
(周穆王之善御臣也)車輕馬良雖中工可使追速是故
聖人舉事也豈能拂道理之數詭自然之性
(拂戾也詭違也)以曲爲直以屈爲伸哉未嘗不因其
資而用之也資是以積力之所舉無不勝也
而衆智之所爲無不成也聾者可令嗺䈥而

不可使有聞也瘖者可使守圉而不可使言
也形有所不周而能有所不容也是故有一
形者處一位有一能者服一事力勝其任則
舉之者不重也能稱其事則爲之者不難也
毋小大脩短各得其宜則天下一齊無以相
過也聖人兼而用之故無棄才人主貴正而
尚忠忠正在上位執正營事(營典)則讒佞姦邪
無由進矣譬猶方員之不相蓋而曲直之不
相入(入中)夫鳥獸之不可同群者其類異也虎
鹿之不同游者力不敵也是故聖人得志而

在上位讒佞姦邪而欲犯主者譬猶雀之見
鸇而鼠之遇狸也亦必無餘命矣是故人主
之一舉也不可不愼也所任者得其人則國
家治上下和群臣親百姓附(附從)所任非其人
則國家危上下乖群臣怨百姓亂故一舉而
不當終身傷(傷病也亦敗也)得失之道權要在主是
故繩正於上木直於下非有事焉(事治也非治之使宜)
所縁以修者然也故人主誠正則直士任事
而姦人伏匿矣人主不正則邪人得志忠者
隱蔽矣夫人之所以莫㧓玉石而㧓瓜瓠者

何也(玉石堅㧓不能入故不㧓)無得於玉石弗犯也使人
主執正持平如從繩準高下則群臣以邪來
者猶以卵投石以火投水故靈王好細腰而
民有殺食自飢也(靈王蓋楚靈王殺食省食)越王好勇而
民皆處危爭死(越王勾踐)由此觀之權勢之柄其
以移風易俗矣堯爲匹夫不能仁化一里桀
在上位令行禁止由此觀之賢不足以爲治
而勢可以易俗明矣書曰一人有慶萬民賴
之此之謂也
天下多眩於名聲而寡察其實(寡少也察明也實眞僞之)

(實)是故處人以譽尊(處人隱居也以名譽見尊也)而游者
以辯顯(游行之人以辯辭自顯達)察其所尊顯無他故焉
人主不明分數利害之地而賢衆口之辯也
治國則不然(然如是也)言事者必究於法而爲行
者必治於官上操其名以責其實臣守其業
(業事)以效其功(效致)言不得過其實行不得踰其
法群臣輻凑莫敢專君(專制)事不在法律中而
可以便國佐治必參五行之隂考以觀其歸
並用周聽以察其化不偏一曲不黨一事是
以中立而徧運照海内(中正)群臣公正莫敢爲

邪(公方正直)百官述職務致其公迹也主精明於
上官勸力於下姦邪滅迹庶功日進(庶衆)是以
勇者盡於軍(盡力於軍功也)亂國則不然有衆咸譽
者無功而賞守職者無罪而誅主上聞而不
明群臣黨而不忠說談者游於辯脩行者競
於往(往自益也)主上出令則非之以與法令所禁
則犯之邪(以黨與非謗上令自邪姦也)爲智者務爲巧詐
爲勇者務於鬪爭大臣專權下吏持勢朋黨
周比以弄其上國雖若存古之人曰亡矣且
夫不治官職而被甲兵不隨南畝而有賢聖

之聲者非所以都於國也騏驥騄駬天下之
疾馬也驅之不前引之不止雖愚者不加體
焉(加猶止也)今治亂之機轍迹可見也而世主莫
之能察此治道之所以塞(塞猶閉也)權勢者人主
之車輿爵禄者人臣之轡銜也是故人主處
權勢之要而持爵禄之柄審緩急之度而適
取予之節是以天下盡力而不倦夫臣主之
相與也非有父子之厚骨肉之親也而竭力
殊死不辭其軀者何也勢有使之然也昔者
豫讓中行文子之臣(文子晋大夫中行穆子之子荀寅也)智伯

伐中行氏并吞其地豫讓背其主而臣智伯
智伯與趙襄子戰於晋陽之下身死爲戮國
分爲三(韓魏趙三分有之此之福也)豫讓欲報趙襄子(欲爲)
(智伯報讎殺趙襄子)漆身爲厲吞炭變音擿齒易貌夫
以一人之心而事兩王或背而去或欲身徇
之豈其趨捨厚薄之勢異哉人之恩澤使之
然也紂兼天下朝諸侯人迹所及舟檝所通
莫不賔服然而武王甲卒三千人擒之於牧
野豈周民死節而殷民背叛哉其主之德義
厚而號令行也夫疾風而波興木茂而鳥集

相生之氣也是故臣不得其所欲於君者君
亦不能得其所求於臣也君臣之施者相報
之勢也是故臣盡力死節以與君計君垂爵
以與臣是故君不能賞無功之臣臣亦不能
死無德之君君德不下流於民而欲用之如
鞭蹏馬矣是猶不待雨而求熟稼必不可之
數也(數術)




淮南鴻烈解卷之十四
