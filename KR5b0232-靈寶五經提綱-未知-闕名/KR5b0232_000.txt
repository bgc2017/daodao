








三經同卷被一
靈寳五經提綱
洞玄靈寳玉籙簡文三元威儀自然真經
洞玄靈寳鐘磬威儀經

靈寳五經提綱
敷座法事
大聖聞經悟道天尊
太上微言在五經五經垂世若丹青
丁寜試爲重宣演解脫亡靈出夜扄

伏以經天緯地之謂道道出分三垂世立教
之謂經經傳有五式宣妙義祈度亡靈謹運
真香志心上啓
太上无極大道虚无自然元始天尊玉晨道
君靈寳天尊太上老君道德天尊昊天至尊
金闕玉皇上帝東極青玄慈父太一救苦天
尊大慈十方救苦天尊九天生神上帝五方
五老上帝三十六部尊經玄中大法師三元
三官大帝九幽拔度真宰五嶽十地陽曹隂
掾主宰真靈三界内外應感神祇咸望慈悲

俯垂洞鑑蓋開趨正道而出迷途必資恵炬
度苦海而登彼岸須籍法橋故
天尊以方便心爲衆生立權實教出五經之
㫖趣爲萬有之筌蹄歷歷玄文巍巍大範格
言妙訓必志於道據於德者始能究其淵源
奥義竒辭非出乎口入乎耳者所可窺其髣
髴者也以今奉爲某求度亡故某謹集見前
清衆敷座諷誦
洞玄靈寳九天生神章經
太上老君說常清靜妙經

髙上玉皇心印妙經
太上洞玄救苦拔罪妙經
太上生天得道真經特用囘薦亡靈超真解
脫當願亡者某出羣迷徑入希夷門玉章生
神四象五行之和合妙經救苦三尸六賊之
消亡空五藴以爲得道之階淨六根以證生
天之實忘心忘形忘物識真常得性之機錬
神錬氣錬精明混合迴風之道嘉與有情之
衆同歸無相之門法衆䖍誠同聲讃詠
諷生神章經

仰惟
九天生神章經乃三洞飛玄之炁結空成梵
自然成文所以能開天地生人物者也大抵
人之生也皆受九天之炁以爲胞胎魂魄至
於五臟六腑七竅八景三萬六千神莫不由
其融結而後得生一有壅閼則生生之理不
具蓋有孕重而隨殰者矣夫九天之炁順而
委之則結凡胎而爲人逆而修之則結聖胎
而爲仙聖凡雖異其爲道則一而巳矣又天
秉陽九陽數也純陽者仙純隂者鬼真人以

陽消隂則昇天而爲仙衆人以隂消陽則入
地而爲鬼既爲鬼則受拷酆都魂神蕩散非
藉神章以攝其遊爽則無由自拔於長夜而
返陽明之域是故錬度家㝡重斯文者蓋以
此也亡者某既聞靈音所當耽咀洞慧凝神
而守真宅錬胎而返本初自然魂魄和柔九
天之炁混合玄牝而胎仙之道成胎仙之道
成則馳騁龍駕白日登晨是謂與九炁合德
也可不勉乎可不勉乎用廣發揮請吟一頌
九天妙炁自虚來空洞凝和結聖胎

身外有身能造化超凌三界出輪迴
(衆和)難逢難遇生神經
諷清靜經
仰惟
太上老君說常清靜妙經蓋
髙上老子西遊閬風時爲西王母演說乃
大道心法也甞試論之天地萬物所宗者一
道也經書萬卷所明者一心也道有太常心
有真妄修道必修於大道論心先論於真心
大道漠然無形而能運化羣有真心寂然不

動而能建立萬法非心無以見道之全體非
道無以見心之妙用道外無心心外無道是
故古之修道者先修其心何以修心曰清靜
而巳矣何以致清靜曰虚而巳矣人能使方
寸之地虚則一塵不染一物不留寂然湛然
常清常靜一神獨運妙應無窮可以超出生
死之外是謂得道也方寸之地茍不能虚則
百路千𡵨勞勞役役於其外七情六慾轇轇
擾擾於其中與接爲搆日與心闘方且流浪
生死之不睱豈清靜之能致道之能得耶亡

故某茍能於此有所悟澄慮以求其清遣慾
以求其靜忘形忘物以求其虚積成久之自
然一㸃靈光通天徹地所謂形神俱妙與道
合真游行三界昇入金門左玄仙公豈欺我
哉用廣發揮更吟一頌
真心清靜道爲宗譬彼中天寳月同
淨掃迷雲無㸃翳一輪光滿太虚空
(衆和)難逢難遇清靜經
諷心印經
恭惟

玉皇心印妙經蓋
上帝金口演說實金丹大道之準的也甞謂
三萬六千種道獨大道爲正宗三千六百旁
門獨金丹爲正統金丹之書浩若煙海求其
簡要著明未有若此經者名以心印不亦宜
乎大抵人身至寳不過有三神也氣也精也
修錬者以此爲丹基故以上藥目之丹書所
稱紅鉛黒錫水銀朱砂金精木液甲庚龍虎
坎離烏兔嬰兒姹女黄婆土釡其名不可㮣
舉皆是物也若得囘風混合之道採之取之

交之結之以火錬之又從而温養之始於百
日立基中於十月成胎終於一紀功備脫胎
神化一得永得而金丹之道備矣此上藥者
非惟人身有之天地萬物莫不皆有之也惟
智人者能以我之神合天地萬物之神以我
之炁合天地萬物之炁以我之精合大地萬
物之精故能隱顯自然與太虚同其壽量是
爲得道也大哉此藥其妙道之至寳乎亡故
某既淪太隂所謂上藥今不存矣然倘能取
天地萬物之神爲我之神取天地萬物之炁

爲我之炁取天地萬物之精爲我之精將見
迴骸起死白骨成人則上藥散而復聚至寳
失而復得豈不樂哉用廣發揮更吟一頌
上藥身中神炁精人人具足靡虧盈
能知混合迴風道金鼎黄芽日日生
(衆和)難逢難遇心印經
諷救苦經
仰惟
太上洞玄靈寳救苦拔罪妙經本於青霄隱
書蓋錬度之祕文也經中綱領有四其要在

於主光明而已一曰委炁立蓋元始以一炁
分判天地運化隂陽爲萬物之本周子所謂
太極動而生陽靜而生隂陽變隂合而生水
火木金土者也二曰順炁生蓋天地既判隂
陽既立則人受其中和之炁以生周子所謂
二五之精妙合而凝乾道成男坤道成女萬
物化生者此也三曰成萬法蓋人道既立必
有聖賢者出於其間陳綱紀立制度爲之正
德利用厚生而後人道不窮焉子思子所謂
修道之謂教亦此意也四曰主光明蓋此光

明乃性體也主云者奉之如君也人能奉此
光明常爲一身之主動靜語黙皆聽命焉自
然靈臺之間軒豁洞達物莫能蔽而道體全
矣中庸所謂尊德性大學所謂在明明德莊
子所謂真君皆指此也夫此光明人人具有
不爲堯存不爲桀亡不爲顔増不爲跖減操
之則賢捨之則愚得之則昇天堂失之則沈
地獄凡地獄中燒煑屠割苦毒萬狀皆因失
此光明也是故天尊每救罪魂必先假以神
慧使之返照心源自識宿命方其悔悟之時

罪者立赦囚者立出衆苦消釋身心泰然譬
如旅人中途亡其資饑寒流離困踣道路一
旦得寳則百用立具憂苦盡除矣我天尊救
苦之恩亦如是也亡故某於此光明倘知樂
處精加錬養一朝成功空洞之中自生别體
可以超度三界難徑上元始天尚何有地獄
之苦哉用廣發揮更吟一頌
種種無明是苦根苦根除盡善根存
但憑慧劒威神力跳出輪迴五苦門
(衆和)難逢難遇救苦經

諷生天得道經
仰惟
太上生天得道真經乃
元始天尊爲一切天人顯示修行之捷徑也
夫傳道妙者始於有言終於無言修天福者
始於有爲終於無爲若此經者頓漸之門雙
啓始終之理畢陳實得道之筌蹄昇天之梯
級也推尋經意用力工夫凡有六節入道之
初先持齋戒以堅信心一也廣建福田精修
妙行而不染著衆縁二也常持正念使内想

不出外想不入以除煩惱業障三也保養真
炁使一身之中太和充溢内外光明四也減
節飲食以養真元遣鬼尸而絶嗜慾五也淨
六根空五藴以造虚妙六也信能行此六者
則心凝形釋骨肉都融可以遊行太虚縱觀
萬化然後見道體之全真心之妙始於有爲
而終於無爲至此而自然黙識也亡故某苟
能從事於斯積學之功日填一日異時與羣
仙攜手於五城十二樓間逍遥自在方悔遇
此經之晚也用廣發揮更吟一頌

道以無心度有情一切方便顯修真
若歸聖智圓通地便是生天得道人
(衆和)難逢難遇生天經
收經回向
(臣)等仰惟
三清上帝金闕衆尊經筵所啓三界真靈咸
望洪慈俯垂洞鑑向來諷誦
太上五經功德總用資薦亡者某䰟開發道
性拔度苦根當願聞
九天生神章經則知禀生受命之源而修返

本還元之妙聞清靜經則頓悟性宗而空諸
相聞心印經則自修命學而錬内丹聞救苦
經則主此一㸃光明不沈地獄聞生天得道
經則爲之雙修福慧徑陟天堂逍遥妙有之
庭遊宴鴻濛之域一真不昧萬劫長存始焉
因經以指迷至此忘言而得意譬若乗舟度
苦海到彼岸則舟無所施持炬照迷途歸正
道則炬將安用是謂經功之極致亦爲法㑹
之大成法衆䖍誠聞經讃詠
(舉)三聞經

聞經已後當願衆生起心回向常當信禮
聞經已後當願衆生心開悟解受持轉誦
聞經已後當願衆生普上法橋無有障礙

靈寳五經提綱





