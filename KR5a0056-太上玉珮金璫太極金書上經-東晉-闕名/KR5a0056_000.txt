








太上玉珮金璫太極金書上經宿二
上靈元年正月一日六元合慶甲子直辰
元始天王與太帝君共乗碧霞流飈紫輦上
登九玄之崖无色之端徘徊洞天逍遥極元
流盻縱體適意浮輪覩二儀以剖判觀大化
以長存俯上任於帝位欣我道而歡焉推曆
運以攺度悟季生以轉輪祈靈瑞於太空講
上法於九天啓誓告靈清齋霄庭是日忽天
光昏翳日月晝㝠八炁迴謝七元隱精玄象
㝠滯萬真奔靈三日三夜碧雞啓晨時有九

日煥明東方玄光朗耀天元復有青鳥來翔
口衘紫書集于玉軒飛空下降玄授天王太
帝二君於是二君對齋髙天奉制真文記曰
玉珮金璫太極金書玄真洞飛二景寳經文
彩鬱乎太霄神光煥乎九天玉章洞慧於紫
虚寳音逸朗於霞津髙上傳以素靈之女太
真贈以紫晨之童各三千人侍衞神文玉女
散花以却穢紫童翻香以禳塵華光交㑹四
集奏煙慶雲徘徊七元灌精九暉映朗天真
敷陳河海靜波八風揚輪金仙秉鉞五帝仗

旛飛仙羽騎十億萬人執麾建節羅兵萬纒
飛龍毒獸奮爪雲岑玉樹激籟百詠互吟宫
商空和髙下成音西妃擊節天女羅錚八音
嘈囐逸響雲營雙皇促節鸞舞鳯翔龍華四
折合唱齊聲雲璈激朗傾駭玉清飛歌互奏
廣樂虚庭玄黄煥鑠鬱若羅星三寳交扇結
空繞靈萬真咸暢三燭合明无晝无夜長慶
雲陳於是
元始天王太帝二君以金青盟天告靈九空
禀受上真鑄金爲簡刻書靈文使龜母按筆

太一拂筵盛以雲錦之囊祕於鬱森之笈封
以玉清三元之章付仙都左公侍仙羽郎藏
太素瑶臺玄雲羽室又命北寒金臺龍華玉
女白空虞宫西靈玉童各三百人典香執巾
侍衞靈真依太真之科萬劫當傳骨相合仙
之人有得見者太極書名奏之上清輕泄漏
慢下名鬼官罰以風刀七祖充責可不慎焉
至中皇元年三月一日庚寅天徳值合之時
元始下教於寒靈丹殿瓊臺黄房之内命五
老仙都披霜羅雲錦之韞鬱森之笈出玉珮

金璫太霄隱書玄真洞飛二景寳經以傳髙
聖玉晨太上大道君三天玉童西龜王母紫
清太素三元君中央黄老君太帝君以傳天
帝君太微帝君南極上元禁君皇天上清金
闕帝君是時衆真登太空瓊臺洞真之殿處
乎玉房金華之内清齋三月列金青以誓靈
告丹盟乎上真於是玉珮魂精帝君披珠繡
華帔飛錦青裙帶月衘日首建紫冠執玉珮
立左金璫魄靈帝君披紫繡珠帔飛羅丹裙
帶月衘日首建華冠執金璫立右二君當命

靈告盟因有青白二光煥爛九天流曜太空
駭動玉清四司五帝飛仙羽騎巨億之衆儵
歘立到領仙玉郎執五帝靈旛群仙浮位萬
靈衞軒
元始天王建无極洞天之冠披九色離羅之
帔飛森霜珠之袍帶神光日鈴育延之劔左
佩豁落右佩金真太帝君建七寳珠冠披九
色自然雲文之帔飛羅耀光羽袍腰帶鳯章
流金火鈴手執命魔九色之節九老仙都擎
持金精立空之案上承寳文以授衆真於是

告靈事悉各以金仙之童太華之女各三百
人侍衞神真如是髙聖皆月三朝靈文運至
三代之末天地氣交當傳種民有玄名玉籍
列圖三元之人自无此挺祕之金房不得妄
宣天真輕泄靈文也
　　　玉珮太霄隱書洞飛寳經
玉珮以九天魂精九天之上名曰晨燈一曰
太上隱玄洞飛寳章處於玉清之館太霄之
中結青陽之氣虚映九天青光沌沌洞照三
元之臺色如青玉形如月圓内有空玄玉臺

紫殿則魂精帝君處在中央太霄隱書玉珮
玄臺南軒之文經曰欲求長生宜先取諸身
月華月精日霞日英左迴玉珮右把金璫二
景纒綿雙神安康上行太極下造十方堅存
玄真保固靈根玄谷華嬰灌映沈珍漱月咀
日以入天門金璫仰注玉珮執關青白分明
適我泥丸寳液閉精錬柔身神三君備衞丹
絳之裙珠繡華帔飛錦青裙帶月衘日首建
紫冠安坐明堂廕以七元黄庭戊巳塞鎮邪
源恭司二子无英白元桃康三老當我生門

通徹五府十二之綸吐納六宫魂慶魄欣却
此百痾辟熱除寒二景纆絡萬神内歡有明
其文飛昇南軒把金佩玉入景玄光九天同
靈玄母齊房隂哺陽導明色鮮容位列丹室
名題帝宫三周九度與運混同此玉珮寳文
太極玄真之經也能修之者皆飛行太虚逸
遨九清白簡結録東華書名西王母今刻書
此文於崑崙之山玄圃之室自非清虚之質
不得窺參
夫欲騰身九清宴景南軒迴玉珮於明堂引

金璫於泥丸降魂真於晨燈招飛景於帝君
凡行此道常以暮卧兩手撫心閉目内思引
玉珮青陽之氣光色沌沌如月之圓虚映兆
身洞逹一形魂精帝君姓開元諱𨴠明形長
九寸頭建紫冠披珠繡華帔衣飛錦青裙帶
月衘日乗御青鳥在青光之中下降兆身安
鎮泥丸兆當叩齒九通咽液二十七過隂祝
曰
玄元太靈九天魂精晨燈朗映結氣沌青號
曰玉珮洞曜太明帶月衘日建符執鈴華光

流煥普天鬱㝠乗青控翮丹轅紫軿先宴三
元迴降我形鎮在泥丸下流黄庭檢魂束魄
萬神安寧五臟結絡九穴華榮八景騰飛昇
入玉清畢以兩手相摩令熱按額髮際九過
拭目二七過咽氣三過止便卧如此則魂安
魄寧萬神鎮宫内固靈氣外塞邪源八景變
化錬真變仙九年剋能洞覩幽㝠逆究未然
坐在立亡與神對顔一十八年道成真降飛
行上清學无此法則三魂不守七魄不寧三
尸飛翔九蟲奔驚攻伐形内來邪通精氣散

神逝體不潔清徒勞咽液損氣喪靈有得此
道克成長生寳慎宻修命胡可傾
　　　九天化生三元九真寳神内諱
上元上真一君姓𡙎諱▲▲字帝先形長三
寸二分頭建玄光紫陽之幘戴九元飛精之
冠衣九色无縫絳錦單衣腰帶九色之綬龍
淵命仙之劔或分一形爲九頭手執玉珮開
陽之符戴日履月坐兆泥丸宫中
上元中真一君姓▲諱開▲字赤玄形長五
寸二分頭建五色紫陽之幘戴玄元無極之

冠衣五色无縫黄錦章衣腰帶七色之綬龍
淵命仙之劔或分形爲鳯凰手執玉珮陽明
之符戴月衘日坐兆上元明堂宫中
上元下真一君姓▲諱閦𨴠字元山形長三
寸二分頭建通精紫陽之幘戴九炁无極之
冠衣七色无縫青錦章衣腰帶七色之綬龍
淵命仙之劔或分形人頭烏身手執始陽之
符帶日佩月坐兆上丹田宫中
中元上真一君姓闆諱▲䦢字上真形長三
寸二分頭建玄光无極太陽之幘戴九元通

晨之冠衣七色朱玉飛錦章衣腰帶七色之
綬招仙制魔之劔或化爲九人手執太陽之
符腰月帶日坐兆中元洞陽宫中
中元中真一君姓闆諱▲䦦字光明形長三
寸二分頭建七色紫陽之幘戴通天寳晨之
冠衣七色絳章單衣腰帶五色紫綬龍仙之
劔或化爲人身鳥頭手執上陽之符腰日帶
月坐兆中元絳宫中
中元下真一君姓闆諱▲▲字玄丹形長三
寸二分頭建七曜紫陽之幘戴玄元通天之

冠衣七色飛錦章衣腰帶五色紫綬龍淵之
劔或化爲鳥身人頭手執元陽之符戴日坐
月坐兆身中元丹田宫中
下元上真一君姓▲諱▲▲字嬰芝形長三
寸二分頭建五色陽明之幘戴九元華晨之
冠衣五氣壽命章衣腰帶五色之綬制命之
劔或化爲五人手執正陽之符左手執日右
手執月坐兆下元玄谷宫中
下元中真一君姓▲諱▲▲字玄泉形長三
寸二分頭建七色紫陽之幘戴飛天之冠衣

九色玄錦飛衣腰帶九色之綬龍淵之劔或
化一身五頭手執通陽之符左手執日右手
執月坐兆下元隂極宫中
下元下真一君姓𨴋諱▲▲字陽生形長三
寸二分頭建七色紫陽之幘戴九元无極之
冠衣玉珠絳章單衣腰帶九色之綬昇仙之
劔或化嬰兒童陽之形在丹田之中手執萌
陽之符戴月抱日坐兆下元丹田宫中
右真一内神化三元分氣九人安鎮三宫則
宫有三君皆九天始生真皇玉寳之氣結成

人形受名玉虛也上始九天之上玉清宫中
九重華蓋之下中遊太空細微之内下治人
身三宫之中天无三真則玉虚不清九天不
朗三光不明太空无三真則天无以浮虛九
玄无以結雲三洞无以致微五嶽无以致仙
人无三真則三宫空廢萬神飛揚氣散真逝
赤子擾喪三尸競互九蟲攻昏有知此訣與
三寳齊真其法祕重不得妄宣自不登盟吿
靈誓信九天不得示以寳名輕傳非真責及
窮魂七祖負考於三塗履五難於刀山巳身

殞命於風刀謝罪河源也
有金名帝圖列字玉清得授此訣閉口修奉
日夕存念不出三年真形克降自然飛騰也
　　　太極金書祕字三元九真陽符






鬱單无量天魂精祕音内諱玉珮開陽上符
則无量天開陽之氣主泥丸上真内神青書
白素佩身又書白紙本命八節日服之内思
泥丸上真三年則覩真形帝君下降八景變
化舉形上昇






上上禪善无量壽天魂精祕音内諱玉珮陽

明之符則上上禪善无量壽天陽明之氣主
明堂中真内神青書白絹佩身又書白紙本
命八節日服之内思明堂中真三年則覩真
形自然明知九天上音得九天之書也帝君
下降八景舉形上昇九天之上也




梵監天魂精祕音内諱玉珮始陽之符則梵

監天始陽之氣主上丹田下真内神青書白
素佩身又書白紙本命八節日服之内思丹
田中内真三年則覩真形
九天丞相書名
九天之録得見
九天父母帝君降形八景洞飛上昇
玉清也
右三部上三天主上元丹田明堂泥丸宫思
之皆立九色之龍戴月衘日光明煒曄九色
玄黄洞耀一身矣





兜術天魂精祕音内諱玉珮太陽之符則兜
術天太陽之炁主洞陽宫上真内神朱書白
素佩身又書白紙本命八節日服之内思洞
陽上真三年不闕則覩五頭一身真形内神
九天書名南臺帝君下降寢房錬魂制魄變
景八神一十八年飛形九霄上昇玉晨也





不驕樂天魂精祕音内諱玉珮上陽之符則
不驕樂天上陽之炁主絳宫中真内神朱書
白素佩身又書白紙本命八節日服之内思
絳宫中真三年不闕則見真形或見人身九
頭之神授兆丹瓊之板位書南嶽先生緫録
萬炁固神寳真一十八年三元下降迎以飛

輪上登九天之門也





化應聲天魂精祕音内諱玉珮元陽之符則
化應聲天元陽之炁主中丹田宫下真内神
朱書白素佩身又書白紙本命八節日服之
内思丹田下真三年不闕則見真形九天丞
相書名九天之録壽與九天同休心生紫絡

面發金光則神燈玄映照朗五臟之内萬神
緫具舉體成仙也
右三部上三天主中元洞陽絳宫丹田宫思
之皆立九色朱鳥鳯凰口衘日精五色華光
流煥一形之内矣




梵摩迦夷天魂精祕音内諱玉珮正陽之符

則梵摩迦夷天正陽之炁主玄谷宫上真内
神黄書白素佩身又書白紙本命八節日服
之内思玄谷宫上真三年審定克見真形目
覩九天之上耳聞九天之音帝君下降授兆
真文十八年得乗八景雲輿飛行上清也





梵寳天魂精祕音内諱玉珮通陽之符則梵

寳天通陽之炁主隂極宫中真内神黄書白
素佩身又書白紙本命八節日服之内思隂
極宫中真三年審定剋見真神九天玄母授
兆九天上書八錬芝英得自然之道白日飛
空上昇太清矣




波梨答惒天魂精祕音内諱玉珮萌陽之符

則波梨答惒天萌陽之氣主臍下丹田宫下
真内神黄書白素佩身又書白紙本命八節
日服之内思丹田宫下真三年審見即真形
對顔三元下降錬化形神三部八景運兆昇
仙飛行太虚上造九天也
右三部上三天主下元玄谷隂極丹田宫思
之皆立九色獅子口衘月精通身華光變化
十二色流曜一形之内矣
凡修此道當以本命八節之日沐浴清齋子
時入室北向叩齒二十四通誦玉珮玄臺南

軒經文一徧畢存玉珮晨燈青陽之氣光色
沌沌如月之圓於九天來下虚映兆身洞帀
一形次存三元九真内神姓諱形色寸數如
上法皆令明審正引氣三十六咽起向西北
心拜九禮朝九天還北向按文書九天魂精
金書祕字玉珮陽符按次服之隂祝曰
太陽魂精玄上帝君金璫仰注玉珮執關二
景纒綿上披金門三部九真安神寧魂萬氣
緫歸鎮衞九源玄真流布青白明分晨燈朗
照上盻帝尊記我丹名早得上仙三部八景

齊體羽裙運我飛騰上造玉晨畢摩兩掌拭
額心臍下各三過手按目四眥三過又咽液
三七過止此髙上祕道輕宣靈文七祖充責
已身謝殃矣
右九天魂精金書祕字太霄陽符刻書玉珮
隱玄洞飛之内其文則九天之綱紐玉清之
飛蓋天无此文則无以虛浮太空地无此文
則无以爲清虚人无此文則无以保形軀故
元始刻文於玉札之上名曰玉清金書祕字
也其音則天魂之内名也昔上開元年九月

一日有青鳥衘其文以玄授西王毋今刻題
玄圃之上玉童典香侍衞之玉清上真皆佩
此文以得爲玉帝之君九天祕於瑶臺不行
下世得見其文則晨燈之光虛映於身若佩
其文則太微小童負五圖於帝側絳宫真人
承五符於胎尊合變於三素之氣得形於晨
燈之光名刋於帝籍无復哭尸之患修其道
服其符九年則晨燈明見於兆形帝君下降
於寢房能上歩霄霞登遨太極寢宴太空遊
行太虚也自无玄名於丹臺録字於玉清不

得輕傳自非神挺異骨登玄嶽而告盟列金
青以誓靈此文不可得而授其音不可得而
聞矣輕泄七祖充責巳身殞喪負考三塗萬
劫不原也
佩文當以本命太歳之日按法書文登玄嶽
以青金告誓九天下關五靈然後而傳口度
訣音慎勿妄宣被考失仙
　　　金璫太霄隱書洞飛寳經
金璫以九天魄靈九天之上名曰虹映一曰
上清華蓋隂景之内真處上清之舘太霄之

中結白煙之氣虚映九天白光奕奕洞觀上
清色如白雲形如玉山上有瓊林之宫則魄
靈帝君所處太霄隱書金璫之經於玄臺北
軒之内文曰
欲求飛仙當鍊魄靈魄靈魂精九天俱生二
景纒綿雙神洞明右迴金璫左旋玉鈴流光
紫虚耀真上清飛行太極下造八㝠堅存玄
真保固華嬰日月交漑玄谷溢盈玉珮金璫
青白分明鎮我明堂魂安魄寜是謂華蓋九
天帝靈紫繡珠帔飛羅丹青帶日衘月首建

華精安坐明堂廕以七星上降陵梵務猷黄
寜三老帝尊固我長生通徹胃管六府五庭
虹映纒絡萬神衞形有得其文飛昇上清
此金璫寳文上清隂景之内真能修之者皆
上歩霄霞遨遊太極寢宴九空遊行紫虚也
西王母今刻書此文於崑崙山積石之隂自
无玄圖帝簡録字丹臺此文不可得而披也
夫欲騰景九霞之上運身上清之中迴金璫
於泥丸引玉珮於明堂降華蓋於虹映招飛
景於帝君者常以雞鳴天光未分之時叩齒

二十四通思金璫白雲之氣光色奕奕如玉
山虚映兆身洞逹一形魄靈帝君姓隂暉諱
▲元形長九寸頭建華冠披紫繡珠帔飛羅
丹裙帶月衘日乗白翮之鸞在白光之中下
降兆身入明堂之中便引氣二十四咽隂祝
曰
九天魄靈元始上真虹映峩峩白光玉山號
曰金璫天帝之神帶月衘日迅轡白鸞上宴
玉清出入三元迴降我形安鎮靈關拘魂御
魄萬神内歡五内生華靈秀玉顔䇿雲飛行

上昇帝宸畢摩兩掌令熱拭額二七過捻兩
目後二七過咽液二七過止此則金璫下映
帝君安鎮萬神緫歸身生光明九年之内飛
行上清矣
又當以月一日及甲子太歳本命之日清齋
入室白書九天魄靈太霄隂符於青紙上夜
半北向叩齒二十四通誦金璫之經一徧存
金璫白炁之光當奕奕洞明如玉山虚映兆
身洞帀一形兆便引白光二十四咽止服太
霄隂符微祝曰

玄隂七雲九天魄精玉山奕奕虹映上清金
璫玉珮與天同生二景纒綿下降我形列奏
丹臺刻書紫名得乗飛輿流黄鬱㝠飛空騰
虚昇入洞庭上享无極與天齊靈畢摩兩掌
拭額三九過手按目外眥二七過又咽氣三
七過止
　　　太極金字玉文九真隂符







右九天魄靈太霄隂生上景之符刻書金璫
虹映隂景之内則九天之關樞上清之華蓋
天无此文則无以爲晝㝠太空无此文則无
以爲上清故元始刻文於金札之上名曰上
清金字玉文也其音則天魄之内名也昔上
開元年九月一日青鳥衘其文以授西王母
今刻書崑崙之山積石之隂玉女典香侍衞

玉真上清衆真皆受之於元始佩遊上清之
宫九天祕於瑶臺不行下世有見其文則金
璫下映一身洞明有佩其文則形登虹映之
山暐曄玉華之席解胞結於玉關拔三塗於
靈閣攺九符以重生剋飛仙於帝籍也修其
道服其文九年剋有魂靈帝君九天丞相乗
白鸞雲輿下降寢房授兆神真之道三部八
景運兆飛空上昇九天遊宴玉山自无玄名
於北牖列金字於丹臺挺宿命於未生結玉
藏於紫胎隂景上符未可得而參玉音不可

得而輕披也輕泄漏慢喪身鬼官七祖充役
萬劫不原也
欲佩此符當以白書皁繒上本命太歳日登
玄嶽以青金誓九天告五靈而傳也口度訣
音祝如太真科文慎勿妄宣泄泄則被左官
風刀之考失仙喪身也
魂精帝君即九天司命部九天之魂精下統
後學筭命也帝君鎮在日門金庭之内
魄靈帝君即九天丞相主九天之魄靈下統
後學之籙籍也鎮在月宫琳琅之都

元始告西王母曰學不知玉珮晨燈是九天
之魂陽符是始生之氣金書祕字是九天之
隱名徒修八素真經靈書紫文服日月皇華
咽御飛根則日精不爲下降流霞不爲散根
徒爲引氣石景未可得採日華未可得餐也
九天不納兆名玄真不可得攀晨燈不可得
而迴玉珮不可得而旋也二景既不爲降則
泥丸空廢萬神飛揚魂逝魄零氣散真喪勞
於勤心无獲於仙
學不知金璫虹映九天魄靈隂符金字玉文

是九天魄靈之内音徒修黄氣陽精三五順
行之道黄水月華未可得飲童顔未可得固
花容不得久鮮靈音不可得誦金璫不可得
旋二景不降明堂浮空萬神逝宅真景散揚
勤而无獲失仙收殃爲學之本慎妄此言不
知魂精帝君諱則不得妄行服御日精之法
輕修則九天司命奪筭制日不降也又无陽
景符金書祕字之音不得妄呼帝君之諱皆
輕動上真身致重殃也
不知魂靈帝君諱則不得輕修服月華之道

妄行則九天丞相削名籙籍制月不降也又
无隂景符金字玉女不得妄呼帝君之諱犯
之身被隂考失仙也
夫修上道吞霞咽氣服御日月皆當先行玉
珮金璫隂陽二景之符存思三元九真内神
魂魄二帝之尊然後可招日月之暉也旦夕
坐起卧息常當存念日在頭上月在口中魂
精帝君在泥丸魄靈帝君在明堂心存目想
恒使彷彿將无踰年真形見也青白分也九
年能乗空飛行上登晨燈之館遊宴虹映之

山也
　　　朝禮九天魂魄帝君求仙上法
常以月三日九日十六日平旦向日九拜九
揖亦可心拜仰頭叩齒二十四通微祝曰
天魂九纒上帝尊神太陽日精金門變仙小
兆某甲敢奏微言今日上告八願開陳請施
禮願仰希玄恩蒼龍朱鳯䇿輿紫軒五雲交
廕六氣扇塵髙上曲盻三光降真二景纒絡
我道欣欣心朗耳聦目明色鮮體輕骨昇面
發華顔羽服生形飛造帝晨畢仰天引日精

四十五咽止行此三年目明徹視洞覩无窮
面有金容體生玉津九年能行身外无影飛
空玄虚也若天隂无日於宻室心存行之亦
感於自然也
又以月五日十五日二十五日此三日皆人
定向月九拜九揖亦可心拜仰向月叩齒十
六通祝曰
魂精魄靈九天同生石景水母太隂朗明徘
徊月宫冶錬金庭二景合原上吉時清八㑹
交帶我願剋成願光願容願鮮願榮願神願

仙飛行上清畢仰引月精四十五咽止
　　　玄真洞飛二景寳經
凡修太霄之道存迴金璫玉珮之法當兼御
日月之精以鍊五胎之神招日中五帝月中
夫人二景玄映下降身形使面有玉澤體生
竒光内外洞朗心聦目明於是玉珮可把金
璫可旋也魂魄帝尊將憇子之房晨燈虹映
之光將可立昇也
玄真經曰太上玄玄雙神四明玄真内映明
堂外清吞息二暉長生神精上補司命監御

萬靈六華充溢徹視黄寜凡四十字太上刻
於鳯臺之南軒也非緫真弟子而不教非司
命之挺而弗傳也
欲修玄真法存服日在口中白日存日夜半
存月亦可存无晝夜以分别於日也日色赤
月色黄日有紫光九芒月有白光十芒使日
月對口相去九尺光芒向口芒直如弦以入
於口也又存日月中央有女子頭巾紫巾朱
錦帔裙自稱太玄上真丹霞玉女諱纒旋字
宻真口吐赤氣彌滿日月光芒之間令與芒

霞並注盡入我口我咽之存女亦口吐之行
之九十咽畢存覺令日月之景親薄我面上
令玉女之口置我口上使氣液來下入於口
中我乃微祝曰
太霄紫真明堂隂神日月景精玉女纒旋先
自虛誕厥字宻真首建紫華芙蓉靈冠身披
錦帔丹朱飛裙岀日入月夭光幽芬口吐絳
氣灌我三元面親天井柔魄制魂玄液流行
胎精長全五臟生華開童反顔監御萬靈司
命飛仙畢存玉女之口津液令注我口中我

又漱滿而隨咽之又九十過止靜心思感行
之務多不復有限也若存日則不存月存月
則不存日也要當均存之耳若不得服時當
存二景還面明堂中日左月右令日月輝與
目同合照四映二氣使相通注也亦可常存
日月在明堂中不待常所服日月之二景而
共兼用也行之五年太玄玉女將下降於子
與之語話太玄玉女亦能分形爲數十玉女
任子之驅使也此積感結精化生象見精之
至也感之妙應也

右日霞月精之道挹二景之法使人通靈致
真體生玉映役命萬神上昇帝房矣
自无玄名於帝圖青簡於方諸玉藏紫絡合
真人者終不得覩於玄文參詠於靈篇見之
者壽同三光佩之者飛行上清修之者得爲
真人其道祕妙不傳下世昔鍾山真公教夏
禹之道是此玄真之法但抄略而已其元舊
本纒旋之事也真公者今即九天禁郎未得
登帝真之任也夏禹亦居玄山之宰部主五
嶽之都統也皆修玄真之道以致漸昇玉清

之階也
西城王君受之於西王母今封一通於西城
山中矣太上下教以左官輔玉珮右官輔金
璫有泄靈文罰以風刀七祖充責運石填河
生魂負掠令自失經
有金名列於上清精丹感於九天得見此經
給玉童十二人玉女十二人侍衞有經者身
典香降真禳於飛患也
傳經師弟子對齋百日或三十日弟子齎上
金二兩青紋四十尺白羅九十尺告盟而傳

依太真科盟祝說之法輕傳无盟師弟子同
被左官之考七祖充役三塗五苦萬劫不原
明慎奉行也

太上玉珮金璫太極金書上經終





