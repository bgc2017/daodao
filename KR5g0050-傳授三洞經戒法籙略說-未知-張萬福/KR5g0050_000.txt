








傳授三洞經戒法籙略說肆三
　前闕
張萬福伏㝷經㫖人從虛無自然中來結形
抱識法天象地備舍萬𩔖神明保衞貴不可
稱尊亦叵匹而染習塵勞流浪生死不能自
悟天尊大慈善勸方便說經演戒開度天人
普使男女同登正道然氣有清濁人有賢愚
故教有三乗形分萬等法門漸頓蓋有由矣
略說傳授指要如左
戒目

　三歸戒(此三戒者𥘉起心入/道受令歸依三寳也)
　五戒(此五戒者令除五欲修/五德持五戒出五濁也)
　八戒(此八戒者持八亊以契八/神上二戒録生所受也)
　無上十戒(此十戒者在俗男女所/受斷十惡行十善也)
　初眞戒(此初眞戒者新出家所/受謂始脫俗服入道也)
　七十二戒(此七十二戒者正一弟子/所受即仙靈録軰是也)
　百八十戒重律(此男官女官正一道士/所受老君授干𠮷者也)
　天尊十戒十四持身品(此清信弟子乆/志局所受也)
　太清隂陽戒(此五千文/録弟子受)
　想爾二十七戒(此太上髙玄/法師所受)

　洞神三洞要言五戒十三戒七百二十戒
　門(此三皇弟/子所受)
　百二十九戒(此昇玄内教/弟子所受)
　閉塞六情戒(此靈寳𥘉盟所受/即破自然劵也)
　智慧上品大戒(此靈寳中盟與/入帙經同所受)
　三元百八十戒(此靈寳大/盟所受)
　智慧觀身三百大戒(此上清道/土所受)
元始天尊以開皇元年七月一日午時於西
那玉國鬱察山浮羅之嶽長桑林中授太上
道君智慧上品大戒法文天尊告太上道君

曰今當普宣通法音開悟群生爲諸男女解
災却患請福度命拔諸苦根使生者見道身
脫八難死者歡樂飲食天堂早生人中轉輪
聖王修齋求道皆當一心請奉十戒諦受勿
忘專精黙念洞思自然勿得雜想撓亂形神
天尊又曰夫欲安身治國使門户清貴天神
祐護地祇敬愛當修善功勤心齋戒廣施法
門先人後身有惠於萬物功普於一切功滿
三千白日昇天修善有餘天降雲車弘道無
巳自致不死斯本行之上戒可不尊奉之乎

又智慧觀身戒太微天帝曰我始學之時唯
知請經不知㝷戒乃歷劫生死不奉觀身大
戒當何由得仙乎故道學當以戒律爲先道
家之宗尊焉法應習誦上品大聖皆祕而不
書若有法而無戒猶欲渉海而無舟檝猶有
口而無舌何縁度兆身耶先須誦習不容懈
惰萬福曰凡初入法門皆須持戒戒者防非
止惡進善登仙衆行之門以之爲鍵夫六情
染著五欲沈迷内濁亂心外昏穢境馳逐名
利耽滯色聲動入惡源求乖賢域自非持戒

莫之能返故經云持戒制六情念道遣所欲
又云學道不修齋戒徒勞山林又云皆從齋
戒起累功結宿縁飛行淩太虛提携髙上人
凡受戒皆須詣師伏受抄寫誦習若兼經受
者則不須也
正一法目
　一將軍籙十將軍籙(此二件童/子所受)
　仙官七十五將軍籙(陽主/男)
　靈官七十五將軍籙(隂主女此二籙男女/合名仙靈百王十將)
　(軍籙/也)

　九宫扞戹六害神符田部禁炁
　都章卑九天破殗大小斬邪
　天靈赤官元命赤籙大小召籙
　九州社令九天兵符九天眞符
　翻天倒地青甲赤甲
　赤丙無終八牒
　五牒八宿七星
　紫宫紫臺三將軍(此二十/四仲三)
　(十六籙舉其大略餘一百/卷階具有本経分不詳備)
正一法文科戒品曰緫統天地一切神鬼誅

伏邪魔斬滅妖精徵靈召氣制御山川滌蕩
氛穢章奏慱驛通逹神仙莫先乎正一矣
萬福曰凡人未受正氣皆被六天鬼神妖精
魍魉一切邪魔之所中害不能分解以自免
脫煩惱在身痛苦疾病妨於修道夭人年筭
太上慈悲出法施化制伏强梁建神立號布
炁徵靈消滅邪魔摧攝精鬽使清濁殊貫人
鬼區分正已除邪一以統萬而邪由正理萬
自一宗故緫録群靈同歸眞道也其天丁甲
卒仙官吏兵蓋道一分靈凝神布炁外光妙

用内發精明虛映旣彰眞官斯應可以神㑹
難用慮思凡諸經所明莫得詳究矣
道德經目
　道德上下二卷河上公注上下二卷
　想爾注上下二卷大存圖一卷
　傳儀一卷朝儀一卷
　齋儀一卷(此太玄經所明/應受持修行)
　老君西昇一卷妙眞上下二卷
　內解二卷節解二卷
　髙上傳一卷無上眞人傳一卷

　紫虛籙一卷(此左仙公及金明/所說傳授修行也)
太極左仙公道德經序訣云夫五千文宣道
德之源大無不包細無不入天人之自然經
也老君以上皇元年正月十二日丙午太歳
丁卯下爲周師到無極元年太歳癸丑五月
壬午去周以其年十二月二十五日度關以
二十八日授尹眞人太上道德經其經十方
諸天人神仙鬼神所宗奉也道士鄭思逺曰
余師葛仙公受大極眞人道德經教以口訣
云此經道之祖宗也誦詠萬遍夷心注玄者

皆以升仙太上玉經隱注曰常能讀五千文
萬遍太上雲龍下迎萬遍畢未去者一月三
讀之耳須雲駕至便升仙也隱注又曰居家
學道當受五千文月朔半晦本命日八節日
日中夜半時各一遍讀之耳志心奉行經上
妙事託形太隂之精天帝雲車迎人身神不
經泰山三官地獄考罰之中也上生天堂天
帝之前下生人間俟王之家相好具足亦轉
女爲男結縁上清此經傅通群品無大無小
隨志所求無有拘礙送死養生罄無不宜也

亦能安國寧人制伏邊夷莫不順道者也斯
經妙矣弗有尚焉
萬福曰夫五千文蓋三洞之精華一乗之奥
㫖理身理國遣有歸無言象莫詮㝷繹難極
而百王楷式千劫不刋之文也故太極左右
宫得道諸仙及太玄都山聖眞常研味道德
誦詠幽玄矣凡夫得之清齋千日誦之萬遍
雲龍下迎仙童侍衞萬劫長存之術耳老君
授尹喜行之道成從老君化胡周遊天下出
有入無變見自在爲無上眞人文始先生亦

爲先師矣
三皇法目
　金剛童子籙普下版三一眞諱
　三將軍圖九皇圖三皇内文
　三皇大字
　　　洞神經十四卷(陶先生所/傳十三卷)
靈寳經云神寳君者則洞神之尊神至上皇
元年出書時號三皇洞神太清太極宫經云
三皇者則三洞之尊神大有之祖炁天皇主
炁地皇主神人皇主生三合成德萬物化焉

洞神三皇之經傳訓下世領化佐國扶助兆
人故天子得之鳯凰下降祥瑞出見役使百
神無所不辟若入名山遊行八極天下鬼神
無敢當之上士昇仙
萬福曰夫得道諸仙眞聖雖超出凡界亦有
攝化職統主諸天地洞府山川召鬼役靈呼
雲制兩以活萬姓也此文蓋太上自然之章
神眞之信神寳君所說化乎九仙三皇各受
一篇而天下大化因號之焉文字宛奥理事
精微具載經中卒難詳備矣

靈寳法目
　自然劵中盟經四十七卷
　大盟眞文八景内音
眞文赤書經云元始洞玄靈寳赤書玉篇眞
文生於元始之先空洞之中天地未根日月
未光幽幽冥冥無祖無宗靈文晻曖乍存乍
亡二儀待之以分太陽待之以明靈圖革運
玄象推遷乗機應㑹於是存焉天地得之而
分判三景得之而發光靈文鬱秀洞映上清
發乎始青之天而色無定方支勢曲折不可

㝷詳元始錬之於洞陽之館冶之於流火之
庭鮮其正文瑩發光芒洞陽炁赤故號赤書
靈圖旣煥萬帝朝眞飛空歩虛旋行上宫燒
香散花口詠靈章是時天啓十二玄瑞地發
二十四應上慶九天之靈奥讃三天之寳明
神風旣鼓皇道咸暢元始登命太眞按茟玉
妃拂筵鑄金爲簡刻書玉篇五老掌録祕於
九天靈都之宫玉女典香太華執巾玉童侍
衞玉陛朝軒九天上書非鬼神所聞天寳之
以致浮地祕之以致安五帝掌之以得鎭三

光乗之以髙明上聖奉之以致眞五嶽從之
以得靈天子得之以致理國祚享之以太平
寔靈文之妙德廼天地之玄根威靈恢廓普
加無窮蕩蕩大化爲神明之宗其量莫測巍
巍乎太空又云元始五老赤書玉篇出於空
洞自然之文於未有之中生天立地開化神
明上謂之靈施鎭五嶽安國長存下謂之寳
靈寳玄妙爲萬物之尊東方眞文曰生神寳
眞洞玄章南曰南雲通天寳靈衿中曰寳劫
洞清九天靈書西曰金眞寳明洞微篇北曰

元神生眞寳明文五老玉篇皆空洞自然之
書祕於九天靈都紫微宫七寳玄臺侍衞五
帝神官依玄科四萬劫一出靈寳眞文以赤
明開玄之始號曰空洞赤書景皇眞文天地
分判天號之靈地號之寳故曰靈寳二十四
生經云上皇元年九月二日後聖李君出遊
西河值元始天王李君稽首曰昔蒙訓授天
書玉字二十四圖雖得其文未究妙㫖今遇
天尊願垂成就於是天王口吐洞玄内觀玉
符以授於君使清齋千日東向服符形神備

見自當洞達諸疑頓了李君稽首奉承教㫖
具依天儀長齋千日東向服符八景神並見
身中金書玉字二十四圖空中而明文彩光
鮮洞徹無窮赤明元年正月上寅一日午時
元始天尊於赤明天中南霍之丘丹靈洞宫
敷羅五色黄金爲壇白銀薦地七寳告靈傳
度洞玄金書紫字玉文丹章自然靈圖二十
四眞三部景神天仙飛仙神仙地仙兵馬乗
騎以受太上無極道君依威儀玄格明眞科
文度人九萬九千九百九十九人宿有金名

列字諸天應仙之人大運之終當収文還上
大羅七寳玄臺紫微宫中玉字上經曰天眞
皇人曰天書玉字凝飛玄之炁以成靈文合
八㑹以成音和五合而成章大運啓期琳琅
自生神風虚奏韶響洞鳴煥乎諸天之上朗
耀太幽之中與龍漢而俱化披赤明於延康
二儀待之以判三景待之以分上聖乗之以
神五嶽寳之以靈一切得之以生國祚享之
以安落落大範巍巍髙尊奉之者長存寳之
者眞降修之者神仙度死骸於長夜錬生魂

於朱宫妙化之文出於自然混之不濁澄之
不清毀之不滅滅而復生髙秀太虚萬帝之
宗威靈恢廓難可名焉天眞皇人曰度授諸
天内音自然玉字當依明眞典格以朱書白
素上資七寳鎭靈金繒効心拜黄繒章表告
諸天度文露文中壇三日三宿不遇風雨文
無飛揚合眞以傳天眞皇人曰修飛仙之道
及滅度之法尸解隱化輪轉生死隨運逍遥
無拘太隂當朱書諸天玉字無量内音白素
佩身隨文服御心不受穢五内清和六府恬

寂空碧無爲八年洞達諸天坐見十方神眞
交降體生玉光馳騁龍駕白日登晨玉章上
道四萬劫一傳隨節服御百日諸天記録地
官削簡八年神眞自降體生王光洞達幽虚
坐覩自然死尸更生反胎還人轉輪不滅生
死得仙輕洩漏慢身負河源風刀萬劫終不
得仙明眞舊格宜祕之焉
萬福曰夫靈寳眞文生於空洞之中元始之
先天地未根日月未光幽幽冥冥無祖無宗
元始錬之於洞陽之館冶之於流火之庭鮮

其正文瑩發光芒於是太眞按筆玉妃拂筵
金童散花瓊女揚烟五帝侍衞三界朝軒天
寳之以致浮地祕之以致安五嶽享之而安
鎭一人則之以太平保制劫運吐納隂陽教
化一切儀範萬天諸得道大聖衆至眞諸君
丈人莫不奉行靈寳誦詠其篇與天地而同
没共日月以俱懸大周天地近存我身勤修
之不死暫行之長年爲天人之舟檝寔幽明
之福田其理宛奧莫得而言傳之浩劫愚豈
知焉

　　　靈寳五符
太玄經曰天地萬神皆六甲之部使也老君
行之長生度世坐致行廚隱形易體坐在立
亡出不擇日行不擇時盡監萬神辟除疾病
踰江越海不避風波從天入淵虚無自然逕
入崑崙不死之道上升太清登造紫微
萬福曰夫隂陽者道之本寒暑生殺動靜之
炁也而清浮圓動明陽也濁沈方靜暗隂也
陽不能獨生待隂而成隂不能自成須陽以
生一消一息有虚有盈二炁和合萬象乃形

男東女西金白木青水流土止天動地寧上
下交泰變化百靈乾坤分判迴轉千精微妙
莫測隂陽遂呈甲乙曰干子丑爲支以相配
合數成六焉干者日也陽之精稱竒一三五
七九數也支者辰也隂之靈稱偶二四六八
十數也隂陽翕闢萬二千物具而有神焉主
之者六甲也天不用六甲三景失倫地不用
六甲五嶽崩摧天子不用六甲百官乖緒學
道不用六甲違其妙理六甲者一切之綱紀
也行得其道萬邪皆伏鬼神爲使故道士佩

之坐在立亡神仙不死逆知未來也
開元經云靈寳五符道之隱文結飛玄之炁
自然成章字方一丈八角垂芒生於元始之
先空洞之中保制劫運使天長存梵炁彌羅
萬範開張十方巳得道一切諸神仙莫不佩
奉而得長存變化自在驅馭百神昇入無形
與道合眞矣
萬福曰靈寳五符生天生地分化五行與炁
混合吐納百神乗運隱顯劫劫長存輪轉五
劫布氣十天軒轅受之於天眞皇人傳之於

子孫夏禹得之於鐘山祕之於洞庭呉王泄
之國祚不隆道士佩之道不離身神將炁化
和理於心神道炁一變化自然壽齊天地錬
景入眞没身不殆永劫獨存功齊太虚德𡨋
自然輕泄毀誹罪延無窮保慎敬愛福常在
焉修行法則具之經文
　　　東西禁文
萬福曰其符離合三皇文白羊公介君所受
制虎豹蟲狼山川百精之鬼不敢爲害故馭
虎攖蛇即其事也道士祕之焉

　　　五嶽眞形圖
五嶽眞形圖序云漢孝武帝好長生之道常
祈祀靈嶽以求神仙元封元年正月甲子登
嵩髙山起道宫帝齋七日祠訖乃還到四月
戊辰夜閑居東方朔董仲君在側焉忽有一
女人著青衣非常麗也帝問何女女曰我墉
宫玉女爲王母使從崑山來語帝聞子欲輕
四海尋道求生降尊王之位而屢禱山嶽勤
哉有心仙道可教者百日清齋不交人事到
七月七日西王母當暫來也武帝下席跪諾

言訖女隱忽然失所帝於是登尋眞之臺齋
誡存道其四方之事權委於家宰焉到七月
七日乃肅除宫掖設座大殿以紫羅薦地燔
百和香張雲錦帷燃九光微燈設蒲萄蜜爲
客主之饌帝乃盛服立於階下内外謚寂以
俟仙官到夜二唱後忽見天西南如白雲起
鬱鬱直來逕趣宫庭須㬰轉近聞雲中有簫
鼓之聲人馬之響復半食頃王母至也群仙
數千光耀庭宇别有五十天仙皆身長一丈
王母上殿東向坐年可三十許脩短得中雲

顔絶世眞靈人也下車登牀武帝拜跪問寒
温畢立如也因呼帝坐王母自設廚非常豐
珍非地所有甘氣絶殊帝不能名也帝見王
母巾器中有一小卷書盛以紫錦囊帝請問
此書王母示之五嶽眞形圖也此乃三天太
上所出文祕禁重豈汝穢質所宜佩乎昔上
皇清虚元年三天太上道君下觀六合瞻河
海短長察丘山髙卑乃因山源之䂓矩覩河
嶽之盤曲陵回阜轉山髙隴長周旋委蛇形
似書字是故因象制名定名實之號畫形於

玄臺而出爲靈真之信諸仙佩之皆如傳章
道士執之經行山川百神群靈尊奉親迎欣
子有心今以相與當深奉愼如事君父泄示
凡人必致禍考聽四十年得傳一人四十年
無其人聽八十年頓二人耳授非其人是爲
泄天道可傳而不授是爲閉天寳不計限而
妄授是爲輕天老受而不敬是爲慢天藻泄
閉輕慢四者延禍之車也泄則身死道路受
土形濡骸裂閉則盲聾於來生命凋枉於卒
殁輕則禍鍾於父母詣玄都而考罰慢則暴

終而墮惡或惡疾於後世復有愈此罪者宗
斷而族没同道謂之天親同心謂之地愛傳
授當相親愛共均榮辱營心眞一珍惜精液
共養和氣氣全神歸必齊靈㑹如其不爾天
降汝厲此皆道之科禁不可不慎汝欲有所
授董仲君者以其人也即命傳畢更取一圖
王母手付帝帝再拜跪受王母曰三年更來
告汝道也帝旣見王母乃信天下有神仙之
事欲有去世計數矣而淫色恣性殺伐不休
百姓歎於勞役死者怨於無辜不從聖母之

言遂不復來也所與帝經圖之屬盛以黄金
之匭封以白玉之函安著栢梁臺上後到太
初元年天火焚臺遂爾燒失王母當以武帝
不從訓誨而災之耳但帝先承王母言以圖
授董仲君仲君謄寫頼此得存也魯女生長
樂人少好道絶榖八十餘年色如桃華一日
能行三百里世傳見之二百餘年後採藥嵩
山忽見三天太上侍官以五嶽眞形圖與之
并告其施用節度女生道成一旦入華山後
五十年先識者逢女生於華山廟前乗白鹿

從玉女三十人并令謝其郷里親族故人甚
分明今得此圖見於世間者起由董仲君及
女生二人仲君臨去傳欒巴女生傳封君達
葛洪曰昔白鄭君五嶽眞形呉越之人無有
得傳不審先生有不鄭君曰吾似有之傳授
禁重不可妄泄卿極有心是故相告且勿宣
之吾先人受此書於青牛先生自吾受圖不
傳一人當以此文與卿今施用節度皆出於
鄭君也青牛先生言家有五嶽眞形一嶽各
遣五神來衞護圖書所居山川近者山澤神

又常遣侍官防身營家凶逆欲見傷害皆反
其殃辟除五兵五瘟可帶履鋒刃帶此文乃
執持以履山林者百山地源靈官主司皆出
境拜迎尊貴國信鬼神猶執卑降之禮何凡
人而可慢墯哉
萬福曰夫五嶽眞形圖上聖髙眞神仙所寳
道士佩之遊行山澤千山百川之神皆出迎
之家有此圖仙靈侍衞萬厲潜伏仕官髙遷
財産豐積子孫昌盛門户興隆修行佩奉自
有法矣

　　　三皇内文
三皇經曰三皇自然之文皆以金玉爲用天
皇所受玄玉爲簡青玉爲文地皇所受黄玉
爲簡白玉爲文人皇所受赤玉爲簡黄玉爲
文綴以金鉤聮以金鎻擎以玉桉覆以珠巾
芬以五香持以十華玉童玉女執拂左右眞
官仙職司承去來辟邪獅子騏驎鳯凰青龍
白虎玄武朱雀靈禽聖獸無量伎樂六甲六
丁三五僚屬防護宿衞奉茲文矣
萬福曰其三皇文即洞神經亦曰洞仙三皇

受之召制天地萬靈百精之神道士佩之化
景飛空出入自然呼雲降雨役使鬼神所願
立尅益壽延年生死獲慶享福無窮矣


傳授三洞經戒法籙略說
















傳授三洞經戒法籙略說肆四
　　　三天正法除六天玉文
道曰吾生眇莾之内幽幽冥冥幽冥之中生
乎空洞空洞之内生乎太無太無變化而三
炁明焉三炁混沌生乎太虚因虚而立洞因
洞而入無因無而生有有生而立空空無之
化虚生自然上炁曰始中炁曰元下炁曰玄
玄炁所生出乎空元炁所生出乎洞始炁所
生出乎無故一生二二生三三化生以至九
玄從九反一乃入道眞炁清成天滓凝成地

中炁爲和以成於人三炁分判萬化禀生日
月列照五宿煥明上三天生於三炁之精處
於無上之上極乎無極故無極也履大運所
不能改經大劫所不能易緫眞髙虚可謂髙
也故號三天正法九天之號亦生於三三炁
生三故號九天其六天緫民應化順運與日
月推遷隂陽否勃天地炁反小劫交周萬帝
易位九炁改度當此之時凶穢滅種善民存
焉大劫交時天翻地覆海涌河決而萬惡絶
種鬼魔滅迹八荒四極萬不遺一自非勤心

於存思佩除六天之文修行三天正法不得
免過此戹奉迎聖君於上清宫也除六天文
元始天王所出始青飛玄之炁結成玉文以
告六天運周度交収炁檢神還反土上正一
始生之天佩者制靈使炁威攝十方出空入
無萬道開張經大劫所不能毀履洪波所不
能沈萬神稽首五嶽司迎侍童六百人玉女
六十人營衞佩文者身太上所寳祕之六合
紫房萬劫一傳太上受之於九天眞王元君
受之於三天玉童黄軒受之於太上元君西

王母受之於元始天王四極受之於東海小
童紫陽眞人受之於太上大夫寗封受之於
清天上皇君唐尭受之於後聖帝君自唐之
後得文乃七千人皆得駕龍飛空也髙上玉
晨鳯臺曲素上經云玄都九曲崚嶒鳯臺結
自然鳯氣以成瓊房處於九天之上玉京之
陽虚生八㑹交眞之氣十折九曲洞達八方
上招抚揺之翮傍通明於玄臺之上字方一
丈文蔚煥爛洞明九天飛鳯雲蓋紫氣鬱溟
遊麟之獸交躑馳横六領師子備于下關五

帝玉仙執五色命魔靈幡以威御五方右侍
太華玉女左衞金仙玉童各三千人侍眞典
香日月俠映七元迴靈三晨齊景玄光洞明
瓊林振條玉籟激庭七寳華光流曜上清即
髙上玉晨太上大道君所治玄都丈人以鳯
文眞書憂樂之曲玄授於道君焉如是上天
萬眞及五嶽飛仙悉皆以月五日十五日二
十五日一月三登鳯臺晏禮旋香誦詠憂樂
之辭也上慶神眞下悲兆民其辭虚微玉朗
洞清四眞稽首萬仙禮音散香逸霄流烟虚

庭凡上宫已成眞人及始學爲仙者莫不備
修九天鳯氣玄丘眞書誦憂樂之曲也玄古
皆萬劫一傳今有其人七百年中聽得三傳
得有其文飛行上清登九曲鳯臺朝謁玉眞
也輕泄失明七祖死責愼則神仙太上授太
極眞人以傳東海方諸青童大君使傳道士
宿有金名應爲神仙眞人者佩之得見三元
君迎聖君於上清金闕
萬福曰夫化化者不化生生者不生不化則
長存不滅不生則永劫無傾斯道神妙修之

可得而獲焉凡一切有形道之委炁含精通
神識自生動自行明辯日月智落天地思過
鬼神妙合隂陽莫不由道而神理在焉若乃
延促齡於浩劫擢朽神於億天迴玄抱景登
眞守元萬劫未始千椿童顔周天地於瞬息
役風雷於胷端愛養群品師範衆眞布天慈
於種智作仁父於本元自非元始之法王太
上之玄經孰能易之哉而愚者不知大道之
化元始之尊不信神仙不死迴顔駐年亦猶
朝菌不知晦朔蟪蛄不知春秋吁可痛矣且

天迴星轉地靜川流四炁生成五行交錯風
雲聚散寒暑生殺詎無主而宰之焉蓋至道
神化分靈布炁羅絡統御而主之也雖諸天
五億世界三千仙眞聖尊開方立域說法教
化變見無窮眞應法身靈應難測其統之者
皆元始矣即人身足行手持目視耳聽口語
鼻歆心通意識魄靜魂動皮膚居外筋骨持
内血脉榮衞晝夜運動豈無君而御之哉斯
固司命納生桃君保精白元營魄無英制魂
二十四眞和理百神太一元父緫統我身虚

靜則永世不傾煩躁則倐忽夭齡矣
夫人從虚無自然中來受神抱識湛然清淨
及禀形之後則衆欲生而患累起見世則三
災九戹十苦八難痛痒疼酸生老病死煩惱
形神死則魂入幽牢受諸苦惱晝夜考掠魂
神痛楚動經萬劫莫能自免天尊大慈觀見
衆生愛念在心乃分靈布化降迹接凡天上
人間遊行教化分身百萬散景億千隨其機
縁廣說經教欲使衆生離苦永免輪迴今天
昔天法門常一也經云思微定志者令人安

神念道保其身也思微者念昔受生之初神
本清淨也定志者除諸妄想絶思惟也人所
以生者神在形也所以死者炁離身也子欲
長生定其心也身有百神心爲之主故老君
内觀經云心者禁也一身之主禁制形神使
不邪也心則神也變化不測無定形也魂在
肝魄在肺精在腎志在脾神在心所以字殊
隨處名也神明依泊從所名也其神也非青
非白非赤非黄非大非小非短非長非曲非
直非柔非剛非厚非薄非圓非方變化莫測

混合隂陽大包天地細入毫芒制之則正放
之則狂清淨則生濁躁則亡明照八表暗迷
一方但能虚寂生道自常永保無爲其身則
昌世以無形莫之能名禍福吉凶悉由之矣
又云從道受分謂之命自一稟形謂之性所
以任物謂之心心有所憶謂之意意之所之
謂之志事無不知謂之智智周萬物謂之慧
所以通生謂之道道者有而無形無而有情
變化不測通神群生在人之身則爲神明所
謂心也所以教人修道即修心也教人修心

即修道也道不可見因生以明之也生不可
常用道以守之也若生亡則道廢道廢則生
亡生道合一則長生不死羽化神仙人不能
保者以其不内觀於心故也内觀不遺生道
常存又云道以心得心以道明心明則道降
道降則心通神明之在身猶火之在巵明從
火起火自炷存炷因油潤油藉巵停四者若
廢明何生焉亦如明縁神照神託心存心由
形有形以道全一物不足明何依焉所以謂
之神明者眼見耳聞意知身覺分别物理微

細悉知由神以明故曰神明老君曰所以言
虚心者遣其實也無心者除其有也定心者
令不動也安心者使不危也靜心者令不亂
也正心者使不邪也清心者令不濁也淨心
者使不穢也此皆已有今使除也心直者不
反覆也心平者無髙低也心明者不暗昧也
心通者不窒礙也此皆本自然也粗言數者
餘可思也學道之夫當熟觀之矣
詳夫三洞經教萬術千方雖廣略不同皆制
人之心也而心有明暗智有淺深由形器有

清濁禀炁有薄厚耳然是非好惡喜怒趨捨
莫不悉從於心未知是心誰之所使若也定
由於心也心何自取殂落哉然則尋其本莫
得其源察其流靡窮其際而究其終始則卒
歸其自然也甞試論之夫道以一動生萬物
萬物由一以生一在人身即老君魂也亦謂
之道識也照生我神即我魂也亦謂之我識
旣身由一生神由道照則心由於神明矣由
是言之神見則心朗神隱則心昏神之隱見
由心之清濁也假如油清則燈照油濁則景

微矣
經云心則神也神則心也心神不殊是以心
由神照則經之燈喻是也智者諦詳之焉
　　　明科信品格
凡人初入法門先受諸戒以防患止罪次佩
符籙制斷妖精保中神炁次受五千文詮明
道德生化源起次受三皇漸登下乗縁麤入
妙次受靈寳進昇中乗轉神入慧次受洞眞
錬景歸無還源反一證於常道經云知常容
容乃公公乃王王乃天天刀道道乃久没身

不殆此謂天地雖没而身常存不危殆也
凡道由心得心以道通誠至感神神明降接
是以古人求心末世求財古人非心不度末
世非財不仙是故須財以對心明心而財見
譬諸世人欲求心佳偶良寳珍物心之所愛
豈計價直也此暫時賞心恱目尚竭所懷況
乎眞道得不貴耳世人惜財不受經不肯尊
師重道乃將神仙爲虚說長壽爲自然不亦
慨哉而聖人善勸方便質求其心或七寳告
靈或六誓傳道良有以也豈徒然哉必使經

道流通人神合契信行不忒師弟無違矣
　　　七寳
黄金白銀(一)珊瑚(二)琥珀(三)硨磲(四)瑪瑙(五)
眞珠(六)碧玉(七)一云瑠璃蘇牙白玉眞珠硨
磲瑪瑙琥珀
義曰道以一炁化生三炁三炁化生九炁九
炁各生三炁爲三十六天洞徹無礙名曰道
境號天中之天從是以下二炁流降分化五
行元和降精凝魂生身元父玄母神散五靈
在人形中謂之五藏外通七竅以照七元含

隂吐陽養神育氣爲我身之寳謂之七寳而
腎藏偶故金銀共焉元始五老分位五方三
五流煇結神五藏所以將此七寳上告明靈
質對我心冀通神道矣
　　　金銀二十四兩
義曰紫微二十四髙眞分靈下降生於人身
保神養炁變化自然出有入無調理百闗炁
血流轉由二十四髙眞所以常存故言鎭二
十四生炁也
　　　上金九兩

義曰人之受生九天炁降迴黄轉白守一抱
元晝夜變化以成我身也及九月神具司命
告靈萬神侍衛而得生焉故上誓九天質其
生元也
　　　金環十口
義曰天迴地轉隂陽生成日東月西晝夜分
位周天三百六十五度四分度之一隂𡙇陽
舒天之常道一歳十二月四時生化炁周十
天故質告十方通誠十極則神道聞於逺近
眞靈降於身形也

　　　金龍三枚金紐二十七口
義曰龍者鱗蟲之長禀少陽之炁含歳星之
精木之靈獸變化自在故東方七宿象爲青
龍炁轉五方或遍九方隨處言之則有五龍
六龍九龍之號而得道者馭之如世之乗馬
所以世事云龍以馭天馬以行地是也今所
以用龍者傳言驛奏聞諸天曹地司狀學道
者之功過也紐以馭龍猶馬之銜勒也
　　　金龍玉璧簡文
義曰人受命長短善惡冨貴貧賤愚智窮通

吉凶禍福乃至草木蟲魚風雲雹霰莫不由
之於天天有北極天尊主之而天髙聽卑察
人善惡司其得失若能至誠則感之於天是
以善惡發乎心吉凶應乎天矣聖人慈悲廣
救方便接引令改惡從善祈於上玄立詞致
欵書於簡牘訴之於天身中吏兵善惡童子
及四司五帝土地眞官關白太上三曹告下
諸天諸地日月宫府百二十曹二萬四千靈
司令(某乙)紀善輟惡續短延長則周公金縢
仲尼元辰子韋移星魯陽迴日等是其事也

故簡者求事之詞璧乃質誠之信龍即傳奏
之驛猶諸方奏貢列詞狀物馳於闕庭耳
　　　金環玉環
義曰環者圓而能通空而不滯金剛能斷柔
而不撓玉潔匪渝光而有潤欲使行人決斷
世網從順經道與代和光處凡無染外則不
滯於境内則常虚其心覩物縁情攀懷自息
亦樞始得其環中前心後心如之不絶故也
　　　斷環
義曰斷世恩愛共契師資生死永捐經法相

繼亦是師資同心其利斷金又金爲義義能
斷割除惡就善内絶疑網外捐嗜欲則妄想
煩惱永消除也
　　　素絲五十尺若百尺五兩十兩
義曰素絲天然質素柔潔明淨隨物宛約順
世光塵貫穿珠玉織成錦綺或聖人所服或
凡夫所衣天上人間共相寳貴欲使行人身
心清淨内外柔和除其剛强不染穢濁則人
天愛護仙聖降臨微妙難思寳貴斯極五應
五炁五德五方百應百神百關百結尺有分

寸須識短長兩與物齊自明輕重也
　　　青絲
義曰青者天之色冀繫炁於天又東方之色
庶發生於善欲使行人當如天行道慈育蒼
生似春之德滋榮一切也
　　　斷髮㰱血
義曰割身自信誓於明神也
　　　絳巾碧巾
義曰絳丹色以代㰱血碧青色用代落髮眞
人不欲傷人大慈之化也

　　　五香
沈香(一)薫陸(二)白檀(三)青木(四)丁香(五)龍腦
(七)砂(三)雄(四)
義曰撤五薫之炁降五方之靈也
　　　方綵
義曰五帝主人善惡籍籙以色幣質之經云
用𧵥五方元老之官也天子用匹公王以丈
庶人以尺各依方數也
　　　命繒
義曰人受生天與四萬三千二百算爲一百

二十年而不滿此者皆犯天地日月星辰違
盟負約背道叛師不從經戒爲三官奪減算
命所致也故以紋繒𧵥對天官乞延算命名
命繒也唯天子用紫紋或羅一百二十匹皇
后太子比之餘依年加匹丈尺王公貴人用
匹富者用丈貧賤以尺
　　　命米
義曰食者人之天人不食而死米者人之所
食切已難忘命禄少多係於天府天禄若盡
壽命便終故用益天倉冀延短壽所以正一

經云算盡爲延禄盡爲益是也
　　　金羊
義曰羊能跪乳謂之禮獸欲使行人孝於師
父慈於一切也
　　　玉鴈
義曰鴈陽鳥也秋南而春北順隂陽以徃來
又有行伍知其次序欲使行人隨順法教令
威儀有度知其階位不違品次也
　　　金魚玉魚
義曰魚爲隂蟲水官之使傳驛文牒詣河侯

之所又斷北帝之長簿奏水官之符狀玉取
潔白入水不渝金取堅剛得水柔潤亦取其
檢口不言隂潜自處也
　　　五色錦
義曰錦者禁也五色繪而成文欲使人處五
欲而成道先須伏從科戒以禁於心也
　　　青羅紫羅
義曰繒軰之微細輕妙唯羅之最美也青紫
天之色重經貴道之士以此精物𧵥有經之
師充法服之用冀體妙入微同天合道也

　　　青布
義曰青清也亦春之色布遍也使行人清心
淨行遍行諸法慈愛萬物仁若春陽也又云
仙人食金玉衣青素故以金玉青素爲盟亦
一方之談未爲絶論也
　　　紙筆墨
義曰天曹雖逺神與世通列狀言情事資文
墨故以此具𧵥對天曹庶文字上聞言詞可
記也
　　　劵契

義曰受道之日關奏天曹地府四司五帝一
切神仙以爲監證所以召七祖以監臨對五
帝而結劵若後違盟犯約背道輕師則勘契
合劵以自證驗亦猶世之交易各執劵契以
相信也亦曰昇天劵得道之日過天門地户
魔王主司以相按驗乃至神仙洞府諸天曹
局悉皆勘㑹如世之公驗也劵即正一眞劵
五色劵八道劵三五劵洞神劵昇玄劵自然
劵上清七劵等例是也契即正一黄契三五
契三十六部尊經契上清四契等例是也

　　　盟
義曰盟明也彼此未信對神以相明也神者
無形窗冥不測莫覩其端若違盟約必致殃
考是其驗耳依盟崇約福亦無忒但以凡心
易動神理難明故須立約以契之必令通神
合道也盟即靈寳初中大等是也
　　　誓
義曰誓制也以言契心告神盟也而自制其
情欲不使放逸期於㑹道耳夫上士聞道勤
能行之不須盟誓以自契也中士巳下引之

則進排之則退故須盟誓制止其心令不改
也蓋聖人大慈之教勘於合道旣授之以法
又使從科戒必令不犯克得道也所以末代
傳道皆須共立盟誓也誓即六誓十二誓等
是也夫神道無形天理遼曠幽昧不測言議
莫知若能精至便即通感所以令其𧵥信用
質於心也心信則輕財財輕乃貴道賤財則
神明降接𧵥命可延命久年長神仙可得未
有神仙不能體變入化與道長存也世人不
悟遂妄生非毀外不行功立德内不洗垢清

神而貪穢滿心愛憎栖意徒言入定躁甚覊
猨唐說淨心臭踰溷豕但見坐禪者毒心彌
盛穢迹逾彰虚語内修竟無中實至於飢寒
痛痒病惱煩怨不異常人矯云同俗吁可悲
也愚人聞余此言謂之誹謗吾豈欲衒於言
詞而自䧟也直欲使人釋迷從悟耳智者幸
熟思之勿役妄也其所用法信事畢並依經
散之也伏尋經中信物或云出自神州非世
間所有今請以某物準當者將欲引接於貧
賤使同入道也若冨有之家幸得力辦未冝

準當之且金錢七寳天子儲君皇后妃主公
王能有豈凡賤得辦也其金龍玉龍金魚玉
魚金羊玉鴈羅錦之流又非寒栖所得皆聽
以雜物準當若要令依法則經道永閟難於
引接耳又經中法物自屬明靈須依色目力
營取辦若信物自是弟子施師多少無限或
名衣上服牀帳卧具茵席几杖玩弄器物缾
罐履屩車馬奴僕莊園屋宅金銀珠玉綾羅
錦綺錢絹布帛釵梳環釧米麥花果供養法
具繩牀坐褥縁身所有施道及師立觀度人

寫經造像放贖生命拯濟飢寒免賤爲良㢮
囚宥罪廣行慈救大設悲田發無上心大弘
勝業爲家爲國濟物及身遍爲三塗衆生苦
惱各隨心力屬在一時任其所懷亦無定格
若貧賤之人供師使役不憚苦辛逺近陪隨
給侍香火修營觀宇植種果林墾闢田園栽
蒔花藥捨身落髮剋已自勞毫分之間無所
恡惜晝夜不懈供事師尊如此勤勞至乎得
道也竊見金仙玉眞二公主以景雲二年歳
次辛亥春正月十八日甲子於大内歸眞觀

中詣三洞大法師金紫光禄大夫鴻臚卿河
内郡開國公上柱國太清觀主史尊師受道
破靈寳自然劵受中盟八帙經四十七卷眞
文二籙佩符䇿杖乃埇土爲壇三級髙一丈
二尺金蓮華纂紫金題牓青絲周遶壇内東
方青錦南方丹錦西方白錦北方紫錦中央
黄錦爲褥復有龍鬚鳯翮等席藉地五方案
各依方色制錦虬金龍玉璧鎭之又青羅十
八匹緋羅六匹白羅十四匹皂羅十匹黄羅
二十四匹以安五方紫羅二百四十匹絹四

百八十匹錢二百四十貫黄金二百兩五色
雲錦二十五匹香一百二十斤七寳周足青
絲五百兩奏紙二萬四千畨筆墨各二百四
十管挺書刀十二口護戒刀巾各三十八具
金龍六枚金鈕五十四枚俱用鎭於壇中以
質靈官也復有盤龍香鑪舞鳯香鑪瑞葉香
鑪祥花香鑪蓮花香鑪芝草香鑪并香合香
奩並純金純銀製造復有對鶴雙鸞飛龍宛
鳯錦帕敷案復有金剛神王仙童神女烟雲
山水草樹蟲魚聖獸靈禽瓌竒珍物繡韞覆

經復有彫玉之案鏤金之案紫檀之案白檀
之案沈香之案皆作翔鸞舞鶴金花玉葉裝
飾彫鐫復有七寳函九仙函黄金函白玉函
以盛於經復有青錦之囊絳錦之囊素錦之
囊紫錦之囊黄錦之囊雲錦之囊五色繡囊
以盛法籙復有廚盝笥藏皆珠玉裝飾巧妙
華麗非世所有眼未曽覩價直億千也又有
眞人旛玉童玉女旛金剛神王旛蓮花鏤旛
芝草鏤旛盤龍鏤旛舞鳯鏤旛翔鸞鏤旛飛
鶴鏤旛或霏雲耀日隱景含煙轉字開花連

金綴玉或山水畫象鳥獸竒形瑞草祥花披
雲漏日懸壇之四面復有金蓮花樹銀蓮花
樹七寳花樹五色花樹千株萬株列壇上下
及觀院内光明洞徹復有五色花燭金盤龍
燭銀翔鸞燭千葉蓮燭九色雲燭同心之燈
分華之燈連珠之燭貫花之燈轉輪神燈飛
臺靈燈紫熖蘭燈青光芝燈霄華百枝燈月
照千葉燈五星燈七曜燈二十八宿燈三十
六天燈韜光燈滅煙燈照耀内外二七日夜
行道禮誦始啓齋則瑞雪飄花將露真文乃

卿雲浮蓋其夜四更老君降壇與公主語傳
法之日瑞雲五色香煙八引傳法旣畢二公
主各捨牀卧几褥音樂器具及在俗衣服各
五百副絹一萬匹羅錦錢綵并供養法具等
價逾萬貫鎭壇法物仍不在其數又以先天
元年壬子歳冬十月二十八日甲子復受五
法上清經法具依科格别院建壇法天象地
内圓外方裝嚴妙麗乃至法物信物鎭綵命
繒等物皆勝於前百千萬倍其經法並金書
寳軸繡帙錦表悉珠玉連綴代未曽有不可

名目
萬福自惟凡鄙戒行無取謬奉恩㫖濫預臨
壇大德證法三師旣覩兹法㑹實懷悚怍縁
公主受道並别有記今麤書之冀萬代之後
知道法之尊重也大唐先天元年歳次壬子
十二月丙申十二日丁未太清觀道士張萬
福謹記


傳授三洞經戒法籙略說












正一法文法籙部儀肆五
　　　黄素三盟登壇儀
某國號某年太歳某某月朔日子某時係天
師某治炁太一道士三洞法師五嶽遊行先
生某郡某縣某郷某里眞人男官某昔從三
洞法師太一道士男官某受老君元義天地
日月五星上三天眞一太一普督五億五萬
五千五百五十五億萬重諸天諸日月星辰
諸仙府諸世間諸地山嶽天神地祇五嶽四
瀆三河九江四海八極山神水靈千鬼萬靈

一切皆屬上三天眞一太一今謹以某歲月
朔日子某時傳付某郡縣郷里眞人某甲年
如干歲禀炁清淳好道樂生隂陽中和五炁
治身先受黄圖契令眞天赤籙眞天三一眞
一太一素劵從來積年未能飛仙今求進受
上三天眞一太一三十二天帝位符信受持
金剛分眞形投金魚稱與諸天地水三官結
盟對共分金破契刻臂噏血飲丹結髮身命
爲誓與某甲共爲一身同心合契奉行天眞
修行神仙志同齊舉飛昇上天不得躭染色

慾不專正一一旦受道之後三十六年遇賢
聽傳可授之人不得妄傳不得自欲髙位不
崇根本背向異辭二心兩舌誹謗師道攻伐
師主一旦違負契令身謝三官長爲下鬼削
除生名不得怨恨甲自好樂神仙時不拘迫
手共畫一爲信





右太一眞盟上契左右書之
國號某年太歲某月朔日子某時某郡縣郷
里男女官太一道士眞人某甲年如干歲詣
(臣)某度受太一登壇盟約眞一口訣結盟拔
度生死不得負違一如
老君律令
　右太一中盟契









係天師某治炁五嶽遊行先生(臣)姓某乙以
去某年太歳某月某日某時從三洞法師陽
平治功平五炁左平炁某嶽先生眞人姓某
乙受太一眞契三盟之法拔度生死上遷九
幽之中七祖名籍下度已身三男之庭保成

上仙太一同轅太一道士某郡縣郷里男女
生某乙於某郡縣郷里中結盟奉受拔髮結
髮生死爲誓不負太一帝君神仙大盟律令
五帝魔王過度太一道士甲生死三界名上
仙品




　右太一下盟左右書之

夫受三盟者應須五人七人九人同共結盟
減此不合法也上拔度百曽之罪下過度三
界宫眞妙之事極於三盟生死成仙無有差
違受者結人爲盟未至五日逆上盟剌條郡
縣治位告下二十四獄拔出甲等七祖父母
遷逹沐浴竟五日然後而授此祕之師口萬
金不傳傳之後賢非賢勿泄
某郡縣郷里男女官某甲年如干歲
右如干人先受黄圖赤籙三一眞一太一一
言之訣從來積年未能幽究宿縁今齎信詣

(臣)求受太一眞一契三盟都劵請授謹狀
係天師某治炁某嶽先生(臣)姓某乙
上言謹按文書(臣)以人微肌腥骨臰謬蒙明
時師老布化之際過泰負荷教化無效宣勸
逋替夙夜戰慄如履冰谷有男女官太一道
士某甲等如干人年如于歲先受訣言未受
太一三盟祕法今各齎法信詣(臣)乞結盟元
元丹赤感於神明求乞之至微於影像(臣)輒
受法信教以訣言道重人輕不敢便授共登
黄壇授以盟言要誓天地日月爲盟刻臂飲

丹誓告神明不敢妄傳甲受盟之後不得輕
傳泄露眞要自當奉承師法皆如今約一旦
負違今誓甲當以身謝天地水三官萬殁之
後不敢有怨乞原甲未受訣之前所犯一切
赦貸恩惟
太上太一帝君慈父聖毋則蒙
省理
　右操(臣)度太一登壇三盟付授訣言
　　　黄素中章
某郡縣郷里男官某甲年如干歲等乞恩辭

某素以胎生肉人千載有幸得在道門户屬
師主某甲治以係天命昔蒙明時得參中祕
黄圖赤籙三一眞一太一廻車畢劵之訣從
積年而善功未立譴闕非一夙夜憂懼若履
冰谷雖復導生養炁蒙恩無他未得奉修九
誡百二十事仰謝三十二天請度宿命之法
無上三天眞一太一登壇大盟實所未聞不
惟六蔽知進忘退謹齎法物三十二種奉橾
詣治乞丐成就如蒙教授不敢泄露攻根伐
本負違契令某等以身謝天地水三官殁命

敢恨謹辭
　　　太歳(云云)
某郡縣郷里男女官某甲等謹條法信如左
生米一斛緋繒六十四尺柳薪一束筆一雙
鐵二百五十斤墨一丸玄繒二百五十尺書
刀一口黄金十二兩大席一領黄素二百四
十尺眞珠一兩法巾一枚褐一領金環一雙
法案五枚明鏡一面盛戒五綵法囊一枚法
信盟錢三萬二千盛經集文錦囊一枚命絲
三十二兩清淨甖盤七各一枚青銅劒一枚

和香五奩生口男女替代各一人明光錦百
二十尺銅八十斤青繒八十一尺生硃砂六
十四兩白銀十二兩大紙一百張白絹三百
六十疋
　右三十二種奉操詣治受登壇三盟
上言謹按文書(臣)以人微忝佩太一尊任捜
授賢能應補仙品者有牒男女官某乙等禀
炁清淳好道樂生今奉受五炁隂陽治身錬
炁積年材堪進補上三天眞一太一極品上
統五億五萬五千五百五十五億諸天諸日

諸月諸星宿諸仙府諸仙聖諸仙闕諸山嶽
天神地祇五嶽四瀆三河九江四海八極九
宫八卦神室山神水靈一切千鬼萬神普攝
衆神三萬六千普統衆靈緫御衆官侍從衆
仙及家國三魂七魄三鬼五神千二百形影
萬二千精光一時並來更仙練某等今一旦
受上三天眞一太一之後不得背違上三天
盟誓攻伐師主輕泄妄傳必須擇賢三十三
年一傳不得違約違約之日某等身神沈翳
長爲下鬼命爲土塵削除仙名不得厠預仙

品長殁三官考召君吏所考事立所召者詣
肉人元元須待拜署謹爲拜章一通上詣
上三天無上太上一君太上上三天太上上
帝君上三天太上元君三天太元一君上三
天大道萬道根宗天地本始上至無上下洞
無窮逺至無邊無極幽微衆官萬靈上三天
之上五億五萬五千五百五十五億諸天君
將吏功曹使者謁者僕射書佐小吏將軍吏
兵馬騎乗各從官五億五萬五千五百五十
五億萬衆一合從上上上無上上三天之上

蓋天來下入甲等身中從頭至足布帀骨節
五藏六府九宫十二神室四肢五體百八十
關機三百六十骨節孔竅營衞筋骨血脉安
某等三魂定某等七魄仙某等三魂正五神
生五藏應五星召還三萬六千餘神署生官
各安宫室使仙道畢成舉形飛昇上爲眞人
更定仙壽萬八千歳願上三天太一天尊萬
道之主萬神之宗將從天仙鎭某等身中檢
録萬神願上三天之上飛仙君將神仙君將
度世君將神人君將眞人君將元陽君將萬

生君將萬炁君將導仙君將胎息君將元精
君將延壽君將太極君將太一君將清微天
禹餘天大赤天君將吏兵馬騎乗一合來下
入某身中營生養性還年補䐉行生布炁金
丹神漿玉液入某等身神玉女侍衞左右九
天丞相削除死籍上名三天生録與天地無
窮周旋天下六合載名山嶽出入人間延年
益壽辟斥五兵水火災戹縣官口舌疾病喪
禍虎狼猛獸毒蟲𡨚家盜賊伏匿黄淵埋頭
萬丈不得妄宣若有符師道士支散雜靈六

天故炁飲食鬼神一切迸匿登山履嶮萬神
扶將周旋天下地上神明交降所在立驗仙
道必成胎息服御導引神炁内外光明雲行
身中上昇清天黃老立宥神仙結友交遊真
人飛騰高舉上補天仙乗雲駕龍拜謁道君
壽終不老與日月齊明飛行超越隱顯浮輪
并遷某家七世父毋上至億曾萬祖皆昇三
天列補仙官恩惟
太上無極太一君垂恩省納分别求哀
　右破三盟契後付授赤章

　　　太一黄素三盟儀
謹啓黄素丹盟告諸弟子某甲等應諾太清
太一無量清法門下眞一五炁太一九宫成
具滿足便得仙度太上於崐崘進登天首大
治七寳觀上召天師張道陵而告之曰吾道
出於無先太初之前無所從生靡所不成吾
昔於此觀上啓受妙法吾以聦明智慧攝意
奉行便得微妙玄通求道上仙莫有踈怠之
名奉行黄老之道生死之訣當畏法愼戒生
門之中生道有一死道有九驗於大度常當

戰戰如履冰劒把毒常懼害及其身謙謙曲
躬畢辭下物勤心苦行無虧孝敬受設之後
奉行法戒無違分數九一之法生道之極耶
天師再拜承盟奉修位登天師後授王長趙
昇三夫人洛下三公皆得白日昇天登壇如
左
謹請盟誓列啓三官甲等受盟誓天地爲信
指日月爲盟引三曽五祖七世父毋自身證
約不輕傳泄登壇之設九年聽傳三人若世
無可傳者啓宣三官發先盟書封諸事設藏

之深山石室不違盟約甲等七祖父母上昇
玄宫受福天官身得仙度福流萬世世蒙榮
寵若妄傳非其人甲等七祖父母下受風刀
之考身没積夜之河殃流萬世世世受考噏
血飲丹披靈赤心啓封三官日月所照天地
所聞結盟之後司命削某等死籍度著生籙
使天官注仙名地官除死籍水官絶殃考壇
上三官考召君吏并甲等所佩將軍吏兵保
護肉人必使仙度若甲等先世因縁宿對未
應即仙要須尸解蹔經太隂者甲等以得登

壇大度結盟三官罪滅福生應昇神室福堂
二十四神自守衞申等形骸不使魂魄離散
骨肉臰腐二十四年舉形化出宿縁應死超
然復生枯腐之骸枯骨受仙沈淪隱見無所
拘閉此是登壇結盟三官之力超登殊劫過
死度生之福明自修愼不敢違負今約
謹宣盟約告諸弟子同壇共視師某父毋若
有戹難當衆共濟若橫罹縲紲當審明極窮
濟之趣急度疾戹不得輕師負盟親相捐棄
若如此而不救告而不赴者有戹之身發盟

告神求乞免度違盟者受考告靈者得福若
在戹難之中不測之地向師存亡所在靜夜
披露丹心啓求度脫若未蒙濟免自當神告
景應知其罪福盟誓君吏壇上三官自應侍
衞營護必得無他但當敬承盟約不違信誓
自得仙度衞護君吏考功記過壇上三官主
償罪福明白證愼
某國號太歲某月朔曰於某州郡縣郷里中
係夭師某治炁(臣)某甲從某治道士某奉受
傳某郡縣郷里某甲

太上黄素丹盟三條登壇者各朱書黄素佩
隨身生則受仙之劵死則拔逮之根三官證
拔生生受福無復罪縁
　　　太一登壇黄素三盟逆剌付授儀(東/向)
　　　(叩齒二/十四通)
謹出(臣)身中五體眞宫神仙五炁功曹吏出
太一金剛元炁直使功曹道神功曹五元功
曹和合功曹運炁功曹統仙功曹各二十四
人出王炁左官使者平炁右官使者隂陽神
決吏仙化吏科車赤符吏剛風騎置驛馬上

章吏官各二十四人出某郡縣郷里中眞正
之官監察注炁考召四君逮召諸君將吏等
左右平炁君左右都候君左右執平君左右
執法君東方九天九炁君南方三極三炁君
西方七合七炁君北方五元五炁君中央一
炁君陽平鹿堂等二十四治炁三十六靜廬
天師門下君將吏兵所布下道上二玄三元
四始五德六合甲子諸官君周天八極飛仙
君養性長生青龍螣蛇君等奉行文書事謹
操(臣)爲男女生民太一道士某乙度金剛畢

劵或登壇黄素三盟拜露剌一通剌今露在
中庭玉案上請省功曹使者將軍吏兵須考
正甲等合炁連名保負須所召者詣所下若
至功成事立(臣)拜章報授畢各還(臣)宫室中
伏須效應匍匐當剌
　右授金剛畢劵上剌出官
　　　授太一三盟大劵口剌
某郡縣鄉里男女生官某申等年如干歳字
某乙戸屬師主某乙治男女官某乙等禀性
慈仁素體温良錬炁積年厠身祕門參染眞

要階縁上道奉受太一金剛契令曉知三炁
飛仙之訣雖備衆契未遂登壇生死大盟今
齎信儀連名誓身束骸告(臣)求受太一三盟
登壇大劵明眞大諱三百六十圖號千二百
口訣依先師本法告傳謹狀
具位係天師(某)治炁(臣)某甲稽首再拜上啓
太上无極大道太上老君太上丈人太一帝
君皇天上帝无極元君道德衆尊三天法師
正一眞人門下典者施行飛仙君吏(臣)運逢
天道係命玄教銜宣法化捜索有道遊行世

界拔度天人今有宿命因縁從虚无中來某
郡縣郷里男女官某甲年如千歳甲等素染
玄教練備眞文奉受衆契修行眞祕雖備上
法未破玄誓令相𢹂率操齎法儀束骸詣(臣)
求受太一登壇三盟生死處仙大劵黄素證
誓(臣)昔從大洞眞人(某)奉受約當傳授後賢
察(甲)等專誠樂道在可成就輒剋某月某曰
時於某嶽山之中共立黄壇證誓五帝分符
破契告盟天地付授祕局施行口訣謹先於
此某郡縣郷里中露白剌奏上

天曹特願
太一帝君皇上大道留神照察若甲等有骨
法合便依法付授玄都無骨法願爲考正徙
上玉籙名備天仙到某曰某時良曰吉辰靈
嶽之中黄壇之上稽首告盟誓天證地付授
玄一髙上之道生死大盟存亡成仙謹以啓
聞立須報應(臣)甲誠惶誠恐稽首再拜
以聞
　　　臣姓
太上大道无上三天太一帝君太清玉陛下

　　　太歳
　右口剌
謹重勑五體仙官騎乗將吏騰(臣)所上某剌
上詣
太上左君玉閤下付與侍香青腰玉女等所
言倒錯越失不得舊法者願爲考正依本法
文若有千截公文者將吏神仙騎乗収付所
在獄中依事治罪令(臣)所啓上達伏須告報
(臣)所上事訖向出仙官吏兵各還宫室彌綸
五宫六府安官復職至曰呼召復出(鳴鼓十/三通三)

(咽炁/畢)
　　　太一三盟付授儀(東向叩齒/二十四通)
謹出(臣)身中神仙直使正一神官功曹隂陽
運炁明光使者左右官使者隂陽神決吏科
車赤符吏剛風騎置驛馬上章吏飛龍騎吏
左右龍虎君赤飛仙童官各二十四人岀出
者嚴裝顯服具列威儀謹闗某郡縣郷里中
眞官注炁監察考召四君將吏社里邑君土
地靈祇八方監察神仙衆官(並備/眞位)係天師太
一炁無極金剛畢劵某嶽先生(臣)某稽首再

拜上啓
太上無極大道太上老君諸君丈人太一帝
君天帝君皇上大道天師三師君太一神仙
玉曆眞科付授威儀使者典行飛仙事(臣)萬
劫因縁謬聞大法運值有幸遇大洞法師真
人某甲授(臣)登壇大盟生死證誓飛昇至道
玄元要訣衆眞之劵萬幸宿生悟性(臣)受法
以來積有年載雖未能察幽覩冥坐在立亡
重希玄降於身有科承科傳授以付後賢某
郡縣郷里某甲年如干歲前蒙黄籙契令奉

受五金剛契令被炁積年練悉紀綱今操齎
信儀詣(臣)求受登壇三盟大訣目承先師本
法與甲等對共立壇證誓五帝分金破劵噏
丹告盟甲等受道之後永爲身寳不得攻根
伐本指師謗道唱露要訣傳非其人中泄靈
文施布世間一旦有違生死父毋沈淪罪由
萬劫無原謹以啓聞須可奉行(臣)申誠惶誠
恐稽首再拜
　　　次讀劵讀黄盟
　　　次畫一

畫一左手指天右手畫地以左手指中央師
便言係天師某治陳昔從大洞弟子(某)受
太一登壇盟劵今依法傳授弟子某甲受此
證約當依眞師盟壇大約不得攻根伐本指
師謗道泄露靈盟一旦有違萬殁謝罪生死
沈淪上告天靈下示地祇中誓賢人三證靈
盟義不相負謹共畫一爲信
　　　次下髮
作結一結言清微天泓二結言禹餘天澄三
結言大赤天明上三天之帝眞重爲誓結髮

盟壇不負靈約(次刻鐶言玄老大一▲䦝刻/中言大上太一門石門也)
　　　次弟子盟丹水
某郡縣郷里男女生太一道士某甲敢告丹
水申好仙樂聖詣太一無極道士某甲受
太一三盟登壇大劵明眞大諱三百六十圖
號千二百口訣甲爲弟子不得背叛師道妄
傳世人違盟族傾背誓不生共噏丹水爲盟
指天畫地以生神靈急急如律令
　　　次師命丹法
太一無極道士姓(乙某)敢告丹水有某郡縣

郷里某甲求受(臣)
太一三盟登壇大劵明眞大諱之訣萬道之
神甲爲弟子不得背違劵契上監三天老君
所明急急如律令
　　　次師左手弟子右手共持丹水更噏
　　　之各三止弟子先噏師後噏
醮壇法用醮具五盤香五鑪用棗五柈(東向/祭五)
(帝)醮具九盤香九鑪用棗九柈(東向祭太/一九君)
係天師太一無極某治眞人(臣)甲謹上詣
東方青帝南方赤帝西方白帝北方黒帝中

央黄帝太一帝君皇天大道太清五陛下從
官九億萬騎揺天動地降此靈嶽皇壇之上
臨饗微醮屈靈蹔臨謹有男女官某乙等受
黄素太盟長生拔仙大劵施設微心上請
天尊伏願神顔曲眄世界眷慜蒼生愆闕不
及以唯乞願原赦使再拜
　　　次受契者先五拜次師左手授契與
　　　弟子弟子左手取之三繞身畢東向
　　　三迴九拜次又北向九拜太一君三
　　　迴三拜又向師九拜次俱起於地户

　　　指天畫地左行三迴右轉召弟子七
　　　祖證明如具
　　　次重勑法
謹出(臣)身中五體眞官功曹吏出太一金剛
長壽功曹二百四十人太一度世功曹二百
四十人太一度命功曹二百四十人出太一
青腰玉女二百四十人出太一娥皇玉女二
百四十人出五老君將吏二百四十人出長
生永終吏二百四十人出東九夷南八蠻西
六戎北五狄中央三秦君將吏各二百四十

人出千乗億騎蓋天來下剛風騎置驛馬上
章吏官各二百四十人出今授甲等
太一三盟登壇大劵明眞大諱之訣(或金剛/一言之)
(訣)當令甲等受道之後長生久視同襟仙聖
齊肩保器神耀不求而前祐令神丹金液靈
芝衆藥服練身形千道萬神爲甲驅使坐起
行住太陽在左太隂在右青龍白虎朱雀玄
武俠從前後天神當下地神並出五老神君
除甲死籍青書黄簡上甲生名七玄父毋返
胎南宫合家大小皆享永延甲一旦違盟考

甲百曽摙蒙山之石塡塞三河長充下鬼永
爲土囚一如契令依如
太上老君太上衆尊無極大道無上玄老五
炁道徳萬生萬度萬福君丈人新出老君太
清玄元上三天無極大道太上老君太上丈
人太上三炁君天帝君太上五炁律令
泰玄都正一平炁係天師某治太一道士太
上曽孫小兆(臣)甲稽首再拜
上言謹按文書(臣)等素自蟲蟻枯骨子孫千
載有幸得在道門被蒙大恩不以頑愚竊好

生法並蒙師老賜佩太一契令不唯功少希
慕上眞以今月某日率同學某甲等詣無極
太一中宫道士某治郡縣郷里某乙進受
無上太一證誓三天登壇死生三盟上拔七
世父母幽魂苦爽次以昇度某乙等生死之
愆腐骨臰肉未有微勤荷施山嶽非(臣)甲等
輕愚所享不勝重沓謹伏地拜章謝聞願上
官典者哀矜(臣)等乞上生名太清仙都玉曆
得在神仙種民輩中謹遣(臣)等身中三官考
召君將吏天官考地官考水官考清微天考

禹餘天考大赤天考此里中四面眞官注炁
監察考召諸官將吏(臣)等投身託命生炁一
節奉承元老(臣)等所備宜畢眞妙中玄皇壇
山岑之上太陽之下伏地拜赤中章一通上
奏至極太一(几前/臣)等從(臣)某乙共上告皇
靈下指地祇(冒)黷以傳受恩惟玄極映明眞
君蠲明注炁謹請無極自然神仙先天帝太
元君姓字率將騎乗日月五星五帝九宫五
嶽四海璇璣玉衡三河九江神仙兵馬太一
騎乗獨轅之車駕無極之馬前導至眞精神

後從五帝陛下神仙騎乗俠從左右前無不
祥後無殃咎頭上璇璣足歩北斗日月五星
導前從後震天動地一合來下各按次第左
右從(臣)某乙等三元㑹宫中一爲神主仙帝
之皇當爲(臣)等延上三天生炁太一神丹金
液玉漿入(臣)等身中八十一宫十二神室太
玄四注(臣)等五神太一神精五炁纓珞九元
練命三丹度生却死昇上晨極注入玄宫翺
翔五嶽髙舉飄騰耀影金闕鳯舉紫庭仙道
早成毛羽時生遨遊八表戲翫八臺交關華

霍賜與丹精九靈合華七祖昇遷魂入道郷
閑樂之堂衣食自然(臣)等同盟之人有戹之
日當更相救濟拔度爲先上存法師次存同
盟人名自今以後不敢負三盟約言宗崇法
師唯善爲先既徃之罪負盟之愆唯乞原赦
恩惟
太上無極大道無上玄老太上三炁天帝君
分别求哀(臣)等謹因二官直使正一功曹上
右官使者隂陽神決吏科車赤符吏剛風騎
置驛馬上章吏官各二人出操(臣)等受太一

三盟拜上三日謝恩紙章一通上詣
天曹伏須告報(臣)甲誠惶誠恐稽首再拜
　右三曰謝恩章
　　　四極明科開度文訣(葛仙/公撰)
夫受靈寳三十六部尊經不受迴案即萬劫
之中不得傳受旣受迴案不破太一登壇三
盟金眞妙契則七玄不離於酆都那可便爲
人師三盟旣竟即七玄超度生死同仙便拜
迴案授爲洞玄法師若七祖未拔三盟不破
輕授迴案則師受泄經之罪賤寳之愆依四

極明科荷風刀之考依三盟解釋則存亡超
拔標名諸天故拜爲靈寳法師夫受靈寳開
度不顯於師則死籍不解瓊文無名徒受寳
經永無傳付閉塞大法於身爲損受經旣竟
便爲開度上顯諸天下標諸地名徹諸眞爲
師上盟五帝爲洞玄師若無此之功師輕度
迴案師則受輕泄違誤之罪身受風刀萬劫
無原後世爲明識此言勿作輕說考及汝身
沈淪罪網萬劫無原考屬四極曹有急戹災
疾呼太一名以左手執道父便仰頭三呼無

極太一君諱我今有某急戹君當過我湯火
之中白刃之下過度九戹之中知道爲神知
道爲眞左迴還兩顧
子狩士徐名他二名上䑕頭人身黒衣持鑲
丑狩士秦何牛頭人身黒衣持鑲寅狩士徐
方虎頭人身青衣持鍈卯狩士徐澤兔頭人
身青衣持鍈辰狩士徐皇龍頭人身青衣持
鍈已狩士徐千蛇頭人身赤衣持㦸午狩士
司馬籍馬頭人身赤衣持㦸未狩士公孫昔
羊頭人身赤衣持㦸申狩士石勝猴頭人身

白衣持弩酉狩士石衰雞頭人身白衣持弩
戌狩士徐阿狗頭人身白衣持弩亥狩士公
孫昔猪頭人身黒衣持鑲
　右十二時狩士眞名服符存呼之不得傳
　非其人祕之愼之戴先生授謝頴川謝頴
　川授道士陳藝道士陳藝授毋仲度度授
　劉散騎道符符授道士丁玄眞
九和香法燒之香聞九里感徹神明
　　沉木香(一斤)青木香(三兩)甲香(三兩)薫
　　陸香(一斤)詹唐香(三兩)爕香(一斤)青漸

　　香(一斤)雀頭香(一斤)大乾棗(二十枚)
凡九種各異擣下簁以白蜜和令相著宻器
中封其口三宿三日香成聞九里其法祕不
妄傳欲致神明合諸丹者燒之稍稍分著别
器中令炁不泄(此古九和也)


正一法文法籙部儀


