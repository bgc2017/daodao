








洞玄靈寳五老攝召北酆鬼魔赤書玉訣
　(此赤書乃學道之士之切/要惜其原闕尚俟考補)
　　　靈寳八威神策訣
當朱書三天太上召伏蛟龍虎豹山精文著
一銀木板上又書記年月師姓諱著一板上
合二板納囊裏朱書次文著一板上著囊外
凡三板合封爲神策如傳之狀
板悉用銀木長一尺四寸廣二寸四分以絳
紋之繒作囊令長一丈二尺衣之封外板上
下頭印口中元始五老之章

當以栢函絳文作衣衣函以請策文著别室
燒香左右精心供養受以佩身天下神靈朝
夕朝門給五帝玉童玉女各一十二人出入
遊行五帝侍衞三界司迎生死無復三惡之
難不經太山逕升九天衣飯自然位同太極
要自成仙
受學道士佩此文施行神呪以策文指天天
神下指地地祇朝拜三界束帶指神神禮指
鬼鬼自滅爽指水水神通大劫數交洪災四
會以策召龍龍爲負身長修積感神靈交會

所在施召舉嚮立到千變萬化適意所從出
入行來位準太極皆前導飛龍後從天鈞鳳
嘯鸞鳴十二華光建二七色節命靈之幡精
思九年天儀自備
　　　靈寳八威神呪
元始太真五靈高尊太華皓映洞朗八門五
老告命無幽不關上御九天中制酆山下領
河海十二水源八威神呪靈策玉文召龍負
水收氣聚雲束魔送鬼掃蕩妖羣萬精摧落
所誅無蠲日月五星北斗七元諸天諸地諸

水諸山玉真所部冥靈大神仙王遊宴五帝
伏幡天丁前驅金虎後奔玃天猛獸羅備四
門所呼立到所召立前赤書焕落風火無間
有所攝檢金龍驛傳畢叩齒九通仰天三嘯
引天氣三咽以策文指所告之地閉氣九息
而止
　　　元始五老鎮靈求仙禳災玉訣
道士隱學書青帝赤書真文置東方則東嶽
仙官至長齋百日精思靈寳尊神則天真下
降給青要玉女九人取東嶽神仙芝草不死

之藥青帝鬼魔遠舍九萬里一方凶悖惡獸
毒螫皆不生害心反善仁人長齋修行二十
四年身得神仙但佩此文亦得尸解轉輪成
仙
國土東方及春三月有災欲使東郷安鎮當
赤書青石上鎮東方九日災自滅凶逆自消
一方仁人蒼龍來翔善瑞自至國土太平書
文佩身却諸禍殃身無患横常與神明相當
保國寧家享福無窮
道土書赤帝真文置南方則南嶽仙官至長

齋百日精思靈寳尊神則天真下降給朱陵
玉女八人取南嶽神仙芝草不死之藥赤帝
鬼魔遠舍八萬里一方凶悖惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪成仙
國土南方及夏三月有災欲使南郷安鎮當
朱書赤石上鎮南方八日灾自滅凶逆自消
一方仁人善瑞顯明鳳凰來遊白鸞飛鳴天
人歌詠欣國太平書文佩身萬夭不生禳凶
却穢生致神靈福慶無窮延年長生家致興

隆國祚安寧
道士書黄帝真文置中央則中嶽仙官至長
齋百日精思靈寳尊神則天真下降給黄素
玉女十二人取中嶽神仙芝草不死之藥黄
帝鬼魔遠舍十二萬里中央凶悖惡獸毒螫
皆不生害心反善仁人長齋修行二十四年
身得神仙但佩此文亦得尸解轉輪成仙
國土中央及四季月有災欲使中國安鎮當
朱書黄石上鎮中央十二日灾自滅凶逆自
消四方和睦善瑞自生麒麟來歸白虎游庭

國豐民富普天安寧書文佩身萬災不經身
康氣强五官精明長保家國永亨利貞
道士書白帝真文置西方則西嶽仙官至長
齋百日精思靈寳尊神則天真下降給太素
玉女六人取西嶽神仙芝草不死之藥白帝
鬼魔遠舍六萬里西方凶悖惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪成仙
國土西方及秋三月有灾欲使西郷安鎮當
朱書白石上置西方六日其方災自滅凶逆

自消西方自歸善祥來遊靈獸飛軒金雀銜
符五老歸賓國寧民休書文佩身神明交遊
災不加身與五帝同厨子孫昌熾世享王侯
與善因縁何慮何憂
道士書黑帝真文置北方則北嶽仙官至長
齋百日精思靈寳尊神則天真下降給太玄
玉女五人取北嶽神仙芝草不死之藥黑帝
鬼魔遠舍五萬里北方凶悖惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪成仙

國土北方及冬三月有災欲使北郷安鎭當
朱書黑石上置北方五日其方災自消凶惡
自滅北方自賔善瑞日昌地藏發泄金玉露
形天人歌詠國富民豐書文佩身萬災消亡
壽同天地福禄永光所向所求莫不利貞子
孫昌盛世出賢明
道言學至道上法修奉齋戒思神念道上希
靈真滅魔却試皆當先按靈寳上元舊格施
安真文鎮於方面靈真降室五帝官屬侍衞
門户鬼魔消滅所向成從赤書青帝真文於

青繒上置室東壁赤書赤帝真文絳繒上置
南壁赤書黄帝真文黄繒上置中央赤書白
帝真文白繒上置西壁赤書黑帝真文黑繒
上置北壁施安五篇於齋堂之中朝暮燒香
隨方禮拜不得雜俗異人干入堂内此皆方
方各有威神玉童玉女侍衛犯之奏罪九天
冥考立加奉者明慎禁忌
九氣青天中有元始青靈之童諱開陽青典
青帝赤書真文青靈童長九寸衣青羽衣手
執青麾侍文左學者應思此神降己身百日

精念靈真見形所求立感有佩真文此童亦
恒在己肝府之中致青芽之精
三氣丹天中有元始赤靈之童諱丹湶珠典
赤帝赤書真文赤靈童長三寸衣赤羽衣手
執赤節侍文前學者應思此神降己身百日
精念靈真見形所求易感有佩真文此童亦
恒在己心府之中致赤芽之精
中央黄天中有元始黄靈之童諱洪瑛典黄
帝赤書真文黄靈童長一寸二分衣黄羽衣
手執黄鉞侍文中央學者應思此神降己身

百日精念靈真見形所求立感有佩真文此
童則恒在己脾府之中致黄芽之精
七氣素天中有元始素靈之童諱明石流典
白帝赤書真文素靈之童長七寸衣白羽衣
手執白旗侍文右學者應思此神降己身百
日精念靈真見形所求立感有佩真文此童
則恒在己肺府之中致素芽之精
五氣玄天中有元始黑靈之童諱玉滋曲黑
帝赤書真文黑靈之童長五寸衣黑羽衣手
執黑幢侍文後學者應思此神降己身百日

精念靈真見形所求立感有佩真文此童則
恒在己腎府之中致玄芽之精
此五帝靈童與元始五老同生主五篇真文
上統九天之氣下領五嶽中主人五藏引五
芽之精補養人身服食五芽不知此神終而
無感徒勞疲勤



洞玄靈寳五老攝召北酆鬼魔赤書玉訣
