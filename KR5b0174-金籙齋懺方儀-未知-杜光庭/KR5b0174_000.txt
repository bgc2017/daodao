








金籙齋懴方儀軆四
　　　　廣成先生杜光庭集
　懴方儀
　　　都懴
伏聞元始開圖闢五方而安鎭眞文演化分
十極以凝光總萬象於神機歸羣功於妙有
保寜邦國孚祐帝王延大寳於無疆播鴻休
於有截令謹有
皇帝融神道域屬想玄津思啓洪㮒下資萬
㝢謹齎金龍王璧油燭香花法信紋繒供養

之具請披玄藴敷露眞文歸命十方無極太
上靈寳天尊十極天君諸天諸地三光五嶽
一切神仙諸靈官伏冀社稷尊靈宗祧昭穆
遊神太極晏景上清友八帝於丹陵接五皇
於絳府埀芳萬葉流貺九圍
皇帝繼聖勛華紹蹤義皡寰區永泰文軌大
同和玉燭於四時叶珠囊於五緯兆民康樂
百穀滋繁長臻有道之風克暢無爲之化得
道之後升入無形與道合眞
　　　東方

(臣)等伏聞勾芒律應分淑氣於瑶臺青帝令
行扇和風於玉樹三光煦嫗九野氤氲羽戢
皆翔鱗潜盡躍凝輝六合蠢𩔖昭蘇流貺八
宏羣生咸泰謹有
皇帝齎持法信䖍設道場披露眞文奉修齋
直歸命東方無極太上靈寳天尊九氣天君
東鄕神仙諸靈官伏冀社稷尊靈宗祧先聖
雲升三境質蛻九清謁羣帝於星關攜列位
於天路
皇帝四皇接軫六帝齊猷澤濬東溟夀隆北

極寰中海外俱沐玄休有識含生長承道化
兵戈戢息風雨以時五緯順常兆人康泰得
道之後升入無形與道合眞
　　　南方
(臣)等伏聞朱陵火帝開月殿而流輝丹霍天
君舍日精而散彩御絳霄而演教聖人光得
一之符居赤明以敷經天子啓通三之曆大
弘玄訓作範將来爲邦國之津梁實幽明之
舟楫今謹有
皇帝齎持法信䖍設道場披露眞文奉修齋

直歸命南方無極太上靈寳天尊三氣天君
南鄕神仙諸靈官伏冀社稷尊靈宗祧先聖
五華芝蓋廕神於流火之庭三素雲軿遊觀
於明霞之府
皇帝垂衣化表端拱寰中闢象魏而納萬方
固龍圖而寜九有三辰叶度四序調年烽爟
不驚休祥自降俗躋仁夀化洽雍熈幽夜窮
泉飛行蠢動克承明祐咸保物冝得道之後
升入無形與道合眞
　　　西方

(臣)等伏聞鬱察仙官金眞校長生之籙浮羅
寳觀玉帝懸度世之科大啓眞宗發輝聖緒
弘龜鼎之祚光鳯曆之尊導羣品於靈臺乗
霓廣漠引含生於淨域羽駕太清今謹有
皇帝齎持法信䖍設道埸披露眞文奉修齋
直歸命西方無極太上靈寳天尊七氣天君
西鄕神仙諸靈官伏冀社稷尊靈宗祧先聖
躡金霞而駕景乗玉輅以參眞證品天階延
休帝業
皇帝崐丘比夀兊澤齊貞握三鏡以君臨盡

萬方而撫御五風十雨自叶於農祥舜日堯
雲克彰於睿德兵鋒偃戢夷夏昭蘇乾坤永
清億兆同泰得道之後升入無形與道合眞
　　　北方
(臣)等伏聞鎭嶽標竒據隂方而作固玄丘聳
翠當北陸以居尊生一氣以含元分三才而
會道仰扶天度上保宸居爰司罪福之門以
顯幽明之位今謹有
皇帝齎持法信䖍設道場披露眞文奉修齋
直歸命北方無極太上靈寳天尊五氣天君

北郷神仙諸靈官伏冀社稷尊靈宗祧上聖
挹靈津於紫府御瓊鳳於玄洲貽貺億千傳
光海嶽
皇帝功包九有聖叶三無廓溟海以流恩並
極星而御衆金芒玉弩求消兵甲之灾天象
人文自契升平之運三邊靜肅九稼豐穰動
息飛沈咸承景化得道之後升入無形與道
合眞
　　　東北方
(臣)等伏聞一氣初分天道運而無極三光肇

映品物形而有倫呈玉相於寅方散金輝於
艮域翼朱綈之景命爰福帝圖開緑錯之禎
文以康天步今謹有
皇帝齎持法信䖍設道場披露眞文奉修齋
直歸命東北方無極太上靈寳天尊梵氣天
君東北卿神仙諸靈官伏冀社稷尊靈宗祧
列聖飛歩於青元之境乗眞於碧落之臺潜
播神功𠃔昌休祚
皇帝六符應象萬㝢宅心睿明侔烏兔之暉
天夀等乾坤之固外宣文德旁振武威稼穡

有年烽煙罷警九幽六趣同均浩蕩之恩絶
域窮荒共沐雲雷之澤得道之後升入無形
與道合眞
　　　東南方
(臣)等伏聞石闕端旒儼仙姿於巽境銅階踐
極凝眞相於梵官洪濤浮不夜之庭金霧鎖
長生之嶽三壷列翠九海澄光齊帝道於茲
方順朝宗於百谷今謹有
皇帝齎持法信䖍設道場敷露眞文奉修齋
直歸命東南方無極太上靈寳天尊梵氣天

君東南郷神仙諸靈官状冀杜稷尊靈宗桃
先聖渉鯨津而永騖羽衛參差指鼇嶺以長
遊雲程縹緲
皇帝光敷大號遐鼓皇風超農燧以揚徽掩
軒融而縱聖三光調理五緯順常俗𦤺和平
人登冨夀幽明庶𩔖同洽玄恩得道之後升
入無形與道合眞
　　　西南方
(臣)等伏聞金真撫運朗金鏡於申郊玉聖御
時明玉燭於坤境玄功幽賛保億載之宏圖

至德潜符揚七百之遐祚神休克被景命惟
新今謹有
皇帝齎持法信䖍設壇場披露真文奉修齋
直歸命西南方無極太上靈寳天尊梵氣天
君西南郷神仙諸靈官状冀社稷尊靈宗祧
昭穆登大明之府出沈黙之郷延嘉貺於孫
謀霈玄滋於帝室
皇帝嵩衡比壽日月齊華運乾德以君臨配
坤輿而安靜神臯帝籍自表於有年偃革弢
弓永臻於至理羣生遂性萬國又康得道之

後升入無形與道合眞
　　　西北方
(臣)等伏聞金墉千里拱宸極以髙居琳闕九
重峙乾郊而作鎭仰三成於崑嶠控六紀於
戌郷乃眞靈之所都實帝道之攸則今謹有
皇帝齎紋繒法信龍璧香華披露眞文奉修
齋直歸命西北方無極太上靈寳天尊梵氣
天君西北郷神仙諸靈官伏冀社稷尊靈宗
祧上聖御虯驂於天路肅羽衞於雲衢縱賞
九清傳徽萬葉

皇帝凝旒體道指玄圃以長尊負扆乗乾與
珠衡而永正化歸清靜歲叶豐登鋒鏑不飛
禎祥𠃔集含靈有識咸契眞階得遒之後升
入無形與道合眞
　　　上方
(臣)等伏聞至道融精惟天爲大覆三千而不
宰包五億以髙臨埀象無私運行靡息克昌
景化以福帝圖今謹有
皇帝齎持法信敷列壇場披露眞文奉修齋
直歸命上方無極太上靈寳天尊玉京玄都

紫微金闕三清三界上聖髙尊上郷神仙諸
靈官伏冀社稷尊靈宗桃先聖霓旂髙舉逍
遥三境之中鶴馭遐升放曠六虚之上
皇帝體元立極以道乗圖邁三五之風猷傳
億千而逺大與儀璘而並耀配九六而永貞
萬㝢咸寧兆人康泰兵鋒不試文德允孚凡
曰幽明共升道域得道之後升入無形與道
合真
　　　下方
臣等伏聞厚載之功寔惟坤德廓八紘而有

截生萬𩔖以無私鼇浦鵬池旁分固護十山
五嶽遐布威靈弘大寳於中都總羣休於上
國今謹有
皇帝齎持法信䖍設道場披露真文奉修齋
直歸命下方無極太上靈寳天尊十二仙君
九宫眞人無極世界嶽瀆神仙諸靈官伏冀
社稷尊靈宗桃先聖三山八洞逺奉宸遊丹
霍青丘繼登眞格
皇帝克明𧇖德永御中天運玉斗以撫臨闢
瑶圖而端穆三辰皎潔長環北極之尊九地

浩茫𠃔福南山之夀干戈不作榖稼惟豐動
植幽明常臻道化得道之後升入無形與道
合眞

金籙齋懴方儀
















