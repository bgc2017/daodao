








孫子序靜六
魏武帝製
操聞上古有弧矢之利論語曰足兵尚書八
政曰師易曰師貞丈人吉詩曰王赫斯怒爰
整其旅黄帝湯武咸用干戚以濟世也司馬
法曰人故殺人殺之可也恃武者滅恃文者
亡夫差偃王是也聖人之用兵戢而時動不
得已而用之吾觀兵書戰策多矣孫武所著
深矣審計重舉明畫深圖不可相誣而但世
人未之深亮訓說況文煩富行于世者失其

㫖要故撰爲畧解爲
孫子本傳
孫子武者齊人也以兵法見於吴王闔閭闔
閭曰子之十三篇吾盡觀之矣可以小試勒
兵乎對曰可闔閭曰可試以婦人乎曰可於
是許之出宫中美人得百八十人孫子分爲
二隊以王之寵姬二人各爲隊長皆令持㦸
令之曰汝知而心與左右手背乎婦人曰知
之孫子曰前則視心左視左手右視右手後
即視背婦人曰諾約束既布乃設鐵𨱆即三

令五申之於是鼓之右婦人大笑孫子曰約
束不明申令不熟將之罪也復三令五申而
鼓之左婦人復大笑孫子曰約束不明申令
不熟將之罪也既已明而不如法者吏士之
罪也乃欲斬左右隊長吴王從臺上觀見且
斬愛姬大駭趣使使下令曰寡人已知將軍
能用兵矣寡人非此二姬食不甘味願勿斬
也孫子曰臣既已受命爲將將在軍君命有
所不受遂斬隊長二人以徇用其次爲隊長
於是復鼓之婦人左右前後跪起皆中規矩

繩墨無敢出聲於是孫子使使報王曰兵既
整齊王可試下觀之唯王所欲用之雖赴水
火猶可也吴王曰將軍罷休就舍寡人不願
下觀孫子曰王徒好其言不能用其實於是
闔閭知孫子能用兵卒以爲將西破彊楚入
郢北威齊晋顯名諸侯孫子與有力爲孫武
既死(越絶書曰吴縣巫門外大冢孫武冢也去縣十里)後百餘歲有
孫臏臏生阿鄄之間臏亦孫武之後世子孫
也孫臏嘗與龐涓俱學兵法龐涓既事魏得
爲惠王將軍而自以爲能不及孫臏乃陰使

召孫臏臏至龐涓恐其賢於已疾之則以法
刑斷其雨足而黥之欲隱勿見齊使者如梁
孫臏以刑徒陰見說齊使齊使以爲奇竊載
與之齊齊將田忌善而客待之忌數與齊公
子馳逐重射孫子見其馬足不甚相遠馬有
上中下輩於是孫子謂田忌曰君第重射臣
能令君勝田忌信然之與王及諸公子逐射
千金及臨質孫子曰今以君之下駟與彼上
駟取君上駟與彼中駟取君中駟與彼下駟
既馳三輩畢而田忌一不勝而再勝卒得王

千金於是忌進孫子於威王威王問兵法遂
以爲師其後魏伐趙趙急請救於齊齊威王
欲將孫臏臏辭謝曰刑餘之人不可於是乃
以田忌爲將而孫子爲師居輜車中坐爲計
謀田忌欲引兵之趙孫子曰夫解雜亂紛糾
者不控捲救鬭者不搏撠批亢擣虚形格勢
禁則自爲解耳今梁趙相攻輕兵銳卒必竭
於外老弱罷於内君不若引兵疾走大梁據
其街路衝其方虚彼必釋趙而自救是我一
舉解趙之圍而收弊於魏也田忌從之魏果

去邯鄲與齊戰於桂陵大破梁軍後十五年
魏與趙攻韓韓告急於齊齊使田忌將而徃
直走大梁魏將龐涓聞之去韓而歸齊軍既
已過而西矣孫子謂田忌曰彼三晋之兵素
悍勇輕齊齊號爲怯善戰者因其勢而利導
之兵法百里而趨利者蹶上將(魏武帝曰蹶猶挫也)五
十里而趨利者軍半至使齊軍入魏地爲十
萬竈眀日爲五萬竈又明日爲二萬竈龐涓
行三日大喜曰我固知齊軍怯入吾地三日
士卒亡者過半矣乃棄其步軍與其輕銳倍

日并行逐之孫子度其行暮當至馬陵馬陵
道狹而旁多阻隘可伏兵乃斫大樹白而書
之曰龐涓死于此樹之下於是令齊軍善射
者萬弩夾道而伏期日暮見火舉而俱發龐
涓果夜至斫木下見白書乃清水濁之讀其
書未畢齊軍萬弩俱發魏軍大亂相史
自知智窮兵敗乃自到曰遂成竪子之名齊
因乘勝盡破其軍虜魏太子申以歸孫臏以
此名顯天下世傳其兵法


十家註孫子遺説序
求之而益深者天下之備法也叩之而不窮
者天下之能言也爲法立言至於益深不窮
而後可以垂教於當時而傳諸後世矣儒家
者流惟苦易之爲書其道深遠而不可窮學
兵之士嘗患武之爲説微妙而不可究則亦
儒者之易乎蓋易之爲言也兼三才備萬物
以陰陽不測爲神是以仁者見之謂之仁智
者見之謂之智百姓日用而不知武之爲法
也包四種籠百家以奇正相生爲變是以謀

者見之謂之謀巧者見之謂之巧三軍由之而
莫能知之迨夫九師百氏之說興而益見大易
之義如日月星辰之神徒推步其輝光之迹
而不能考其所以爲神之深十家之註出而
愈見十三篇之法如五聲五色之變惟詳其
耳目之所聞見而不能悉其所以爲變之妙
是則武之意不得謂盡於十家之註也然而
學兵之徒非十家之說亦不能窺武之藩籬
尋流而之源由徑而入户於武之法不可謂
無功矣頃因餘暇撫武之微旨而出於十家

之不解者略有數十事託或者之問具其應
答之義名曰十註遺說學者見其説之有遺
則始信益深之法不窮之言庶幾大易不測
之神矣滎陽鄭友賢撰


















孫子遺説
或問死生之地何以先存亡之道曰武意以
兵事之大在將得其人將能則兵勝而生兵
生於外則國存於内將不能則兵敗而死兵
死於外則國亡於内是外之生死繫内之存
亡也是故兵敗長平而趙亡師喪遼水而隋
滅太公曰無智略大謀彊勇輕戰敗軍散衆
以危社稷王者慎勿使爲將此其先後之次
也故曰知兵之將生民之司命國家安危之
主也

或問得筭之多得筭之少況於無筭何以是
多少無之義曰武之文固不汗漫而無據也
蓋經之以五事校之以七計彼我之筭盡於
此矣五事之經得三四者爲多得一二者爲
少七計之校得四五者爲多得二三者爲少
五七俱得者爲全勝不得者爲無筭所謂冥
冥而決事先戰而求勝圖乾没之利出浪戰
之師者也
或問計利之外所佐者何勢曰兵法之傳有
常而其用之也有變常者法也變者勢也書

者可以盡常之言而言不能盡變之意五事
七計者常法之利也詭道不可先傳者權勢
之變也守常而求勝如膠柱鼓瑟以書御馬
趙括所以能書而不能戰易言而不知變也
蓋法在書之傳而勢在人之用武之意初求
用於吴恐吴王得書聽計而棄己也故以此
辭動之乃謂書之外尚有困利制權之勢在
我能用耳
或問因糧於敵者無遠輸之費也取用必於
國者何也曰兵械之用不可假人亦不可假

於人器之於人固在積習便熟而適其短長
重輕之宜與夫手足不相鉏鋙而後可以濟
用而害敵矣吾之器敵不便於用敵之器吾
不習其利非國中自備而習慣於三軍則安
可一旦倉卒假人之兵而給已之用哉易曰
萃除戎器以戒不虞太公曰慮不先設器械
不備此皆言取用於國不可因於人也
或問兵以伐謀爲上者以其有屈人之易而
無血刃之難伐兵攻城爲之次下明矣伐交
之智何異於伐謀之工而又次之曰破謀者

不費而勝破交者未勝而費帷幄樽俎之間
而揣摩折衝心戰計勝其未形已成之策不
煩毫釐之費而彼奔北降服之不暇者伐謀
之義也或遣使介約車乘聘幣之奉或使間
諜出土地金玉之資張儀散六國之從陰厚
者數年尉繚子破諸侯之援出金三十萬如
此之類費已廣而敵未服非加以征伐之勞
則未見全勝之功宜乎次於晏嬰子房㓂恂
荀彧之智也
或問武之書皆法也獨曰此謀攻之法也此

軍争之法也曰餘法槩論兵家之術惟二篇
之說及於用誡其易用而稱其所難夫告人
以所難而不濟之以成法則不足爲完書蓋
謀攻之法以全爲上以破次之得其法則兵
不鈍而利可全非其法則有殺士三分之災
軍争之法以迂爲直以患爲利得其法則後
發而先至非其法則至於擒三將軍此二者
豈用兵之易哉乃云必以全争於天下又云
莫難於軍争難之之辭也欲濟其所難者必
詳其法凡所謂屈人非戰拔城非攻毁國非

久者乃謀攻之法也凡所謂十一而至先知
迂直之計者乃軍争之法也見其法而知其
難於餘篇矣
或問將能而君不御者勝後魏太武命將出
師從命者無不制勝違教者率多敗失齊神
武任用將帥出討奉行方略罔不克捷違失
指教多致奔亡二者不幾於御之而後勝哉
曰知此而後可以起武之意既曰將能而君
不御者勝則其意固謂將不能而君御之則
勝也夫將帥之列才不一槩智愚勇怯隨器

而任能者付之以閫寄不能者授之以成筭
亦猶後世責曹公使諸將以新書從事殊不
識公之御將因其才之小大而縱抑之張遼
樂進守鬭之偏才也合淝之戰封以函書節
宣其用夏侯惇兄弟有大帥之略假以節度
便宜從事不拘科制何嘗一㮣而御之邪傳
曰將能而君御之則爲縻軍將不能而君委
之則爲覆軍惟公得武之法深而後太武神
武庶幾公之英略耳非司馬宣王安能發武
之藴哉

或問勝可知而不可爲者以其在彼者也佚
而勞之親而離之佚與親在敵而吾能勞且
離之豈非可爲歟曰傳稱用師觀釁而動敵
有釁不可失蓋吾觀敵人無可乘之釁不能
彊使爲吾可勝之資者不可爲之義也敵人
既有可乘之隙吾能置術於其間而不失敵
之敗者可知之義也使敵人主眀而賢將智
而忠不信小説而疑不見小利而動其佚也
安能勞之其親也安能離之有楚子之暗與
囊瓦之貪而後吴人亟肄以疲之有項王之

暴與范增之隘而後陳平以反間踈之夫釁
隙之端隱於佚親之前勞離之策發於釁隙
之後者乃所謂可知也則惟無釁隙者乃不
可爲也
或問守則不足攻則有餘其義安在曰謂吾
所以守者力不足吾所以攻者力有餘者曹
公也謂力不足者可以守力有餘者可以攻
者李筌也謂非彊弱爲辭者衛公也謂守之
法要在示敵以不足攻之法要在示敵以有
餘者太宗也夫攻守之法固非已實彊弱亦

非虚形視敵也蓋正用其有餘不足之形勢
以固己勝敵夫所謂不足者吾隱形於微而
敵不能窺也有餘者吾乘勢於盛而敵不能
支也不足者微之稱也當吾之守也滅跡於
不可見韜聲於不可聞藏形於微妙不足之
際而使敵不知其所攻矣所謂藏於九地之
下者是也有餘者盛之稱也當吾之攻也若
迅雷驚電壞山決塘作勢於盛彊有餘之極
而使敵不知其所守矣所謂動於九天之上
者是也此有餘不足之義也

或問三軍之衆可使必受敵而無敗者奇正
是也受敵無敗二義也其於奇正有所主乎
曰武論分數形名奇正虚實四者獨於奇正
云云者知其法之深而二義所主未白也復
曰凡戰以正合以奇勝正合者正主於受敵
也奇勝者奇主於無敗也以合爲受敵以勝
爲無敗不其明哉
或問武論奇正之變二者相依而生何獨曰
善出奇者曰闕文也凡所謂如天地江河日
月四時五色五味皆取無窮無竭相生相變

之義故首論以正合奇勝終之以奇正之變
不可勝窮相生如循環之無端豈以一奇而
能生變交相無已哉宜曰善出奇正者無窮
如天地也
或問其勢險者其義易明其節短者其旨安
在曰力雖甚勁者非節量短近而適其宜則
不能害物魯縞之脆也彊弩之末不能穿毫
末之輕也衝風之衰不能起鷙鳥雖疾也高
下而遠來至於竭羽翼之力安能擊搏而毁
折哉嘗以遠形爲難戰者此也是故麴義破

公孫瓉也發伏於數十步之内周訪敗杜曾
也奔赴於三十步之外得節短之義也
或問十三篇之法各本於篇名乎曰其義各
主於題篇之名未嘗泛濫而爲言也如虚實
者一篇之義首尾次序皆不離虚實之用但
文辭差異耳其意所主非實即虚非虚即實
非我實而彼虚則我虚而彼實不然則虚實
在於彼此而善者變實而爲虚變虚而爲實
也雖周流萬變而其要不出此二端而己凡
所謂待敵者佚者力實也趨戰者勞者力虚

也致人者虚在彼也不致於人者實在我也
利之也者役彼於虚也害之也者養我之實
也佚能勞之飽能飢之安能動之者佚飽安
實也勞飢動虚也彼實而我能虚之也行於
無人之地者趨彼之虚而資我之實也攻其
所不守者避實而擊虚也守其所不攻者措
實而備虚也敵不知所守者鬭敵之虚也敵
不知所攻者犯我之實也無形無聲者虚實
之極而入神微也不可禦者乘敵備之虚也
不可追者畜我力之實也攻所必救者乘虚

則實者虚也乖其所之者能實則虚者實也
形人而敵分者見彼虚實之審也無形而我
專者示吾虚實之妙也所與戰約者彼虚無
以當吾之實也寡而備人者不識虚實之形
也衆而備已者能料虚實之情也千里會戰
者預見虚實也左右不能救者信人之虚實
也越人無益於勝者越將不識吴之虚實
也策之候之形之角之者辨虚實之術也得
也動也生也有餘也者實也失也静也死也
不足也者虚也不能窺謀者外以虚實之變

惑敵人也莫知吾制勝之形者内以虚實之
法愚士衆也水因地制流兵因敵制勝者以
水之高下喻吾虚實變化不常之神也五行
勝者實也囚者虚也四時來者實也往者虚
也曰長者實也短者虚也月生者實也死者
虚也皆虚實之類不可拘也以此推之餘十
二篇之義皆倣於此但説者不能詳之耳
或問軍争爲利衆争爲危軍之與衆也利之
與危也義果異乎曰武之辭未嘗妄發而無
謂也軍争爲利者下所謂軍争之法也夫惟

所争而得此軍争之法然後獲勝敵之利矣
衆争爲危者下所謂舉軍而争利也夫惟全
舉三軍之衆而争則不及於利而反受其危
矣蓋軍争者案法而争也衆争者舉軍而趨
也爲利者後發而先至也爲危者擒三將軍
也
或問兵以詐立以利動以分合爲變立也動
也變也三者先後而用乎曰先王之道兵家
者流所用皆有本末先後之次而所尚不同
耳蓋先王之道尚仁義而濟之以權兵家者

流貴詐利而終之以變司馬法以仁爲本孫
武以詐立司馬法以義治之孫武以利動司
馬法以正不獲意則權孫武以分合爲變蓋
本仁者治必爲義立詐者動必爲利在聖人
謂之權在兵家名曰變非本與立無以自修
非治與動無以趨時非權與變無以勝敵有
本立而後能治動能治動而後可以權變權
變所以濟治動治動所以輔本立此本末先
後之次略同耳
或問武所論舉軍動衆皆法也獨稱此用衆

之法者何也曰武之法奇正貴乎相生節制
權變兩用而無窮既以正兵節制自治其軍
未嘗不以奇兵權變而勝敵其於論勢也以
分數形名居前者自治之節制也以奇正虚
實居後者勝敵之權變也是先節制而後權
變也凡所謂立於不敗之地而不失敵之敗
修道而保法自保而全勝者皆相生兩用先
後之術也蓋鼓鐸旌旗所以一人之耳目人
既專一勇者不得獨進怯者不得獨退此何
法也是節制自治之正法也止能用吾三軍

之衆而已其法也固未嘗及於勝人之奇也
談兵之流往往至此而止矣武則不然曰此
用吾衆之法也凡所謂變人之耳目而奪敵
之心氣是權謀勝敵之奇法也
或問奪氣者必曰三軍奪心者必曰將軍何
也曰三軍主於鬭將軍主於謀鬭者乘於氣
謀者運於心夫鼓作鬭争不顧萬死者氣使
之也深思遠慮以應萬變者心主之也氣奪
則怯於鬭心奪則亂於謀下者不能鬭上者
不能謀敵人上下怯亂則吾一舉而乘之矣

傳曰一鼓作氣三而竭者奪鬭氣也先人有
奪人之心者奪謀心也三軍將軍之事異矣
或問自計及間上下之法皆要妙也獨云此
用兵之法妙者何也曰夫事至於可疑而後
知不疑者爲明機至於難决而後知能决者
爲智用兵之法出於衆人之所不可必者而
吾之眀智了然不至於猶豫者其所得固過
於衆人而通於法之至妙也所謂高陵勿向
背丘勿逆蓋亦有可向可逆之機佯北勿從
銳卒勿攻亦有可從可攻之利餌兵勿食歸

兵勿遏亦有可食可遏之理圍師必闕窮寇
勿追亦有不闕可追之勝此兵家常法之外
尚有反復微妙之術智者不疑而能决所謂
用兵之法妙也
或問九變之法所陳五事者何曰九變者九
地之變也散輕争交衢重圮圍死此九地之
名也一其志使之屬趨其後謹其守固其結
繼其食進其塗塞其闕示不活此九地之變
也九而言五者闕而失次也下文曰將通於
九變之地利者知用兵矣將不通九變之利

者雖知地形不能得地之利矣是九變主於
九地明矣故特於九地篇曰九地之變人情
之理不可不察也然則既有九地何用九變
之文乎曰武所論將不通九變之利又曰治
兵不知九變之術蓋九地者陳變之利故曰
不知變不得地之利九變者言術之用故曰
不知術不得人之用是故六地有形九地有
名九名有變九變有術知形而不知名決事
於冥冥知名而不知變驅衆而浪戰知變而
不知術臨用而事屈此所以六地九地九變

皆論地利而爲篇異也李筌以塗有所不由
而下五利兼之爲十變者誤也復指下文爲
五利何嘗有五利之義也絶地無留當作輕
地蓋輕有無止之辭
或問凡軍好高而惡下太公曰凡三軍處山
之高則爲敵所棲豈好高之義乎曰武之高
非太公之高也公所論天下之絶險也高山
盤石其上亭亭無有草木四面受敵蓋無草
木則乏芻牧樵採之利四面受敵則絶出入
運饋之路可上而不可下可死而不可久此

固有棲之之害也武之所論假勢利之便也
處隆高丘陵之地使敵人來戰則有登隆向
陵逆丘之害而我得因高乘下建瓴走丸轉
石決水之勢加以養生處實先利糧道戰則
有乘勢之便守則有處實之固居則有養生
足食之利去則有便道向生之路雖有百萬
之敵安能棲我於高哉太武棲姚興於天渡
李先計令遣奇兵邀伏絶柴壁之糧道此興
犯處高之忌而先得棲敵之法明矣學孫武
者深明好高之論而不悟處於太公之絶險

知其勢利之便者後可與議其書矣
或問六地者地形也復論將有六敗者何曰
恐後世學兵者泥勝負之理於地形也故曰
地形者兵之助非上將之道也太公論主帥
之道擇善地利者三人而委之則地形固非
將軍之事也所謂料敵制勝者上將之道也
知此爲將之道者戰則必勝不知此爲將之
道者戰則必敗凡所言曰走曰弛曰崩曰陷
曰亂曰北者此六者敗之道將之至任不可
不察也是勝敗之理不可泥於地形而繫於

將之工拙也至於九地亦然曰剛柔皆得地
之理也將軍之事静以幽正以治驅三軍之
衆如羣羊往來不知其所之者將軍之事也
特垂誡於六地九地者孫武之深㫖也
或問死焉不得士人盡力諸家釋爲二句者
何曰夫人之情就其甚難者不顧其甚易捨
其至大者不吝其至微死難於生也甘其萬
死之難則况出於生之甚易者哉身大於力
也棄其一身之大則況用於力之至微者哉
武意以謂三軍之士投之無所往則白刃在

前有所不避也死且不避況於生乎身猶不
慮況於力乎故曰死且不北夫三軍之士不
畏死之難者安得不人人盡其力乎死焉不
得士人盡力諸家斷爲二句者非武之本意
也
或曰方馬埋輪諸家釋方爲縛或謂縛馬爲
方陳者何也曰解方爲縛者義不經據縛而
方之者非武本辭蓋方當作放字武之說本
乎人心離散則雖彊爲固止而不足恃也固
止之法莫過於柅其所行古者用兵人乘車

而戰車駕馬而行今欲使人固止而不散不
得齊勇之政雖放去其馬而牧之陷輪於地
而埋之亦不足恃之爲不散也噫車中之士
轅不得馬而駕輪不得轍而馳尚且奔走散
亂而不一則固在以政而齊其心也
或問兵情主速又曰爲兵之事夫情與事義
果異乎曰不可探測而藴于中者情也見於
施爲而成乎其外者事也情隱於事之前而
事顯於情之後此用兵之法隱顯先後之不
同也所謂兵之情主速者蓋吾之所由所攻

欲出於敵人之不虞不誡也夫以神速之兵
出於人之所不能虞度而誡備者固在中情
祕密而不露雖智者深間不能前謀先窺也
所謂爲兵之事者蓋敵意既順而可詳敵釁
已形而可乘一向并敵之勢千里殺敵之將
使陳不暇戰而城不及守者彼敗事已顯而
吾兵業已成於外也故曰所謂巧能成事者
此也是則情事之異隱顯先後也
或曰九地之中復有絶地者何也曰興師動
衆去吾之國中越吾之境土而初入敵人之

地疆場之限所過關梁津要使吾踵軍在後
告畢書絶者所以禁人内顧之情而止其還
遁之心也司馬法曰書親絶是謂絶顧壹慮
尉繚子踵軍令曰遇有還者誅之此絶地之
謂也然而不預九地者何九地之法皆有變
而絶地無變故論於九地之中而不得列其
數也或以越境爲越人之國如秦越晋伐鄭
者鑿也
或問不知諸侯之謀不能預交不知山林險
阻沮澤之形不能行軍不用鄉導不能得地

利重言於軍争九地二篇者何也曰此三法
者皆行師争利出没往來遲速先後之術也
蓋軍争之法方變迂爲直後發先至之爲急
也九地之利盛言爲客深入利害之爲大也
非此三法安能舉哉噫與人争迂直之變趨
險阻之地踐敵人之生地求不識之迷塗若
非和鄰國之援爲之引軍明山川林麓險難
阻阨沮洳濡澤之形而爲之標表求鄉人之
習熟者爲之前導則動而必迷舉而必窮何
異即鹿無虞惟入于林不行其野彊違其馬

欲争迂直之勝圖深入之利安能得其便乎
稱之二篇不其㫖哉
或問何謂無法之賞無政之令曰治軍御衆
行賞之法施令之政蓋有常理今欲犯三軍
之衆使不知其利害多方悮敵而因利制權
故賞不可以拘常法令不可以執常政噫常
法之賞不足以愚衆常政之令不足以惑人
則賞有時而不拘令有時而不執者將軍之
權也夫進有重賞有功必賞賞法之常也吴
子相敵北者有賞馬隆募士未戰先賞此無

法之賞也先庚後甲三令五申政令之常也
武曰若驅羣羊往來莫知所之李愬襲元濟
初出衆請所向曰東六十里止至張柴諸將
請所止復曰入蔡州此無政之令也
或問用間使間聖智仁義其旨安在曰用間
者用間之道也或以事或以權不必人也聖
者無所不通智者深思遠慮非此聖智之明
安能坐以事權間敵哉使間者使人爲間也
吾之與間彼此有可疑之勢吾疑間有覆舟
之禍間疑我有害己之計非仁恩不足以結

間之心非義斷不足以決已之惑主無疑於
客客無猜於主而後可以出入於萬死之地
而圖功矣秦王使張儀相魏數年無效而陰
厚之者恩結間之心也高祖使陳平用金數
十萬離楚君臣平楚之亡虜也吾無問其出
入者義決已之惑也
或問伊摯吕牙古之聖人也豈嘗爲商周之
間邪武之所稱豈非尊間之術而重之哉曰
古之人立大事就大業未嘗不守於正正不
獲意則未嘗不假權以濟道夫事業至於用

權則何所不爲哉但處之有道而卒反于正
則權無害於聖人之德也蓋盡在兵家名曰
間在聖人謂之權湯不得伊摯不能悉夏政
之惡伊摯不在夏不能成湯之美武不得吕
牙不能審商王之罪吕牙不在商不能就武
之德非此二人者不能立順天應人伐罪弔
民之仁義則非爲間於夏商而何惟其處之
有道而終歸于正故名曰權兵家之間流而
不反不能合道而入于詭詐之域故名曰間
所謂以上智成大功者真伊吕之權也權與

間實同而名異
或問間何以終于篇之末曰用兵之法惟間
爲深微神妙而不可易言也所謂非聖智不
能用間非微妙不能得間之實者難之之辭
也武始以十三篇于吴者亦欲以其書之法
教闔閭之知兵也教人之初蒙昧之際要在
從易而入難先明而後幽本末次序而導之
使不惑也是故始教以計量校筭之法而次
及於戰攻形勢虚實軍争之術漸至於行軍
九變地形地名火攻之備諸法皆通而後可

以論間道之深矣噫教人之始者務令明白
易曉而遽期之以聖智微妙之所難則求之
愈勞而索之愈迷矣何異王通謂不可驟而
語易者哉或曰廟堂多筭非不難也何不列
之終篇也曰計之難者經之以五事校之以
七計而索其情也夫敵人之情最爲難知不
可取於鬼神不可求象於事不可驗於度先
知者必在於間蓋計待情而後校情因間而
後知宜乎以間爲深而以計爲淺也孫武之
藴至於此而後知十家之説不能盡矣

孫子遺說









