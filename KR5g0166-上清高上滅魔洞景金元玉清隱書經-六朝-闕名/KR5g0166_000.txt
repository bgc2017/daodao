








上清髙上滅魔洞景金元玉清隱書經承三
太微天帝君閒居於明霞之上瓊闕之内金
華之房合變冥樞蕭朗上契曲寢瑶室時宴
龍山清齋三年乃命太素三元上皇五賢之
賔檄落萬靈理召千眞九天齊陳八帝停輪
披朱見於玉戶隂甲列於瓊門爰有九皇上
眞上元禁君超玉虚之天啓五眞之房帶逸
録之符乘三素之軿上詣玉清太微天帝君
顯靈蓋而後乘焉是時玄始暎朗天元敷陳
河海靜波八風散煙慶雲接於龍軒景浮揚

於九玄金仙秉越大帥仗幡天丁前驅髙鋒
厲天九靈啓路四明扶輪飛旌萬塗羅騎億
千躑躅於瓊闕之下揚華於明霞之巔靈儀
闡備莫不畢陳於是太微天帝君方復曲宴
瓊室重誦洞章歌紫虚之靈辭琅微音於七
玄于時乃命太微上眞勑使羣靈整甲齊鋒
乃豋八瓊玉輦駕玄景之暉太霞部靈引日
俠月七晨合明王星驅除火甲揚精八素啓
輿元剛衛兵羽蓋停空萬騎相傾毒龍翼軒
飛煙繞軿戴玄上之華幡煥流金之火鈴五

霞陳曜六度休明撫九華之鳴鐘打碧鼓之
玄英撞金折玉叩璈拍瓊龍吟虎嘯鸞舞鳯
鳴八音同和萬律齊聲雲璈絶玄天女羅筝
法響時奏續節上呈天鈞四陳廣樂虚庭神
虎仰號天獸羅兵逆鱗四喉振豪奮形銜刀
割魔揮劒捕靈伺六天之凶夫斬山嶽之邪
精羽騎浮空神鋒曜明揮輪玉字揚華上清
望雲景而徊輦逐傾蓋於霞城旣至良乆於
是上皇玉帝君乃命玄羽玉郎太保眞人出
迎太微天帝君徐引使前遂盻於瓊房焉太

微天帝君乃稽首伏於窻軒之下進拜於帝
皇之机憑瓊顔而妙感仰靈眸而陳辭曰
賤臣幸化重悟凝玄得司帝位領括羣眞浪
虚津於七覺遂鳴玉於霄上希清玄之神塗
想玉虚之神王實亦妙眇於玄流奏冥心於
遐方而天尊髙秀靈蓋顯照垂觀下流巳弘
大恩矣於是
上皇玉帝君乃推机偃詠虚眺太空吟玉清
之隱書歌元景之靈章玉音遐璨清微琅振
其辭曰

上景發晨暉金霄鬱紫清三素曜瓊扉玄上
昭虚靈手掇青林華廻蓋太无庭寢宴頥緑
房飛歩秀玉京提携朱景玉長煙亂虚營玄
歸自可保何以怨无生四王宅誰身變分豈
一形欻欻推妙品混爾至氣明於是
玉帝吟歌畢乃命太微天帝君使坐引萬靈
於房軒散華香於玉宇陳天鈞之廣樂響靈
音於八海振冥波於天外鼓扇乘風千神羽
衛方酌玉爵盻於瓊華之房九英穕薦素實
丹方隱芝結饌鳯爼月漿玉攝重奏玄羽運

觴流連於八瓊之室曲宴於九琳之堂於是
上皇玉帝君方凝神遐想髙詠絶玄忽然而
歎曰上契玄範通逹冲微亦深矣哉子旣司
帝位受事玉虚飛仙朝於金闕四明輔於輪
側遐盻空山領括天嶽應和絶唱攄讃妙慧
誠宜極觀幽文冲契上法髙㑹秀感其勉之
乎乃命上皇太老眞人開瓊珠之篋出玉清
隱書隱玄羽經以傳太微天帝君於是帝君
下席稽辭於上皇之前再拜受書出付太微
上眞羽玄玉郎以授諸上清眞人及太素三

元髙上玉賢之賔又帝君領括衆天試觀十
方諸有宿命之人眞仙之㑹及有帝簡金書
百玉録籍之名者乃得授傳之耳侍書玉童
玉女各四十五人主司有經者之身糺罪於
司命紀過於三元宻愼者則享福漏泄者則
禍纒苦樂立應於七祖罪福交㑹於當年三
天司察奏之帝君書罪録過无不上聞善惡
違情可不愼焉
上皇玉慧玉清隱書者乃髙上之訣辭玉帝
之靈章也一名洞景金玄隱玄羽經玉帝君

藏經於景雲之闕瓊霞之房封以丹蘂之篋
閟以雲錦之囊主以太老上眞侍以玄景玉
童使七百年中得傳三人自非眞仙之名帝
圖玉録者不得聞見此經得見之者飛仙上
清傳授之法皆五老授圖太一試觀故能攝
生十方領㑹洞天啓誓丹青㰱血爲盟先齋
七百日然後傳之盟用青錦三十尺金環兩
𩀱所以重誓冥科崇約帝君上豋玉清累祖
胎仙漏泄寳文七世被殃繫魂鬼於死戶之
下伐年命於五道之津三官考毒巳無仙冀

切身殊於水火嶮巇過於履冰可不慎哉可
不慎哉
玉清隱書金玄羽經皆虚皇之寳書玉帝所
祕藏三天司察糺諸違慢之罪兆豋齋之日
侍經玉童玉女上聞帝君靈音旣震則太一
鑒試帝尊下觀太老侍側羽仙司眞矣兆當
清齋入室淨服燒香唯精唯專然後乃十轉
誦經耳
洞景金玄玉清隱書
玄玄虚上四靈敷篇玉慧散魔六度休陳髙

㑹三元朝宴九眞萬靈受事玉帝隱玄九和
百㑹叅乘法輪流浪髙軒立景上元道逵无
方體一凝神冲化合變七道齊分保生玉清
逍遥虚津隂察萬兆括領洞天巍巍徳宇峩
峩髙尊𩀱景翼靈四暎二玄玉道交煥萬範
流全周落天度七變九旋觀化太空飛歩玉
宸清波逺鏡道悟上眞精微太虚髙唱絶玄
於是八素同期俱朝玉清檄命太微徴召萬
靈三元奏簡五老㑹庭髙眞森羅金仙殊形
羽裙玉袂錦帔流鈴緑霞被素玉室發精音

響太和萬唱絶冥靈光八暉七氣混生公子
合變帝一凝形妙詠神慧玉道隱經靈音瓊
散玄響續呈五皇命駕髙秀皇庭玄上招仙
玉帝之旌五嶽神王輔輪四明二道方塗理
㑹上仙洞天髙觀妙景雲京天扉廓散靈禁
開明騰舞太无七神常生𩀱宴空洞遊夢上
清精感逺暢道合无名十絶交和二象虚停
攝元理氣萬化渾成録簡雲房寳籍髙靈澄
神紫虚命胡可傾或乃神元妙接逸觀常流
四玄總暎飛光電幽日華𩀱運紫庭照軀道

悟上眞七靈同符神機頴速八皇定書名奏
帝堂羽籍太无身宴録房飛行玉虚南宫受
仙七元反胎寢暎髙瓊變升神衢霄歌玄唱
帝賔同居保兹玄歸丹皇運珠上一赤子凝
天伯无妙眇雲景鬱鬱雲丘手排金扉身荷
玉符朱霄霞煥八光仰投體矯冥眞攝生萬
流保景金晨長宴玉州於是罪滅三塗靈吹
九辰納眞紫房五皇𢹂仙保㑹絳宫逸宅丹
玄十轉五廻靈震萬原香風八披惡魔絶煙
萬萬千千來對帝前仙皇告符道逵三眞瓊

音上充七世无間令我飛仙名遷玉門三氣
纒綿九䰟巳分帝一變景萬化亦臻七度上
徊三光暎眞對滅五道伐破胞根𩀱皇俠守
把符十玄玉籍已明福盈龍泉陵梵履昌五
氣合延叅乗太一同昇帝軒并命公子奉籍
七神黄録刻名握節上遷飛暎玉華煥落靈
元滅魔散禍長閉帝宫玄氣四霏大混虚冲
靈飛外輔六丁注中雲行雨施流布三宫九
皇下視上䇿隱龍月母同軒徊蓋帝墉披朱
巾羽鳴鈴華峯越出地戸泉曲之梁五老合

符徊金帝郷俱過水火混一紫房七開受仙
朝㑹玉堂九曜同生五華運光八氣慶合十
絶牢張上帝歡熈玄母常康九靈同期左弼
右卿太无結暉萬氣混并上豋洞房徊合玉
清神風扇扉紫霞緑經鬱洞靈機九和百明
神對金霄逸羽龍京景福萬塗七祖順生各
保南仙莫不胎嬰九合三離素華繞形福景
日王併羽月靈太一召魔九天校精㧞廻死
積越度仙庭司命奏籍帝一混并三元把符
七神虚營穢氣紛紛血尸沉零絶根反胎萬

氣以成太素録圖金仙同軿大福纒綿累支
同榮寳藏秀華三關霄清白氣徘徊凝鬱珠
瓊飛浪玉晨長保劫齡五暉纒曜七門受明
神符散慧理氣攝靈右徊洞陽左𢹂无英公
子奉籍内守桃康玄母抱圖五神黄寧胞根
八解皇老刻名九結披散五毒攝精㧞出三
界反胎仙庭七元解羅累祖受生寳録太无
俱濟神營六府煥爽金書羽經世爲眞仙披
落錦青帝師纒綿合景玉清散香龍窻玄合
五城足躡景衢手排四明八暉九錬飛歩雲

京領㑹六淵刻名八瓊五通七合三氣乃并
萬條重華世保仙靈把持玉符身昇羽庭徊
風合化玉帝隱經長契壹運上願必成受帝
之恩上朝玉清
玉清隱書隱玄羽經一名洞景金玄玉帝所
祕藏修此之法當先行大混百神變化雌雄
及帝一上道然後乃得續行之耳此之靈章
帝皇之寶篇解七祖之𠎝結保萬神於胎元
攝生道於十方振靈音以上充萬徧旣周則
身耀金晨爾乃靈霞妙感俯徊雲輪鳴鈴太

霄列位上眞所以俯仰殊格未行其重故也
當以本命之日清齋入室燒香左右北面再
拜乃心存於玉帝瓊元君求得解七玄之愆
乞已神仙畢平坐誦經誦經三徧輙一過讀
髙上滅魔玉帝神慧是夕當十轉隱經四讀
帝慧也讀畢乃臨目内視夷神平氣坐卧隨
意當叩齒三十通而微祝曰
五帝大慧是謂隱玄十轉四廻滅魔召眞七
靈同期大混五神瓊音八震上元七玄玄風
散扉扇伐胞根長保胎嬰世受眞仙上昇上

清玉帝之軒畢又叩齒三十通咽液十過於
是百神並㑹五藏夷平帝君歡熈太一保生
體清氣固魂柔魄寧司命定録皇老書名人
无哭已飛輪玉清胞結解散八暉同形大福
纒綿七玄同榮十轉旣竟心拜四方所以尊
妙髙靈也長齋之士絶交人事體清服潔隱
靜别處亦可日曰誦習或可甲子之日及諸
八節之日此皆上元朝宴之時不必須待本
命日爾乃行事也夫十轉隱經之時皆太一
監察司命定生萬靈混合帝君凝形三宫㑹

眞九房受靈是其夕也當有玄感妙應靈瑞
吉祥然後八素鬱軀三元授眞也
夫修此之道惟使精專存眞念氣心誠苦宻
憂樂轗軻不忘於至道然後冥感易㑹法輪
速昇晨豋太霄飛行隂房矣若乃情散萬念
精誠不固形屍穢濁心无至慕犯慢靈禁動
違科素者則帝君糺其罪禍敗纏其軀已身
无仙冀七玄更被囚魂鬼入風火年劫增其
尤奉禁者靈仙犯違者身誅也
道士體不平和覺疾病之處可隱靜別室啓

乞神明求得解脫愆羅及七玄之罪聽得轉
經存念眞氣禮祝如法施行都畢乃靜身安
寢自然魂胎内固三關受靈邪毒散出體夷
氣平旣悟之後覺身體康寧都无復痾疾矣
若他人疾病有諸急難之地皆聽爲轉經當
先啓告神靈北向再拜說某名字於玉清瓊
元君求得上解某愆及七祖之罪濟生十方
身勉八難然後燒香隱誦祝請如法大福皆
應身豋齋入室七日轉經名曰大混百神朝
㑹帝一解愆脫羅攝生濟厄无不受恩此玉

帝上法不可輕履屍穢及干冒淹濁三天察
過罪同漏泄愼之愼之







上清髙上滅魔洞景金元玉清隱書經











