








氣法要妙至訣命五
要妙氣訣眞道者用之其夀與天地齊矣
人自有六種導引而不知吹呵嘘呬呼嘻
吹(去寒氣)呵(去煩氣)嘘(去痰積)呬(去疲勞)呼(去温熱)嘻
(去風氣)此言人之生自解也
氣法
方丈室開小牎一日午時飽食白節一切味
令氣易行至子時叩齒二七遍又取暖氣法
兩手相摩摩面及身并手足名乾浴兩手各
收髪髻收訖正坐閉氣咽之至氣海或一取

一咽或二取一咽或三取一咽五咽之口微
吐少氣名一通雖虛而不困初甚難又不得
其意久閉則自解節度自知所宜非言能詮
非翰墨所及若體似有疾則瞑目閉息極悶
不堪身腹盈縮汗出及微喘喘定汗消爲通
凡至十通病乃差從子至午爲陽氣可服午
至子爲陰氣不可服鼻中取爲正氣可服口
中取爲邪氣不可服鼻為魂門口爲魄尸魂
清魄濁故也并小導引隨不利而爲不必備
及十二補法亦如之到明以來一遍訖即一

食頓消散放逸還如子時取氣法門老君十
三靜至日中作蜜湯或胡麻飲薤湯蔓菁子
黄精湯一味即得服一二小升酒亦得甚妙
常須含棗核來津液潤内府不然即口乾日
夜存心節候自成不用勤不至勞綿綿若存
身耳一日著身二日如夢三日小腹覺知四
日腹鳴五日兩眼熱六日兩足熱七日神見
八日氣如雲行九日上下通十日神光行形
中初三日小頭眩二十八日小著物怪四十
日氣増六十日如故初或小便赤黄服棗湯

大便堅難服葵子湯一旬顔色痿黄二旬動
作腸胃三旬消疲四旬色悅五旬六府和六
旬如故七旬志及髙遠此時宜閑精守玄服
丹砂雄黄雌黄等則不畏寒暑也酒雖益氣
而能亂神不可多飲十旬通神若能當兼草
樂不復虛羸愼勿泄氣氣欲生時腹中氣氲
亦吸復含氣令平想從諸毛竅間出勿令下
出名鍊氣百日内鍊氣最難非不失之一二
失復為之乃成矣津出咽而勿唾名鍊津雖
溺如水其潔可食名鍊溺淮南云欲長生腹

中清欲不死腹無滓冬不寒夏不熱此龜蛇
燕等行氣之法皆鼻口不出入息也一百日
光照身二百日中外眀三百日通神靈四百
日從外知内五百日能寒能熱六百日能隱
能彰七百日出入無間八百日女行則玉女
侍給男行則玉童侍給九百日視見萬里無
所不知九年仙化十二年眞人也又一年易
氣二年易血三年易脉四年易肉五年易髓
六年易筋骨七年易皮膚八年易髪九年易
形爲仙有三萬六千神在身或乗雲駕龍制

御風雨役使鬼神百二十年檢神㑹道與空
合眞也
調氣法
夜半後仰卧平枕展手共足足間相去一尺
然後舒兩手手去身各五寸握固閉氣心存
所疾之處以氣攻之良久漸開口時却祛岀
惡氣如此六息七息爲一度鍊氣必今歸疾
處散之及吐之時使耳不自聞則可以長久
脾居中宫爲君位四氣從元氣而生故居脾
外爲臣位人能固得元氣長在脾宫即九竅

永絶出入息也脾有九竅横五孔竪四孔以
存神之竅耳九九八十一又存道之數也脾
即神之室也可以長久脾居中宫爲君位有
竅焉能固得元氣長在脾宫即外九竅永絶
出入息也
三丹田眞皆憑脾而存氣脾氣若存身則永
固神以氣立氣以神存神氣相生故長久也
又若不學導引其道難成仙家黄庭此真道
階也又宦情未歇房室未除但得靜館閑園
佳賞之處亦得修學也欲學導引先須絶葷

茹少房室節嗜慾則神明宣絶葷辛則神氣
全導引之法先拔鼻孔毛口齒清潔衣新淨
衣低牀薄盖軟枕低首勿令頭昂則氣不調
耳元氣在脾不能自出要假外氣從鼻入脾
中引元氣還從鼻出故氣性自然反外入内
亦自然也
節氣法
先閉口黙察外息從鼻入意料入息分入息
極息即從脾中引元氣還鼻中出料去息二
分岀即節取餘一分令住正節著元氣頭元

氣節不得即却入脾中還待外氣入來而出
也入則料之岀則節之息之如此不得斷絕
其節氣者是人意中以氣節之氣即自止故
氣也人不節之氣即得出若約節之氣即由
人不由氣也氣以神爲主故神能侵氣氣能
使身即知意是神也節氣時當須閉口氣不
得從天門出若地戸開即盗從地戸出也故
常須閉口也如覺氣小悶開地戶多少還出
出了閉之此謂未調和時須少放若得方便
永勿放也初用氣時分入息緩岀疾三節一

即出疾節緩之只恐節元氣不箸名爲錬七
八也若節氣得七八若勿節氣料出氣爲三
分出半即節心無失矣待氣調和還依聖人
常法若動爲之岀息日遲遲即元氣調伏不
欲出也
助導引咽氣法
王公曰夫學導引之人者用氣斷殼教人不
食性少虚羸乃用咽氣助導引也咽氣是咽
麤氣也若咽氣急閉口内咽喉中氣咽三十
二十咽即腹飽只得繞腹嗚轉腹中實滿雖

是別道亦是一家若節元氣取飽此是妙中
之妙也
導引新候要訣
夫學導引者能勤勤行一兩月即得調和由
人用功多少氣即漸漸下氣下時如蚊行相
似也氣至滿心下以手指下鳴即是氣到從
心下漸漸入腹常以手指肚看如鼓鳴即氣
歸即漸下至臍遶腹而行細意察之即知腹
長短大小腹中惡物盡出即至涌泉漸漸下
遅即漸漸至脚心即出手及頭頭最難通周

一身始得通氣遍四支流灌百脉一身内盡
得通暢也此名小得分爲隂陽右邊似冷左
邊似暖此名小得陽時用陽氣左邊不動隂
時用隂氣右邊不動此亦小得從子時至巳
時爲陽時從午時至亥時爲隂時晝夜以此
許用陽氣左邊不動用陽將意欲右邊氣行
解意不在左邊氣不行也隂時用隂意欲左
邊一如用陽法節氣長定從如習靜一向節
氣欲者意之餘暇也不得亂用節氣長定此
名小得右邊熱用隂氣過想陽邊同隂畔之

冷左用陽氣過想隂冷隂同陽邊熱故此名
為使氣也亦名小得使氣者是節元氣之時
也元氣欲却下意中使之間右向左也使之
不得始使向左又則使之向右言陽時用陽
氣即使向左隂時用隂氣即使向右亦如陽
法若身有患即使氣注之不從隂陽時但咽
元氣欲却下即使使不得亂節氣之長定此
亦名小得人乍聞使氣多有笑之者氣是何
物受爾使也氣是神之用意是神之靈神之
使氣氣自使身此乃神之動作也有何怪乎

故神欲動氣即牽身而今動神欲走氣即牽
身而令走神欲卧氣則牽身而今卧神欲起
氣即牽身而令起此乃神用麤氣也只得食
令人脚踏地動作若用氣得妙神將身向空
虛中走作也此知意即神之靈也用陽氣剛
想玉莖只洩陽氣不泄骨精用之彌堅此名
小得冬月想房室中用陽氣入人來盡覺性
温亦小得在熱時坐家中想隂氣入來覺清
涼此亦小得夫後妻得者亦名小得用氣調
和肚皮日覺厚亦小得故身上常常退皮亦

小得用隂氣冷如鐡硬如石亦小得用陽氣
能上得峻山峭壁亦小得用陽氣身輕能行
者亦小得夏月向林中卧用隂氣得草木葉
潤亦小得有人患冷熱病用隂陽手摩之病
應手愈亦小得耳聽想及絃管者懸知吉凶
亦小得自視洞觀鬼神之情不能隱匿亦小
得心能察微意有非常之智亦小得竒方異
法古器奇寳人不識者心自悟之亦小得萬
神來附爲侍奉者亦小得以身中之氣能生
得他人五藏氣者亦得妙也元氣内藏盡無

出入定息所有到無竅之處作出入息亦全
王公曰此是落籍逃丁不爲太隂所管者妙
也鍊肉鍊骨輕清上浮同太虛天地之神靈
變化自在者此是導引之極也尚未與内眞
神同遊此名未入眞人位也號曰眞人(此氣妙術)
(是張果先生傅龍崗法甚妙之耳)琴心先生曰眞人云姓張
氏名果玄宗制號通玄先生偶然而來不知
出其誰之子觀其神化自在若則上古之髙
眞也或問亦魯仕於世乎因有丙子年爲契
史之說其如史傳不載而所傳氣訣仙經闕

如斯耳乃道家之祕寳也靜而行之三七日
徹視腸胃還年却老乗雲陟空而登晨霞可
翹足而待之非夫氣象合道者不可輙傳慎
之契史先生曰凡人腹中三處有隔即心有
隔初服氣皆覺心下胃中滿但少食久作之
自覺通下至藏下有隔即覺腹中滿久而行
之自覺到臍下丹田中始覺氣周行身中由
自未入鳩中候覺鳩中氣出卧能與人治病
初學必須安靜處細意行之不巳氣自入腹
中於行住坐卧一切處不妨胃中氣未下入

臍腹即不入諸處作難成初學服氣時須入
息時即住其息少時似閉氣滿其息出時三
分減二還住少時咽之咽巳又作至腹中滿
休必須日夜四時作爲初學入氣欲入丹田
還易散意欲得氣相接也氣入丹田巳縱不
服氣氣亦不散四時朝暮子午時也心裹滿
且勿服氣但交少甘草桂心亦得其滿即散
丹田未滿亦未到滿也元氣下時自然少有
悶也初服氣時要須朝暮二時用仰覆勢夜
半及日中唯用仰勢其仰勢用低枕仰卧縮

兩肩竪兩膝伸兩手著兩肋邊即咽氣只咽
十咽氣即滿丹田待一時咽了然後如意運
入鳩中其履勢以腹坦牀以被支胷令髙手
脚並伸著牀即咽十咽每咽皆以意運令沿
背下從熟藏中出毎朝暮行氣先覆後仰毎
咽皆下作聲運入丹田沿脊下亦須聲作毎
勢十咽即足如不解作聲三五咽亦不足要
解作聲始得不解作想徒勞耳凡咽氣皆須
喉中深徐徐咽不得猛猛即發嗽凡咽氣毎
一廻咽中間隔十息亦須作事停歇從容任

事運意凡服氣四度外或非時腹中覺氣少
氣力不健任意咽多少凡初服氣未固多從
熟藏中下稍宜固之以意運今散初服氣必
須心意坦然無疑勿畏懼若有畏懼氣即難
行若體力調和必須意禀欣樂自足不羡功
名即日勝一日歡快無極不得思食坦然無
所念始得若忽思食必須抑捺如不在意抑
捺心即須念能抑捺者終日對嘉賔肴膳亦
無所念服氣但不失時節丹田中常滿縱日
别出行人事不廢修行慣縱失一時兩時亦

無妨若服成功者終日不服氣氣亦自足至
妙不可窮矣服氣得臍下丹田中當滿叫喚
讀書终日對人語話氣力亦不少仍須行少
地令氣向下大精服氣成訖飲食即食亦不
妨氣飽食咽氣氣還作聲直至臍下成巳後
兼食行氣下氣無妨服氣欲得以氣推腹中
糞令盡但勿食二十日彌佳若入頭即食不
得妙服氣日别喫少藥酒亦好如思食喫少
蜜薑湯即定仍不得多食能常百種不食最
好但至誠感神百無所畏縱體中及心胷悶

不好亦非事久久則好不用喫果子恐腹中
不安穩又恐滓穢腹中氣難行且欲空腹令
氣行但思久作自覺神情有異四體日勝體
清不可比方久久行氣人眼中自識善惡視
人從表知裏能至心三七日即内視腸胃如
不至心久久行始通能内視五藏歷歷使用
氣妙不可言能堅用肌膚不減亦不病瘦作
不如法或無堅固志即疲弱凡人身中元氣
常從口鼻中出入制令不出使丹田常滿即
不至飢其神清眀求死不可得也服氣丹田

滿如悶即還令從四胑及頂上出第一莫令
從口鼻岀散雖食百味飲食但得虛肥身受
百病漸入死地凡人飲食酒肉一時雖得勇
健百病皆易生瘴癘蠱毒逢即被傷能服元
氣久久行之諸毒不能傷一切疾病皆治久
久自知服氣初了或衝上從口鼻出即須咽
津液勿咽入息恐外氣入初學服氣取氣多
或脹滿攪轉作聲不安即須数數以意運氣
逐腸中宿糞去盡即好令肚空其氣在腹即
得安穩如逐糞未盡腸間攪轉不安任下泄

一兩下即寛雖下泄失氣續更咽添之意者
常令丹田氣滿即住一日一夜緫有六時咽
氣子寅辰午申戌此日夜六時丹田開受
氣法要妙至訣






