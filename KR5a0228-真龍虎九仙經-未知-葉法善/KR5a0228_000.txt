








二經同卷珠二
真龍虎九仙經
龍虎中丹訣


真龍虎九仙經
羅葉二真人註
天真皇人語黄帝曰子欲修其身先須靜其
意
葉公曰凡修長生久視者先忘意無七件

事方始得成故曰先須靜意
無散亂無煩怒無起著無妄想無貪愛無邪
婬無放逸
羅公曰凡修道散亂其意不竪何時得就
若有嗔怒其心神燥放逸成散亂也又不
得起諸縁著故修之要一意精勤無諸妄
想又其意多爲貪愛起邪淫故其心不忘
其事不成但無貪愛豈有邪淫凡修身一
志不要放逸若放逸則不成假使一年功
修得十一箇月日巳上放却一兩日再修

之前功勞皆失也是故不離時餉放逸其
心
内安其神外去其慾
葉公曰内安其神者黄庭經云人有五藏
六腑三魂七魄毛髮巳來皆有其神常叩
齒集其神或三十六通或二十四通内安
神無令散亂切忌婬欲也羅公曰安神者
叩齒想於三魂作仙真之形人身之福神
也號曰胎光爽靈幽精想之如有願具告
之必從其事鎻於臍下三魂安則衆神安

三魂不安則衆神不安故黄庭經云三魂
陽神也好人修生若人婬欲其精枯精枯
其命殂是故魂神曰幽精憂人精枯泣告
爽靈爽靈旣知則離頂門頂門胎光光乃
漸減神乃散亂也故衆神不安人則患生
神散曰死故外去其欲也
當修其事若衆患起以氣理之
葉公曰此者是天真皇人故引黄帝問也
黄帝乃問天真曰凡修其道豈有患乎天真
曰凡人有遇道晚矣巳泄其真氣氣虛敗也

葉公曰未過之前多施泄也
帝曰如何氣理天真曰少用水大用火一切
大患無能拒於火也
葉公曰夫水火者古聖大藥也不在於外
凡人身上有水有火雖互説不同其歸一
也心爲火應離腎爲水應坎凡修道造金
丹須憑龍虎水火也先靜地户如水後下
龍虎交之有度用之有數下心火焼能理
衆病虚者補顏如童故曰龍虎金丹大藥
也故諸患皆愈也又有患少者以法水洗

從頂至足用腎水洗之也又有患大者從
足至頂用心火焼之也又有大患乃爲無
常至用火拒煞鬼法度並見下注羅公曰
凡用水火理病患皆一息内也用水想腎
藏兩條黑氣如烟直上至頂如烟滿泥丸
宮化爲水自泥丸洗下之至臂洗之了入
五臟六腑及至足了舉足起以意想之歸
本腎宮若患癕疽等病想入大腸自然轉
動也若用火者心下火至左右足上至手
及頂一息之中九壯其氣病自除熱則用

水冷則用火
若學道瞑目鼻上望寸絲亦不得想離其本
腔趄之即爲定(趄者不進也)
葉公曰以本意在鼻上曰玄牝門諸事俱
捨不挂寸絲離其本念定息趄其來去不
出不入也爲之定法羅公曰玄牝門者鼻
也與肺合其出入息今爲定法鼻上住息
一意堅守爲定故曰守一也
諸境不得逐抽掣何模樣次入眉間觀白毫
光葉現

羅公曰如鼻上定則觀諸境不動如龜毛
兔角抽掣自然向眉間想之白毫光明見
三世事以定力故切不在著諸境必觀之
在眉間俱現
眉上力極移入頂中三件定實功乃騰矣無
心無著外想不入衆禍不加從九至九鍊七
至七
羅公曰從九至九一度鼻至眉眉至鼻鼻
却至頂皆三度曰九從九至九毎日造九
度乃九九八十一矣造作至四十九日必

日定矣一伏時不出不入葉公曰定力得
者必成真仙也
若爱來與去久隠在世間當想開頂門黃霞
滿天地
羅公曰此法修之隱跡遁世也從脾上起
黄雲撞頂男左掩右女右掩左男修之黄
雲舉起撞左想左邊髙然後聖身出時用
手壓右今下也女修之黃雲撞右邊想聖
身出用手壓左畔下然後方出葉公曰虚
無也此法黄雲遍滿内外感應體上俱黃

也修此法起黄雲毎日撞於頂門一息内
撞三七度凡毎日如斯作二十一遍也如
斯二十一日也能出黄氣故曰黃霞滿天
地也
㝠心細想内自有神用意行之去來自在欲
離其腔黄霞重蓋
羅公曰㝠心細想身上靈㝠坐在金堂玉
闕之内用意想此靈㝠乘黄雲起來開頂
門乗黃雲坐力極歸頂門内閉頂門却入
金堂玉闕又想岀入如此數凡四十九度

也故經云六時行道四十九遍也凡離身
之時須留黄雲一朶蓋頂門然後乗黄雲
一朶下了迴靣看本身也但修行無間斷
方成至四十五日當有水墨形現也諸人
亦見一百八十日自然去住自在凡去時
身上下俱如冰雪也迴來時還開頂門歸
身上下俱暖也葉公曰仙家睡法卧而爲
之亦如羅公所說也不論年月多少去時
如睡也迴時如睡覺也
或歸住本體或離入他身或別從初起或奪

他安巳或今他離體或方便相救或廣施安
隱或自利損他罰著身必墜此法實無虚永
劫只如是
羅公曰此者神仙也身隱凡世神氣俱靈
出入分眀曰神仙也亦曰氣仙來去自在
若犯仙戒取次必被罰也葉公曰神仙之
作用也若更求真仙及修上昇天仙之行
皆在進修作用也
此法爲小術自利自家修乆住於世間自在
常出沒投胎二移舍三舊居四奪位若修

分身法須待陽數興㝠心坐靜室分明鍊五
神
羅公曰凡修身須近一陽生方動功也夫
金丹大藥皆在㝠心心若一著無有不成
若蒙至人傅訣依法修之切在戒慎分明
静室息諸事想恍惚之中有神曰靈㝠也
鍊五臓氣方成大道故道德經云恍恍惚
惚其中有物杳杳㝠㝠其中有精葉公曰
夫大道不逺只在人身恍惚杳冥皆自習
學故老君云吾本學習非自然也先須習

於前來定法後待一陽㝠心静室乃鍊五
臟之精氣方爲修道也
頂上藏太陽四十五數足
羅公曰日者魂也屬陽月者魄也屬隂故
真仙無影純陽也又吞日華諸家互説不
同唯有鼻接而不搐者妙也有一方不用
河車便自玄牝入直至頂門三點仰之即
頂後如圎光也此經不言河車定不用也
日四十五度至四十五日自一陽至立春
也腸之數也葉公曰日魂月魄凡日為陽

數乃隂數之八九七十二也月爲隂數乃
用陽數也九九八十一也今此法純陽故
使四十五數也不使河車順天道左轉自
玄牝隨定至頂後也凡四十五度至四十
五日共計二千二十五數也
眉下五輪旋還在定中起
羅公曰五輪眼也定中運水火於目中故
云還自定中起也
火中有木神水内有金氣水火五藏交來徃
不離土

羅公曰真龍虎者眼爲五輪王火有五輪
王水水難得光閃水下含養於口中從閃
火下入肝肝爲木木色青故爲青龍也水
入肺肺爲金金色白故爲白虎也龍火從
左下入肝穿右岀却來入左虎水從右下
入肺穿肺左岀却入右者五藏氣交也葉
公曰青龍晝先行白虎後去屬腸也晝二
十四度也夜白虎先行青龍後至屬隂也
夜三十六度也晝行四六數夜四九數也
耕種脾上生黄芽為命根

然後想真精兩腎合一氣心血下結成方成
嬰兒象
羅公曰真精内津也身象鼎也左脚壓右
足兩手俱身後如鼎虚三足凝結以心血
蓋之結之方想成嬰孩如已之形貌無異
也其孩兒雖結就黄芽脾上生方爲命之
根也
土上有黄芽方爲已之命
葉公曰精暖血熱結之爲胎如婦人交感
亦因精血成胎也今之聖胎自巳所造不

自外來方爲聖也凡女人修之亦想腎出
精入血海内凝結成形也然後食黄芽大
藥黄芽大藥真龍虎丹砂以爲命之本也
日初入照水百度日踐影兩腎日月光各岀
赤曰氣
羅公曰凡結聖胎後須鍊聖身毎日日出
卯時㝠心靜坐想右腎爲月月出赤氣赤
氣入水變白如半月之狀乗聖身起想左
腎爲日日中出白氣白氣入水變赤如火
在半月下乗之漸漸舉起至金堂玉闕乃

被頂上前來四十五日收者太陽照之其
聖胎纔被日光照著驚投水中一息内作
也每時作三十三度自卯至辰巳三時共
合九十九数葉公曰聖胎毎日自卯時鍊
之至午前二百度也毎想兩腎爲日月日
出白氣入精海變歸本體還元赤也月出
赤氣入精海水内却歸本體白如半月自
精海内乗嬰兒起右日中白氣化爲赤火
如圓光外火熖也毎度被頂上太陽照之
其光自頂分明入五臓直至明照著其孩

子嬰孩翻身入精海内了却再想日月起
象也並圖於後學者切須審詳看之其法
用九十九假如至一百度剩亦無妨也
夜夜七七出頂門自有應十月與身等㝠㝠
爲地仙
羅公曰聖身就夜夜自精海中乗紫雲起
來至金堂玉闕中一一遍觀從頂至足備
認之然後突出頂門乗葉雲定息息極方
下來入金堂玉闕也方開息却再住息準
前出如斯四十九遍也十月滿當其二身

大小長短形貌同也獵步離身隨意自在
葉公曰地仙者勝神仙也岀入一如神仙
法惟有聖胎十月不同晝夜用功也成後
日中無影乃與衣服著免凡人覺察與凡
間衣服及㡌天上日照影中見戴帽圖得
日中有影故號曰隱形也獵步一百八十
日可行萬里也入山為地仙
鍊腎臟之氣出入於耳中如斯一百日方住
江海内
羅公曰水仙者當定息鍊氣想腎爲黑雲

入八於耳内來徃一百日後入水自有水
中得道之類請爲主當也葉公曰水仙雖
功少一百日見不如於地仙也
鍊精華爲劔巡遊四天下能報恩與寃是名
爲烈士
羅公曰列仙俠有九等不同第一天俠第
二仙俠第三靈俠第四風俠第五水俠第
第一天俠本天仙奉上帝賜劒也第二仙
六火俠第七氣俠第八鬼俠第九遇劔俠
俠巳修上真昇天之行又復鍊炁爲錘劔

第三靈俠巳是地仙鎮居山嶽及鍊就剱
七萬里聞有不平之事飛劔立至謂之靈
俠第四風俠亦是地仙鍊得剱七修之間
斷未通極靈知有不平通風處身劔一時
俱至也第五水俠本是水仙鍊成號曰水
俠無水不可飛騰也第六火俠修之自焚
起亦號火光三昩鍊七劔成了身欲飛騰
須化火一團乗而來徃故號火俠也第七
氣俠唯學定息氣便將精華鍊劔劔成如
氣仗而徃來號曰氣劒也第八鬼俠人不

見其形本修神仙水墨形水墨劔也出入
徃來如氣不殊第九遇劔俠者或因遇於
寳劔亦得隨意東西變現也葉公曰鍊劔
者先收精華後起心火肺爲風鞴肝木為
岌脾爲黄泥腎爲日月精罡也腎爲水脾
土爲泥模身爲鑪一息氣中爲法息成劒
之氣也磨之於膽也心爲火再燒精華内
淬又膽上磨九度了一度一度磨時肝血
染著故曰耶溪鐡打即精華也師子膽磨
麗水金粧即心火焼時肺爲火爍金鎔滴

在劒上也蛟龍血洗磨時肝血染著也若
鑄金鎚又則不同每咽日月華納歸肺藏
肺縁屬金故號金鎚也又金鎚出準前是
黄金本肺應白何得却黄本肺臟是脾之
子肺主涕若吞日月華納歸肺一十二月
滿舉心火下火鑄之火尅金故一時鎔下
脾爲土爲模也號子投母乃隨母之象脾
黃氣起拒火之力方成金鎚凡鑄劔就者
即爲列仙也烈士遊四天下宇宙之中折
平處衆不得非爲也有人遇者傳得金鎚

七劔皆有神通也
錬五臟之精各滿九九數金鼎收其氣身騰
而昇天
羅公曰夫錬五臟氣凡秋七月水生方錬
腎十月立冬木生方錬於肝正月火生方
錬於心四月金生乃錬於肺土旺四季脾
氣錬之無時毎氣八十一日五氣俱就乃
出入俱自在也或左右手五指之内出光
明五色或頂門或足下五雲俱捧故乃昇
天矣葉公曰凡修此五臟氣成假使未朝

上帝乗之遊四天下自在無障碍也若待
上帝天符來詔方去朝天騰身昇天且住
物外也
聖身離俗塵綿綿而黙黙定中却投胎再修
還再結一紀變四身漸漸準前化現之應無
盡方號真變易此法皆順成斷無逆化也
羅公曰不逆化者謂不焚身並不降三尸
九蟲也別有一法為之鍊形焚身化火從
下至頂想如紅燄徧於一身想三尸九蟲
七魄俱出也乃成逆化今法俱得道也三

尸九蟲七魄並同昇天也葉公曰順者爲
大限至不與他爭而化火相拒或用三昩
定息鬼神自伏也或用三昩定化火曰燄
慧地也或移舍而避之故曰順成斷無逆
化也凡學之者切在堅心也
此經非人勿傳
羅公曰恐後不暁而圖於後凡傳者先須
齊戒於甲子甲午北面作禮而傳傳本者
爲師受者爲第子或若非違即獲大罪
真龍虎九仙經終
