







洞玄靈寶自然九天生神玉章經解卷中
綿州沖虛觀道士王希巢隱賢解
元始天尊時靜處閑居偃息雲宮黃房之内七寶帷中熙夷養
素空碧鍊眞耽咀洞惠俯研生神理微太混嘯朗九天
此經無序分爰自三寶啟氣天地始立人民品物並受生成
至於人之受生尤爲至貴方云九天生神章乃三洞飛玄之
氣結成靈文天寶誦之以開天地之光則知天地旣立待是
而後明非由演說故無序分若無序分則一經之旨無自而
入當以此爲序分夫學士上道及得尸解之士若無此文如
寄氣而行以至紀誦經之九過旣得此文必須長齋執戒諸

塵漏盡夷心默念方行此法旣得此法必至九過方可三界
舉名五帝友別稱爲眞人旣稱眞人未能大備乃至萬遍道
備白日登晨始見體用也乃正宗分今經旨至此元始天尊
授與飛天大聖無極神王旣付之後法事旣畢諸天復位天
尊重告飛天神王此九天之章乃三洞飛玄之氣云云者此
係流通分中間言詞雖多於正宗分反復詳味其功用已盡
見於正宗分中所以丁甯告戒者止謂元始禁書不敢輕傳
於是飛天神王再三懇請元始天尊亦再三告戒言詞所以
多也至於九章雖係一經之旨載之於後正如度人經大梵
隱文乃道君所撰附於度人經中序之後非有別義也學者

當自得之夫聖人濟物之心非不欲焦毛髮濡手足急於度
人然不將不迎應而不藏元始天尊所以靜處閑居必待其
叩而發焉一而不變靜之至也居蘂珠而作七言閑之至也
靈宮黃房乃偃息之所靈書經曰東海靑帝君淸齋於丹闕
黃房三年諸天内音經云黃房之室主開日月飛天眞人之
功七寶幃中義有二焉法身七寶以天地五行生成此身不
可闕焉在修行之士言之精也涕也唾也津也血也汗也淚
也此七寶也熙夷養素淵乎其居也空碧練眞凝乎其淸也
耽咀洞惠味道之全也俯研生神抱神以靜也理微太混嘯
朗九天後章載理微太書嘯詠琳琅大意一同其字少異天

尊旣以熙夷養素空碧練眞耽咀洞惠俯研生神則知此道
之玄妙理微而無形無形則無以寄跡所以嘯朗於九天之
上聊以自適焉是道也誰足以識之嘯之發激於喉而成聲
後世長嘯本乎此也
是時飛天大聖無極神王玉輔上宰四恊侍晨淸齋建節侍在
側焉憑瓊顏而妙感仰靈眸而開襟竊神章而踊躍飡天音而
蒙生敢乘機而悟會冒靈盼以披心
是時者當時也元始天尊所臨之處自然萬靈參軒千眞拱
侍今經中所指神王與玉輔上宰四協侍晨乃近臣也神王
卽河圖經所載天之十方有飛天神王眾神之主飛行三界

統領眾神凡有三焉有結氣而生不由胎誕者次有報生宿
有善功於鬼神之中今受其報爲神王之位者又有業感乘
其積劫因緣所感而生者金闕有四天帝謂之輔臣者父也
尊之如父制斷宣揚卽謂之宰四恊如世之前疑後丞左輔
右弼恊者和也侍晨則如本朝宣政間興隆道學置侍晨大
夫之類是也侍帝側者當虛心以待問故云淸齋也建節用
以徵召三界鬼神此神王之所持也瞻覩瓊顏則妙感於心
仰奉靈眸則襟懷開爽此聖人閑居之時虛緣而保神淸心
而容物物無道正容以悟之使人之意也而瓊顏言其玉潔
靈眸言其通照於是飛天神王竊窺元始天尊俯研生神嘯

朗九天之際心生踊躍願有請問先自言曰若乘此機會可
以披其宿心雖曰干冒靈眸然捨此機會則生神之章無由
傳焉正當飛天神王潔己以進之時則元始天尊烏得而拒
焉
於是飛天大聖無極神王前進作禮稽首而言上白天尊賤臣
幸會得仰侍靈軒不以短狹叨濯冥津重悟凝玄位登神王總
御生死領括天仙賞監七覺遠覽遐方雍觀上宰對司侍晨
此一節卽飛天神王欲乞傳受生神之章先自致詞於元始
曰賤臣幸會得仰侍靈軒不以短狹叨濯冥津乃神王之謙
詞也至於重悟凝玄位登神王總御生死領括天仙此當仁

不讓之際孟子謂當今之世捨我其誰乎詳味經言正如龍
景玄文經載太極眞人侍於道君之前伏請奇文太上俯據
而吟微乎深哉諒不可勝子位登太極領括神宗今以子相
告勤奉之焉詞之大同至於賞監七覺遠覽遐方雍觀上宰
對司侍晨方見神王位登高上生神之章必當相委焉且生
死交會善惡分判之際使毫分無失若非智識高邁之士疇
克爾哉賞監則帝命寵綏也七覺乃智慧也其數有七故云
七覺事載消魔經遠覽遐方則其智明周於萬物雍觀上宰
對司侍晨指上段經文當時同共玉輔上宰四恊侍晨立之
際非猶神王有乘機悟會之心欲請生神之章傳於下世然

雍觀上宰爰乃侍晨皆有是心焉然神王不避僣越之罪前
進作禮蓋仁者必有勇也
方當乘機應會履九太陽洞理陰符撫掌兆民大運將期數終
甲申洪流蕩穢凶災彌天三官鼓筆料別種人考算功過善惡
當分
干越之劍匣而藏之非無用也不當其時見之爲不祥豕零
之子賤不類藥當其用也可以爲帝師蓋志學之士非不欲
立功業援生死蓋其時有可不可之間焉觀夫飛天神王總
御生死以撫掌兆民爲已任正當大運將終教法陵遲天人
塗炭之際而神王敢忘惻隱之心哉蓋機者動之微吉凶先

見者也見機而作不俟終日况於神人乎然飛天神王其職
統御三界正當履九太陽洞理陰符職當然也履云遇也九
乃陽數又云太陽六氣自卯至午爲太陽蓋言其盛也陽極
生陰乃爲大水洞則通也通理陰籍故云陰符大運將期數
終甲申此言劫運也劫運之説教中言之甚多每考同異互
有不同赤書經以三十日爲一交十二交爲一度三千三百
度爲小劫九千九百度爲大劫若以大演之數考之十九年
爲一章四章爲一部二十部爲一統三統爲一元四千六百
二十年數盡三元是爲一劫若以度人經御注考之玉淸交
運三千億萬九百五十一年上淸變精七十億萬三十九年

太淸纒煉五十億萬一十二年此赤書大演御注各有不同
之説也又據正法經文言之天圓十二綱地方十二紀天綱
運關三百六十輪爲一周地紀推機三百三十輪爲一度天
運三千六百周爲陽勃地轉三千六百度爲陰蝕天氣極爲
太陰地氣極爲太陽故陽激則勃陰否則蝕陰陽勃蝕天地
炁變乃謂之小劫小劫交則萬帝易位九炁改度日月縮運
竟不言甲申之運也及觀太平抄九六中必有大小甲申甲
申爲期鬼對人也以鬼對人雖知其爲生死交會而不别指
甲子甲寅而專言甲申者何也以愚考之乃運氣之交也有
運交而劫未盡也亦謂之劫甲申者乃運交之劫也據本經

云大運將期數終甲申又云大數有期甲申垂終又云大運
啟期三五告辰乃知甲申雖爲洪災實非劫也蓋甲申屬水
位乎坤井宿在其傍六陰之所會又晉天文推之井有八星
天之亭候主水衡事運至於此豈不爲大水耶所以洪流蕩
穢凶災彌天故言水而不及火也蕩穢則去惡人也經云大
小甲申之至除凶民度善人善人爲種民凶民爲混齎善人
君子可不勉哉
自赤明以來至上皇元年依元陽玉匱受度者應二十四萬人
六合之外聖人存而不論爲其難窮難測故也生神玉章乃
元始之禁書非世人之所常聞故略而不言者多矣至於年

劫前後在人必有一定之説至於世人終不免於顚倒錯亂
本經以龍漢元年生天寶君天寶君旣生之後龍漢方始開
圖乃生靈寶君經一劫至赤明元年靈寶君方始度人是時
神寶君方生經二劫至上皇元年神寶君方始出書此乃本
經之劫運先龍漢至赤明後至上皇不見延康若以太玄道
曲論之凡前劫之後後劫之前在混茫之時通號延康也則
龍漢赤明上皇三劫之中豈無劫前劫後全不言延康之劫
何耶又度人經云龍漢延康眇眇億劫言延康而不載赤明
上皇又云延康在龍漢之前依道門次第經及龜山元錄止
言三劫又不載上皇延康也而龍漢止於元年而上皇有三

年八年之不同又按徵考度人經龍漢赤明延康開皇上皇
合於五行通爲五劫之次序若以本經定之自赤明以來至
于上皇度二十四萬人方云開皇則知上皇在開皇之前也
又與五劫之次序有差使學者茫然難定高明之士更自詳
之元陽乃紫微之宮玉匱有明眞科條言善惡也上智童子
請問元始天尊善惡報應天尊於是命召十方飛天神人披
長夜之府九幽玉匱出明眞科條以度人上智童子明眞之
科自此始也載十四罪條故三籙懺云彰十四之罪條通九
幽之懺請近川中儀本改爲十惡之罪條不知義理擅改儀
文者鮮不爲笑

開皇以後數至甲申諸天選序仙曹空廢官僚不充遊散職司
皆應選人
前以甲申爲小劫開皇之後數至甲申方驗甲申之劫非一
次也適當劫運更始之時則神仙之有職事者必行選序如
世之銓量也仙曹空廢官僚不充則知爲善者少爲惡者多
道寶經云歸至天堂尚有退落降至地獄亦有進升定錄君
曰昨東華集諸司命及土地靈神典司之徒檢課世間錄見
天下民人爲善者五十分無一而况於神仙乎萬萬之中不
過一二矣其中功成而落除者亦不少吾將憂仙籍無復人
也兼運度已迫災世益切雖見東華上簿紫錄内格中有上

上眞錄者五人已落二人補地下仙官無復進補者上中眞
也二十八人一落七人二人補下仙五人復過人中惟上一
人補矣上下眞者三百人一落二十六人十一人補地下主
者十五人過民中以此推之仙曹空廢實難其人又有遊散
職司者皆怠惰不能効職上眞者落爲下仙下仙者落爲地
下主者俾其改悔勤修仍復舊職昔上元夫人位至元君不
勤地局虧替正事降適過禮朝宴失節輕泄天寶降授下眞
皆削眞皇之籙退紫虛之任則福至天堂尙有退落置於中
元淸微遊散靈官七百年中隨勤進級則禍至地獄亦有進
升旣預仙選者可不兢兢而保之

依元陽玉厯當於三代更料有心積善建功爲三界所舉五帝
所保名在上天者取十萬人以充其任又當別舉一十二萬人
以充儲官
前云元陽玉匱此曰元陽玉厯玉匱則校定死魂善惡玉厯
則記功劫運交會之期有合預仙曹之職當紀於玉厯之中
者三代則必非上古三代乃夏商周三代也莊子亦云三代
已下何其囂囂也蓋囂囂則事務已多更當料理有心積善
建功之人旣有是心則何患三界之不保五帝之不舉然善
非一日之積功非一日之來所以名在上天豈非素已定於
冥冥之中以其時而舉之若善惡不預定則豈免分毫之失

別舉一十二萬以充儲官蓋儲者貳也仙曹空廢之後官僚
尚少又求儲官以副之何求之汲汲也退之詩曰上界足官
府誠有謂而云
如此之例或以宿名玄圖
方以類聚物以羣分料別種人考算功過得無類聚羣分以
定其品位乎所以應受度者止二十四萬人名在上天者取
十萬人別舉者一十二萬人如此之例必先類聚其人數然
後羣分而別之蓋有仙骨者不取陰功有陰功者不在仙骨
宿名玄圖此修大洞之法也三元玉檢經云明玄周於上館
理五符於胎尊方可名載玄圖如司馬正一先生名在丹臺

之類是也
或以骨像合仙
龍犀日角聖人之表河目龜文公侯之相骨像合仙者豈無
然乎背如河魁胸有偃骨眼有四䂓中有紫光腹有白誌有
紫氣腦錫舌玄誌鬢際緣隨朱腸方天員額凡有此相皆上
仙也紫虛元君内傳載景林眞人語華存曰今見子之質霄
景爲煥圓睛重照夙骨腦色寶曜五藏紫絡心有明文是以
形棲神霞神受靈津此之骨像比之急流中勇退者異矣
或以滅度因緣轉輪
有罪曰死有福曰滅度未能圓成道果其福未艾且示以滅

度之身然後遷轉爲仙昔鄭安仁生於禪黎世界三日能言
便知宿命年及十二面有玉光棄世離俗遠遊山林運應滅
度死於北戎之阿暴露死尸三十餘年形骸不灰以赤明三
年𡻕在丙午方獲證果受號丹靈老君是也
或以篤好三寶善功徹天
生天生地神鬼神帝道也道則誰歟三寶是也功蓋天下而
不自已化貸萬物而弗恃豈三寶區區求人之篤好哉經言
篤好三寶之經文而不篤好三寶之行業彼爲彼我爲我何
益於事次云善功徹天蓋篤好三寶行業方始徹天殊不知
三寶者切身是也黃庭經曰眞人在已莫問鄰此正古人不

謾心處所謂三寶者貪瞋癡是也謹按内祕眞藏經曰貪性
寂滅塵累無染戒行不虧名曰法寶瞋性不起不憤外塵定
無生轉是名師寶癡性無取無惱無患惠通無礙是名道寶
此三寶者非内非外非聲非色然篤好者豈徒然哉若無貪
瞋癡則是三毒亡矣三毒旣滅則三寶見前善功昭著信乎
其徹天以成仙故云迷則三界悟是三淸是也
或供養師寶爲三官所稱
有天上之師寶有人世之師寶合而論之師者本也生成之
德須資於父母教導之恩非師而莫成古者上學之士若逢
賢師名曰更生不得賢師名曰亂經凡學道者非師不傳老

君之師太上道君道君之師元始是也雖先天聖人必資於
師而况於人乎供養者乃皈向其門也服勤勞苦無所不至
乃得三官所稱錄其功勤謂其不忘本矣古人禮樹以登仙
拜山而得道則爲師寶者豈無成就之功耶
或修齋奉戒功德積感
夫淨心之謂齋防患之謂戒齋有二種不同一則極道一則
濟度極道者謂發心學道從初至終念念持齋不退復有二
門一謂忘心二謂滅心忘心始終運意行坐忘形寂若死灰
同於枯木滅相滅念唯一而已滅心者隨念隨忘神行不係
歸心於寂直至道場濟度者囘心至道翹想玄眞願降福惠

度及眾生戒蝕其身諸患不入身心安穩俱入道眞積習久
可以感格五神經云積感則靈通也洞玄禁戒經云昔有道
士二萬六千人持齋奉戒專心不退依法修行十二年中地
司保舉奏名諸天一百年中白日升天今在梵度天中列爲
眞人功德積感豈欺我哉
或施散財寶建立道堂
財貨有餘是謂道誇財用不足是以爲盜二者俱失其中是
以仁人君子有餘則散施不足則節用安有道誇爲盜非也
建立道堂乃廣立宮殿安置尊像使人生皈向之心也施有
三焉一者施法二者施身三者施財業報因緣經曰散施之

法一則内財不起二則外賊不生内外安靜眾禍消除所以
法有命施破彼慳心聖力冥通隨功受報建立道堂者如妙
法本相經載太玄紫虛眞人本玄丠國王名曰賓靈遇天尊
説本相妙經天景大混之因卽悟前生於南方閻浮地震旦
國中任子智家生以造招賢習仙天宮三級三十六宮七十
二窗仙房一百二十間養道三百六十人寫經萬卷恆以果
食衣服供養之具種種之物悉以散施朝夕不輟功德所鍾
逮及今身得登玄邱國王之位自後更修升仙之道得爲紫
虛眞人由是言之散施於道家者理固如是苟施於貧窮者
功又當何如

或救䘏窮乏載度天人
貧富不齊物之情也貧富相救理之常也一鄉之中必有一
鄉之富者貧者賴以相救苟富者慳吝不仁則天之使是富
者耶烏所用焉此近世撞江載雨穀化可以鑑矣經云救䘏
窮乏載度天人凡爲人者皆天之所予不幸而窮乏得人而
救䘏之恩孰大焉太上眞科令云濟䘏十人以生咸合所願
便得保度家口惠及十年已上家口並得仙夀載度言其德
重窮乏之人賴之以活如地之載物如船之渡人昔許映學
道赤山中道未成時三官都禁左郎遣典炳侯魴主非使者
嚴白虎來於赤山中執映以去且詰其罪狀頼神人馳啟司

命司命卽遣中侯李遵握火鈴而來呵攝之於是魴及白虎
乃走散李遵未來之時映恐怖失膽亦氣喪矣亦賴龔初節
李開林助爲答對亦幾而敗也魴詰之亦有實映答對兩番
矣三官出丹𥳑罪𥳑罪簿各一通問映云夫欲學道慕生上
隸眞人玄心栖邈恭誠高靈者當得世功相及禍惡不構陰
德流根仁心上逮乃可步眞素仙度命淸府矣云何父手殺
謝弓且亂逆三光又許朝斬李杞之頭以代蔡秩之級又斬
射藩慕等支解鈴下曹表符水沉湯雲之尸火燒徐昻之骸
絞殺桓整剖割振噲酷虐暴刑濫四十有三張皇訟冤事在
天帝禍戾山積善功無一又汝本屬事帛家之道血食生民

逋愆宿債列在三官而越行脫網奉隸眞氣父子一家各事
師主同生乖戾不共祭酒罪咎之大陰考方加有此積罪亦
無仙者豈可得欺太上之曹使名列不死之紫錄耶汝其無
對有司必執也映答曰天道無親惟善是與天地無心隨德
乃矜是以版泉流血無違龍髯之舉三苗丹野涿鹿絳學豈
妨大聖靈化高通上達耶吾十世父許子阿積仁著德陰及
鳥獸遇凶荒之年人民飢饉加之疾癘百遺一口阿家財極
其眾庶親營藥方勤勞外舍臨人之喪如失其親救人之患
如已之患如己之疾已死之命懸於阿手垂窮之年撫之如
子度脱凶年賴阿而全者四百八人仁德墜沒當鍾我等是

以功書上帝刊名靈𥳑生而好仙應度世者五人登升者三
人錄名太上束𥳑靑宮是豈爾輩所可豫乎觀許映之宿世
善惡各十五矣竟以子阿之積仁著德解三官之追攝幾不
免虎口矣自後度名東宮其善足以勝惡嗚呼一善在身可
除百惡眞不虛矣
或爲三師建功充足天官有名
受經籍之師曰度師度師之師曰籍師籍師之師曰經師乃
三師也此厯世之大宗師實後人之父母若人紹隆正教廣
建福田化度羣生繼承香火能羮牆而不忘誠謂之建功也
雖然三師已經其遠乃德澤繩繩而不絶實自後人爲之太

極天虛眞人問高上老子曰昔奉聖教令勸男女勤修功德
不審何名功德高上老子曰以力勤行謂之功功及於物謂
之德功若充足天官紀名此必然也若謝冲寂乃華岳道士
也無所因功惟事焚香每日三百爐逐日不輟以梁開平元
年三月二日朝有二靑童下迎而去此其功充足之證也古
者三師不過經籍度三師玉籙經存三師之法甚明前輩以
爲定式自後巢時賓加爲五師是謂分上安分也定制集中
有玄中法師又有監齋法師卽不知二者卽一矣所謂二五
爲十不知五五乃十也
考算簿錄三官相應皆逆注種民上下有别毫分無遺

三元有三官分爲九宮總二十七府百二十曹左陽生宮右
陰死宮左府靑簿書有功者右府黑簿書有罪者若罪中涉
福福中涉罪不專於一曹也所以轄實其事有三年之考有
九年之考二十四年考三官相應者其功罪與三府一同前
後不差方行奏列至於逆注種民切緣開皇之後至於甲申
官僚不充又别舉一十二萬人以爲儲官則種民之數其額
未敷雖有善未足者亦令入種民之數謂之逆注八素眞經
曰服日月之法得其道者皆靑宮逆注於未生之前乃知大
道奬進之門嘉善而矜不能善之熟者在所奬進善之不熟
者猶所矜憐也

又九幽之府被東華靑宮九龍符命使拔九幽玉匱男女死魂
宿名有善功德滿足應受開度者取三十二萬人以充甲申驅
除之後開大有之民
北都羅酆爲天官所治泉曲河源爲水官所治九幽地獄卽
地官所治若九幽乃罪之大者宜乎無應受開度之人緣甲
申之劫當行驅除人之死者靡有孑遺於是東華靑宮又有
九龍符命下闢九幽之獄揀擇功德之魂東華靑宮接黃氣
陽精經云乃扶桑洞陽也得入此宮結爲飛仙太霄琅書云
凡有四極明科之身四司五帝列兆之名上言靑宮乃知東
華者主領生籍也大有之名號曰更生故紫文上經云涉乎

三災而不傷又曰必觀更生於太平然則太平卽大有無疑
也
當此之時生死交會善惡分判得過者眞爲樂哉
樂莫大於長生知生爲可樂而不能修憂莫大於一死知死
爲可憂而不能避非生之遠人人自遠也善人天地之紀惡
人天地之賊善者卽修生之本也舜始乎匹夫捨已從人以
爲善眞積力久王於天下後至登仙位爲太極眞人則知爲
善可樂正當生死交會善惡分判之時若無善功以爲憑藉
未免糜潰其軀流離苦海總眞王君曰往返三塗中良由自
苦辛可不爲大哀耶

然三官相切文墨紛紜龍門受會鳥母督仙萬聖顯駕晝夜無
間功過平等使生死無偏此之昏鬧亦臣之憂矣大期旣切觸
事闕替恆恐一旦受罹公門
有天下者爲天下憂有一身者爲一身憂天下之與身所憂
雖不同其於憂則一也飛天神人總御生死所憂尤大於天
下當甲申之期有功者舉之有惡者罰之又有萬聖顯駕於
太空之中使功過平等宜乎無憂而云此之昏鬧亦臣之憂
矣其所憂者恐善善者未彰惡惡者不顯有虧公道故曰昏
鬧恆恐一旦受罹公門且三官相切文墨紛紜者言簿書之
多也龍門受會鳥母督仙言洪災也淮南子曰龍門未闢呂

梁未鑿河出孟門之上大溢逆流無有邱陵高阜滅之名曰
洪水按水經龍門在河東猗氏縣卽書云導河積石至於龍
門是也然龍門實天下河源所會之地甲申乃洪災之期先
於此處會四海之水定以劫期之日然後洪流彌天無有高
下當是時善人種民得免洪災者卽有鳥母之神以鳳車迎
學仙之子上崑崙之墟鳥母乃水之候神也故五老禳大劫
經云九河受對洪災激川水母徘徊鳥馬合羣太眞夫人亦
云八炁蒸於山澤流沙壅於源口於是四海俱會羣龍鼓舞
爾乃須甲申之年將飛陰洪水倒流矣觸事闕替如七十四
方經觸事未闕運有良由然當行之事觸處皆是而未暇料

理惟憂洪災之劫也
伏聞天尊造大慈之化垂憐蒼生開九天之奥以濟兆民明科
有禁戒非賤臣所可參聞然大數有期甲申垂終運度促急大
法宜行
玉淸經脩行四法以慈爲先玉淸隱書師跡有九以大慈爲
第一吾有三寶一曰慈則知慈者非獨聖人有之眾人皆有
之惟聖人先得我心之正擴而充之所以周遍咸無一物不
頼其澤今甲申垂終正大法宜行之日若捨其慈且廣又安
得人人而濟之明科有禁戒者言明眞之科限期有六第一
四萬劫一傳第二四萬年第三四千嵗第四四百齡第五四

十載第六正四周周劫限竟得傳一人運促時急大慈廣救
遇賢便傳不拘定數也
使有心者得於考算之中聞於法音開示於視聽勸化於未悟
者也緣兹上陳懼觸天顏願見哀愍賜所未聞
前輩曾説有心得道不若無心而得道此兩句多端解説終
不明白愚之所見安有無心而得道耶若謂無心何異木石
學道之人但辦受道之心得焉失焉付之自爾所謂無心者
無此心也纔有得失繫於其心則心不專心苟不專雖百工
居肆難期其成其於道也不亦遠乎今經旨謂有心之人近
於修善未覩法門難以造入雖有耳目聞見皆非眞實行之

而不著習以而不察若非開示於視聽勸化今悟入則終身
由之不知者眾矣所以飛天神王不懼觸天之罪期於考算
之間俾有心者得免洪災之運則其用心不亦廣矣
於是天尊撫几高抗凝神遐想仰誦洞章嘯詠琳琅良久忽然
歎曰上範虛漢理微太幽道達重玄氣冠神霄至極難言妙亦
難超
飛天神王懇請生神玉章天尊未許之前先乃嘆息言道法
高妙不可卒焉而得於是撫几高抗撫几則有接下之容高
抗乃疑獨不可致窮之狀凝神遐想仰誦洞章嘯詠琳琅此
一節全賴上淸變化七十四方經長生司命君請問七十四

方經先目陳曰觸事未闕運有良由遭遇天尊乃一生之幸
莫知所陳願垂衷愍賜以成眞於是元始天尊撫几高抗嘯
詠太空良久而有接下之容中間詞旨稍異理則大同凝神
則疵癘不作遐想則遊心初德之和洞章乃大洞之章嘯詠
琳琅言其聲之震激而請之良久嘆曰上範虛漠理微太幽
道達重玄氣冠神霄蓋指生神經也然生神之章乃三洞飛
玄之氣結成靈文其模範虛曠義理幽遠其道實冠於重玄
其氣肇自於神霄雖因劫運垂終當宣下世開示於視聽勸
化於未悟然此經旨至極至妙非小仙下格之士得之故曰
至極難言妙亦難超此兩句歎前文也神霄乃九天之一天

也此見近世神霄儀與賓仙傳九霄不同識者當自知之
子旣司帝位受任神王飛天翼於瓊闕四宰輔於明輪遐盼極
覽領綜無窮雍和萬化撫料蒼生
子旣司帝位此元始天尊指神王而言也前段經文神王自
云賤臣幸會仰侍靈軒今云司帝位無乃進之躐等乎自太
平下教之後事務繁於三代之前所以稱爲後聖帝君非一
事也大厦非一木之支天下非一人之治而况三界生死事
務之冗乎蓋飛天神王其位則神王其職則帝也故經云總
御生死領括天仙賞監七覺遠覽遐方以此而觀以其不測
稱爲神王總御生死稱之爲帝神之與帝其實一也飛天翼

於瓊闕四宰輔於明輪言飛天神王常遊行三界統領鬼神
舉功遷善推其德業實與後聖齊同所以翼讃於瓊闕又按
三十九章注訣云瓊闕在太微之館乃天帝玉字也諸天日
月爲眞精諸洞日月爲伏根人間日月爲明輪食明輪者爲
仙人今神王不獨功齊後聖又輔成於學仙之士故云四宰
輔於明輪至於雍和萬化撫料蒼生遐盼極覽則知飛天神
王領綜事務又非一端也
今大運啓期三五告辰百六應機陽九激揚洪泉鼓波萬災厲
天四官選舉以充種民三代昏亂善惡宜分子當勞心兆庶疲
於三官興廢之際事須開能今以相委其勉之焉

前云大運將期數終甲申今曰大運啓期三五告晨大運啓
期或者指堯時乃甲申垂終之際有洪水之患也三五告辰
或云卽三皇五帝也此乃相傳之言經所不載又紫文上經
云承唐之年積數有四十六丁亥之末前後中間之際午獸
之二十國祚再竭東西稱霸以扶主有縱橫九一之名又且
陽鏡圓眸之子及建號興泰光延或有昌元之後有甲申之
嵗其言近於庾辭難可覈實或又以三五爲陰陽運炁之交
終無一定之議若以鳳臺曲素上經言之云大劫有終終運
交二像傾龍門斷天河涸三五反相征以爲陰陽之説則似
近之矣百六卽洪災之運也所謂百六應機陽九激揚洪泉

鼓波萬災厲天旣云百六爲洪災下云洪泉鼓波中間又云
陽九激揚何也太眞王夫人云陽九者大旱海涌而陸焦百
六海竭而陵間自塡旣爲洪災蓋必先聚水於九河之口會
以時日然後洋溢故使海竭焉則陽九海涌又可見也或云
海竭必用陽炁以激之故云陽九激揚四官者男則童初蕭
閑女則易遷含眞此四官係桐柏山華陽所管子當勞心兆
庶疲於三官正如墉城仙傳云三天煌於省察司陰疲於謹
按矣興廢則是大運啓期甲申垂終也正當俲力使善惡平
分今以有委其勉之焉
寶書妙重九天靈音施於上聖非鬼神所聞明眞有格四萬劫

一傳今冒禁相付子袐之矣愼勿輕傳
九天生神昔元始高上玉帝稟承自然之章學者得其篇目
立登眞皇元妙深重如九天之高卽妙而難超之義也神章
乃飛玄之炁三會成音故云靈音明眞之格已見前解元始
天尊授之於飛天神王豈師弟子不得其人耶尚云冒禁相
付受授之間可不謹與
登命九天司馬侍仙玉郎開紫陽玉笈雲錦之囊出九天生神
玉章四輔列位五老監眞太一命辰玉帝唱盟一依俯仰明眞
具典南向長跪以付飛天無極神王法事旣畢諸天復位
司馬之名見於經中屢矣又云侍仙玉郎必典經之官也隱

訣云玉淸上淸太極太淸九宮並有官僚公卿大夫侯伯此
必玉淸宮官僚也紫陽玉笈雲錦之囊又有鬱林之笈雲錦
之囊紫陽乃藏經之所雲錦乃盛經之囊也昔太微大帝授
太極四宮眞人神光玄變經一轉以雲錦之囊中黃太一上
帝授與南極長生司命君九赤斑符一十二卷亦封以雲錦
之囊四輔列位五老監眞太一命辰玉帝唱盟蓋列位則定
其上下監眞則總其人數命辰則擇以日辰唱盟則執誓三
界五帝内眞經云非盟而不告授受不關而失眞彼此死生
之責宜依文而奉焉若以一身論之四輔卽兩手足之神也
五老一白元二無英三桃君四司命五太一爲五老也太一

卽胞胎之神玉帝卽泥丸中神也黃庭經云天中之嶽精謹
修靈宅旣淸玉帝遊是矣若以元始天尊所臨之地則左輔
右弼前疑後丞爲四輔也以玉淸昊極元老虛皇靈光始老
玄華寶天眞老露眇太靈祖老娑鬱洪京仙老爲五老太一
卽中黃太一玉帝則高上玉帝一依俯仰乃傳經之威儀也
三元宮中俯仰之格總二千四百條自龍漢之後淪於混沌
其文改移不全至赤明元年上聖校集止有二百四十條南
向長跪乃三元品戒中法也南爲左官生方也傳道於弟子
向生之說也西城眞人云學道者不可倉卒期求仙者不可
卒爾至觀生神經受授之間有許多節次則知黃帝周行一

紀厯八十餘師受三千餘説未見玄門誠有以也
天尊重告飛天神王此九天之章乃三洞飛玄之氣三會成音
結成眞文混合百神隱韻内名故太一試觀攝生十方領會洞
虛啓誓丹靑
天尊重告飛天神王此九天之章乃三洞飛玄之氣三會成
音結成眞文混合百神隱韻内名指此經之尊袐也已具前
解所以尊秘者故常委太一之神試觀於人間其試若過又
須啓誓方行傳受試觀之事謹按要妙立成訣云昔受神經
人有試吾者無故以杖槌吾手而血出吾猶傾心向之情不
它念是試之過也經法有試投之約未受之前無故舉火燒

其衣衣盡而不言雖爾奸醜之氣不形於外非惡之言不發
於口方爲過也經本多作戒字其理不明金玄羽章經載傳
授之法皆五老授圖太一試觀故能攝生方領會洞天又玉
淸隱書云帝君領括眾天試觀十方則知試字誤爲戒字審
矣金玄羽章乃云攝生十方領會洞虛何耶蓋六洞之中以
洞虛爲西然元始天尊令太一攝生十方攝生氣又兼死籍
而言故云領會洞虛如飛天神王總御生死是也啓誓丹靑
歃血爲丹繒帛爲靑皆以執信效誠也如太極靑精乾石飢
飯上仙靈方太極眞人昔受之於太素三元君尚云啓誓金
靑况生神玉章乃元始禁書乎

自無億劫因緣宿名帝圖不得參見得盼篇目九祖同仙當採
擇其人應爲仙者七百年中淸齋千日齎金繒誓心依盟以傳
愼之則享祚漏之則禍臻享祚則福延九祖德重山海招禍則
考流億劫痛於毒湯風刀相刑可不愼之焉
因緣之報如種植之功耕而卥莽其報亦鹵莽種而滅裂其
報亦滅裂億劫因緣非一日之積也故修行之士非一生便
成如許眞君上升之時帝詔云子自多劫之前勤修至道萬
法千門罔不師厯然則名載帝圖者豈不有然哉得盼篇目
九祖同仙修行之人須有宿緣方可得盼其篇目如五帝内
眞經云得道之人自無仙骨玉名刻書來生不得盼其篇目

有得其文便爲五嶽之宗師此云得盼篇目九祖同仙與彼
何異但大洞之法先解冥結故稱九祖與五帝内眞經稍異
矣又有大洞經玉訣云解七祖百結隨風離根配合遷基達
變入玄修行之功孰大於此由是言之大洞眞經與生神章
豈不殊途而同歸然學道之士功未及身必先鬼錄盡除如
有傳受當擇其人有仙骨者方可付焉七百年中淸齋千日
此言傳經之限也如元始天王授南極長生司命君七十四
方經云子更齋七百年當授子三經元始丈人授洪崖先生
内眞經文以九千年一開則知七九者取陽數也齎金繒誓
心依盟以傳按三元品戒云施財以對心推心以對財其功

等爾古人求心末世求財古人非心不傳末世非財不度金
繒誓心者金取其堅剛繒以代割髮本經首尾丁甯戒約初
云竊之者風刀萬劫魂死無生次云閑心奉行愼勿輕泄風
刀考身此云愼之則享祚漏之則禍臻以至風刀相刑可不
愼之焉也
