






<md:KR5c0085_HFL_001-001a>
重刊道藏輯要
太上道德眞經章句訓頌
　　　　　　嗣漢三十九代天師太玄子張嗣成訓頌
　　
道可道章第一
道可道非常道名可名非常名無名天地之始有名萬物之母
常無欲以觀其妙常有欲以觀其徼此兩者同出而異名同謂
之玄玄之又玄眾妙之門
　道何形象强名之說得分明說又非無有有無相造化只於
　理氣究眞機咦未悟非無非有若爲常道常名從渠自感自<md:KR5c0085_HFL_001-001b>
　胎成這箇了無形影

　(道者何理與氣耳因於無者理著於有者氣有此理道所以名有此氣道所以形理常於無而神故自然而性氣常於有
　而空故自然而命天地萬物無能違者譬諸路焉造於此必由於此故有理必有氣有氣必有形形則爲天地萬物所謂
　可道之道可名之名也理之所以爲理氣之所以爲氣又可得而道可得而名哉是則非無非有有不可得而易所謂常
　道常名者也天地之始以理言萬物之母以氣言常無欲則寂然不動所以觀未發之理常有欲則感而遂通所以觀方
　發之氣同出異名又玄眾妙皆理氣二者相爲無有有無耳曰妙曰徼曰門又所以示學者進修之地於是究之則萬有
　芸芸亦孰離理氣性命也)
　　
天下皆知章第二<md:KR5c0085_HFL_001-002a>
天下皆知美之爲美斯惡矣皆知善之爲善斯不善矣故有無
之相生難易之相成長短之相形高下之相傾音聲之相和前
後之相隨是以聖人處無爲之事行不言之教萬物作而不辭

生而不有爲而不恃功成不居夫惟不居是以不去
　小異從來害大同更無對待是虛空當春物物皆生意那去
　尋他造化功咦到此全無可說教吾何處安名偶逢堯舜話
　昇平祇是夢中光景<md:KR5c0085_HFL_001-002b>
　　
不尙賢章第三
不尙賢使民不爭不貴難得之貨使民不爲盜不見可欲使心
不亂是以聖人之治虛其心實其腹弱其志强其骨常使無知
無欲使夫知者不敢爲也爲無爲則無不治
　聖人之治何如使無生其心耳人皆遊乎其天我則何有乎
　已咦饑時喫飯困時眠天下本來無一事

　　
道沖章第四
道沖而用之或不盈淵兮似萬物之宗挫其<md:KR5c0085_HFL_001-003a>銳解其紛和其光
同其塵湛兮似或存吾不知誰之子象帝之先
　一無何所窒凡有悉歸藏觸來勿與競事過心淸凉無處逃
　明月世界大茫茫悠然認得我我卽是虛皇咦可笑幾年看
　影子只今水鏡一齊忘
　　
天地不仁章第五
天地不仁以萬物爲芻狗聖人不仁以百姓爲芻狗天地之間
其猶橐籥乎虛而不屈動而愈出多言數窮不如守中<md:KR5c0085_HFL_001-003b>
　萬有自用舍(芻狗祭則用祭已則舍所以用舍者時適然耳非人有好惡之心容其中)吾奚容吾

　心譬如一呼吸自與風相尋妙當空洞際氣感何其神毋勞
　嚼碎舌吾斯體吾眞咦相與者忘(惟其仁之至故能不以爲仁能不以爲仁故能相忘)
　所過者化萬語千言何者非假
　　
谷神不死章第六
谷神不死是謂玄牝玄牝之門是謂天地根緜緜若存用之不
勤
　怪怪奇奇理氣形是虛而實互相生元來<md:KR5c0085_HFL_001-004a>天地一物耳妙應
　旡窮是我靈咦此是生身處此是朝元路伏雌化作木雞土
　釜何勞封固(谷言虛空虛空則神理也玄牝有生生之理炁所因也謂之門有開闔之義陰陽具焉有陰陽
　所以有天地萬物是則形矣夫其未形本乎虛空故其用之能無窮也)

　　
天長地久章第七
天長地久天地所以能長久者以其不自生故能長生是以聖
人後其身而身先外其身而身存非以其無私耶故能成其私
　天地如何逃始終獨能長久奪元工能知<md:KR5c0085_HFL_001-004b>性命人人夀莫道
　神仙非至公咦知性存神知命順炁無心之私乃爲至理
　　
上善若水章第八
上善若水水善利萬物而不爭處眾人之所惡故幾於道居善
地心善淵與善仁言善信政善治事善能動善時夫惟不爭故
無尤
　此處柔能勝至剛自然之用妙無方碧潭照見原來面不待

　滄溟看渺茫咦到得滄溟更妙淸甯萬象虛涵天下同霑雨
　露華池一點長甘<md:KR5c0085_HFL_001-005a>
　　
持而盈之章第九
持而盈之不如其已揣而銳之不可長保金玉滿堂莫之能守
富貴而驕自遺其咎功成名遂身退天之道
　滿傾剛折少前知代禪元來有四時明月淸風眞受用乃知
　堯舜得其遺咦天心戒盈溢人道貴謙虛妙得天人一無慚
　圮上書
　　
載營魄章第十
載營魄抱一能無離乎專炁致柔能如嬰兒<md:KR5c0085_HFL_001-005b>乎滌除玄覽能無

疵乎愛民治國能無爲乎天門開闔能無雌乎明白四達能無
知乎生之畜之生而不有爲而不恃長而不宰是謂玄德
　四大假合托乎靈明順以保之沖然無營內視何有天下自
　甯出入之機審動與靜眾眩其聰我則若瞑不有其功不聖
　其聖體用自然斯眞性命咦眞性命只在斯不可窺不可違
　(魂魄合而爲人抱一者守此性也所謂致柔玄覽無爲無雌無知不有不恃不宰皆所以言抱一之道本乎自然者也)<md:KR5c0085_HFL_001-006a>
　　
三十輻章第十一
三十輻共一轂當其無有車之用埏埴以爲器當其無有器之
用鑿戸牖以爲室當其無有室之用故有之以爲利無之以爲
用

　靑天何蕩蕩萬象無不容頑然一塊土有井便泉通咦莫言
　二物大乃在虛空内更於何處著虛空原來不出吾身外(無空
　也車空能載器空能盛室空能居此言天地之空之用推而大之也又言不出吾身外者心也歛而小之也)
　　
五色章第十二<md:KR5c0085_HFL_001-006b>
五色令人目盲五音令人耳聾五味令人口爽馳騁田獵令人
心發狂難得之貨令人行妨是以聖人爲腹不爲目故去彼取
此
　有形爲我累而况目耳口虛心與實腹所以明去取咦此是
　人人入道途歛華就實著工夫何時飽飯渾無事内外俱忘
　彼此殊

　　
寵辱章第十三
寵辱若驚貴大患若身何謂寵辱寵爲上辱爲下得之若驚失
之若驚是謂寵辱若驚何<md:KR5c0085_HFL_001-007a>爲貴大患若身吾所以有大患者爲
吾有身及吾無身吾有何患故貴以身爲天下若可寄天下愛
以身爲天下若可托天下
　寵爲辱之先貴乃患之大視之何用驚此身亦爲外可與知
　者道所以自貴愛天下一蘧廬寄托或有在咦此言有身患
　之的天下於吾又何益若吾身在已忘吾許子風瓢從淅瀝
　(近而求之吾身貴矣身外者不足係焉卽身求之吾與身固爲二而身乃吾病矣許子能忘天下於風瓢動心焉是猶未
　能忘身也是猶未能忘身也其視吾䘮我之南郭子綦又何如哉)<md:KR5c0085_HFL_001-007b>

　　
視之不見章第十四
視之不見名曰夷聽之不聞名曰希摶之不得名曰微此三者
不可致詰故混而爲一其上不皦其下不昧繩繩兮不可名復
歸於無物是謂無狀之狀無象之象是謂惚恍迎之不見其首
隨之不見其後執古之道以御今之有能知古始是謂道紀
　不聞乃眞聞不見乃眞見不用執柴頭不吹火自現無始便
　無終今古歸一串從渠千萬變只是本來面咦識本來面提
　正法<md:KR5c0085_HFL_001-008a>綱分明便是虛皇稽首十方皈嚮
　　
古之善爲士章第十五
古之善爲士者微妙玄通深不可識夫惟不可識故强爲之容

豫兮若冬涉川猶兮若畏四鄰儼兮若客渙兮若冰將釋敦兮
其若樸曠兮其若谷渾兮其若濁孰能濁以靜之徐清孰能安
以久動之徐生保此道者不欲盈夫惟不盈故能弊不新成
　惟其有諸內所以形諸外外內何容心所以無不解惟其靜
　以待所以動與對優哉<md:KR5c0085_HFL_001-008b>有不有所以常常在咦常在不在不
　在不壞不色不空不奇不怪
　　
致虛極章第十六
致虛極守靜篤萬物並作吾以觀其復夫物芸芸各復歸其根
歸根曰靜靜曰復命復命曰常知常曰明不知常妄作凶知常
容容乃公公乃王王乃天天乃道道乃久沒身不殆

　曰無障礙不通風葉落林空嵗嵗同虛靜當年曾說破氣歸
　元海夀無窮咦惟氣性微吾惟靜知人能常淸靜天地悉皆
　歸<md:KR5c0085_HFL_001-009a>
　　
太上章第十七
太上下知有之其次親之譽之其次畏之侮之信不足有不信
猶兮其貴言功成事遂百姓皆謂我自然
　風日和霜雪多人心喜懼時節過懷哉誰家老擊壤去之千
　載猶聞歌咦惟堯舜禹氣象少異盛衰相因天地如此
　　
大道廢章第十八
大道廢有仁義智慧出有大僞六親不和有孝慈國家昬亂有

忠臣<md:KR5c0085_HFL_001-009b>
　無三皇無五帝三王不興五伯不起也無瞽叟與商辛此時
　好觀天地始咦更於天地始妙觀未始前但得酒中趣勿爲
　醒者傳
　　
絶聖棄智章第十九
絶聖棄智民利百倍絶仁棄義民復孝慈絶巧棄利盜賊無有
此三者以爲文不足故令有所屬見素抱樸少私寡欲
　渾沌本來無七竅倏忽殷勤爲渠鑿誰知愛裏毒還生毒殺
　元氣天不覺咦二有析<md:KR5c0085_HFL_001-010a>一小有妨大惟其有心斯爲心害氣
　則專運元則無對收視返聽惟吾所在

　　
絶學無憂章第二十
絶學無憂唯之與阿相去幾何善之與惡相去何若人之所畏
不可不畏荒兮其未央哉眾人熙熙如享太牢如登春臺我獨
泊兮其未兆嬰兒之未孩乘乘兮若無所歸眾人皆有餘我獨
若遺我愚人之心也哉純純兮俗人昭昭我獨若昏俗人察察
我獨悶悶澹兮其若海飂兮似無所止眾人皆有以我獨頑<md:KR5c0085_HFL_001-010b>似
鄙我獨異於人而貴求食於母
　大道相忘一之勿二譬如嬰兒惟事乎乳偃然泛兮曷有於
　彼柔其長也萬擾迭起外內得喪斯學累矣夫惟絶學吾復
　何累妙哉妙哉復天地始咦爲學喪眞眞已喪返眞須向學

　中求人前說夢休全信莫枉癡人白了頭
　　
孔德之容章第二十一
孔德之容惟道是從道之爲物惟恍惟惚惚兮恍其中有象恍
兮惚其中有物窈兮冥其<md:KR5c0085_HFL_001-011a>中有精其精甚眞其中有信自古
及今其名不去以閱眾甫吾何以知眾甫之然哉以此
　惟無有空惟空有神惟神有氣惟氣有精空氣相入實有不
　物靜以攬之妙變汨汨咦上藥三品神炁精從旡而有自然
　成世間萬物皆如此不信神仙浪得名
　　
曲則全章第二十二
曲則全枉則直窪則盈弊則新少則得多則惑是以聖人抱一

爲天下式不自見故明不自是故彰不自伐故有功不自矜故
長夫惟<md:KR5c0085_HFL_001-011b>不爭故天下莫與之爭古之所謂曲則全者豈虛言哉
誠全而歸之
　曲能有誠誠則全誠之所至無不然儒家者流誰說異向來
　問禮已千年咦無極太極無名有名惟誠與一無有之眞曲
　全枉直窪盈弊新少得多惑自然相因闇然日章的然日亡
　損之斯益謙尊而光此乎歸哉議則粃糠
　　
希言自然章第二十三
希言自然故飄風不終朝驟雨不終日孰爲<md:KR5c0085_HFL_001-012a>此者天地天地尙
不能久而况於人乎故從事於道者道者同於道德者同於德

失者同於失同於道者道亦樂得之同於德者德亦樂得之同
於失者失亦樂得之信不足有不信
　言至自然皆有實譬諸天地得其常非常非實非長久萬得
　同歸一理藏咦非言不言其索窮已非假不變飄風驟雨斯
　同其同孰異於異化哉誠乎無往不至(時然後言人不厭其言言本非道言不時
　則不信不信則不誠不誠則不常矣飄風驟雨天地之變<md:KR5c0085_HFL_001-012b>變固不能久理勢然也)
　　
跂者不立章第二十四
跂者不立跨者不行自見者不明自是者不彰自伐者無功自
矜者不長其於道也曰餘食贅行物或惡之故有道者不處也
　務高者不知足之揚躁進者不知步之濶有其有者不化跡

　其跡者長物咦夫道損又損無我將何求唐虞等餘食天地
　一贅疣
　　
有物混成章第二十五<md:KR5c0085_HFL_001-013a>
有物混成先天地生寂兮寥兮獨立而不改周行而不殆可以
爲天地母吾不知其名字之曰道强爲之名曰大大曰逝逝曰
遠遠曰反故道大天大地大王亦大域中有四大而王居一焉
人法地地法天天法道道法自然
　道有其物妙哉混成內外天地化化生生求之不得强名而
　名孰能反之人物之靈靈其自然毋執以形咦欲望崑崙頂
　上頭層層樓上架高樓眼前自有崑崙在指向傍人得見不<md:KR5c0085_HFL_001-013b>

　　
重爲輕根章第二十六
重爲輕根靜爲躁君是以聖人終日行不離輜重雖有榮觀燕
處超然奈何萬乘之主而以身輕天下輕則失臣躁則失君
　至哉坤元重靜而已非重行馳非靜觀瞇行以非行處以不
　處以御天下不過法地咦春來柳絮擅飛揚只道東風作主
　張去去更無歸著處枉教天地大茫茫
　　
善行無轍迹章第二十七
善行無轍迹善言無瑕謫善計不用籌策善<md:KR5c0085_HFL_001-014a>閉無關楗而不可
開善結無繩約而不可解是以聖人常善救人故無棄人常善
救物故無棄物是謂襲明故善人不善之師不善人善人之資

不貴其師不愛其資雖智大迷是謂要妙
　無所容其力則無以窺其隙有所施其德則有以同其得兼
　取乎人者無所偏自矜於己者有所惑咦元造非著相聖人
　亦何心春和花藹藹海納水深深
　　
知其雄章第二十八<md:KR5c0085_HFL_001-014b>
知其雄守其雌爲天下谿爲天下谿常德不離復歸於嬰兒知
其白守其黑爲天下式爲天下式常德不忒復歸於無極知其
榮守其辱爲天下谷爲天下谷常德乃足復歸於樸樸散則爲
器聖人用之則爲官長故大制不割
　吾身妙於嬰兒天地妙於無極道體妙於大樸觀其妙知其

　徼剛而能柔明而不燿貴而自卑斯執其要咦大樸散天地
　器執其要用天地(道本無體强謂之大樸大樸又果何如哉散而求之天地<md:KR5c0085_HFL_001-015a>萬物之始固有見其未始
　之妙是謂無極歛而求之吾身之生猶有存乎未生之妙是謂嬰兒嬰兒有形之妙旡極旡形之妙然則大樸之妙在於
　有無之間有而無無而有所以爲道乎人爲物靈體道知道行道係焉曰知雄守雌知白守黑知榮守辱知而行之方也
　不離不忒乃足皆曰常德者道體而德用也知此則造化吾握中物耳)
　　
將欲章第二十九
將欲取天下而爲之吾見其不得已天下神器不可爲也爲者
敗之執者失之凡物或行或隨或呴或吹或强或羸或載或隳
是以聖人去甚去奢去泰<md:KR5c0085_HFL_001-015b>
　無爲而爲所以收無得之得無心而心所以御無跡之跡天

　地尙不知吾之裁成則又孰知其爲帝力咦執天之行玩物
　之化自然而然智力皆假
　　
以道佐人主章第三十
以道佐人主者不以兵强天下其事好還師之所處荆棘生焉
大軍之後必有凶年故善者果而已不敢以取强果而勿矜果
而勿伐果而勿驕果而不得已是果而勿强物壯則老是謂不
道不道早已<md:KR5c0085_HFL_001-016a>
　大德曰生止戈爲武一念之非傷天地炁咦作善降之百祥
　上帝臨汝
　　
夫佳兵章第三十一

夫佳兵者不祥之器物或惡之故有道者不處君子居則貴左
用兵則貴右兵者不祥之器非君子之器不得已而用之恬淡
爲上勝而不美而美之者是樂殺人夫樂殺人者不可得志於
天下吉事尙左凶事尙右偏將軍處左上將軍處右言以喪禮
處之殺人眾多以悲哀泣之戰勝以喪禮處之<md:KR5c0085_HFL_001-016b>
　備而不用者全師征而無戰者上勝易其位者非吾所崇悲
　其功者示之深警咦金籙九眞三示戒慈悲不殺是眞符憑
　君莫說封侯事一將功成萬骨枯
　　
道常無名章第三十二
道常無名樸雖小天下不敢臣侯王若能守萬物將自賓天地

相合以降甘露人莫之令而自均始制有名名亦旣有夫亦將
知止知止所以不殆譬道之在天下猶川谷之於江海<md:KR5c0085_HFL_001-017a>
　微而能尊者理感而必應者炁散而有名者形執而不復者
　器咦出乎器復乎虛廓乎萬有之一初
　　
知人者智章第三十三
知人者智自知者明勝人者有力自勝者强知足者富强行者
有志不失其守者久死而不亡者夀
　自知自勝有深功篤實剛純守此中九竅百骸皆幻妄無今
　無古是眞空咦明乎靜安乎定以有其性不聽於命<md:KR5c0085_HFL_001-017b>
　　
大道汛兮章第三十四

大道汎兮其可左右萬物恃之以生而不辭功成不居衣被萬
物而不爲主故常無欲可名於小矣萬物歸焉而不爲主可名
於大矣是以聖人終不爲大故能成其大
　惟其無所係故無以窺其爲無以窺其爲故無不可違乃知
　已大而物小惟不自大者能之咦天地萬物惟形是礙大不
　可小小不可大
　　
執大象章第三十五<md:KR5c0085_HFL_001-018a>
執大象天下往往而不害安平泰樂與餌過客止道之出口淡
乎其無味視之不足見聽之不足聞用之不足旣
　妙象無象妙樂無聲妙餌無味妙用無能自歸自止自生自

　成咦吹龍笛擊鼉鼓紫駞之峯出翠釜萬蟻千蠅暫時聚若
　何淨洗三生塵贈汝長流一杯水
　　
將欲歙之章第三十六
將欲歙之必固張之將欲弱之必固强之將欲廢之必固興之
將欲奪之必固與之是謂<md:KR5c0085_HFL_001-018b>微明柔勝剛弱勝强魚不可脫於淵
國之利器不可以示人
　對待相因理之必至全吾之用柔之而已魚忘於淵民忘於
　利忘而不忘所以爲治咦人居理氣間譬如魚在水不自知
　其然出入有生死因之以順理柔之以守炁至實存諸中天
　地一終始
