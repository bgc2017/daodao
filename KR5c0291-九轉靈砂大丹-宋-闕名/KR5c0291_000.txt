








九轉靈砂大丹
炒靈砂法
用水銀(一斤)硫黄(四兩)
右用新鐡鍋一口用水洗淨火盆一箇放小
磚三塊架起鐵鍋鍋底用少炭火逼熱先用
黄蠟擦令鍋潤鐵鏟亦烘熱用蠟擦潤先下
硫黄熔成汁次下水銀兩人對坐鉗住鍋邊
用鐵鏟不住手炒如有黄烟起時即用米醋
洒之烟止再炒如結成取下用栁木槌擂碎
或入碾碾細再擡上鍋炒令青磚色爲度約

炒三箇時辰炒得熟時昇砂堅固如此鏟出
入碾細羅過起名青金頭末
造爐法
先擇陽日用土磚十餘箇砌爐一座髙二尺
上圓下方著底用木板爐中約盛炭五斤爲
凖爐内髙一尺五寸下用鐵條七根作隔眼
隔下髙五寸作風門泥之候乾方用
鑄鼎法
用生鐵造水火鼎一付通髙一尺二寸火鼎
髙八寸内子口徑過五寸邊連子口濶一尺

火鼎底厚五分水鼎髙四寸水鼎底厚二分
用大治爐中鐵汁鑄造水火鼎子口縫要合
得
昇砂法
先用大鍋内入黄泥并水就放水火鼎在鍋
内煑滚約三箇時辰取出再以水洗淨烘乾
用米醋磨墨以筆蘸墨塗火鼎内并水鼎底
再用石斛并艾葉燒烟薰之隔鐵氣候冷放
穩却將前青金頭末以匙輕挑入火鼎中令
虚不可滿約離水鼎底三指爲凖醋調赤石

脂封子口坐上水鼎按實用鐵線串水火鼎
上下眼緊札定外子口再用六乙塩泥固濟
一寸厚用麤鐵線條作鈎長一尺五寸火鼎
邊眼内鈎起上用麻索一條繫定懸掛於爐
上爐内先以成塊硬炭五斤排砌於内下用
引火四兩擇日早辰起火以扇去風門口搧
之先文後武如炭軟加一二斤水鼎内先下
温湯八分滚時常以冷水抽添不要滚出漸
漸放鼎近火看爐内火盡爲度約有半日隔
一夜寒爐取岀鏟去土鑿開其靈砂昇於水

鼎底取出包起
煑砂法
將靈砂一斤或二斤鑿成大黄豆塊以淨細
麻布縫一長袋將磈砂傾入袋中線札住袋
口不要動用大磁瓶一箇約盛五升湯者將
桑柴不問多少於淨處焼灰放冷量灰一斗
籮底先用夏布一層放上灰先用滚湯澆濕
每灰一斗用冷水二斗旋傾入籮内淋之寧
水少些汁稠爲妙取汁傾入瓶中放在火盆
內用炭火煨滚却將前袋中砂懸掛在瓶内

居中謂之懸胎用慢火煨如蟹眼滚煑七伏
時日足再滾二三滚取出曬乾謂之困法
做銀珠子法
約用花銀二十兩再用黑鉛灰池煎過十分
淨徹入甘鍋内化成汁用新竹梢一把連葉
札成箒橫放在大磁缸内將銀汁細傾於箒
上急擺動其銀成粟米細珠如大者再化再
傾揀取細珠用更好
一轉初真丹法
右用生鐵鑄盒子一箇或熟鐵打盒子亦可

一盒約盛銀珠二十兩先用白善土米醋調
塗盒子内一分厚日乾却將前珠子一斤并
煑過靈砂四兩每用四一之數如㘽蓮子法
層間滿合以崑崙紙蓋定盒頂不滿用乾碎
黄土填實用醋調赤石脂封子口蓋住用鐵
線十字札定合子外用紙筋塩泥通固約半
指厚日乾入灰缸内養火又用小口缸一箇
約盛灰九斗者用黃土先鋪缸底三寸厚用
三脚小鐵架一箇髙五寸三脚仰放向上將
丹合放於三脚上頂住不要側動以紙錢灰

埋之再用大鐵架罩定其架圈上以鐵線串
成隔眼其隔離丹合一指隔上放火再用五
寸灰蓋火卯酉抽添二七伏時二三四五六
七八皆是兩數候日足冷定取岀開合其砂
如新鐵色將一塊用刀劈開中間無紅色其
丹熟如有些紅色是换火不匀不可動再固
濟依前養三伏時其火比前火加些無不成
矣揀出銀珠分開如要此砂見寳用砂一兩
黑鉛一兩入灰池對煎過每兩砂得真銀八
錢惜之留轉大藥

二轉正陽丹法
右用初真丹一十六兩作匱依前用桑汁煑
過靈砂一斤先用四兩同丹匱依前入合如
種蓮子法四一之數層間滿盒依前固濟日
乾入灰缸内三脚上依前罩定依前下火卯
酉抽添一七伏時二三四五六七八皆用兩
數日足候冷取岀其新砂與丹匱一般㨂出
新砂包起再用煑砂四兩依前入匱中依前
封固入缸內養之如此四次共得一斤新砂
如要試丹成熟依前用黑鉛煎之每兩砂得

銀八錢如不煎用留作丹匱轉丹藥舊匱任
意用之
三轉絶真丹法
右用正陽丹一十六兩作匱用不曾煑的靈
砂一十二兩同透明辰砂四兩共入麻布袋
中入桑灰汁瓶內依前煑七伏時候日足一
滚取出日乾同入研細羅過用玉女漿即楮
樹汁也爲劑按實曬乾鑿成大黄豆塊先用
膽礬四錢硫黄一錢研細同入銚內炒令紫
色研爲細末却將鑿成塊砂四兩逐塊用熟

米醋燕過去膽礬硫黄末中滚之名貼身藥
與丹匱依前四一之數層間滿盒固濟入灰
缸内三脚上依前單定依前下火卯酉抽添
二七伏時二三四五六七八皆兩數日足候
冷取出開合其砂亦如新鐵色母子一般㨂
岀如此四次共收得新砂一斤如見寳依前
試之舊母任意用之
四轉妙靈丹法
右用絶真丹一十六兩搥碎用磁合一箇揩
淨將碎砂鋪於合内用閉口川椒一兩淨水

三碗於磁器中煑至二碗去柤乾淨却傾入
水銀四兩煑滚約一時候取下急傾去椒汁
令乾將水銀乗熱傾入合内砂中醋調赤石
脂封子口鐵線札定合外以紙筋塩泥通固
日乾合底下用水湯瓶一箇約盛水五升瓶
口與合底一般恰好瓶中先盛滚湯七分坐
上丹合塩泥固濟口縫不用三脚入缸內灰
埋之單定養三伏時卯酉抽添四五六兩數
日足寒爐取岀開合看其水銀不見秤砂有
斤兩不要動再依前煑水銀四兩依前澆入

合内砂中封子口扎定依前固濟日乾水瓶
内添滚湯七分坐上丹合固口縫入缸内依
前下火依前抽添三伏時候冷取岀開合微
見些峯角秤砂亦有斤兩如此四次共澆水
銀一斤且住休動固法如前水瓶内湯添滿
坐上合依前封固子口不澆水銀虚養五伏
時卯酉抽添四五六七八兩數日足冷取岀
開合其丹湧起如瓊林玉樹方可採摘白芽
子如此澆採無窮也
五轉水仙丹法

右用妙靈丹内採丹芽一斤要淨不可犯雜
鋪於淨磁合内好珠汞半斤就傾入合内芽
中依前封固子口扎定合下用湯瓶依前封
固入灰缸内不用罩其火四方揷養五伏時
四五六七八兩數日足候冷取岀開合其丹
峯巒湧起休動依前再澆水銀依前固養如
滿合用剪下分開如要成寳以河水并乳香
少許煑一伏時入甘鍋内熔成至寳任用之
至此不用鉛煎自體成寳矣
六轉通玄丹法

右用水仙丹取四兩依前用河水并乳香煑
過熔成寳打造室合三兩做底一兩做蓋口
縫彌宻恰好盛葉雌透䧺倭黄紫𥐻各一兩
皆用精妙者同研細装於合内醋調赤石脂
封子口放於前磁合内居中却將水仙丹芽
子鋪蓋再固磁合子口扎定不用外固入灰
缸内三脚上灰埋罩定隔上放火卯酉抽添
三七伏時二三四五六七八皆兩數日足候
冷取出開合去鋪蓋其室合與三黄一等紫
紅將黄一小塊試銀成庚通赤爲度如上面

赤下淡其丹未熟如透底赤方可點化留轉
丹藥
七轉寳神丹法
右用不煑靈砂六兩生䧺黄二兩用前養過
三黃四兩留一兩蓋面餘一處研匀入磁合
内留丹一兩亦研細蓋面以醋調赤石脂固
子口鐵線十字扎定合外再以紙筋塩泥通
固日乾入灰缸内三脚上灰埋之罩定隔上
披火五七伏時卯酉抽添二三四五六七八
兩數候日足再加火三斤四方揷煅候冷取

出試之將汞五兩入建盞内以丹末一錢摻
之下用小火逼汞將却好盞蓋定醋紙封子
口候作聲聲絶去盞其汞成一塊紫庚再入
甘鍋内化成金寳留轉大藥舊匱任用之
八轉神寳丹法
右用寳神丹七兩留二兩塗頭用硫黄汞對
昇的靈砂五兩雌䧺硫珠各一兩並研細入
合留丹二兩亦研細蓋於面上固濟日乾入
灰缸内三脚上卯酉抽添七七伏時二三四
五六七八兩數日足候冷開合成一塊紫色

射目光彩可愛可種金芽變轉任用留轉大
藥
九轉登真丹法
右用神寳丹六十兩二八靈砂三十兩一處
研匀用鳥驢乳汁和爲劑却摘取金芽二斤
熔成寳打造金神室合恰好盛衆丹藥在內
令滿醋調赤石脂封子口復鑄一銅合一箇
比度大小恰好入室合居中四邊各寛一指
右用鉛丹礬石各另用器盛之五斤炭火煆
過同研細末殺埋芽合鋪蓋要匀次固濟銅

合不用外固入灰池右擇卜壇場按方位擇
日時下火卯酉抽添七七伏時依前火數日
足就加火三斤四方揷煅候冷盡取合子去
銅合以黄芽丹合盛大丹於壇上掘地深五
尺埋五十日取岀用油紙褁三五重再以布
帛包三五層淨麻索携墜於井中五十日至
底取出爲細末以黄精自然汁或玉女汁亦
可丸如雞頭子大候乾再入金室合内封子
口灰缸内三脚上下火一七伏時卯酉抽添
二三四五六七八兩數日足候冷取岀合試

丹一粒投入冷水中其水隨丹滚如湯以汞
一斤入建盞内投丹一粒恰好盞蓋定醋紙
搭口縫以小火逼汞如秋蟬之聲聲絶去盞
汞以成上色紫寳熔之紫暈爍人乃丹成也
將丹數供具奏
上帝候有報應取丹井中水吞三粒先置水
缸遂入水缸中煩丹友外護候水温熱即岀
再入第二缸水中復三缸便覺身輕神變次
日凖前如是三次九缸水共吞九粒自然身
有光明將見雲車下迎如接侍雲昇霞車矣

又澆淋法
用恰好磁合一箇將初真丹一斤先用長流
水於磁器内慢火煑浴一時微滚取出日乾
鋪於盒內却用川椒一兩多㨂閉口者好以
磁瓶内用淨水三碗煎至二碗去柤却傾入
水銀四兩再煑一時急去椒湯用紙拭乾將
淨水銀乗熱傾入盒内丹中用崑崙紙蓋定
又用土塊填滿依前固濟日乾合下用水湯
瓶一箇瓶口與合底恰好其瓶盛水三升者
瓶內先下滚湯七分瓶口用塩泥一條圏住

將盒坐在塩泥上塗固口縫入灰缸内不用
下三脚只罩定用頂火養三伏時卯酉抽添
四五六兩數日足候冷取出開盒看時不見
其水銀盡入砂中秤斤兩方有不要動依前
再澆固濟如此四次每次添湯瓶七分爲凖
乗熱坐上盒子爲妙四次後用虛養一次虚
養時水瓶内添湯滿其盒依前封固坐在湯
瓶上不用罩四邊揷火養五伏時卯酉抽添
四五六七八兩數日足候冷取出開盒看方
可摘些芽放炭火上試熔看冷成珠不折方

好有走折再虚養一次如要成寳不用鉛煎
用甘鍋化成寳如要轉澆盒滿分之依前四
一之數澆養每四次用一虚養試看成寳方
可再澆如芽嫰切不可澆淋依前再虚養務
要成珠方可轉澆去



九轉靈砂大丹












