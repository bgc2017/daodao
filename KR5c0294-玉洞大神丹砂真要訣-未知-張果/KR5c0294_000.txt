








玉洞大神丹砂真要訣
　　　　姑射山入張果棊
　第一品
　　　辨丹砂訣
丹砂者萬靈之主造化之根居之南方或赤
龍以建號或朱鳥以爲名上品者生於辰錦
州石穴之中而有數色也中品者生於交桂
亦有數類也下品者出於𢖍邵亦有數種也
皆縁清濁體異真邪不同受正氣者服之而
通玄契妙禀偏氣者服之亦得長生上品光

明砂出辰錦山石之中白交石床之上十二
枚爲一座生色如未開紅蓮花光明耀日亦
有九枚爲一座生者十二枚九枚最靈七枚
五枚者爲次每一座當中有一大者可重十
餘兩爲主君四面小者亦重八九兩亦有六
七兩巳下者爲臣圍繞朝揖中心大者於座
四面亦有雜砂一二斗抱朱砂藏於其中㨂
得芙蓉頭成顆者夜安紅絹上光明通徹者
亦入上品又有如馬牙或外白浮光明者是
上品馬牙砂若有如雲母白光者是中品馬

牙砂也其次又有圎長似笋生而紅紫者亦
是上品紫靈砂也又有如石片稜角生而青
光者是下品紫靈砂也如交桂所出但是座
生及打石得者形似芙蓉頭面光明者亦入
上品如顆粒或三五枚重一兩通明者爲中
品片叚或明徹者爲下品也如𢖍邵所出緫
是紫砂打砂石中得而紅光者亦是下品之
砂如磎砂有顆粒或通明者伏鍊服之只去
世疾耳如土砂生於土穴之中磎砂生於溪
水砂土之中土石相雜故不中入上品藥伏

鍊服餌所用如得座生最上品座中心主君
砂一枚伏鍊餌之可輕舉成上仙者矣其諸
商砂及餘不屬南方而生者其中縱有光明
砂但丹砂經元不載
　第二品
　　　丹砂隂陽伏制及火候飛伏訣
本經云陽精火也隂精水也丹砂是陽精而
須隂制者水石鹽馬牙硝是也如辰錦光明
砂一斤制之用石鹽六兩馬牙硝六兩次光
明砂一斤可用石鹽馬牙硝各四兩也白馬

牙砂一斤可用石鹽馬牙硝各三兩紫靈砂
一斤可用石鹽馬牙硝各二兩如溪土雜色
砂力小可用石鹽制之而得其石鹽及馬牙
硝若用制伏須火焼令通赤可用之石鹽先
須三度鼓成汁了然可入用其光明砂大者
須打碎如豇豆大小於土釜中先下馬牙硝
和水武火晝夜煑一百日不得絶火日满淘
取砂於鼎中用隂陽火候飛伏其鼎可受一
升者一曰金鼎二曰銀鼎三曰銅鼎四曰鐵
鼎五曰土鼎土鼎者瓷器是也入砂於鼎中

用火候飛伏五日爲一候三候爲一氣用八
氣二十四候一百二十日而砂伏矣每一候
飛伏是五日内四日用坎卦一日用離卦坎
卦者水煑四日離卦者陽火飛之一日初起
陽火飛時用炭七兩常令鼎下有熟火七兩
不得增減每一轉飛時即增炭一兩忽有汞
及霜和黑氣出即和砂於鉢中以玉鎚輕手
研令汞入盡依前安鼎中用火候飛伏至十
二轉後每一轉增炭二兩即入石鹽一分有
汞霜可二三兩巳上飛上其霜靈光鼎中藥

色漸欲紫赤至二十轉加炭三兩其鼎中有
半兩巳下汞霜飛出在鼎蓋上其霜堅硬如
金片黄白光明至二十四轉候足其砂伏矣
而色紅赫光明可觀其伏砂更用鹽花褁之
重以黄土泥緊泥封固入陽鑪武火逼之三
十日了輕飛者可抽服之一兩可三百六十
粒用棗囱丸之然須出火毒也沈重者即鼓
成金汁而爲寳也
　第三品
　　　伏火丹砂可鎔鼓見寳訣

每一兩伏了砂可用鹽花半兩先置於鍋底
次入砂於上待鍋藥通赤便鼓之千下而金
汁流下名曰白金面上黄明潤澤色光不可
論也
　第四品
　　　化寳生砂訣
將丹砂中白銀打作四兩鍋子安通油瓷瓶
中其瓶可受一升者寳鍋子可瓶子底大小
也先將此銀鍋子用藥如後
　　北庭砂(一/兩)石鹽(一/兩)麒麟蝎(一/分)

右三物和研以苦酒調塗其鍋子四面令藥
盡乾然以黄土爲泥包褁可厚二寸即用糠
火中焼三七日然後用炭武火焼三日去外
泥取其寳鍋子安前瓶子中入汞四兩其汞
須本砂中出者入汞於鍋中了著水五合不
得增減常令添瓶中水至五合文火養二七
日似魚眼沸日满又添生汞四兩依前法火
養二七日令乾固其口武火逼之三日而紅
黄砂湧岀寳鍋之上收取其霜砂依前添汞
令常有八兩汞在其瓶中不得增減依前火

候養逼令霜砂出即收之每四兩寳計收砂
一斤即將其砂特依前篇入藥煑三十日即
入鼎中隂陽火候飛伏還用二十四候一百
二十日足其砂即又伏矣若要鎔鼓之依前
篇用鹽花爲使引金汁流下可得黄花銀十
三兩色漸黃明也如要服之勿斷翠但出毒
一兩可以棗肉丸爲三百六十丸也
第五品
　　　變金砂訣
將黃花銀四兩打作鍋子依前可瓶底大小

用藥如後
　　蒲州石膽(一/分)石鹽(一/兩)𥐻砂(一/兩)
右件和苦酒研調塗其鍋子四面令藥盡即
以黃土泥包褁於糠火中焼二七日後用其
炭武火焼一七日去泥岀鍋子依前様安通
油瓶子中入本色砂中汞四兩清水五合文
火養二七日後又添生汞四兩文火又養二
七日候乾緊固口武火逼之令一日其砂湧
出於寳金之上面紅黄之色而又收砂添汞
計收砂可得一斤則數足也更將前收得砂

入其鼎依前篇用火候飛伏五日爲一轉内
三日用坎卦即水煑三日用離卦即陽火飛
之二日初起陽火用炭七兩每一轉候即增
炭三兩忽有汞霜飛出其色黃紫形似箭頭
可一二兩巳来收其霜於鉢中和砂以玉鎚
研之令入盡依前入鼎中用火候飛伏經二
十候一百日足其砂伏火若要鎔鼓亦依前
篇用鹽花引鼓即寳汁流下而成青金也若
服之但去毒勿斷翠也
　第六品

　　　變青金訣
將青金四兩還作鍋子用藥如後
　　赤盬(半/两)大鵬砂(半/兩)
右和研以苦酒調塗其鍋子四面以火灸漸
漸塗藥盡即以黄土泥包褁以糠火中焼二
七日後又以炭武火焼一七日去泥出鍋子
依前安瓶子中入汞四兩水五合不得增少
也養二七日後又添汞四兩又養二七日令
乾固口武火逼一日而湧出砂收其砂依前
添汞文武火養逼出砂即收之計至一斤即

數足也又將收到砂入鼎中依前法飛伏五
日爲一轉内二日用坎卦水煑二日也离卦
三日火飛三日也火候一依前篇加增炭數
也經十六候八十日而金砂伏火也若鼓之
即用鹽花爲使和鼓引令金汁流下成黄金
也如要餌之但勿斷翠只出毒耳可長存於
世也
　第七品
　　　變紫金砂訣
取黄金八兩打作圎鼎可受四合巳來又用

金二兩作鼎蓋子鼎内用藥如後
　　硫黃(一/兩)赤鹽(一/兩)北庭砂(一/兩)
　　大鵬砂(半/兩)
右四味和研以苦酒調塗其鼎内及蓋下令
匀藥盡候乾以黄土泥褁可厚一寸許文火
四面養之三七日似常通手爲候三七日後
然武火一七日晝夜不可絶火满日寒之去
泥重以甘土泥鼎下可三分許厚懸安鑪中
其鼎下周迴令通安火處即入真汞四兩於
金鼎中著水二合以蓋合之養經七日其下

常令有熟火五兩不可增減其鼎中續續添
水長令有二合巳來不得遣乾七日後更添
汞四兩又依前文火養七日候乾緊固口漸
漸武火逼之一日便生紅光砂可收五兩紅
光砂又添生汞五兩拍鼎中其間常須有八
兩汞依前文火養七日即固口武火逼之一
日而砂湧出則收之以添汞出砂都計得三
十兩數足即依前篇法别入鼎中火候飛伏
還五日爲一候内一日用坎卦水煑一日用
離卦即陽火飛之四日初起火用炭七兩每

二轉後增炭二兩至七轉後增炭三兩而便
有五彩金輝霜飛出三二兩收其霜於鉢中
和砂以玉鎚研之令相入鼎中飛伏經十四
候七十日足其砂巳伏紅明不測若鼓之以
鹽花引之令金汁流下成紅金也要餌之但
岀毒勿斷翠也
　第八品
　　　變紅金訣
取紅金九兩鑄一鼎子可受五合許又用二
兩爲蓋子其鼎内依前篇以藥塗之用藥如

後
　　硫黄北亭砂赤鹽大鵬砂
右件藥等各增前一分和熟研苦酒塗鼎内
周遍藥盡候乾以蓋合之黄土泥包褁可厚
一寸依前爲文武火養三七日後即火燒一
七日令泥毬色與火同赤候冷去泥重以甘
土泥鼎下可厚三分置於鑪中入真汞六兩
安鼎中著水三合續續添不得令乾固口武
火逼之二日即紅砂岀收砂添汞八兩依前
文火養七日後又武火逼二日亦化爲紅砂

又收砂更添汞七兩還文火養七日即武火
逼二日又化紅砂依前收砂添汞五兩亦文
火養七日武火逼二日又收砂添汞三兩一
依前文武火候養逼計前後收得神砂可三
十二兩即止將其砂和硫黄三兩熟研令相
入便於金鼎中陽火飛之還五日爲一候每
一轉則增炭二兩經七轉後每轉又增炭三
兩每轉轉看忽有絳金霜飛岀收霜於鉢中
和砂研著苦酒一合以玉鎚研令相入依前
安鼎中用火候飛之經十四轉七十日足其

砂伏其色紫光若鎔之成紫金也但用鹽花
引之若餌之勿斷翠去火毒耳可長生也
　第九品
　　　變紫金訣
取紫金一斤鑄一鼎子可受七合又將五兩
爲蓋子其鼎内依前篇用藥如後
　　硫黄(四/兩)赤鹽(二/兩)北亭砂(一/兩)
　　大鵬砂(一/兩)
右以苦酒和研塗鼎内以藥盡爲度候乾則
蓋合之以黄土泥包褁可厚一寸依前篇文

火養之三七日後依前武火一七日了寒之
去泥重以甘土泥鼎外周迴可厚二分半即
得懸安鑪中以真汞十二兩於鼎中著水三
合不得增減亦不令乾續續添之則以蓋合
之文火七日令其鼎上常通手爲候日滿令
乾固口即漸漸武火逼之三日開鼎看其汞
即化爲絳霜不得收便更添汞九兩亦依前
文武火養逼日滿開之亦巳化爲絳霜更添
汞六兩還文武火候養逼日滿開之乃化爲
絳霜更入汞五兩還七日文火養一日武火

逼而成紅紫五色絳霜砂三十三兩岀於鉢
中著硫黄四兩以玉鎚研一日然却入此砂
於鼎中固口其上用純陽火候飛之七日爲
一候開之又和苦酒半合熟研入鼎飛伏七
日爲一轉初起火用炭十三兩每一轉增炭
一兩至五轉後每轉增炭二兩忽有五色鮮
明砂岀即收砂以苦酒一合鉢中研之却入
鼎中飛伏每轉轉須開看即以苦酒和研入
鼎飛伏經十二轉八十四日足其砂伏火而
文彩輝赫霞光錯雜不可名言也要鼓之還

用鹽花引之爲汁流成紫磨河車金也若餌
之但去毒留翠一兩用棗肉丸三百六十丸
矣鉺之則輕舉也以一丸河車丹砂點汞及
鉛鍚銅鐵等一斤爲黄金耳
　第十品
　　　抽汞訣
先取鐵鼎上下安鹽固濟鑪上開一孔子引
内氣出即用木紫火焼之三日一收汞出未
盡更飛之抽汞此爲妙矣
　第十一品

　　　鍊汞訣
汞一斤硫黄三兩先研硫黄爲粉置鉢中下
著微火續續下汞急手研令爲青砂後便入
瓷瓶中其瓶可受一升黄土泥緊泥其瓶外
可厚二分以蓋合之緊固口置鑪中用炭一
斤於瓶四面養三日長須有一斤火三日後
便武火焼之可用炭十斤分爲兩上每炭五
斤焼其瓶若有青焰岀即以稀泥塗之勿令
焰岀火盡爲候寒開之其汞即成紫砂也黑
鉛一斤將鉛先於鼎中鎔成汁次取紫砂細

研投鉛汁中歇去火急手攪令和合爲砂便
置鼎中細研鹽花覆蓋可厚二分實按之固
口武火飛之半日靈汞却出一依七篇返數
投化合金坐砂如第二返寳砂篇中用汞汞
即兩度抽用著鉛却抽歸汞添金花砂第三
返砂用汞汞則三度焼抽入第四返出砂中
用汞汞則四度焼抽第五返砂用汞汞還五
度抽鍊第六返砂用汞汞亦依前度數著硫
黄焼成紫砂也第七返用黑鉛一斤轉轉焼
抽火候一依前訣焼抽變鍊水火之精氣亦

合於七篇之大數自然成大道化變也
　第十二品
　　　辨諸石藥訣
辨石鹽石鹽隂極之氣結成其質而稜角如
片石光白似顆鹽之類味微淡於顆鹽功能
伏制陽精銷化火之毒力亦以礬石硫黄敵
體變鍊之功性能發明金精去麤滯氣七篇
之中用之爲使也
辨馬牙硝馬牙硝亦是隂精形如凝水石生
於蜀川其功亦能制伏陽精銷化火石之氣

要獨伏制力稍異於石鹽耳
辨北亭砂北亭砂禀隂石之氣含陽毒之精
功能銷化五石之金力頗並於硫黄去穢益
陽功甚大質亦作顆生而淺紅色光明通透
者爲上也七返二篇之中用之爲使也若合
於大鵬砂赤鹽硫黄之變鍊功則髙於造化
也
辨麒麟蝎此藥出於西胡禀熒惑之星生於
陽石隂結成質色如紫礦形若爛石共功於
汞能添益陽精去隂滯氣勾添其深亦有大

功真者於火中焼之有赤汁湧流乆而灰不
易本色者是其元也
辨石膽此藥出嵩嶽及蒲州中條山禀之靈
石異氣形如瑟瑟本性流通精感八石化五
金精用於中宫若欲試之塗於鐵及銅上火
焼之色紅伏制變化頗有大功也又以銅器
盛水投少許入其水中色不青碧數日不異
者是真也
辨大鵬砂此藥禀陽精但隂氣所養形如琥
珀質似桃膠其性和若合硫黄赤鹽變鍊其

功甚大
　第十三品
　　　　四黄制伏變化訣
䧺雌砒硫其質皆属中宫戊已土之位也性
含陽火之毒然咸易變轉五金之質而不易
本光有汁流通者功能轉五石之精銅而化
成黄金也如伏火色變白如輕粉津液通利
者五金化成白銀也且四黄功力各禀本氣
變化其五金也䧺黄功能變鐡也雌黄功能
變錫也砒黄功能變銅爲銀爲金轉轉變化

也其硫黄功力最髙然且添陽益精返濁歸
清是七十二石之將也其四黄遇赤鹽大鵬
砂石膽則伏質歸本不易其色若遇石鹽馬
牙硝硝石石膽亦入於火則變返而爲白色
也是以大洞真經中七十二石制伏訣皆須
合胞胎也若以土碌等分和鉛粉及石腦作
鼎伏之則土碌與四黄同類也又能銷火毒
而成變化也
　第十四品
　　　紫金變真丹訣

取真汞十斤七返絳砂中紫金三十五兩二
物和合於别甘堝中銷鎔爲汁後即匀合一
處去火急手攪令爲細砂入硫黄五兩三物
合於鉢中熟研一日然後遷於鼎中運火焼
之六轉轉轉添陽鑪鼎火候满日即成大丹
也鼓之即成紫金留翠擣研即爲大丹也
　　　鼎火候訣
大丹鑪鼎亦須合其天地人三才五神而造
之其鼎須是七返中金二十四兩應二十四
氣内將十六兩鑄爲圎鼎可受九合則應九

陽極之數蓋八兩應八節鼎蓋則二十四兩
十六兩爲鼎以應一斤之數合大數然後將
和了紫金砂入於鼎中緊宻固口勿令泄陽
氣則於鑪中訣取甲辰旬内取戊申日於西
南地取淨土先累爲壇壇髙二尺四寸分爲
三台台下通氣上台髙九寸爲天關九竅象
九星中台髙一尺爲人關十二門象十二辰
門門皆須具扇下台髙五寸爲地關開八闥
象八風其鑪内須徑一尺三寸然置鼎於鑪
中可懸二寸下爲土臺子乗之臺子亦髙二

寸大小合與鼎相當然後運火火候之訣象
乎隂陽二十四氣七十二候五日爲一候三
候爲一氣二氣爲一月其火日午前用熟火
八兩夜間從子至午用火十六兩隂時加火
陽時減火也運轉火數足而成大丹也
　第十五品
　　　鍊聖修丹石訣
北池玉石鹽一十二斤及本色玄精八斤二
物以冬至之日夜半子時合擣爲粉細羅了
於新淨八斗鍋中置藥用小神水添常令八

分煑如魚目沸時時以栁箆攪之晝夜不絶
水火煑至四十五日自然於鍋底結硬如白
石比去水以無蛀孔皂莢八兩神水八斗挪
過取汁絹濾澄清入鍋煑藥五日夜自散其
鹽却爲水其玄精爲粉澄在鍋底比去鹽水
取精粉曝乾秤得八斤數足然乃文武火焼
九轉每四十五日即以神水煑一日其栁箟
子夏至日日午時正南採無節病者長二尺
四寸作箆收留至煑藥時用也
　　　造小神水訣

小神水藥用一鐵鼎可盛八斗拍蓋子鼎内
常添清甜水火之常温以備添鍋煑藥用其
鼎中用汞一斤朱砂半斤硫黄四兩合爲粉
感氣用至藥分解了此藥投入不津器中固
口入地三尺下深埋之至煑藥時出之入鼎
感氣温水用用了却埋之至修砂時鑄鼎用
之前件玄精粉八斤每斤入四小兩硝石同
研爲粉入瓷鼎固口以武火逼令藥實其鼎
可空二寸巳來入鑪常以熟火一斤晝夜不
絶周迴養四十五日即破鼎取藥細擣羅入

鍋以小神水煑一伏時𤍿水盡藥乾即一轉
畢第二轉准前入硝石入鼎文武火四十五
日出又小神水煑一伏時𤍿乾了即第二轉
畢第三轉每斤用四小兩鳥驢乳拌和匀入
鼎准前火候日數向後更不入物直至九轉
畢然成神水華池此藥竪硬如石打之作金
聲入口消化成津液埋之不腐煑之不消鼓
之有如金汁能住不住之物能伏飛走之物
能與衆石爲身衆氣爲神能化五金成寳水
銀遇之立乾也用藥一小豆許并汞一兩吸

在口中煖徹須臾以如麺劑子相似見火便
成白金也一切飛走藥物見之立伏五金鍊
之成寳也然成丹胎也
　第十六品
　　　造大丹訣(亦云/神雪)
取前篇埋者小神水藥鑄作圎鼎可受九合
并蓋全取神水聖石一斤爲粉入鼎中上下
覆藉光明丹砂二十四兩仍以藥泥緊固口
弗令泄氣暴乾入八卦鑪中安訖取冬至日
子時起火隨斗柄朔運之其火以手摹鼎常

令熱於人體爲候養一周年開看其砂伏火
内外鮮紅如未開紅蓮花光明射日若服之
一兩百病去除邪魔不染身生光澤行如奔
馬顔色恱紅神氣安暢將此藥依前却入鼎
又運火一年開看其砂外白内紅光瑩璀璨
若服之一兩身體清和返老歸童也又依前
將藥却入鼎運火一年開看其砂內外倶白
通透光明輕虚瑩徹一似真雪輕舉服此藥
一兩顔如少女寒暑不侵五災不害與日月
同光永離衰老便住於世長生不死也更依

前法運火直至九周年畢即成名曰神符白
雪丹服之即竒功莫測造化無窮鳥餐成鳯
蛇餌爲龍人服神仙坐致於風立致於兩玉
女來侍致給行厨水陸畢備畫地成江河溪
谷擁土爲山嶽丘陵握土爲金變枯朽爲生
榮懵俗以爲賢哲在意所欲無所不爲服之
當日冲天也土石五金爍之化成寳也
　第十七品
　　　造藥鼎受氣訣
石鼎受氣先白礬二兩清水煑一日又入鹽

二兩煑一日硝石二兩煑一日太陽一彈子
許入氣畢火逼一日令極乾真母四兩子六
兩合爲膏於銚子中入土母二兩水煑一日
鹽二兩煑一日硝石一分煑一日了入石鼎
中宻固口安懸鑪上水下火養常令通手爲
候每一候五日開入汞四兩其鼎中藥上如
白雪生第二候漸成峰巒每一候入汞數至
一斤爲度至十開後其藥半紅即十日爲一
候一開至十開後其藥全紅至十日脫胎入
宫養至一周年出藥入華池鍛了入寒泉岀

毒可餌之第二轉取汞八兩藥八合入金鼎
養之名曰日月倍添無涯際也寳藥倶可得
也千變萬化遽莫紀耳但自體而行之祕之
祕之
玉洞大神丹砂真要訣
















