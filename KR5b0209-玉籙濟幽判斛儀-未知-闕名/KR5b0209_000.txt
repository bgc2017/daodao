








玉籙濟幽判斛儀率八
法事
具位臣禁等謹同誠上啓
三清三境天尊十極十華上聖東極宫中慈
悲太乙救苦天尊青玄上帝諸天天尊諸天
天帝大羅法界無上眞仙三界萬靈一切眞
宰恭望天慈洞回昭鑒通意
伏以一炁盈虚萬形出没死復生而生復死
人爲鬼而鬼爲人輪轉無窮報償不息悲莫
悲於六道苦猶苦於四生蓋積善者徑陟善

階積惡者終歸惡道頼我
道祖太上慈尊廣立齋科普敷濟拔大啓超
昇之㑹特垂拯救之文當隂𢡖陽舒之際乃
神交鬼聚之時魂氣動而悲風生靈響發而
隂霧靄洪音一舉黒壤遥聞仰惟
紫極玄尊青華教父指明星爲慧炬廣運照
臨凝梵炁作法橋大垂拯濟追魂使者吿召
十方所屬地祇招延催促當願天仙道神祇
道人倫道地獄道餓鬼道畜生道孳生物命
魚鱉昆蟲不瞬息間遍髙深而普吿由斯須

頃周遐邇以咸知自然意感誠孚翕爾影隨
響答呼群率衆聲相應氣相求出死入生眇
能視跛能履無遮無礙源源而來或後或先
徐徐而至使者運招徠之力魂𠔃承攝召之
功所有淨酆都開業道離寒庭神呪謹當吟
詠
夫學道修眞之士以慈悲一切而爲心積功
累行之流以利濟萬彚而爲本毎演經科而
救度常行運念以修崇用假法恩必希聖感
謹當齋戒之辰爰命精修之侣建資崇之妙

㑹設供養之香饈伏爲所薦幽魂未霑殊勝
尚縈罪障難出苦輪念其受身爲兹設食仰
惟九州社令五嶽靈官俯賜證明曲垂慈愍
恭願遥瞻仙府上啓
虚皇上帝大軫天恩曲垂憫念當啓乾坤之
内廣邀今古以來是仗威光特伸關請
召孤接引蕩形
洒淨三皈
切以幽途餓鬼長夜沉魂遍滿虚空遊行境
土但吁嗟於邪道常憔悴於歉容復有積劫

伏屍累年滯爽既昏明於旦暮常穢濁於形
骸未超解脫之門尚絆湮沉之𩔖或襁褓相
離父母或老耄永别子孫或居民在此膏肓
或征客至兹淪䘮或負罪有遭王法或無常
遽奄天年或縈纒疫癘而傾亡或凌犯雷霆
而震怒或損害相謀性命或刎縊自䘮平生
或山林虎狼傷殘或江海魚龍吞噬或男敵
女娠而至死或蛇傷飲毒而殞亡或㘅冤久
處於㝠途或枉死未離於鬼趣雖思奠酹冀
遇餚羞心腹烟生喉嚨火發永抱饑窮之苦

不逢飽飫之充空悲兎走鳥飛暗歷時遷嵗
攺暌離井邑想骨肉以難㝷隔越烟波嘆胷
襟而莫及皆屬里域所攝更無墳塜堪依明
月茫茫愁雲漠漠一切孤魂無極滯魄未遂
沖昇之路猶縈煩惱之心念六趣之輪廻悲
四生之飛走永日而身遭籠縶終朝而膽懾
網羅或戢翎歛翅於林巢或含齒披毛於土
窟或帶角跨蹄於革澤或張鱗披甲於波潭
頋鼎鑊則焉免其烹臨鋒鋩則豈逃斯慘悉
是餘殃致此蓋由積惡使然當有一百二十

冥曹八萬四千地府三官獄訟五嶽▲牢北
都長夜之庭東嶽幽扄之府上尸中尸下尸
三塗之界死道惡道邪道五苦之門次有鐵
屋鐵山地獄鐵牛鐵馬地獄兩石壓身地獄
八極八寒地獄斷絶分離地獄燋然脫落地
獄如是諸大地獄等當來世世劫劫生生出
死無門求生無路刀山險峻劒𣗳森羅食火
吞烟不捨焦𤎅於曉夕飛戈飄㦸那堪痛楚
於肌膚未離摙石之塗深苦負山之役蕩蕩
愛河之上黒浪迷身沉沉苦海之中銀波溢

目空感茫茫於豐蔀可悲寂寂於泉臺盡從
過▲狂心以致此來報體特啓熏修之㑹爰
伸供養之儀伏願至道垂慈髙眞開度俾令
狴犴旁及河源咸獲感通仰承拯拔仗琅函
之聖號宣瓊蔵之睿名未曽聞
天尊者今皆得聞未遇天尊聖號者今皆得
遇功力能超於鬼道薦修可陟於仙階各發
皈依衆當諦聽
大慈至廣天尊聖力無邊天尊
能消惡趣天尊得契玄功天尊

死魂受煉天尊仙道潜通天尊
罪消北府天尊名上南宫天尊
昭彰妙道天尊飛昇太空天尊
恭惟聖力昭彰洪慈軫度遂使愛河苦海化
作蓮池能命劒樹刀山翻成花圃冰池凛冽
俄自消洋沸鑊烹煎遽皆撲滅賴玄元之殊
造繄道德之良縁於是燈燭將然燦爛而照
開地府況檀乍𤑔氤氲而騰布十方欲出重
泉須憑大造饋其飲食獻以錢財伏覬四司
六宫善簿惡籍三元九府隂宰陽官俯念有

情廣施濟物上祈睿澤下布靈慈變一味爲
百品之珍化一財爲千車之寳普及無窮之
世界散霑無極之鬼魂仰希齊降形儀當歆
祭享遂使虚膓頓實能令餒腹皆充各運身
心速伸回向夙縁曩劫承資薦於眞風是夜
今時味馨香於甘露宻灑慈悲之雨洗滌瑕
疵廣吹解脫之風掃除罪累普生歡悅受福
人天克遂感通仍歸遷適變食靈章謹當吟
詠焚符
變食呪食加持

稱號
道言戒者止也所以止人非心歸於正定故
戒生定儒者亦謂知止而後有定但三洞衆
經四輔祕典演說戒法種種不同惟無上洞
玄靈寳九真妙戒者諸戒之首天人共仰幽
顯同遵無上之上洞玄中玄萬神之靈一炁
之寳妙貫三才戒制六情數定於陽故分爲
九修而不僞故名爲真天人仰之以爲城郭
幽顯資之以爲梯航今日亡魂受之可以爲
之法藥然受戒之法靜黙爲先持戒之法勤

奉爲上法衆同誠當傳九戒
舉智慧頌
第一戒者敬讓孝養父母是名初真戒受持
之後當獲端正長壽果持心勿怠
第二戒者克勤忠於
君主是名念眞戒受持之後當獲聰明智慧
果持心勿怠
第三戒者不殺慈救衆生是名持眞戒受持
之後當獲富貴豪勝果持心勿怠
第四戒者不淫正身處物是名守真戒受持

之後當獲吉慶安樂果持心勿怠
第五戒者不盗推義損已是名保真戒受持
之後當獲清淨善性果持心勿怠
弟六戒者不嗔兇怒凌人是名修真戒受持
之後當獲禄位清顯果持心勿怠
第七戒者不驕傲忽至真是名得真戒受持
之後當獲具足十相果持心勿怠
弟八戒者不詐謟賊害善是名成真戒受持
之後當獲大道正法果持心勿怠
弟九戒者不二奉戒專一是名登真戒受持

之後當獲證大法王果持心勿怠
舉奉戒頌
妙戒靈文黄籙白簡旣備宣於奥㫖當敬受
於靈文夫心焉難制制以九戒則可歸心於
太虚形也未超超以二符自可煉形於上境
汝等孤魂直須生生勿志於戒言劫劫常持
於符劵澄神物外塵縁永斷於多生受質陽
間善果自臻於有永恩留家國慶及無窮所
有長生寳籙功德䟽文謹當宣告
祭煉

切以啓祈將竟供養巳周延駐慮煩冥陽有
隔今則(晴云)瀝瀝之銀河欲轉丁丁之銅漏
將殘(隂云)黯黯之天扄牛斗沉沉之霧鎻蟾
宫(雨云)寂寂之商羊鼔舞冥冥之石燕交飛
(雪云)淅淅之暗粧玉樹紛紛之靜墜瑶階
各整雲軿齊登霄漢天道即還天道神明各
復神司人居三界之中鬼治九幽之府窮魂
餓鬼地獄幽牢普願昇遷俱承利益變天厨
之品餗化塵世之錢財悉爲祈恩無非致福
領此香齋之㑹納兹俵獻之儀適皆次第而

來今巳盤旋而去既得託形仙府必當髙歩
祥雲逕朝靈應之宫遽詣逍遥之境上窮雲
翼下極淵鱗獲奉善因仍聞妙樂溥承資薦
共遂超升然冀飲食之餘供養之外曠野飛
禽之𩔖悉可充腸深原走獸之徒盡皆飽腹
儻值抨弦擊矢永脫侵傷若逢設網持戈更
難損害早抛惡趣速證善縁畧伸及物之功
稍罄信心之重叩頭星漢拜手天階法衆齋
官謹伸奉送
玉音仙樂響𤥆𤥆鶴舞鸞飛度九關

執籙把符超法界參朝金闕覲天顔
舉極樂頌送向來
焚燎

玉籙濟幽判斛儀
















