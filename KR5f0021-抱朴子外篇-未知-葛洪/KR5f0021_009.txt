










抱朴子外篇卷之九
官理
抱朴子曰騄𩤟之騁逸迹由造父之御也禹
稷之序百揆遭唐虞之主也故能不勞而千
里至揖讓而頌聲作若乃臧獲之乘驌騻殷
辛之臨三仁欲長驅輕騖則轡急轅逼欲盡
規竭忠則禍福發機所以車傾於險塗國覆
而不振也故良駿敗於拙御智士躓於闇世
仲尼不能止魯侯之出晏嬰不能遏崔杼之
亂其才則是主則非也夫君猶器也臣猶物

也器小物大不能相受矣髫孺背千金而逐
蛺蜨越人棄八珍而甘鼃黽即患不賞好又
病不識惡矣夫不用則雖珍而不貴矣莫與
則傷之者必至昔衛靈聽聖言而數驚秦孝
聞高談而睡寐而欲緝隆平之化牧良能之
勲猶却行以逐馳適楚而首燕也


抱朴子外篇卷之九
