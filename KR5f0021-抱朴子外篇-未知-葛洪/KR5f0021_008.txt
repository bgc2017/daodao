










抱朴子外篇卷之八
時難
抱朴子曰盡節無隱者可爲也若夫使言必
納而身必安者須時時之否也夫姦凶之徒
妬所不逮擁上抑下惡直醜正憂畏公方乏
彈擊邪枉是以務除勝己以紓其誅明主不
世而出庸君迷於皂白既不能受用忠益或
乃宣泄至言於是弘恭石顯之徒飾巧辭以
構象似假至公以售私姦令獻長生之術者
反獲立死之罪進安上之計者旋受危身之

禍故曰非言之難也談之時難也夫以賢說
聖猶未必即受故伊尹干湯至干七十也以
智告愚則必不入故文王諫紂終於不納也
言不見信之猶可也若乃李斯之誅韓非龐
涓之刖孫臏上官之毁屈平袁盎之中晁錯
不可勝載也爲臣不易豈一塗也哉蓋往而
不反者所以功在身後而藏器俟時者所以
百無一遇高勳之臣曠代而一有陷氷之徒
委積乎史策悲夫時之難遇也如此其甚哉
由兹以言吾知渭濱吕尚之儔巖間傅說之

屬懷其王佐之器抱其邈世之材秉竿擁築
老死於庸兒之伍而遂不遭文王高宗者必
不訾矣


抱朴子外篇卷之八















