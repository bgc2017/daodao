










抱朴子外篇卷之四十二
應嘲
抱朴子曰客嘲余云先生載營抱一韜景靈
淵背俗獨往邈爾蕭然計决而猶與不棲於
心術分定而世累無餘於胷間伯陽以道德
爲首莊周以逍遥冠篇用能摽峻格於九霄
宣芳烈於罔極也今先生高尚勿用身不服
事而著君道臣節之書不交於世而作譏俗
救生之論甚愛骭毛而綴用兵戰守之法不
營進趨而有審舉窮達之篇蒙竊惑焉

抱朴子曰君臣之大次於天地思樂有道出
處一情隱顯任時言亦何繫大人君子與事
變通老子無爲者也鬼谷終隱者也而著其
書咸論世務何必身居其位然後乃言其事
乎夫器非瓊瑶楚和不泣質非潜虬風雲不
集余才短德薄幹不適治出處同歸行止一
致豈必達官乃可議政事居否則不可論治
亂乎常恨莊生言行自伐桎梏世業身居漆
園而多誕談好畫鬼魅憎圖狗馬狹細忠貞
貶毁仁義可謂彫虎書龍難以徵風雲空板

億萬不能救无錢孺子之竹馬不免於脚剥
土柈之盈案无益於腹虚也或人又曰然吾
子所著彈斷風俗言苦辭直吾恐適足取憎
在位招擯於時非所以揚聲發譽見貴之道
也抱朴子曰夫制器者珍於周急而不以采
飾外形爲善立言者貴於助教而不以偶俗
集譽爲高若徒阿順諂諛虚美隱惡豈所匡
失弼違醒迷補過者乎慮寡和而廢白雪之
音嫌難售而賤連城之價余無取焉非不能
屬華艷以取悅非不知抗直言之多吝然不

忍違情曲筆錯濫眞僞欲令心口相契顧不
愧景冀知音之在後也否泰有命通塞聽天
何必書行言用榮及當年乎夫君子之開口
動筆必戒悟蔽式整雷同之傾邪磋礱流遁
之闇穢而著書者徒飾弄華藻張磔迂闊屬
難驗無益之辭治靡麗虚言之美有似堅白
厲修之書公孫刑名之論雖曠籠天地之外
微入無間之内立解連環離同合異鳥影不
動雞卵有足犬可爲羊大龜長蛇之言適足
示巧表竒以誑俗何異乎畫敖倉以救飢仰

天漢以解渴說崑山之多玉不能賑原憲之
貧觀藥藏之簿領不能治危急之疾墨子刻
木雞以厲天不如三寸之車鎋管青鑄騏驥
於金象不如駑馬之周用言高秋天而不可
施者丘不與易也


抱朴子外篇卷之四十二













