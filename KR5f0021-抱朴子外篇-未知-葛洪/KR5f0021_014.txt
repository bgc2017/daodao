










抱朴子外篇卷之十四(十五/同卷)真六
　　　用刑
抱朴子曰莫不貴仁而無能純仁以致治也
莫不賤刑而無能廢刑以整民也或云明后
御世風向草偃道洽化醇安所用刑余乃論
之曰夫德教者黼黻之祭服也刑罰者捍刃
之甲冑也若德教治狡暴猶以黼黻御剡鋒
也以刑罰施平世是以甲冑升廟堂也故仁
者養物之器刑者懲非之具我欲利之而彼
欲害之加仁無悛非刑不止刑爲仁佐於是

可知也譬存玄胎息呼吸吐納含景内視熊
經鳥伸者長生之術也然艱而且遲爲者尠
成能得之者萬而一焉病篤痛甚身困命危
則不得不攻之以鍼石治之以毒烈若廢和
鵲之方而慕松喬之道則死者衆矣仁之爲
政非爲不美也然黎庶巧僞趨利忘義若不
齊之以威糾之以刑遠羨羲農之風則亂不
可振其禍深大以殺止殺豈樂之哉八卦之
作窮理盡性明罰用獄箸於噬嗑繫以徽纆
存乎習坎然用刑其來尚矣逮於軒轅聖德

尤高而躬親征伐至于百戰彊尸涿鹿流血
阪泉猶不能使時無叛逆載戢干戈亦安能
使百姓皆良民不犯罪而不治者未之有也
唐虞之盛象天用刑竄殛放流天下乃服漢
文玄默比隆成康猶斷四百鞭死者多夫匠
石不舍繩墨故無不直之木眀主不廢戮罰
故無陵遲之政也蓋天地之道不能純仁故
青陽闡陶育之和素秋厲肅殺之威融風扇
則枯瘁攄藻白露凝則繁英彫零是以品物
阜焉歲功成焉温而無寒則蝡動不蟄根植

冬榮寬而無嚴則姦宄並作利器長守故明
賞以存正必罰以閑邪勸沮之器莫此之要
觀民設教濟其寬猛使懦不可狎剛不傷恩
五刑之罪至于三千是繩不可曲也司寇行
刑君爲不舉是法不可廢也繩曲則姦回萌
矣法廢則禍亂滋矣亡國非無令也患於令
煩而不行敗軍非無禁也患於禁設而不止
故衆慝彌蔓而下黷其上夫賞貴當功而不
必重罰貴得罪而不必酷也鞭扑廢於家則
僮僕怠惰征伐息於國則群下不虔愛待敬

而不敗故制禮以崇之德須威而久立故作
刑以肅之班倕不委規矩故方圓不戾於物
眀君不釋法度故機詐不肆其巧唐虞其仁
如天而不原四罪姬公友于兄弟而不赦二
叔仲尼之誅正卯漢武之殺外甥垂淚惜法
蓋不獲已也故誅一以振萬損少以成多方
之櫛髮則所利者衆比於割疽則所全者大
是以炙刺慘痛而不可止者以痊病也刑法
凶醜而不可罷者以救弊也六軍如林未必
皆勇排鋒陷火人情所憚然恬顔以勸之則

投命者鮮斷斬以威之則莫不奮擊故役歡
笑者不及叱咤之速用誘悅者未若刑戮之
齊是以安于感深谷而嚴其法衛子疾弃灰
而峻其辟夫以其所畏禁其所翫峻而不犯
全民之術也明病之術者杜未生之疾達治
亂之要者遏將來之患若乃以輕刑禁重罪
以薄法衛厚利陳之滋章而犯者彌多有似
穿穽以當路非仁人之用懷也善爲政者必
先端此以率彼治親以整踈不曲法以行意
必有罪而無赦若石碏之割愛以威親晋文

之忍情以斬頡故仁者爲政之脂粉刑者御
世之轡策脂粉非體中之至急而轡策須臾
不可無也肅恭少怠則慢惰已至威嚴暫弛
則群邪生心當怒不怒姦臣爲虎當殺不殺
大賊乃發水久壞河山起咫尺尋木千文始
于毫末鑽燧之火勺水所滅鵠卵未孚指掌
之所靡及其乘衝飈而燎巨野奮六羽以淩
朝霞則雖智勇不能制也故明君治難於其
易去惡於其微不伐善以長亂不操柯而猶
豫焉然則刑之爲物國之神器君所自執不

可假人猶長劍不可倒捉巨魚不可脫淵也
乃崇替之所由安危之源本也田常之奪齊
六卿之分晋趙高之弑秦王莽之篡漢履霜
逮冰由來漸矣或永歎於海濱或拊心乎望
夷禍延宗祧作戒將來者由乎慕虚名於往
古忘實禍於當己也
或人曰刑辟之興蓋存叔世立人之道唯仁
與義我清靜而民自正我無欲而民自樸烹
鮮之戒不欲其煩寬以愛人則得衆悅以使
人則下附故孟子以體仁爲安揚子雲謂申

韓爲屠宰夫繁策急轡非造父之御嚴刑峻
罰非三五之道故有虞手不指揮口不煩言
恭己南面而治化雍熙矣宓生政以率俗彈
琴詠詩身不下堂而漁者霄肅矣必能厚惠
薄歛救乏擢滯舉賢任才勸穡省用招携以
禮懷遠以德陶之以成均治之以庠序化上
而興善者必若靡草之逐驚風洗心而革面
者必若清波之滌輕塵朝有德讓之群后野
無犯禮之軌躅圜土可以虛蕪楚革可以永
格何必賞罰可以爲國乎抱朴子答曰易稱

明罰敕法書有哀矜折獄爵人於朝刑人於
市有自來矣豈從叔世多仁則法不立威寡
則下侵上夫法不立則庶事汩矣下侵上則
逆節萌矣至醇既澆於三代大樸又散於秦
漢道衰於疇昔俗薄乎當今而欲結繩以整
姦欺不言以化狡猾委轡策而乘奔馬於險
塗舍柁櫓而汎舟以淩波盤旋以逐走盜揖
讓以救災火斬晁錯以却七國舞干戈以平
赤眉未見其可也蓋三皇步而五帝驟霸王
以來載馳載騖當其弊也吏欺民巧寇盜公

行髠鉗不足以懲無恥族誅不能禁覬覦重
目以廣視累耳以遠聽抗燭以理滯事焦心
以息姧源而猶市朝有呼嗟之音邊鄙有不
聞之枉作威作福者或發乎瞻視之下凶家
害國者或構乎蕭墻之内而欲以太昊之道
治偷薄之俗以晝一之歌救鼎湧之亂非識
因革之隨時明捐益之變通也所謂刻舟以
摸遺劍叅天而射五步摜犀兕之甲以涉不
測之淵衿却寒之裘以禦鬱隆之暑踵之解
結頤之搔背其爲憒憒莫此之劇矣但當先

令而後誅得情而勿喜使伯氏無怨於失邑
虞芮知恥而無訟耳若强暴掩容操繩而不
憚誘於含垢草蔓而不除恃藏疾之大言忘
膏肓之近急何異焦喉之渴切身而遥指滄
海於萬里之外滔天之水已及而方造舟於
長洲之林安得免夸父之禍脫淪水之害哉
世人薄申韓之實事嘉老莊之誕談然而爲
政莫能錯刑殺人者原其死傷人者赦其罪
所謂土柈瓦胾無救朝飢者也道家之言高
則高矣用之則弊遼落迂闊譬猶干將不可

以縫線巨象不中使捕鼠金舟不能淩陽侯
之波玉馬不任騁千里之迹也若行其言則
當燔桎梏隳囹圄罷有司滅刑書鑄干戈平
城池散府庫毁符節撤關梁掊衡量膠離朱
之目塞子野之耳汎然不繫反乎天牧不訓
不營相忘江湖朝庭闃爾若無人民則至死
不往來可得而論難得而行也俗儒徒聞周
以仁興秦以嚴亡而未覺周所以得之不純
仁而秦所以失之不獨嚴也昔周用肉刑刖
足劓鼻盟津之令後至者斬畢力賞罰誓有

孥戮考其所爲未盡仁也及其叔世罔法翫
文人主苛虐號令不出宇宙禮樂征伐不復
由己群下力競還爲長蛇伐本塞源毁冠裂
冕或沈之於漢或流之于彘失柄之敗由於
不嚴也秦之初興官人得才衛鞅由余之徒
式法於内白起王翦之倫攻取於外兼弱攻
昧取威定霸吞噬四鄰咀嚼群雄拓地攘戎
龍變虎視實賴明賞必罰以基帝業降及杪
季驕於得意窮奢極泰加之以威虐築城萬
里離宫千餘鍾鼓女樂不徙而具驪山之役

太半之賦閭左之戍坑儒之酷北擊獫(虛獫/切)
狁南征百越暴兵百萬動數十年天下有生
離之哀家户懷怨曠之歎白骨成山虚祭布
野徐福出而重號咷之讎趙高入而屯豺狼
之黨天下欲反十室九空其所以亡豈由嚴
刑此爲秦以嚴得之非以嚴失之也且刑由
刃也巧人以自成拙者以自傷爲治國有道
而助之以刑者能令慝僞不作凶邪改志若
綱絶網紊得罪于天用刑失理其危必速亦
猶水火者所以活人亦所以殺人存乎能用

之與不能用夫癥瘕不除而不脩越人之術
者難圖老彭之壽也姦黨實繁而不嚴彈違
之制者未見其長世之福也但當簡于張之
徒任以法理世選趙陳之屬委以案劾明主
留神於上忠良盡誠於下見不善則若鷹鸇
之搏鳥雀覩亂萌則若薙(他計/切)田之芟蕪薉
(於吠/切)慶賞不謬加而誅戮不失罪則太平之
軌不足迪令而不犯可庶幾廢刑致治未敢
謂然也
或曰然則刑罰果所以助教興善式遏軌忒

也若夫古之肉刑亦可復與抱朴子曰曷爲
而不可哉昔周用肉刑積祀七百漢氏廢之
年代不如至於改以鞭笞大多死者外有輕
刑之名内有殺人之實也及於犯罪上不足
以至死則其下唯有徒謫鞭杖或遇赦令則
身無損且髡其更生之髮撾作方愈之創殊
不足以懲次死之罪今除肉刑則死罪之下
無復中刑在其間而次死罪不得不止於徒
謫鞭杖是輕重不得不適也又犯罪者希而
時有耳至於殺之則恨重而鞭之則恨輕犯

此者爲多今不用肉刑是次死之罪常不見
治也今若自非謀反大逆惡于君親及用軍
臨敵犯軍法者及手殺人者以肉刑代其死
則亦足以懲示凶人而刑者猶任坐役能有
所爲又不絶其生類之道而終身殘毁百姓
見之莫不寒心亦足使未犯者肅慄以彰示
將來乃過於殺人殺人非不重也然辜之三
日行埋弃之不知者衆不見者多也若夫肉
刑者之爲摽戒也多昔魏世數議此事諸碩
儒達學洽通殷理者咸謂宜復肉刑而意異

者駮之皆不合也魏武帝亦以爲然直以二
陲未賔遠人不能統至理者卒聞中國刖人
肢體割人耳鼻便當望風謂爲酷虐故且權
停以須四方之并耳通人揚子雲亦以爲肉
刑宜復也但廢之來久矣坐而論道者未以
爲急耳

抱朴子外篇卷之十四













