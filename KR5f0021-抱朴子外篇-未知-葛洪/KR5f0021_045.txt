










抱朴子外篇卷之四十四
百家
抱朴子曰百家之言雖不皆清翰銳藻弘麗
汪濊然悉才士所寄心一夫澄思也正經爲
道義之淵海子書爲增深之川流仰而比之
則景星之佐三辰俯而方之則林薄之禆嵩
嶽而學者專守一業游井忽海遂䟾躓於泥
濘之中而沈滯乎不移之困子書彼引玄曠
眇邈泓窈緫不測之源揚無遺之流變化不
繫於規矩之方圓旁通不淪於違正之邪徑

風格高嚴重仞難盡是偏嗜酸甜者莫能賞
其味也用思有限者不得辯其神也先民歎
息於才難故百世爲隨踵不以璞不生板桐
之嶺而捐曜夜之寳不以書不出周孔之門
而廢助教之言猶彼操水者器雖異而救火
同焉譬若鍼灸者術雖殊而攻疾均焉狹見
之徒區區執一去博辭精思而不識合錙銖
可以齊重於山陵聚百千可以致數於億兆
惑詩賦瑣碎之文而忽子論深美之言眞僞
顛倒玉石混殽同廣樂於桑間均龍章於素

質可悲可慨豈一條哉



抱朴子外篇卷之四十四
















