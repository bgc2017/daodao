










抱朴子外篇卷之三十六
　　　安貧
抱朴子曰昔漢火寢耀龍戰虎爭九有幅裂
三家鼎據有樂天先生者避地蓬轉播流岷
益始處昵於文休未見知於孔明而言高行
方獨立不群時人憚焉莫之或與時二公之
力不能違衆遂令斯生沈抑衡蓽齒漸桑榆
而韋布不改而時主思賢不聞不知當途之
士莫舉莫貢潜側武之陋巷竄繩樞之蓬屋
進廢經世之務退忘治生之事藜飡屢空朝

不謀夕於是偶俗公子造而詰之曰蓋聞有
伊吕之才者不久滯於窮賤懷猗頓之術者
不長處於飢寒達者貴其知變智士驗乎不
匱故范生出則滅吴霸越爲命世之佐入則
貨殖營生累萬金之貲夫貧在六極富在五
福詩美哿矣易貴聚人垂餌香則鱣鮪來懸
賞厚則果毅奮長卿所以解犢鼻而擁朱旄
曲逆所以下席扉而享茅土不韋所以食十
萬之邑絳侯所以拔囹圄之困也故下鄉儉
而獲悔咎之辱漂嫗豐而蒙千金之報先生

無少伯之竒略專銳思乎六經忽絶粻(陟良/切)
之實禍慕不朽之虛名恥詭遇以干禄羞衒
沽以要榮冀西伯之方畋俟黄河之將清甘
列子之菜色邈全神而遺形何異圖畫騏驥
以代徒行之勞遥指海水以解口焦之渴張
魚網於峻極之巔施釣緡於脩木之末雖自
以爲得所猶未免乎迂闊也事無身後之功
物無違時之盛今海内瓜分英雄力競象龔
滔天猾夏放命駑蹇星馳以兼路豺狼奮口
而交爭當塗投袂以訟屈素士蒙塵以履徑

純儒釋皇道而治五霸之術碩生弃四科而
恤月旦之評筐篚實者進於草萊乏資地者
退於朝廷握黄白者排金門而陟玉堂誦方
策者結世讎而委泥濘贄幣濃者瓦石成珪
璋請託薄者龍駿弃林坰黨援多者偕驚飈
以淩雲交結狹者侣跛鼈以沈泳夫丸泥已
不能遏彭蠡之沸騰獨賢亦焉能反流遁之
失正今先生入無儋石之儲出無束脩之調
徒含章如龍鳳被文如虎豹吐之如波濤陳
之如錦繡而凍餓於環堵何計疏之可弔奚

不汎輕舟以託迅御飛帆以遠之交瑰貨於
朔南收金碧於九疑迪崔烈之遐武縻好爵
於清時徒疲勞於述作豈蟬蛻之有期也獨
苦身以爲名乃黄老之所嗤也樂天先生答
曰六藝備研八索心該斯則富矣振翰摛藻
德音無窮斯則貴矣求仁仁至舍旃焉如夫
棲重淵以頤靈外萬物而自得遺紛埃於險
塗澄精神於玄默不窺牖以遐覽判微言而
靡惑雖復設之以台鼎猶確爾而弗革也曷
肯憂貧而與賈堅爭利戚窮而與凡瑣競達

哉吾子苟知商販可以崇寳耕也可以免飢
不識逐麋者不顧兔道遠者其到遲也且夫
尚父之鼓刀素首乃吐竒也萬鈞之爲重衝
飈不能移簫韶未九成靈鳥不紆儀也是以
俟扶摇而登蒼霄者不充詘於蓬蒿之杪騁
蘭筋以陟六萬者不爭塗乎蹇驢之群大孝
必畏辱親之險故子春戰悸於下堂上智不
貴難得之財故唐虞捐金而抵壁明哲消禍
於未來智士聞利則慮害而吾子訊僕以汎
舟孳孳於潤屋勸隋珠之彈雀探虎口以奪

肉輕遺體於不測觸重險以遠至忘髮膚之
明戒尋乾没於難冀若乃焚輪傾巖木拔石
飛陽侯山峙洪濤嶵巍輕艘塵漂力與心違
徒嗟泣而罔逮乃悟達者之見微也昔回憲
以清苦稱高陳平以無金免危廣漢以好利
喪身牛缺以載寳灰糜匹夫枉死於懷璧豐
狐召災以美皮今吾子督余以誨盜之業敦
余以召賊之策進酖酒以獻酬非養壽之忠
益夫士以三墳爲金玉五典爲琴筝講肆爲
鍾鼓百家爲笙簧使味道者以辭飽酣德者

以義醒超流俗以高蹈軼億代而揚聲方長
驅以獨往何貨賄之穢情夫藏多者亡厚好
謙者忌盈含夜光者速剖循覆車者必傾過
載者沈其舟慾勝者殺其生蓋下士所用心
上德所未營也於是問者茫然自失請備門
生之末編永寳長生之良方焉


抱朴子外篇卷之三十六

