










抱朴子外篇卷之四十七
　　　彈禰
抱朴子曰漢末有禰衡者年二十有三孔文
舉齒過知命身居九列文學冠羣少長稱譽
名位殊絶而友衡於布衣又表薦之於漢朝
以爲宜起家作臺郎云惟岳降神異人並出
目所一見輒誦於口耳所瞥聞不忘於心性
與道合思若有神其歎之如此衡游許下自
公卿國士以下衡初不稱其官皆名之云阿
某或以姓呼之爲某兒呼孔融爲大兒呼楊

脩爲小兒荀彧猶强可與語過此以往皆木
梗泥偶似人而無人氣皆酒瓮飯囊耳百官
大會衡時在坐忽顰蹙悽愴哀歎忼慨或譏
之曰英豪樂集非所歎也衡顧眄歷視稠衆
而答曰在此積尸列柩之間仁人安能不悲
乎曹公嘗切齒欲殺之然復無正有入法應
死之罪又惜有殺儒生之名乃謫作鼓吏衡
了無悔情恥色乃縛角於柱口就吹之乃有
異聲並摇𪔛擊鼓聞者不知其一人也而論
更劇無所顧忌尋亡走投荆州牧劉表表欲

作書與孫權討逆于時已全據江東帶甲百
萬欲結輔車之援共其距中國使諸文士立
草盡思而不得表意乃示衡衡省之曰但欲
使孫左右柱刀兒視之者此可用爾儻令張
子布見此大辱人也即摧壞投地表悵然有
怪色謂衡曰爲了不中芸鋤乎惜之也索紙
筆便更書之衆所作有十餘通衡凡一歷視
之而已暗記書之畢以還表表以還主或有
録所作之本也以比校之無一字錯乃各大
驚表乃請衡更作衡則作成手不停輟表甚

以爲佳而施用焉衡驕傲轉甚一州人士莫
不憎恚而表亦不復堪欲殺之或諫以爲曹
公名爲嚴酷猶能容忍衡少有虛名若一朝
殺之則天下游士莫復擬足於荆楚者也表
遂遣之衡走到夏口依將軍黄祖祖待以上
賔祖大兒黄射與衡偕行過人墓下俱讀碑
銘一過而去久之射曰前所視碑文大佳恨
不寫也衡曰卿存之名耳我一覽尚記之即
爲暗書之末有一字右缺乃不分明衡與半
字曰疑此當作某字恐不審也射省可雖言

行輕人密顧榮顯是以高游鳳林不能幽翳
蒿萊然修己駮刺迷而不覺故開口見憎舉
足蹈禍齎如此之伎倆亦何理容於天下而
得其死哉猶梟鳴狐嚾人皆不喜音響不改
易處何益許下人物之海也文舉爲之主任
荷之足爲至到於此不安已可知矣猶必死
之病俞附越人所無如何朽木鈆鋌班輸歐
冶所不能匠也而復走投荆楚間終陷極害
此乃衡懵蔽之效也蓋欲之而不能得非能
得而弗用者矣於戲才士可勿戒哉嵇生曰

吾所惑者衡之虛名也子所論者衡之實病
也敢不寤寐於指南投杖於折中乎


抱朴子外篇卷之四十七





