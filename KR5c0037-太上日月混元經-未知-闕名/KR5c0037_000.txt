








二經同卷女四
太上日月混元經
太上洞神五星諸宿曰月混常經


太上日月混元經
乾坤坎離剛柔配合四者相包謂之槖籥二
四三五一天地之精二八之數相應天符㑹
于鼎中鼎爲天地爲神室乾坤爲明堂藥物
爲日月爲夫妻故爲君臣隂陽節候其火隨

爻之動漸契於四時合於隂陽五行相剋更
爲父母春秋旣分刑德並㑹是以黄鍾建子
陽左至巳㽔賔建午隂右至亥從一至九數
終即復更始也炎火旣張嬰兒聲悲昇降奔
突屢欲朔飛兢兢惕愓戒慎不虧謹於動静
若天君驕臣佞賞罰不中璇璣失度寒暑不
時災害自生若君聖臣正天地清寧曰月炳
煥道炁隆昌王化太平寒暑順律斗樞應莭
五行八卦庶事修明銖兩旣克巳諧剛柔調
節候矣無失時矣玄輝五色變化無常霏霏

㣲㣲形奪皎雪疑霜狎獵魚鱗關干鍾乳結
華巉嚴玲瓏銅柱隂陽得配恬澹相處雲則
從龍風則從虎影之隨形響之應聲水性潤
下火氣炎上天地坎離自然之状䰟定𩲸凝
氣貫秋霜昏昏混沌南北不分排隂立陽從
一至九先白後黄赤黑衷裹色變更紫光華
赫然九轉純陽五方炁足歸彼厚土而成還
丹流形金石致火一年志士服食金砂九還
須臾變化風馳霧散百骸九竅四肢五臟搜
索隂炁乃立正陽如氷之解而歸太玄昧者

何知遇則不迷若宿藴機性則自契眞理志
節堅貞或當曉悟性蒙意拙懷疑不信蓋積
殃深厚厚終不聞昭昭之義不可欺誣學者
悟之賾予志焉
太上日月混元經(終)





