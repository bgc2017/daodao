








道經古本篇上慕二
　　　　唐太史令傅奕校定
道可道非常道名可名非常名無名天地之
始有名萬物之母故常無欲以觀其妙常有
欲以觀其徼此兩者同出而異名同謂之玄
玄之又玄衆妙之門
　　　右第一章五十九言
天下皆知美之爲美斯惡已皆知善之爲善
斯不善已故有無之相生難易之相成長短
之相形高下之相傾音聲之相和前後之相

隨是以聖人處無爲之事行不言之教萬物
作而不爲始生而不有爲而不恃功成不處
夫惟不處是以不去
　　　右第二章九十三言
不尚賢使民不争不貴難得之貨使民不爲
盗不見可欲使民心不亂是以聖人之治也
虛其心實其腹弱其志彊其骨常使民無知
無欲使夫知者不敢爲爲無爲則無不爲矣
　　　右第三章六十八言
道盅而用之又不滿淵兮似萬物之宗挫其

銳解其紛和其光同其塵湛兮似或存吾不
知誰之子象帝之先
　　　右第四章四十二言
天地不仁以萬物爲芻狗聖人不仁以百姓
爲芻狗天地之間其猶橐籥乎虚而不詘動
而俞出多言數窮不如守中
　　　右第五章四十五言
谷神不死是謂玄牝玄牝之門是謂天地之
根綿綿若存用之不勤
　　　右第六章二十六言

天長地久天地所以能長且久者以其不自
生故能長生是以聖人後其身而身先外其
身而身存不以其無私邪故能成其私
　　　右第七章四十九言
上善若水水善利萬物而不争居衆人之所
惡故幾於道矣居善地心善淵與善人言善
信政善治事善能動善時夫惟不争故無尤
矣
　　　右第八章五十二言
持而盈之不如其已㪜(音揣/量也)而棁(士活切/解也)之

不可長保金玉滿室莫之能守富貴而驕自
遺其咎成名功遂身退天之道
　　　右第九章四十一言
載營魄袌一能無離乎專氣致柔能如嬰兒
乎滌除玄覽能無疵乎愛民治國能無以知
乎天門開闔能爲雌乎明白四達能無以爲
乎生之畜之生而不有爲而不恃長而不宰
是謂玄德
　　　　右第十章七十二言
三十輻共一轂當其無有車之用埏埴以爲

器當其無有器之用鑿户牖以爲室當其無
有室之用故有之以爲利無之以爲用
　　　　右第十一章四十九言
五色令人目盲五音令人耳聾五味令人口
爽馳騁田獵令人心發狂難得之貨令人行
妨是以聖人爲腹不爲目故去彼取此
　　　右第十二章四十九言
寵辱若驚貴大患若身何謂寵辱若驚寵爲
下得之若驚失之若驚是謂寵辱若驚何謂
貴大患若身吾所以有大患者爲吾有身苟

吾無身吾有何患乎故貴以身爲天下者則
可以託天下矣愛以身爲天下者則可以寄
天下矣
　　　右第十三章八十八言
視之不見名曰夷聽之不聞名曰希搏之不
得名曰微此三者不可致詰故混而爲一一
者其上之不皦其下之不昧繩繩兮不可名
復歸於無物是謂無狀之狀無物之象是謂
芴芒迎之不見其首隨之不見其後執古之
道可以御今之有能知古始是謂道紀

　　　右第十四章一百言
古之善爲道者微妙玄通深不可識夫惟不
可識故彊爲之容曰豫兮若冬涉川猶兮若
畏四鄰儼若客涣若冰將釋敦兮其若樸曠
兮其若谷混兮其若濁孰能濁以澄靖之而
徐清孰能安以久動之而徐生保此道者不
欲盈夫惟不盈是以能敝而不成
　　　右第十五章九十八言
致虚極守靖篤萬物並作吾以觀其復凡物
𧶀𧶀各歸其根歸根曰靖靖曰復命復命曰

常知常曰明不知常妄作凶知常容容乃公
公乃王王乃天天乃道道乃乆没身不殆
　　　右第十六章六十七言
太上下知有之其次親之其次譽之其次畏
之其次侮之故信不足焉有不信猶兮其貴
言哉功成事遂百姓皆曰我自然
　　　右第十七章四十七言
大道廢焉有仁義智慧出焉有大僞六親不
和有孝慈國家昏亂有貞臣
　　　右第十八章二十八言

絶聖棄知民利百倍絶仁棄義民復孝慈絶
巧棄利盗賊無有此三者以爲文而未足也
故令有所屬見素袌朴少私寡欲
　　　右第十九章四十七言
絶學無憂唯之與阿相去幾何美之與惡相
去何若人之所畏不可不畏荒兮其未央衆
人熙熙若享太牢若春登臺我獨魄兮其未
兆若嬰兒之未咳儡儡兮其不足以無所歸
衆人皆有餘我獨若遺我愚人之心也哉沌
沌(殊倫切/粹也)兮俗人皆昭昭我獨若昏俗人皆

詧詧我獨若閔閔(莫昆切集韵/閔閔通作𩔉)淡兮其若海
飄兮似無所止衆人皆有以我獨頑且圖吾
獨欲異於人而貴食母
　　　右第二十章一百三十七言
孔德之容惟道是從道之爲物惟芒惟芴芴
兮芒兮其中有象芒兮芴兮其中有物幽兮
冥兮其中有精其精甚眞其中有信自今及
古其名不去以閲衆甫吾奚以知衆甫之然
哉以此
　　　右第二十一章七十一言

曲則全枉則正窪則盈敝則新少則得多則
惑聖人袌一以爲天下式不自見故明不自
是故彰不自伐故有功不自矜故長夫惟不
争故天下莫能與之争古之所謂曲則全者
豈虛言也哉誠全而歸之
　　　右第二十二章七十八言
稀言自然故飄風不崇朝驟雨不崇日孰爲
此者天地也天地尚不能久而況於人乎故
從事於道者道者同於道從事於得者得者
同於得從事於失者失者同於失於道者道

亦得之於得者得亦得之於失者失亦得之
信不足焉有不信
　　　右第二十三章九十二言
企者不立跨者不行自見者不明自是者不
彰自伐者無功自矜者不長其在道也曰餘
食贅行物惑惡之故有道者不處也
　　　右第二十四章四十八言
有物混成先天地生寂兮寞兮獨立而不改
周行而不殆可以爲天下母吾不知其名故
彊字之曰道彊爲之名曰大大曰逝逝曰遠

遠曰返道大天大地大人亦大域中有四大
而王處其一尊人法地地法天天法道道法
自然
　　　右第二十五章八十七言
重爲輕根靖爲躁君是以君子終日行不離
其輜重雖有榮觀宴處超然如之何萬乘之
主而以身輕天下輕則失本躁則失君
　　　右第二十六章四十九言
善行者無徹迹善言者無瑕謫善數者無籌
策善閉者無關鍵而不可開善結者無繩約

而不可解是以聖人常善救人故人無棄人
常善救物故物無棄物是謂襲明故善人者
不善人之師不善人者善人之資不貴其師
不愛其資雖知大迷此謂要妙
　　　右第二十七章九十七言
知其雄守其雌爲天下谿爲天下谿常德不
離復歸於嬰兒知其白守其黑爲天下式爲
天下式常德不忒復歸於無極知其榮守其
辱爲天下谷爲天下谷常德乃足復歸於樸
樸散則爲器聖人用之則爲官長大制無割

　　　右第二十八章八十五言
將欲取天下而爲之者吾見其不得已夫天
下神器不可爲也爲者敗之執者失之凡物
或行或隨或噤或吹或彊或剉或培或墮是
以聖人去甚去奢去泰
　　　右第二十九章六十言
以道佐人主者不以兵彊天下其事好還師
之所處荆棘生焉大軍之後必有凶年故善
者果而已矣不敢以取彊焉果而勿矜果而
勿伐果而勿驕果而不得已是果而勿彊物

壯則老是謂非道非道早已
　　　右第三十章七十九言
夫美兵者不祥之器物或惡之故有道者不
處是以君子居則貴左用兵則貴右兵者不
祥之器非君子之器不得已而用之以恬憺
爲上故不美也若美必樂之樂之者是樂殺
人也夫樂人殺人者不可以得志於天下矣
故吉事尚左凶事尚右是以偏將軍處左上
將軍處右言居上勢則以喪禮處之殺人衆
多則以悲哀泣之戰勝者則以喪禮處之

右第三十一章一百三十五言
道常無名樸雖小天下莫能臣王侯若能守
萬物將自賓天地相合以降甘露民莫之令
而自均焉始制有名名亦旣有夫亦將知止
知止所以不殆譬道之在天下猶川谷之與
江海也
　　　右第三十二章七十一言
知人者智也自知者明也勝人者有力也自
勝者彊也知足者富也彊行者有志也不失
其所者久也死而不亡者壽也

　　　右第三十三章四十六言
大道汎汎兮其可左右萬物恃之以生而不
辭功成而不居衣被萬物而不爲主故常無
欲可名於小矣萬物歸之而不知主可名於
大矣是以聖人能成其大也以其終不自大
故能成其大
　　　右第三十四章七十三言
執大象者天下往往而不害安平泰樂與餌
過客止道之出言淡兮其無味視之不足見
聽之不足聞用之不可既

　　　右第三十五章四十四言
將欲翕之必固張之將欲弱之必固彊之將
欲廢之必固興之將欲奪之必固與之是謂
微明柔之勝剛弱之勝彊魚不可侻於淵邦
之利器不可以示人
　　　右第三十六章五十九言
道常無爲而無不爲王侯若能守萬物將自
化化而欲作吾將鎮之以無名之樸無名之
樸夫亦將不欲不欲以靖天下將自正
　　　右第三十七章四十九言道篇上終

德經古本篇下
　　　　唐太史令傅奕校定
上德不德是以有德下德不失德是以無德
上德無爲而無不爲下德爲之而無以爲上
仁爲之而無以爲上義爲之而有以爲上禮
爲之而莫之應則攘臂而仍之故失道而後
德失德而後仁失仁而後義失義而後禮夫
禮者忠信之薄而亂之首也前識者道之華
而愚之始也是以大丈夫處其厚不處其薄
處其實不處其華故去彼取此

右第三十八章一百三十一言
昔之得一者天得一以清地得一以寧神得
一以靈谷得一以盈萬物得一以生王侯得
一以爲天下貞其致之一也天無以清將恐
裂地無以寧將恐發神無以靈將恐歇谷無
以盈將恐竭萬物無以生將恐滅王侯無以
爲貞而貴高將恐蹷故貴以賤爲本高以下
爲基是以王侯自謂孤寡不穀是其以賤爲
本也非歟故致數譽無譽不欲碌碌若玉落
落若石

　　　右第三十九章一百三十九言
反者道之動弱者道之用天下之物生於有
有生於無
　　　右第四十章二十一言
上士聞道而勤行之中士聞道若存若亡下
士聞道而大笑之不笑不足以爲道故建言
有之曰明道若昧夷道若類進道若退上德
若谷大白若𪑾廣德若不足建德若媮質眞
若輸大方無隅大器晩成大音稀聲大象無
形道隱無名夫惟道善貸且成

　　　右第四十一章九十七言
道生一一生二二生三三生萬物萬物負陰
而袌陽冲氣以爲和人之所惡惟孤寡不穀
而王侯以自稱也故物或損之而益或益之
而損人之所以教我亦我之所以教人彊梁
者不得其死吾將以爲學父
　　　右第四十二章七十九言
天下之至柔馳騁天下之至堅出於無有入
於無間吾是以知無爲之有益也不言之教
無爲之益天下稀及之矣

　　　右第四十三章四十四言
名與身孰親身與貨孰多得與亡孰病是故
其愛必大費多藏必厚亡知足不辱知止不
殆可以長久
　　　右第四十四章三十九言
大成若缺其用不敝大滿若盅其用不窮大
直若詘大巧若拙大辯若訥躁勝寒靖勝熱
知清靖以爲天下正
　　　右第四十五章四十二言
天下有道卻走馬以播天下無道戎馬生於

郊罪莫大於可欲禍莫大於不知足咎莫憯
於欲得故知足之足常足矣
　　　右第四十六章四十五言
不出户可以知天下不窺牖可以知天道其
出镾遠其知镾尟是以聖人不行而知不見
而名不爲而成
　　　右第四十七章四十言
爲學者日益爲道者日損損之又損之以至
於無爲無爲則無不爲將欲取天下者常以
無事及其有事又不足以取天下矣

　　　右第四十八章四十八言
聖人無常心以百姓心爲心善者吾善之不
善者吾亦善之得善矣信者吾信之不信者
吾亦信之得信矣聖人之在天下歙歙焉爲
天下渾渾焉百姓皆注其耳目聖人皆咳之
　　　右第四十九章六十八言
出生入死生之徒十有三死之徒十有三而
民之生生而動動皆之死地亦十有三夫何
故以其生生之厚也蓋聞善攝生者陸行不
遇兕虎入軍不被甲兵兕無所投其角虎無

所措其爪兵無所容其刃夫何故也以其無
死地焉
　　　右第五十章八十八言
道生之德畜之物形之勢成之是以萬物莫
不尊道而貴德道之尊德之貴夫莫之爵而
常自然故道生之德畜之長之育之亭之毒
之蓋之覆之生而不有爲而不恃長而不宰
是謂玄德
　　　右第五十一章七十二言
天下有始可以爲天下母旣得其母以知其

子旣知其子復守其母没身不殆塞其兑閉
其門終身不勤開其兑濟其事終身不救見
小日明守柔曰彊用其光復歸其明無遺身
殃是謂襲常
　　　右第五十二章七十三言
使我介然有知行於大道惟施是畏大道甚
夷而民好徑朝甚除田甚蕪倉甚虚服文采
帶利劍猒飲食貨財有餘是謂盗夸盗夸非
道也哉
　　　右第五十三章五十四言

善建者不拔善袌者不脱子孫祭祀不輟修
之身其德乃眞修之家其德乃餘修之郷其
德乃長修之邦其德乃豐修之天下其德乃
溥故以身觀身以家觀家以郷觀鄕以邦觀
邦以天下觀天下吾奚以知天下之然哉以
此
　　　右第五十四章八十六言
含德之厚者比之於赤子也蜂蠆不螫猛獸
不據攫鳥不搏骨弱筋柔而握固未知牝牡
之合而朘作精之至也終日號而嗌不□(於/油)

(切氣/逆也)和之至也知和曰常知常曰明益生曰
祥心使氣則彊物壯則老謂之不道不道早
已
　　　右第五十五章八十三言
知者不言也言者不知也塞其兑閉其門挫
其銳解其紛和其光同其塵是謂玄同不可
得而親亦不可得而疏不可得而利亦不可
得而害不可得而貴亦不可得而賤故爲天
下貴
　　　右第五十六章七十言

以政治國以奇用兵以無事取天下吾奚以
知天下其然哉以此夫天下多忌諱而民镾
貧民多利器國家滋昏民多知慧而衺事滋
起法令滋章盗賊多有故聖人云我無爲而
民自化我好靖而民自正我無事而民自富
我無欲而民自樸
　　　右第五十七章九十二言
其政閔閔其民偆偆其政詧詧其民缺缺禍
兮福之所倚福兮禍之所伏孰知其極其無
正衺正復爲奇善復爲祅人之迷也其日固

久矣是以聖人方而不割廉而不劌直而不
肆光而不耀
　　　右第五十八章七十三言
治人事天莫若嗇夫惟嗇是以早服早服謂
之重積德重積德則無不克無不克則莫知
其極莫知其極可以有國有國之母可以長
乆是謂深根固柢長生久視之道
　　　右第五十九章六十四言
治大國若烹小鮮以道蒞天下者其鬼不神
非其鬼不神其神不傷人非其神不傷人聖

人亦不傷人夫兩不相傷故德交歸焉
　　　右第六十章四十九言
大國者天下之下流天下之交天下之牝牝
常以靖勝牡以其靖故爲下也故大國以下
小國則取於小國小國以下大國則取於大
國或下以取或下而取大國不過欲兼畜人
小國不過欲入事人兩者各得其所欲故大
者宜爲下
　　　右第六十一章八十九言
道者萬物之奥也善人之所寶不善人之所

保美言可以於市尊言可以加於人人之不
善何棄之有故立天子置三公雖有拱璧以
先駟馬不如進此道也古之所以貴此道者
何也不曰求以得有罪以免邪故爲天下貴
　　　右第六十二章八十五言
爲無爲事無事味無味大小多少報怨以德
圖難乎於其易爲大乎於其細天下之難事
必作於易天下之大事必作於細是以聖人
終不爲大故能成其大夫輕諾者必寡信多
易者必多難是以聖人猶難之故終無難矣

　　　右第六十三章八十五言
其安易持其未兆易謀其脆易判其微易散
爲之乎其未有治之乎其未亂合袌之木生
於豪末九成之臺起於累土千里之行始於
足下爲者敗之執者失之是以聖人無爲故
無敗無執故無失民之從事常於其幾成而
敗之愼終如始則無敗事矣是以聖人欲不
欲不貴難得之貨學不學以復衆人之所過
以輔萬物之自然而不敢爲也
　　　右第六十四章一百三十一言

古之善爲道者非以明民將以愚之民之難
治以其多知也故以知治國國之賊也不以
知治國國之福也常知此兩者亦稽式也能
知稽式是謂玄德玄德深矣遠矣與物反矣
乃復至於大順
　　　右第六十五章七十四言
江海所以能爲百谷王者以其善下之也故
能爲百谷王是以聖人欲上民必以其言下
之欲先民必以其身後之是以聖人處之上
而民弗重處之前而民不害也是以天下樂

推而不猒不以其不争故天下莫能與之争
　　　右第六十六章八十五言
天下皆謂吾大似不肖夫惟大故似不肖若
肖乆矣其細也夫吾有三寶持而寶之一曰
慈二曰儉三曰不敢爲天下先夫慈故能勇
儉故能廣不敢爲天下先故能成器長今捨
其慈且勇捨其儉且廣捨其後且先是謂入
死門夫慈以陳則正以守則固天將救之以
慈衛之
　　　右第六十七章一百五言

古之善爲士者不武也善戰者不怒善勝敵
者不争善用人者爲之下是謂不争之德是
謂用人之力是謂配天古之極也
　　　右第六十八章四十七言
用兵有言曰吾不敢爲主而爲客不敢進寸
而退尺是謂行無行攘無臂執無兵仍無敵
禍莫大於無敵無敵則幾亡吾寶故抗兵相
若則哀者勝矣
　　　右第六十九章五十七言
吾言甚易知甚易行而人莫之能知莫之能

行言有宗事有主夫惟無知是以不吾知也
知我者稀則我貴矣是以聖人被褐而懷玉
　　　右第七十章五十一言
知不知尚矣不知知病矣夫惟病病是以不
病聖人之不病以其病病是以不吾病
　　　右第七十一章三十二言
民不畏威則大威至矣無狎其所居無猒其
所生夫惟無猒是以無猒是以聖人自知而
不見自愛而不自貴故去彼取此
　　　右第七十二章四十八言

勇於敢則殺勇於不敢則活此兩者或利或
害天之所惡孰知其故是以聖人猶難之天
之道不争而善勝不言而善應不召而自來
默然而善謀天網恢恢疏而不失
　　　右第七十三章六十四言
民常不畏死如之何其以死懼之若使民常
畏死而爲奇者吾得而殺之孰敢也常有司
殺者殺而代司殺者殺是代大匠斲夫代大
匠斲者稀不自傷其手矣
　　　右第七十四章六十一言

民之飢者以其上食稅之多也是以飢民之
難治者以其上之有爲也是以難治民之輕
死者以其上求生生之厚也是以輕死夫惟
無以生爲貴者是賢於貴生也
　　　右第七十五章六十三言
人之生也柔弱其死也堅彊草木之生也柔
脆其死也枯槁故堅彊者死之徒也柔弱者
生之徒也是以兵彊者則不勝木彊則共故
堅彊處下柔弱處上
　　　右第七十六章五十九言

天之道其猶張弓者歟高者抑之下者舉之
有餘者損之不足者補之天之道損有餘而
補不足人之道則不然損不足以奉有餘孰
能損有餘而奉不足於天下者其惟道者乎
是以聖人爲而不恃功成而不居其不欲見
賢邪
　　　右第七十七章八十七言
天下莫柔弱於水而攻堅彊者莫之能先以
其無以易之也柔之勝剛弱之勝彊天下莫
不知而莫之能行故聖人之言云受國之垢

是謂社稷之主受國之不祥是謂天下之主
正言若反也
　　　右第七十八章七十三言
和大怨必有餘怨安可以爲善是以聖人執
左契而不責於人故有德司契無德司徹天
道無親常與善人
　　　右第七十九章四十一言
小國寡民使民有什伯之器而不用也使民
重死而不遠徙雖有舟輿無所乘之雖有甲
兵無所陳之使民復結繩而用之至治之極

民各甘其食美其服安其俗樂其業鄰國相
望雞犬之聲相聞使民至老死不相與往來
　　　右第八十章八十五言
信言不美美言不信善言不辯辯言不善知
者不博博者不知聖人無積既以爲人己愈
有旣以與人己愈多天之道利而不害聖人
之道爲而不争
　　　右第八十一章五十七言

德經古本篇下











