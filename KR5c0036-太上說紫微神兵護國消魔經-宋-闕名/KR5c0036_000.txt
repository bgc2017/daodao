








太上說紫㣲神兵護國消魔經
爾時
太上老君以上皇二年建辰之月八日於紫
㣲上宫爲大梵天帝四極髙眞九天元生三
天眞皇説紫㣲神呪靈寳大有自然神兵護
國消魔品時開皇甲申數極百六天地不閉
災氣流行五榖不豐人相謀害兵災四起國
人不安其有積善積徳之人修眞之士超度
洪厄位列仙官凡夫不學不顧宿命不遵經
法是非紛亂四見昏迷六情所染心不自尊

造惡之時無所畏懼此蓋衆生業感故使其
然是時酆都六洞諸天魔鬼晝伏夜出變現
醜惡之形其鬼魔各將眷腐行五種瘟病患
者昏死鬼氣衝人變爲疾疹是時牧宰群品
文武兆庶鎮山壓野馳迸驚怖男號女哭悲
苦切楚時感動上天
天尊觀見愍念蒼生受諸苦惱乃勑虚危二
宿託精應變以真爲父以元爲母以始爲姓
三氣降於廣靈之宮化爲大塊形如混沌上
出九光精熒耀日霞彩煥爛影射太㣲常有

玉女金童巨虬獅子四直符史守護聖胎至
建申之月上七之辰其胎自坼若大雷震脱
落紫胞洞應玉形聳身五百丈自云眞武之
神披髪皂袍仗劒穿靴神兵符吏雷公電母
四直使者捧從其身是時
天尊令眞武於酆都山降伏鬼魔眞武奉
天尊勑遂令北酆殺鬼天猷副將部領神霄
大兵九炁功曹三天玉女七炁神君五靈眞
宰黄甲大神天兵符史百千萬衆與六洞鬼
魔大戰於洞隂之野是時鬼主又以坎離之

氣化蒼龜巨虺欲施變現眞武以神力摧伏
攝於足下真武復遣金鈴擲火大神念伏魔
之章噓氣出口化大火輪乃燒鬼衆毛髪焦
爛妖力無施回心悔過乃發大願歸命至眞
是時眞武遣天兵符史乃鎻鬼衆送於酆都
大洞
天尊言隂極告變陽數之來或則黃星聚彩
赤符表瑞紫氣衝庭五星聚井流虹貫月大
電遶樞然後禀嶽降靈誕星孕輔而成暦数
乃有天下也聖君出世賢臣輔弼奸邪伏匿

五兵銷偃九榖豐登慈孝日生人民樂業眞
君有功於世爲民除害德動上穹
天尊遣金華玉童繡衣使者齎九龍符命下
詔曰汝有馘毒伐惡之功可封爲北極緫統
玄天大将是時大聖馭蒼龍朝謝
三清爾時下界眞仙及諸聖衆翹仰雲路顧
盻神光目送霞飈拜辭真帝須㬰之頃天垂
紫雲地起輕霧雲霧交合唯聞天樂漸漸髙
遠㑹中大衆各還本土一依金口宣揚道化
流布寳經四天之下皆蒙眞祐福徳無盡永

當奉行


太上説紫㣲神兵護國消魔經(終)






