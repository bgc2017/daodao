






重刊道藏輯要
洞靈眞經
周庚桑楚著(一名亢倉子)何燦注
全道篇第一(夫心冥虛極德洞玄微功並四時蒼生自化)
亢倉子居羽山之顏三年
羽山尚書禹貢在徐州舜典云殛鯀于羽山蓋在東裔後屬
魯顏山之南面也莊子引此章云北居㟪壘之山卽此山是
也
俗無疵癘而仍穀熟
賢聖之居天祐神助近無疵癘而五穀豐稔頻熟曰仍也

其俗竊相謂曰亢倉子始來吾鮮然異之
鮮然驚異之貌也異其虛懷寂泊不在近情
今吾日計之不足𡻕計之有餘其或聖者耶
驗其利益故疑之爲聖人
盍相與尸而祝之社而稷之乎
盍何不也旣蒙厚利欲立爲君何不建置宗廟并及社稷尸
穀祝祭南面事之者乎
亢倉子聞之色有不釋其徒黶啜從而啟之
黶啜亢倉子之門人也欲允眾心故從而啟之
亢倉子曰吾聞至人尸居環堵之室而百姓猖狂不知其所如

往
至人冥心絕慮有類於尸無事蕭然獨居環堵蒼生欣慕共
往歸依察其所歸非由知者也
今以羽俗子父竊竊焉將俎豆予我其的之人耶
竊竊私議之謂也我本棲隱全道任眞今乃俎豆相尊反成
人之標的也
吾是以不釋於老聃之言
老聃言我無爲而民自化我無事而民自足我好靜而民自
正今乃反此故不釋然
黶啜曰不者

不者猶不然也
夫尋常之汙巨魚無所還其體而鯢鰌𢏽(音爲)之制步仞之邱巨
獸無所隱其軀而㜸狐𢏽之祥
八尺曰尋倍尋曰常汙池也還迴也鯢小魚而有腳制猶專
擅也六尺曰步七尺曰仞㜸妖也祥善也言小水不能容巨
魚小邱不能藏大獸喻亢倉道德旣高必須厚祿也
且也尊賢豈(音事)能嚮善就利自堯舜以固然而況羽俗乎先生
其聽矣亢倉子曰譆來
譆歎聲也惟其不達己志故發譆歎將欲告之遠致故呼之
曰來也

夫二子者知乎
二子堯舜也知乎言豈知也
函車之獸介而離山罔罟制之吞舟之魚蕩而失水螻蟻苦之
故鳥獸居欲其高魚鱉居欲其深夫全其形生之人藏其身也
亦不厭深渺而已
函盈也介孤介也渺遠也
吾語若大亂之本祖乎堯舜之間其[冖共](音終)存乎千代之後千代
之後必有人與人相食者矣
若汝也夫事有先成後敗始吉終凶胡可必耶故堯舜禪讓
光一時之美迹流後代成篡煞之禍故莊子云堯舜讓而帝

之噲讓而絕湯武爭而王白公爭而滅斯其效歟夫唯不立
善名者則事跡宜絕無所企慕耳
言未[冖共]男子榮之樗色蹵然膝席曰樗年運而長矣將奚以託
業以豈斯言
榮之樗莊子所謂南榮趎也旣聞高義深欲蹵然變色斂膝
于席願垂告示以敬事此言
亢倉子曰全汝形抱汝生無使汝思慮營營若此緒年或可以
及此言
營營運動不息也緒終也全形抱生不運思慮虛心冥寂道
自居之若此終年可及此言也

雖然吾才小不足以化子子胡不南謁吾師聃
聃老子之字也
亢倉子旣謝榮之樗不釋羽俗而龍已乎天下
謝猶遣也不釋羽俗濳遁而遊如龍變化與時昇降
水之性欲清土者滑(音骨)之故不得清人之性欲壽物者滑之故
不得壽
滑亂也人性壽考爲外物所亂故使不終天年
物也者所以養性也今世之惑者多以性養物則不知輕重也
衣食養性不可一日而無而惑者乃損性以求物物愈積而
性愈傷殊不知性重而物輕蓋倒置者也

是故聖人之於聲色滋味也利於性則取之害於性則捐之此
全性之道也萬人操弓𩇿(音共)射一招招無不中萬物章章以害
一生生無不傷
捐棄也操持也招射的也章章猶擾擾也
故聖人之制萬物也全其天也
聖人抑制萬物不使傷性以全天眞
天全則神全矣神全之人不慮而通不謀而當精照無外志凝
宇宙德若天墜然上爲天子而不驕下爲匹夫而不惛此之爲
全道之人
神全之人智慮充溢精明照於無外志氣凝乎宇宙覆載之

德同乎天地雖貴爲天子賤爲匹夫不以窮達而迴其志者
也
心平正不爲外物所誘曰清清而能久則明明而能久則虛虛
則道全而居之秦佚死亢倉子哭之
秦佚古之有道者蓋老子之友也
其伇曰天下皆死先生何哭𢏽也
伇謂門人充使伇也死生之道古今是常達人體之不哭可
也
亢倉子曰天下皆哭安得不哭
順物而哭雖哭而非哭也

其伇曰哭者必哀而先生未始哀何也
未始猶未嘗也世人之哭必生哀痛今先生雖哭不見悲傷
敢問何故也
亢倉子曰舉天下之吾無與樂安所取哀
夫有樂必有哀人之常情也達人大觀豈有疎親旣不與爲
樂亦無所取哀
蜕墜之謂水蜕水之謂氣蜕氣之謂虛蜕虛之謂道
蜕者免蜕之謂也夫脱地之謂水脱水之謂氣脱氣之謂虛
脱虛之謂道猶至人不係情於哀樂然後爲極也
虛者道之體靖者道之地理者道之綱識者道之目

言至人能虛能靜有識有理者則能契道之形體知道之綱
目
道所以保神德所以弘量禮所以齊儀物所以養體
四者皆可以資身不可暫無也
好質白之物者以黑爲汙好質黑之物者以白爲汙吾又安知
天下之正潔汙哉由是不主物之潔汙矣夫瞀視者以黈爲赤
以蒼爲玄吾乃今所謂皂白安知識者不以爲頳黃吾又安知
天下之正色哉由是不遁物之色矣
瞀風眩也黈黃色也頳赤色也夫有風眩之疾者視物不能
審也故以黃爲赤以青爲黑亦猶凡俗之情妄執潔汙雖有

大聖孰能正之故不主一其潔汙不流遁於眾色也
夫好貨甚者不見他物之可好好馬甚者不見他物之可好好
書甚者不見他物之可好吾又安知天下之果可好者果可惡
者哉由是不見物之可以保戀矣無能滑吾仧(音長)矣
果决定也保猶懷也
陳懷君柳使其大夫禱行聘於魯
懷君謚也柳名也禱陳大夫之名也
叔孫卿私曰
叔孫氏世爲魯卿也
吾國有聖人若知之乎

聖人謂仲尼也
陳大夫曰奚以果明其聖叔孫卿曰能廢心而用形
聖境超殊非凡情所測徒見其能應接世務便證以爲聖人
豈知其所聖哉
陳大夫曰弊邑則小亦有聖人異於所聞曰聖人𢏽誰陳大夫
曰有亢倉子者偏得老聃之道
門人之中最爲稱首故曰偏得也
其能用耳眎而目聽定公聞而異焉使叔孫氏報聘且致亢倉
子待以上卿之禮亢倉子至賓于亞寢
亞寢公之次殿

魯公卑辭以問之亢倉子曰吾能聽視不用耳目非能易耳目
之所用告者過也公曰孰如是寡人增異矣其道若何寡人果
願聞之亢倉子曰我體合於心心合於氣氣合於神神合於無
其有介然之有唯然之音雖遠際八荒之表邇在眉睫之內來
干我者吾必盡知之迺不知𢏽是我七竅手足之所覺六腑五
臟心慮之所知其自知而已矣
心形泯合神氣冥符洞然至忘與無同體然後心彌靜而智
彌遠神愈默而照愈章理極而自通不思而玄覽非夫至聖
至神其孰能與於此哉斯固靈眞之要樞重玄之妙道也
用道篇第二(無非利物上合天心克己歸仁化行刑措)

天不可信墜不可信人不可信心不可信惟道可信賢主秀士
豈可知哉昔者桀信天與其祖四海已不勤於道天奪其國以
授殷紂亦信天與其祖四海己不躬於道天奪其國以授周
與猶以也祖猶主也夏桀殷紂耽淫奢縱自云有命稟於上
天窮凶肆虐不修其道故天奪其國以授於湯武
今夫墮𣎭(音農)信墜實生百穀不力於其道墜竊其菓稼而荒翳
之
墮農之人信墜生穀不勤耘耕稂莠荒蕪故不能獲菓稼
齊后信人之性酬讓不明於其道舉全境以付人人實鴟義而
有其國

后君也齊簡公也信人性不明酬讓爲陳恒之所弑而取其
國鴟義喻貪殘也
凡人不修其道隨其心而師之營欲茂滋灾疾朋釁戕身損壽
心斯害之矣
人自師心不遵聖教營欲熾盛百殃斯集此乃心爲身害朋
猶羣也釁猶動也戕害者也
故曰惟道可信
道者坦蕩恬怡無所染著人能虛心歸道則身命保全也
天墜非道不能悠久
天得一以清地得一以甯

蒼生非賢不能靖順庶政非材不能龢理
賢材皆用道以理物
夫用道之人不露其用福滋萬物歸功無有濳功密濟百姓謂
我自然
神融業茂靈慶悠長
融通也神理通達德業榮茂積善所鐘慶流後裔也
知而辨之謂之識知而不辨謂之道識以理人道以安人
辨析事物使人去惡就善所以理人也含弘沖寂無所毀譽
所以安鎭浮競也
夫雞𠨱(音辰)而作負日任勞流汗灑墜夜分僅息𦦥夫之道也

雞晨謂雞鳴之旦也夜分中夜負日爲日所曝也僅少也
俯拾仰取鋭心錐撮力思搏精希求利潤賈竪之道也嚥氣谷
神宰思損慮超遙輕舉日精鍊仙高士之道也
嚥氣胎息五牙之類也谷養也宰割也日精吸日精也鍊仙
鍊質專而乃昇仙也
剸情耑想畢志所事倫揆忘寢謀效位司人臣之道也
專情正想盡忠於所事之君導理揆度效功於所司之位是
人臣之道也
清心省念察驗近習務求才良以安萬姓人主之道也
清心寡嗜慾也省念無私也近習謂近臣

若由是類之各順序其志度不替𡫩(音塞)其業履是爲天下有道
農夫賈竪各保其業明君賢臣各修其道則天下順序而業
履安定者也
導筋骨則形全翦情欲則神全靖言語則福全靖(音尅)此三全是
謂清賢道德盛則鬼神助信義敦則君子合禮義備則小人懷
有識者自是無識者亦自是有道者靜默闇鈍者亦靜默物固
有似是而非似非而是先號後笑始吉終凶身可親而才不堪
親才可敬而身不堪敬敬甚則不親親甚則不敬親之而疎疎
之而親恩甚則怨生愛多則憎至有以速爲貴有以緩爲貴有
以直爲貴有以曲爲貴百事之宜其由甚微不可不知是故智

者難之靜則神通窮則意通貴則語通富則身通理勢然也
王本云理勢使然也
同道者相愛同蓻者相嫉同與者相愛同取者相嫉同病者相
愛同壯者相嫉人情自然也
情通無求則相愛爭能尚勝則相嫉勢使然也
才多而好謙貧賤而不諂處勞而不爲辱貴富而益恭勤可謂
有德者也
政道篇第三(順天行令不擇親疎異域同歸望風而靡)
人無法以知天之四時寒暑日月星辰之所行若知天之四時
寒暑日月星𠨱之所行當則諸生血氣之類皆得其處而安其

產矣人臣亦無法以知主之賞罰爵祿之所加若知主之賞罰
爵祿之所加宜則親疎遠近賢不肖皆盡其才力而以爲用矣
信全則天下安信失則天下危夫百姓勤勞財物殫盡則爭害
之心生而不相信矣人不相信由政之不平也政之不平吏之
罪也吏之有罪刑賞不齊也刑賞不齊主不勤明也夫主勤明
則刑賞一刑賞一則吏奉法吏奉法則政下宣政下宣則民得
其所而交相信矣是知天下不相信者由主不勤明也亢倉子
居息壤五年
息壤是周地名也
靈王使祭公致篚帛與紉璐

靈王周靈王也祭公周之卿士也璐美玉也靈王慕亢倉之
德使祭公致玉帛之禮以聘之篚盛帛之篚也紉所以貫玉
者也
曰余末小子否德忝位水旱不時藉爲人若何以禳之
靈王云我淺末小子不明其德忝君寶位致使水旱失時人
遭飢苦故請問禳辟之方也
亢倉子曰水陰沴也陰於國政類刑人事類私
沴亂也水陰象陰主刑水又濳流私匿之類也若刑獄不直
人事多私則有沴水之災也
旱陽過也陽於國政類德人事類盈

旱陽象陽主德陽爲顯盛驕盈之類也若君不修其德人事
盈侈則有大旱之災也
楚以爲凡遭水旱天子宜正刑修德百官宜去私戒盈則以類
而消百福日至矣
楚亢倉子名也後皆放此
鄭有胡之封珪戎弓
胡國名封珪大珪也戎弓弓名也二物本胡國所有後爲鄭
所得也
異時失同於荆
異時猶他時也諸侯殷見曰同荆楚之舊號也蓋時楚大諸

侯共朝于楚爲會同之期而鄭後至也
荆曰必得封珪戎弓不然臨兵于汝
荆恃强大欲行非義因鄭後期脅而迫之將求二物
鄭君病之駕見亢倉子曰封珪戎弓先君得之胡綿代功實傳
章翼嗣
病患也綿歷也翼嗣謂後嗣先君得此二物敬而藏之欲傳
示子孫以爲有功之寶也
今荆恃大而曰必得不然臨兵國危矣寡人欲以他封珪戎弓
往若之何
他封珪別珪也

亢倉子曰君其少安
勸君少安勿懷憂懼
今是楚亦有寶於此
亢倉以信義爲寶也
飾楚之寶以貰罪於君楚所不能爲
貰賒也偽以他珪欺誑大國取我誠信光飾而行雖罪可延
賒終致後戮陷君於罪虧我信義故我不能爲也
君必致夫眞
勸鄭君勿以他珪往
今荆以淺鮮之過而負其威刑申逞不直以耗寇與國荆失諸

侯於是乎在諸侯聞之將警勸備倫比勤明會同上義固存鄭
爲首君姑待之豈必非福
淺鮮小貌也負恃也逞快也倫比猶等倫也姑且也鄭之失
期實爲小過荆恃强大欲肆威刑脅迫珪弓侵奪與國無德
貪取必失諸侯矣
於是以胡珪戎弓往未至郢
郢荆所都
荆人聞之
聞亢倉之謀也
曰彼用聖人之訓辭吾焉取此以暴不直於天下而令諸侯實

生心焉遽返其賂而益善鄭焉
暴猶露也遽急也賂卽鄭之珪弓也
人之情欲生而惡死欲安而惡危欲榮而惡辱天下之人得其
欲則樂樂則安不得其欲則苦苦則危若人主放其欲則百吏
庶仧具展其欲
放謂放縱也百吏百官也庶仧眾事之長展申者也
百吏庶仧具展其欲則天下之人貧者竭其力富者竭其財四
人失其序
士農工商失其次序
皆不得其欲矣天下之人不得其欲則相與攜持保抱逋逃隱

蔽漂𣹭(音流)捃采以祈性命
捃拾也采取也拾取野菓求養性命
吏又從而捕之是故不勝其危苦因有群聚背叛之心生若羣
聚背叛之心生則國非其國也勿貪戸口百姓汝走勿壯城池
百姓汝疲賦斂不中窮者日窮刑罰且二貴者日貴科禁不行
國則以傾
中平之也
官吏非才則寬猛失所或與百姓爭利由是狡詐之心生所以
百姓姦而難知夫下難知則上人疑上人疑則下益惑下旣惑
則官長勞官長勞則賞不足勸刑不能禁易動而難靜此由官

不得人故也政術至要力於審士
力猶勤也
士有才行比於一鄉委之鄉
士能和比一鄉則委一鄉之政以任
才行比於一縣委之縣才行比於一□(音州)委之□才行比於一
國委之國政而後迺能無伏士矣
各得展其才用則無隱伏之士者矣
人有惡戾於鄉者則以誨之
戾罪也人有罪惡者則一鄉之長先教誨之也
不改是爲惡戾於縣則撻之

在鄉不改則送上於縣而撻之也
不改是爲惡戾於州則移之
撻之不改則送州而流移之也
不改是爲惡戾於國則誅之而後迺能無逆節矣誠如是舉天
下之人一一胷懷無有干背慆慢之萌矣此之謂靖人
賢材獲用暴惡遷善則天下之人安靜也
凡爲天下之務莫大求士士之待求莫善通政通政之善莫若
靖人
人主通達聖教則士歸之眾賢共治莫善於靖人也
靖人之才蓋以文章考之百不四五

文章浮華矯而不實今以文章考覈靖人之才百中無四五
也
以言論考之十或一二
有言者不必有德有德者不必有言故十中或有一二也
以神氣靖作態度考之十全八九
賢良心廣體胖神氣沖和動靖態度必合儀則審而察之十
得八九者矣
是皆賢王慶世明識裁擇所能爾也
外雖有賢才而主無明識亦不能以裁擇
夫下王危世以文章取士則翦巧綺濫益至而正雅𦃚(音素)實益

藏矣
末世文章尚於綺靡則雅素之士不來矣
以言論取士則浮掞游飾益來而謇諤諍直益晦矣
浮游華飾之士貴則謇諤忠諍之才伏矣
以神氣靖作態度取士則外正內邪益尊而清修明實益隱矣
內無明識故任擇不得其人也
若然者賢愈到政愈僻令愈勤人愈亂矣
用非賢爲賢乃益所以亂
夫天下至大器也帝王至重位也得士則靖失士則亂人主勞
於求賢逸於任使於呼守天聚人者其胡可以不事誠於士乎

人情失宜主所深恤失宜之大莫痛刑獄夫明達之才將欲聽
訟或誘之以詐或脅之以威或開之以情或苦之以戮雖作設
權異而必也公平
一物失宜明主之所深恤況刑獄之大乎夫察獄問囚務得
其實或有隱匿則設威以脅之或導之以實情或苦之以刑
戮雖權變多端而終無枉濫也
故使天下之人生無所於德死無所於怨
理自當生故生無報德理自當死故死無咎怨
夫秉國建吏持刑若此可謂至官至官之世群情和正諸產咸
宜愛敬交深上下條固不可搖蕩有類一家苟有違順陵逆安

得動哉平王反正旣宅天邑務求才良等聞一善喜豫連日
平王承幽厲之後天下板蕩無復紀綱於是撥亂返正東遷
洛邑改革前非務求賢哲得聞一善累日歡悦宅居也天邑
卽洛邑也等猶得也
左右侍僕累言大臣有賢異者如是踰𡻕
侍僕左右小臣也見王悦喜承意阿諛也
王曰余一人于德不明務求賢異益恐山澤遺逸不舉豈樂聞
善以自閉塞哉迺者仄媚僕臣累譽權任頗階左右意余孱昧
無能斷明徒唯[艹(屮*又)](音共)和依違浸長自賢敗德莫此爲多不時匡
遏就兹固黨

仄媚邪媚也權任大臣也階昇也孱弱也依違相依也邪媚
小臣稱揚權任階緣左右共相蒙蔽謂我闇弱不能明察若
不遏絕黨固滋深也
於是棄左右近習三人市
謂殺之而曝尸於市也古者刑人於市與眾共棄之
貶庶司尹仧五人
庶司尹仧謂權任大臣也
曰無令臣君者附下罔上持祿阿意天下聞之稱爲齊明天下
之西歸者七國至理之世輿服純𦃚憲令寬簡禁網疎闊夫輿
服純素則人不勝羨

不相企羨
憲令寬簡則俗無忌諱禁網疎闊則易避難犯若人不勝羨則
嗜慾希微而服役樂業矣
服從也從於所役之業也
俗無忌諱則抑閉開舒而歡欣交通矣
凡所抑閉皆由忌諱今旣無忌諱皆得開舒也
易避難犯則好惡分明而貴德知恥矣
貴德則不犯知恥則易避
夫服役樂業之謂順歡欣交通之謂和貴德知耻之謂正浮墮
之人不勝於順逆節之人不勝於和姦邪之人不勝於正順和

正三者理國之宗也衰末之世輿服文巧憲令禳祈
禳祈煩多者也
禁網頗僻夫輿服文巧則流相炎慕
俗尚文巧則下人隨流遞相企慕如火之上炎也
憲令欀祈則俗多忌諱禁網頗僻則莫知所逭
逭猶逃也
若流相炎慕則人不忠潔而耻朴貴華矣俗多忌諱則情志不
通而上下膠戾矣莫知所逭則讒禍繁興而眾不懼死矣夫恥
朴貴華之謂浮上下膠戾之謂𡫩眾不懼死之謂冒眞正之士
不官於浮公直之士不官於𡫩器能之士不官於冒浮𡫩冒三

者亂國之梯也荆君熊圉問水旱理亂
熊荆之姓圉名
亢倉子曰水旱由天理亂由人若人事和理雖有水旱無能爲
害堯湯是也
堯時九年洪水湯時七年大旱
故周之秩官云人强勝天
秩官周書篇也
若人事壞亂縱無水旱日益崩離且桀紂之滅豈惟水旱
一云豈因水旱桀紂之君暴雪奢淫以滅亡非獨水旱也
荆君北面遵循稽首曰天不棄不穀及此言也

一本云遵修遵循退行也荆君敬重亢倉子故稱之曰天不
棄不穀王公之卑稱也亢倉子不棄於我故得及聞此言者
也
乃以弘璧十朋爲亢倉子壽拜爲亞尹
弘璧大璧也十朋十雙也亞尹小尹也
曰庶吾國有瘳乎亢倉子不得已中宿微服違之他邦
瘳差也違去也
至理之世山無僞隱市無邪利朝無佞祿國產問何由得人俗
醕樸
國產鄭大夫公孫喬字子產也

亢倉子曰政煩苛則人姦僞
法令滋彰盜賊多矣
政省一則人醕樸
其政悶悶其人醇醇
夫人俗隨國政之方圓猶蠖屈之於葉也食蒼則身蒼食黃則
身黃曰何爲則人富亢倉子曰賦斂以時官上清約則人富賦
斂無節官上奢縱則人貧句粵之簳鏃以精金鷙隼爲之羽以
之掊箠則其與槁樸也無擇
勾粵東粵也簳箭簳也鷙隼雕鶚之類也掊箠打擊也爾雅
云東南之美者有會稽之竹箭焉夫勾粵之簳以精金爲簇

以隼翎爲羽用之打擊則同於槁樸無擇猶無異
及夫蕩寇爭[虍炙](音衝)覿武决勝加之駭弩之上則三百步之外不
立敵矣
排蕩寇敵爭衝决勝加此勾粵之簳於强弩之上則前無立
敵矣
蜚景之劍威奪白日氣盛紫蜺以之刲穫則其與𠜾刃也無擇
蜚景神劒也𠜾鎌也神劒雖利以穫稻則同於鎌刃也
及夫凶邪流毒沸渭不靖加之運掌之上則千里之內不留行
矣
凶邪流毒謂瘟疫之氣也此神劒能辟凶邪故威光所行則

千里之內未嘗留止也
夫材有分而用有當所貴善因時而已耳
槁樸刷刃施於常用耳粵簳蜚景以禦凶災材分所當各因
時而貴也
昔者明皇聖帝天下和平萬物暢茂羣性得極善因時而勿擾
者也近古是來天下姦邪者眾正直者寡輕薄趨利者多敦方
退靜者鮮姦者出言仧於忠信
巧偽亂眞不能辨也
遂使天下之人交相疑害悲夫作法貴於易避而難犯救弊貴
於省事而一令除去豪橫則官人安刑禁必行則官人不敢務

私利官人不敢務私利而百姓富史刑曰眚灾肆赦赦不欲數
赦數則惡者得計平人生心
惡者得計務益於姦平人生心亦爲不善也
而賢良否塞矣人有大爲賊害官吏捕獲因廣條引誣陷貞良
闊遠牽率冀推時序卒蒙赦宥遇賊害者訖無所快自毒而已
由是平人遞生黠計吏勞政酷莫能鎭止此由數赦之過也夫
人之所以惡爲無道不義者爲其有罰也所以勉爲有道行義
者爲其有賞也今無道不義者赦之而有道行義者被妎(音害)而
不賞欲人之就善也不亦難乎世有賢主秀士肯察此論
訖猶終也快喜也毒苦也肯可也
