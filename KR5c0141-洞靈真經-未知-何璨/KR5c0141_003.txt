







不待流言毀謗而知其惡情也<md:KR5c0141_HFL_002-016b><md:KR5c0141_HFL_003-001a>
訓道篇第七(至德之用萬教之主神明共贊可以化民)
閔子騫問仲尼道之與孝相去奚若
疑其相去遠也
仲尼曰道者自然之妙用孝者人道之至德
窮於本始謂之道施於人理謂之孝道能通生萬物不知其
所由然故曰妙用孝者善事父母盡敬盡順通乎神明故曰
至德
夫其包運天地發育萬物曲成類形布丕性<md:KR5c0141_HFL_003-001b>壽
性者剛柔之質壽者一期之盡

其功至實而不爲物府不爲事官無爲功尸捫求眎聽莫得而
有字之曰道
雖曲成萬類彫刻眾形尋求生宰莫見其眹故字之曰道道
者虛通之謂
用之於人字之曰孝孝者善事父母之名也夫善事父母敬順
爲本意以承之順承顏色無所不至發一言舉一意不敢忘父
母營一手措一足不敢忘父母事君不敢不忠朋友<md:KR5c0141_HFL_003-002a>不敢不信
臨下不敢不敬嚮善不敢不勤雖居獨室之中亦不敢懈其誠
此之謂全孝故孝誠之至通乎神明光于四海有感必應善事
父母之所致也昔者虞舜其大孝矣乎庶母惑父屢憎害之舜

心益恭懼而無怨謀使浚井下土實之于時天休震動神明駿
赫道穴而出奉養滋謹由是玄德茂盛爲天下君善事父母之
所致也
按史記稱舜父瞽叟與庶母弟皆欲殺舜使舜修廩瞽叟從
下縱火焚廩舜乃以兩<md:KR5c0141_HFL_003-002b>笠自抒而下去得不死後又使舜穿
井舜穿井爲匿孔旁出舜旣入深瞽叟與象共下土塡井舜
匿孔出去是其事也于時天以休美之德震動舜心神功赫
然令其免害及出之後事父彌謹堯知其聖歷試諸難後乃
禪其位焉
文王之爲太子也其大孝矣朝夕必至乎寢門之外問寺人曰

兹日安否何如
寺人奄官主在左右侍君也
曰安太子温然喜色小不安節太子色憂滿<md:KR5c0141_HFL_003-003a>容朝夕食上
謂侍者進食於君也
太子必侍寒煖之節食下必知膳養所進然後退
知所食之多少
寺人言疾太子肅冠而齋
君有疾故太子嚴肅衣冠而齋齋者虛心專志以祈神明使
救護者耳
膳宰之饌必敬眎之湯衣之貢衣必親賞之

饌飲食也貢進之也<md:KR5c0141_HFL_003-003b>
嘗饌善
謂君嘗饌者也
則太子亦能食嘗饌寡太子亦不能飽以至乎復初然後亦復
初
君病間而太子亦復初也
君后有過怡聲以諷
怡悦也謂下氣怡聲幾微諷諫
君后所愛雖小物必嚴龔
不敢慢君父之所愛

是故孝成於身道洽天下雅曰文王陟降在<md:KR5c0141_HFL_003-004a>帝左右
雅詩大雅也陟升也帝天也左右助也言文王所爲天必助
之
言文王靜作進退天必贊之故紂不能害
贊佐也文王事紂爲天所佐故殷紂雖暴不能輙害
夢啟之壽
禮記云文王有疾旬有二日乃間文王謂武王曰汝何夢矣
武王對曰夢帝與我九齡文王曰汝以爲何也武王曰西方
有九<md:KR5c0141_HFL_003-004b>國君王其終撫諸文王曰非也我百爾九十吾與汝三
焉文王九十七而終武王九十三而終也

卜世三十卜年七百天所命也善事父母之所致也
左傳曰成王定鼎于郟鄏卜世三十卜年七百天所命也
閔子騫曰善事父母之道幸旣聞之矣敢問教子之義仲尼曰
凡三王教子必視禮樂
視猶示也<md:KR5c0141_HFL_003-005a>
樂所以修內
和其心也
禮所以修外
檢其容也
禮樂交修則德容發輝于貌故能温恭而文明夫𢏽人臣者殺

其身有益於君則爲之況利其身以善其君乎是故擇建忠良
貞正之士爲之師傅欲其知父子君臣長幼之道夫知爲人子
然後可以爲人父知爲人臣然後可以爲人君知事人然後能
使人此三王教<md:KR5c0141_HFL_003-005b>子之義也
三王謂夏殷周三代之王也
閔子騫退而事之於家三年人無間於父母兄弟之言
上事父母下順兄弟盡善盡美故人無非間之言也
交遊稱其信鄉黨稱其仁宗族稱其悌德行之聲溢於天下此
善事父母之所致也齊太子坐清臺之上燕壯侯他
壯燕侯謚也他名也<md:KR5c0141_HFL_003-006a>

高冠嚴色左帶玉具劍右帶環珮左光照右右光照左
言玉珮之光交相照也
太子讀書不視壯侯他問曰齊國有寶乎太子曰主信臣忠百
姓戴上齊國之寶也壯侯他應聲解劒而去
聞義而服也此言君子尚德不尚華飾也
嗚呼人有偏蔽終身莫自知已乎賢者見之寬恕而不言小人
暴愛而溢言親戚憐嫉而貳言人有偏蔽惡乎不自知哉<md:KR5c0141_HFL_003-006b>
惡乎猶何也
是故君子檢身常若有過衣其衣食其食知其過而不𡱀(音克)有
以正之者君子恥之

言爲人口不能有所匡正也
將欲有言識其必不能行者君子罕言
君不納忠諫則罕言以避患也
當責眾人之惡者視己善乎哉當責眾人之邪者視己正乎哉
此之謂反明
先審身之善正然後責人之邪惡也
翟西氏之子甚孝謹翟西憐其子而好妄與<md:KR5c0141_HFL_003-007a>之言翟西𠨱出夕
返則曰甲死矣其子信之旣而甲在焉他夕則曰乙且害余其
子伺將行仇旣而不見惡端他夕則曰丁病矣其子覘之丁誠
無恙舉此類也

覘視也恙憂也舉皆也
冒淹年序子固孝謹至於訓勒益不保承鄉國之人疾其咎口
謀將煞之翟西聞而懼歸以告子子未甚信旣而翟西見煞
此章戒人輕言致害雖愛子猶不信之以至見煞况他人乎<md:KR5c0141_HFL_003-007b>
謂多言之人爲疎露亦有辭約而不密者謂輕佻之人爲不定
亦有體閑而心躁者
輕佻猶輕躁也
謂藂雜之人爲猥細亦有外潔而內濁者若類而引之不可殫
載若非徹識孰𠧳(音克)究詳
殫猶盡也

時有不可不應𡷮也者內靜而外動易動而難靜
謂外見利貪而逐之愈得愈貪故身勞而難靜<md:KR5c0141_HFL_003-008a>
時有不可不求𡷮也者內思而外待待至而後樂
謂內興情慾緣境思求心有所待故待得而復樂不知心搖
而傷性
是故外靜而內動者搖思而損性奔走而逐利者勞力而害名
唯泊然無情慾而不爲名利所誘者然後身安而性全也
人生於世或有豈不遂志而宣言云不遇時者是無異負丹頸
之罪俟時行戮豈不殆哉<md:KR5c0141_HFL_003-008b>
不能危行言遜干犯時君無異負斬首之罪待時行戮也丹

血色
其博才通識未見稱用者正可云時非不清命未與耳豈不韙
歟
韙猶是也
長於諫者務依存前人之性而翦制其情之所由起是以彼此
開進親敬殷篤不長於諫者務攻前人之性而暗於情之所來
是以彼此嫌貳猜釁日積兒童之所簡者迺耆耋之所非耳目
之所娛者乃心慮之所疾健責天<md:KR5c0141_HFL_003-009a>下之愚者己之未賢也健責
天下之迷者己之未明也
賢明者當恕愚迷而勿責

以未賢責眾愚未賢者以之亡以未明責眾迷未明者以之傷
愚迷之人無所損健責者徒自傷耳
農道篇第八(夫穀者人之天理榖之道務農爲本)
人捨本而事未則不一令
本謂農也未謂趍浮利也人趍末利則奸詐多端故一令不
能制也<md:KR5c0141_HFL_003-009b>
不一令則不可以守不可以戰
趨利多端人心不一故不可以固守不可以攻戰也
人捨本而事未則兀(音其)產約
人貪浮利則產業薄也

兀產約則輕流徙輕流徙則國家時有灾患皆生遠志無復居
心人捨本而事未則好知好知則多詐多詐則巧法令巧法令
則以是爲非以非爲是古先聖王之所以理人者先務𦦥人𦦥
人非徒爲墜利也貴行其志也<md:KR5c0141_HFL_003-010a>
志在安人
人𦦥則朴朴則易用易用則邊境安安則主位尊人𦦥則童
如童兒無異志也
童則少私義少私義則公法立力博深𦦥則兀產複
複猶厚也
兀產複則重流散

不流散也
重流散則死其處無二慮是天下豈一心矣<md:KR5c0141_HFL_003-010b>天下一心軒皇几
蘧之理不足過也
軒皇几蘧古之有道之君也
古先聖皇之所以茂耕織者以爲本教也是故天子躬率諸侯
耕籍田火夫士第有功級勸人尊墜產也
第次第也月令云正月中氣天子乃擇元辰親載耒耜置之
車右率公卿諸侯大夫躬耕籍田天子三推三公五推卿諸
侯九推是以功級勸人也
后妃率嬪御蠶於郊桑公田勸人力歸教也<md:KR5c0141_HFL_003-011a>

月令云三月中氣命有司無伐桑柘乃修蠶器后妃齋戒享
先蠶而躬桑以勸蠶事祭義云古者天子諸侯必有公桑蠶
室近川而爲之君卜三公之夫人世婦之吉者使入蠶室世
婦親蠶奉蠒以示于君遂獻于夫人夫人繰三盆手遂布於
三宮夫人世婦之吉者使繰之此勸婦教也
男子不織而衣歸人不耕而食男女貿功資相爲業此聖王之
制也
貿猶易也<md:KR5c0141_HFL_003-011b>
故敬時愛日埒實課功
埒量也

非老不休非疾不息一人勤之十人食之
上農夫食十人
當時之務不興土功不料師旅男不出御女不外嫁
一作大嫁
以妨𦦥也
興土功治師旅行婚嫁皆謂妨農業也御迎也謂男子不親
御<md:KR5c0141_HFL_003-012a>
黃帝曰四時之不可正正五穀而已耳夫稼爲之者人也
稼謂稼也
生之者天也養之者地也是以稼之容足耨之容耰

耨鋤也又耰謂鋤器也
耘之容手
耘除草
是謂耕道
種苗可使容足耨之可使容耰耘之可使<md:KR5c0141_HFL_003-012b>容手
𦦥攻食工攻器賈攻貨
攻治也
時豈不龔敚之以土功是謂大𣧑
君王不恭則大凶之道也
凡稼早者先時暮者不及時寒暑不節稼乃多災

言太早太晚者謂不得中和之氣也
冬至已後五旬有七日而昌生
旬十日也五十七日在立春節中而草木<md:KR5c0141_HFL_003-013a>昌發
於是乎始耕𡷮𦦥之道見生而蓺生見死而穫死
因天時而興人事也蓺種也穫刈也
天發時墜產財不與人㫕(音期)
產生也
有年祀土無年祀土
有年豐年也無年荒年也祀土祭社稷也春祭祈豐祥也秋
祭報成熟也不以有年則祭無年不祭所以祈地利重人命<md:KR5c0141_HFL_003-013b>

無失人時迨時而作過時而止老弱之力可使盡起
迨及也雖老弱可使盡耕所以趍時也
不知時者未至而逆之
謂興農太早也
旣往而慕之
時旣過往而慕之是大晩
當其時而薄之
雖當其時而用功寡薄所收亦不多
此從使之下也<md:KR5c0141_HFL_003-014a>
此三者雖從農務不得其時故云下也

夫耨必以旱使墜肥而土緩
夫鋤必用旱時旱時則草易死而土脉肥緩也
稼欲產於塵土而殖於地堅者
殖長也下種欲其土細如塵則地虛而根深及苗長也得雨
則土堅堅則莖固也
愼其種勿使數亦無使疎
數爲煩也
於其施土無使不足亦無使有餘<md:KR5c0141_HFL_003-014b>
施土謂施種於土也種不足則傷疎而費地種有餘則傷密
而損穀不費不損取其中也

甽欲深以端畝欲沃以平
端正直也甽深直則水流疾畝沃平則潤澤匀
下得陰上得陽然後咸生
下陰謂水潤上陽謂日氣
立苗有行故速成强弱不相害故速大
苗成行則長疾强不害弱則易大也<md:KR5c0141_HFL_003-015a>
正兀行通其中疏[气@三]泠風
使苗疏而通風
則有收而多功率稼望之有餘就之則疏是墜之竊也
由地瘠薄也苗不茂盛若被竊之狀

不除則蕪除之則虛是豈傷之也
除治也草盛而後除之苗則虛矣是人事傷之也
苗兀弱也欲孤
欲一一孤生不併聚也<md:KR5c0141_HFL_003-015b>
兀夫也欲相與居
與眾同居共相蔭映
兀熟也欲相與扶
無倒折之害也
三以𢏽族稼乃多穀
三者如人之宗族共相扶持則多收

凡苗之患不俱生而俱死
生不齊則大苗凌小小苗不茂
是以先生者美米後生者爲枇
强者凌弱故後生者不實<md:KR5c0141_HFL_003-016a>
是故其𧂭也仧其兄而去其弟
以人喻苗也先生爲兄後生爲弟也
樹肥無使扶疎樹墝不欲專生而獨居
墝瘠地專生獨居不耐風旱
肥而扶疎則多粃墝而專居則多死不知耨者去其兄而養其
弟不收其粟而收其粃上下不安則稼多死得時之禾長秱而

大穗圜粟而薄糠米飴而香舂之易而食之强
禾謂粟也秱穗頸也圜圓也飴謂味甘如飴也<md:KR5c0141_HFL_003-016b>
失時之禾深芒而小莖穗鋭多粃而青蘦
深芒長芒也鋭細也青蘦其米青也
得時之黍穗不芒以長搏米而寡糠
搏謂以手挼穀而出米
失時之黍大本華莖葉膏短穗
本根也華莖莖傍有華也膏言肥大也
得時之稻莖葆長秱穗如馬尾
葆大也馬尾言長也

失時之稻纖莖而不滋厚糠而菑死得時之麻疎節而色陽堅
枲而小本<md:KR5c0141_HFL_003-017a>
陽光揚也堅牢也言皮堅勁
失時之麻蕃柯短莖岸節而葉蟲
蕃柯謂枝柯多也岸節者高節也
得時之菽長莖而短足其莢二七以爲族多枝數節競葉繁實
稱之重食之息
菽者豆也族聚也息猶盈也
失時之菽必長以蔓浮葉虛本疎節而小莢得時之麥長秱而
頸族二七以𤓸行薄翼謂䵍(音屯)色食之使人肥且有力

薄翼謂糠也䵍黄色也其麥穗一行有二<md:KR5c0141_HFL_003-017b>七粒
失時之麥胕腫多病弱苗而翜穗
胕腫謂莖根麤而且蟲翜穗多芒
是故得時之稼豐失時之稼約庶穀盡宜從而食之使人四衛
變强耳目聰明𣧑氣不入身無苛殃
四衛四支也
善乎孔子之言冬飽則身温夏飽則身凉夫温凉時適則人無
疾疢人無疾疢是疫癘不行疫癘不行咸得遂其天年故曰穀
者人之<md:KR5c0141_HFL_003-018a>天是以興王務□王不務□是棄人也王而棄人將何
國哉

兵道篇第九(兵者不祥之器不得已而用之)
秦景王將眎强兵於天下
秦恃崤亟險固兵强士勇故欲示强於兵使天下无敢與之
敵眎猶示也
使庶仧鮑戎必致亢倉子
庶長秦爵號鮑戎人姓名也
待以壞邑十二周實迫之
周密也欲問亢倉子計故以十二邑待之<md:KR5c0141_HFL_003-018b>恐其不來密使鮑
戎迫之使必來
亢倉子至自榮泉賓于上館

榮泉秦地名也
景主三日弗得所問
謂欲問之而不得也
下席北首頓珪曰天果無意恤孤耶
北首頓珪盡禮也
亢倉子油然虧眄曰朕以王𤓸異之問而寧弊弊焉以斫刺𤓸
故
油然微動貌虧側也眄顧盻也朕我也我<md:KR5c0141_HFL_003-019a>以景主有遠異之
問而何爲弊弊焉言景主以兵戈斫刺爲故乎言其所問下
抑者亦隨其欲而得正焉無如可矣

言景王旣以兵道問我故我抑亦隨其所欲而正之非至理
之可也
景王一拜再舉斂黼袵端珪抑首而坐曰實惟天所命
黼袵繡襟也抑首低首也惟天所命願垂告命
亢倉子仰榱而噓俯正顏色曰原兵之所起<md:KR5c0141_HFL_003-019b>與始有人俱
榱椽也仰榱仰面屋榱也噓歎聲也嗟其不問至道故仰面
而發噓歎夫兵之所起與人俱生本始有之非獨今也
凡兵也者出人之威也人之有威性受於天
人有喜怒之性本受於天怒則威生威生則兵起之由也
故兵之所自來上矣嘗無少選不用

少選猶少時也喜怒之情用之無常故無少時不用也<md:KR5c0141_HFL_003-020a>
貴賤仧少賢愚相與同
同察怒氣之動則知兵起之原
察兵之兆在心懷恚而未發兵也疾視作色兵也傲言推捘兵
也侈鬭攻戰兵也此四者鴻細之爭也
恚怒也作色厲色捘亦推也謂相推盪也四者雖有大小之
異皆有怒心故爲兵也
未有𧈧尤之時人實揭材木以鬭矣
𧈧尤黃帝時掾諸侯兄弟八十一人銅頭鐵額與帝戰於涿
鹿之野造兵器後爲黃<md:KR5c0141_HFL_003-020b>帝所滅也

黃帝用水火矣
或引水注邑或縱火燒城
共工稱亂矣
共工與顓頊爭天下
五帝相與爭矣一興一廢勝者用事
用兵之道有廢有興皆以順天而勝者得用耳
夫有以咽藥而死者欲禁天下之醫非也有以乘舟而死者欲
禁天下之船非也有以用<md:KR5c0141_HFL_003-021a>兵喪其國者欲禁天下之兵非也夫
兵之不可廢譬水火焉善用之則爲福不善用之則爲禍是故
怒笞不可偃於家刑罰不可偃於國征罰不可偃於天下

笞鞭杖偃息也
古之聖王有義兵而無偃兵
義兵者順天應人所以誅暴亂也
兵誠義以誅暴君而振苦人人之悦也若孝子之見慈親餓隸
之遇美食號呼而走之若强弩之射深谷也<md:KR5c0141_HFL_003-021b>
振救也隸僕隸也强弩之射深谷言救之疾也
勝負之决勿徵於他必反人情
兵之勝負勿徵驗於他反求人情則得之
人之情欲生而惡死欲榮而惡辱死生榮辱之道一則三軍之
士可使一心矣

人君與三軍之士同其死生榮辱則三軍雖眾可使一心矣
凡君欲其眾也心欲其一也三軍一心則令可使無敵矣古之
至兵蓋重令也<md:KR5c0141_HFL_003-022a>
古之至極善用兵者蓋重愼其令也
故其令强者其敵弱其令信者其敵詘先勝之於此則勝之於
彼
夫料敵制勝必先自料若與眾同死生而三軍一心則勝於
彼矣
誠若此則敵胡足勝也凡敵人之來也以求利也今來而得死
且以走爲利敵皆以走爲利則刃無所與接矣此之謂至兵傲

虐奸詐之與義理反也
言奸兵與義兵逆順之理相反<md:KR5c0141_HFL_003-022b>
其勢不俱勝不兩立
義兵勝奸兵敗
故義兵之入於敵之境則人知所庇矣兵至於國邑之郊不踐
果稼不穴邱墓不殘積聚不焚室屋得人虜厚而歸之信與人
期以敚敵資以章好惡以示逆順
先示之以義也
若此而猶有愎狠凌傲遂宕不聽者雖行武焉可也
愎狠猶惡戾也宕流宕也先行義以示之<md:KR5c0141_HFL_003-023a>猶有惡戾不聽服

者用武誅之可也
先發聲出號令曰兵之來也以除人之讎以順天之道故剋其
國不屠其人獨誅所誅而已矣
獨誅者暴君也
於是舉選秀士賢良而尊封之求見孤疾長老而拯救之
孤疾之人拯給之長老者致敬之也
發府庫之財散倉廩之穀不私其物曲加其禮<md:KR5c0141_HFL_003-023b>
不私其利與眾共之曲加其禮聘以求賢也
今有人於此能生死一人則天下之人爭事之矣
生猶活也言有人以義能活一人之死則天下咸能事之矣

義兵之生一人亦多矣人孰不悦故義兵至則鄰國之人歸之
若流水誅國之人望之如父母行地滋遠得人滋眾辭未終景
主興稽首曰孤獲聞先生教言不覺氣盈宇宙志知<md:KR5c0141_HFL_003-024a>所如也而
心滋益龔
旣聞義兵之道鄙其奸傲之心故氣志盈滿充塞宇宙志知
所如也
於是步前稱音觴爲亢倉子壽
舉步前進稱獻壽所以嚴師重道也
拜居首列師位嚴于齋室又月涉旬辰加天關白晝行道
天關卽天綱謂辰時也行道行弟子禮也
