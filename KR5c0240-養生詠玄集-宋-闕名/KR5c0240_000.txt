








養生詠玄集序臨六
夫詠玄者乃詠玄中深奥也窈冥取理恍惚
求眞撮衆妙之英華採群經之要會言止直
而義正道入重玄擦似遠而意明風存上祖
引龍虎同歸之躁競顯玄牝絶利之玄微直
示指歸立成妙用正演開遮之說明分去就
之元廻玄包羅昇沈浩渺故使下士撫掌上
士勤行克成於神氣全眞冀泯於根塵妄照
誠知珠玉兮何重性命兮何輕寧不窮解分
息動之玄而縱流光走魄之逝深可悲哉此

詠玄詩實長生度世之法要也至如玄元帝
之靈篆常秘枕中淮南王之神方密藏肘後
蓋上聖所遵所重乎至言也學者值遇宜須
秘愼深自惜焉







養生詠玄集
　　榮衛氣
二氣相成道始生
　夫姿形立兆未有獨分一氣而獲著生蓋
　榮衛調和方生存也故云二氣相成始生
　者道也道者生也故老子云道不可見因
　生以明之生不可常用道以守之
渾融同處一源行
　二氣渾融之謂和氣同處一源以其生生
　也

陰陽感激相須理
　禀二氣而兆形質含二氣而著生成此皆
　感激陰陽資養性命
不得和柔即戰爭
　忽二氣爭競不相和柔即勃亂五臟而患
　生焉故經云陰疑於陽必戰是知無全陽
　之男全陰之女故天爲全陽而陰露地屬
　全陰而抱陽精蓋天地陰陽相須而化生
　萬物易云乾男坤女故人倫亦全法天象
　地矣

　　　榮氣
榮氣生來不獨分
　榮氣者清陽也内觀經云氣清而駛謂之
　榮在人身中不可獨建故不獨分也
清陽虚在賴陰存
　陰氣聚而陽託陽氣存而陰賴故曰陽賴
　陰存以相成也
從兹始得成胚兆
　夫二氣相感始成於胎孕解胎而生亦自
　有榮氣之始也

煉取歸元别有門
　於二氣中淘煉歸於本源純一清凈之氣
　别修除滓穢成全陽而榮與道同眞矣
　　　衛氣
衛氣元從陽氣來
　衛者濁也内觀經云氣濁而遲謂之衛本
　因元氣交感方有形軀既有形軀士明衛
　氣故衛從榮來
色身兆合處胞胎
　形質既兆即禀二氣之所感處於胞胎也

暗符天地排宫室
　人之一身暗象天地故内觀經云眼爲日
　月髮爲星辰眉爲華蓋頭爲崑崙布列宫
　闕安置精神此之謂也
自此澄凝細可裁
　自此精血澄凝以成形質細可裁量以通
　其用蓋人之衛氣凡有二名一者精血澄
　凝以成形質二者同榮氣流行而通手生
　也是知人之身者因示修眞之地得乎最
　靈之稱可不惜而怠惰而求於逝也其衛

　氣亦象三才一者澄凝以成形質象地也
　二者榮衛合處曰冲和之氣象人也三者
　眞精命蔕居上丹田全陽之宫以象其而
　也禀此三氣以通其生而道自歸之是故
　體三才而履道也
　　　魂魄
二氣含和即著生
　魂者陽眞精也魄者陰眞精也二精處乎
　泥丸宫以蔕二氣不相離潰而神明居之
　生方著也老子曰萬物負陰抱陽以成其

　道
始名魂魄應眞靈
　子産曰人始曰魄既生陽曰魂是故二氣
　發生莫非魂魄而應眞靈及其生也萬變
　千化有生有死無超躍三清漂淪諸趣得
　喪之機實在此矣
在天日月全通象
　日月者天地魂魄也故魂者爲日主晝天
　眞精也魄者爲月主夜地眞精也是知明
　暗同源往來通會蓋人之魂魄全通象於

　日月也淮南王曰天之氣成魂地之氣成
　魄又五藏内鏡云父之精氣爲魂母之精
　氣爲魄其理昭然矣
萬化皆從守一寧
　萬化者蓋心之所滅而運役魂魄著於生
　云故聖人設千經萬術教化群品顯是守
　一之法而息諸妄也
　　　魂
陽精魂主號神金
　魂者陽眞精也故陽精是神之金聖人爲

　之法體遞相繫屬以通眞也韓子云非至
　精不能變至神抱朴子云老君者天之魂
　感日精而孕化成兆身故顯至陽之精也
感應潜符運用心
　心動即氣轉故云潜符以明感應也
若使圓通諸妄息
　若息諸妄至於圓通即氣以合於神而生
　變也
靈光照耀脱全陰
　眞精既備乃合靈逍遥不夜即脫坼金陰

　之質故聖人禀禦以通靈變也
　　　魄
陰氣冲融應感陽
　境動宜其心而成感激也
二來和會致流漿
　二氣既投弗可致也
窮玄偶此非眞用
　窮玄者隨境放逸致二氣乖蕩即非眞用
　之法違道之眞理也
魂不飛揚魄不妨

　魂不飛揚魄不妨者應心之用也魂既不
　飛魄亦不應蓋心爲去留之轄氣是生死
　之基而修生之理非此者未之有也
　　　谷神
聖祖函關顯谷神
　聖祖於函關爲關令尹喜說道德經五千
　言指象立端顯明谷神削其浮訛以彰玄
　妙也
深微歷代事長新
　義理深微卒何窮究縱多分曉莫盡洪源

　故云深微歷代事長新言經文玄邃者也
若於己上披尋得
　思理棄言崇於己上行持之法匪於谷外
　也
便是今生了悟人
　契悟者不拘優劣及有無之分若穎悟即
　一生了决果陶屬論於諸生也
　　　谷
玄谷因何隱至靈
　谷者二氣孕化之兆也

都縁谷内抱眞精
　眞精者二氣之精莫處乎泥丸宫此乃因
　兹隱至靈若精散即神去也
如從得所相包繫
　神氣相須各不離潰也
和會依憑始有聲
　和會各相依憑以成其體既和會感至靈
　即方明著生即有聲言者也
　　　神
闃寂猶來無所依

　闃寂者幽寂也言神之未處四大恒遊太
　極無所依附及降兆於身始明靈即立生
　有道本體象乾坤凡生行藏皆能通應老
　子云視之不見聽之不聞搏之不得又易
　曰陰陽不測之謂神即知其不以意度寧
　足以言詮而明之也
因過玄谷衆神歸
　既過玄谷眼即視色耳能聽聲鼻能嗅香
　舌能别味意懷貪愛身受寒温靈變多端
　故云衆神歸也

子今認得還元路
　返本還元之道滅心抱一之法必在事兼
　道匪多事而至也
不計程途迥細微
　非歩涉程途以明其要莫不探賾遠妙體
　用雙明而能捨安歸眞背塵合道也
　　　返本還元
氣衰形悴少精神
　人之衰老爲染嗜欲以致傷敗而多殂落
　西昇經云如木自出火還復自燒腐又陰

　符經云心生於物此之謂也
返本還元是最眞
　氣全神備道可克成太白眞人云老者復
　丁壯者返嬰此蓋明返本而還元者也
補過功成方漸契
　補過者爲補從來耽淫銷削之過補之功
　成方契返本之道也
復知大患即吾身
　復知者重明返本還元也返本還元凡有
　二初明補過謂求全氣而返眞次云復知

　者以其本乃歸乎本元老子云吾有大患
　爲吾有身及吾無身吾有何患依此而論
　故老子不以全身爲至也
　　　神與氣合
神氣相須不去離
　夫神之無氣若魚之去泉氣之去神如燈
　之無火不可去離也
深明翻恐世人疑
　將神合氣化入無形有無之理亦不執滯
　若深明之廣學者疑惑蓋人有智識明昩

　淺深者也
且縁凡聖行持别
　聖人不視外色不聽外聲不思外事神凝
　氣合凡俗以貪妬爲心勞神役智故聖人
　行神與氣合之事也
非絶神鑪安得知
　儻去就之未歸即神氣之不合實如猫捕
　鼠同聲相應同氣相求自此則可結胎育
　嬰换帑之臭質廻顔返老煉冗冗之凝軀
　或發火以焚身或化金而成骨或則脫落

　滓滯或則凝撮眞如入不二之玄門盡無
　窮之至理是知神與氣合方有滋應用隨
　其所歸是非深淺而通變化之道者也
　　　抱一
深玄抱一事爲宗
　神氣相抱混而爲一之宗老子曰抱一爲
　天下式又云善抱不脱善計不用籌策又
　莊子云通於一萬事畢也
未了眞元道不通
　未諳軏轄寧得通和

心地虚無方見諦
　虚無者虚無其心也故老子十三虚無經
　所載蓋顯五千文中生之徒十有三十三
　者全明生之徒也所明十三總歸於虚以
　爲善既心地虚無以求抱眞一也
信知萬物用非同
　學者多途玄陳各異故云萬物之用不同
　虚無抱一之道者也
　　　胎息
用得冲和道自全

　冲和者二氣混同榮衛合處若用及網衛
　則契最玄之理而著於會通生道餘也
適名胎息理幽玄
　謂契重玄之理即明眞住之法也
處胞赤子何當契
　靡由百穀生自何存
細審行持法自然
　了認赤子之道可明胎息之機自然理會
　神凝心通念絶蓋聖人禀之而生憑之而
　成苟不得其要樞即難除其大患指歸之

　路届兹而無法可言返本之源應用而有
　期必契體而用之必無差失棲眞子云我
　氣内閉我身長寧凡修胎息之法皆是自
　然之道保任眞息綿綿來往微微不得令
　靜躁不恒自以求乎安也晝夜修行不斷
　日往月來眞人自不出户若得眞全胎結
　其道至矣老子曰綿綿若存用之不勤此
　理明絶諸慮以定其至而生慧昭然也若
　至定位即生定水灌溉五臟生光華此曰
　眞水非乎涎濁之液唾此去留形住世之

　法要三住銘云心若住氣亦住氣若住形
　亦住三者盡住即我命在我不在於天矣
　　　自然
水性謙柔火性剛
　水火各屬自然蓋論水火相生之理以明
　神氣自然之道也
就卑炎上各相當
　就卑者水之性炎上者火之體故氣能蒸
　上液能潤下二物遞相交感氣上蒸以生
　液液下潤而生氣固養一身自兹感化故

　名之各相當非人所擠抑也
交並感應皆相類
　交並者水火相投而成感應類象外之凡
　水火若炎釜水氣即生蓋顯大道之感應
　皆自然也
莫斆殊途理自長
　既知本體自然之道故非外有所求且天
　覆地載男生女孕君臣父子皆禀自然之
　數非乎殊途異類之屬而能會和如此即
　還丹之道昭矣本元之理明矣

　　龍虎
龍虎同源躁競時
　龍者隱顯非常有無不的故象神之妙也
　虎者其性勁勵其力剛强復象氣之爲物
　也聖人混神氣爲一物也故得制伏之機
　凡俗以内外各行而生躁競之患遂致龍
　騰虎走不相繫屬也
秖應聚極却支離
　既立兆形乃全其神氣皆以嗜慾所感至
　於衰老脱削元氣既盡即神無所投致之

　死也故曰聚極則支離也
先須制虎爲樞轄
　欲降其龍先須制虎故陰符經曰擒之制
　在氣蓋全氣以明其用者也
便得龍潜兩自持
　虎伏龍潜兩自憑而歸眞一之道太皇老
　歌曰虎伏龍亦潜降龍先伏虎但畢河車
　功不用堤防拒蓋顯擒之用也
　　　煉陽銷陰
陽煉陰銷舉世移

　煉陽魂銷陰質也煉陽銷陰之法天眞皇
　人傳黄帝三一之訣此其道也若神氣相
　合陽自煉陰自銷此皆自然之理陰陽使
　其然哉黄庭經云玄元上一魂魄煉其理
　至所至玄人罕得知其深奥故曰舉世稀
　也
靈文妙訣好遵依
　靈文金簡之書妙訣乃三一之法此皆起
　歸秘藏飛入玄都非乎至人不傳斯道煉
　陽銷陰之理化本虚無之機遇云凡人何

　所至矣
陽縁躁動難拘繫
　欲拘繫者理不偏取道可雙全匪覉孤而
　成妙用也玄剛云凡人餘陽一分則不死
　餘陰一分則不仙也
認取靈元上上機
　靈元有上機乃制躁動之樞要太白眞人
　曰玄機至則身存機往則身喪也
　　　上丹田
宫闕重重號玉都

　玉都者泥九宫也上丹田有九處宫闕悉
　相通貫故云宫闕重重也
還丹成就處陽罏
　還丹者眞精也上丹田乃全陽之宫獨貯
　還丹之所人皆有之故云成就處陽罏也
通神夾脊爲衢道
　此宫有二條脉夾脊降下至丹田氣海以
　通眞精點化和氣而應脱泄者也
下應關元事不虞
　關元者乃下丹田脱泄精氣之關口也若

　人交感陰陽則眞精降下至關口點和氣
　變爲凝精以應神用蓋此關乃百聚之口
　通諸臟腑及四肢筋脉如藕絲竅氣化之
　所故號關元也上若應下而道者以爲不
　虞矣
　　　中丹田
建申令屬應中田
　建申者七月中元亦應人之中丹田也
一部三焦心肺肝
　三焦者心肺肝也主喘之府此乃中丹

　田所管故號生之府津液下潤而致于是
　也
自有靈臺駐眞宰
　靈臺者五藏心之一藏也眞神依附以爲
　宫室故云駐眞宰也
修持見在證輕安
　若知眞神之動用則修持見在證輕安則
　永無憂患也
　　　下丹田
冲和運育下丹田

　下丹田者臍下三寸氣海是也冲和者一
　氣榮榮氣混衛氣故名和氣其氣運轉於
　五藏四肢常凑於下丹田故曰氣海也
點化猶來道不玄
　心若動作貪著淫慾即上丹田眞精降至
　下丹田點化和氣和氣即化遂乃棄損而
　道豈玄也
二氣相投皆感應
　謂男女二情交相感激而有云雨施之事
　皆自然感應乃至成于胎孕自眞元之精

　成變化在修生者宜須愼守以求制禦之
　法故太白眞經云留精於身即生身施精
　於人即生人移此元氣結彼元氣彼既成
　形此則受損是知至愼於是也
細尋運會地交天
　天地陰陽二氣相推而生變化蓋陰陽有
　運會之理不言而信故云氣上蒸一而雨
　澤雨澤下潤而萬物化生但細推天地運
　合日月廻旋以明法象通乎無私之理
　　　重玄

上玄潜與下玄通
　上玄門也下玄關也謂上玄不止即下欲
　難除也故云上下潜通也
動靜由來事一同
　動止上下相應而通其氣故以重玄明之
　兼心法而論也至如龍吟雲起虎嘯風生
　皆以隨類相從各得其所故上玄下玄應
　用等心法而兼濟助事同一也
消息上玄令泯滅
　專一漸求泯滅老子云合抱之木生於毫

　末九層之臺起於累土故消息亦皆如之
　若修至神與氣和眞全胎即自然心隨息
　盡氣逐息生塵境既消繫係都盡胎息論
　云胎從元氣中結氣從鼻中生温在乎專
　用泯滅故知日新此之謂也
下玄從此亦同功
　老子云前後之相隨者也
　　　陰丹
陰丹多見賺時人
　得者全少失者至多

都是傳來託誤文
　得者少託誤文者多見夭逝不體本元故
　非眞諦且凡心既發如猛火投焰事既熾
　然卒何固濟故道之玄妙起自心法既忽
　蕩動氣亦奔騰豈謂初機之道返爲害命
未曉重玄篇内㫖
　未曉重玄之㫖徒枉陰丹之功
味於無味亦徒云
　既若無味則何用行持故云亦徒云也黄
　庭經云長生至愼房中急何謂死作令神

　泣蓋王屋眞人羅眞人狐剛子元陽諸仙
　人不可一一舉備所說陰丹皆得重玄之
　妙用道體交合神凝之法若初學强自行
　持而至中夭與道愈失與道愈失與道愈
　彰生自何存也故陰丹之法本爲絶塵之
　事古聖人恐眞者未遂了達且居常道故
　示之陰丹之妙其理法天象地昇陰降陽
　所忌者以婬心難制以女子交感而男子
　先脱其精如此行之而疾病俱生以運夭
　逝其外晦朔弦望風雨飢飽喜怒勞佚次

　而忌之凡女人有經後六日合三陽數與
　女人交合者生男三陰數與女交合者生
　女凡一月此六日若是須二情齊降方獲
　成就自此陰陽算數還知貧富貴賤其理
　昭然矣
　　　玄關
無關善閉豈能開
　老子曰善閉無關楗而不可開玄關者不
　獨稱乎心也若明善閉之法以通玄妙始
　得玄關之稱蓋善閉之道即心地之法也

妙使靈童出得來
　靈童者得道之稱也若契玄關之理即達
　善閉之道或出或處得妙便法要至乎輕
　安也
已絶六塵玄路啓
　六塵者謂眼耳鼻舌身意六根各有法識
　所染是六塵故云玄關善閉以求泯滅其
　塵妄若志之所至即玄之又玄也
自兹生死不相該
　無染塵識安係去留心法兩忘取損同泯

　棲眞子云百邪不能干其正群動不能撓
　其清故生死不該屬也
　　　玄珠
玄珠安比世間珠
　非身外有珠方璧之類也故曰居易求玄
　珠賦云動爲道樞靜爲心荷玉光不耀至
　眞不渝也
悟者將知是命符
　若悟珠之至理乃明生之要會而與命符
　也

不昧不明隨應化
　老子云不昧不明玄之又玄蓋顯玄珠之
　本體相應其通而變者也
動爲瑕玷即縈紆
　心動即隨縁逐境乃是玄珠之瑕玷故云
　動爲瑕玷即縈紆即玄珠不能瑩徹也
　　　玄牝門
通眞玄牝是靈關
　玄門者神廬也牝門者大關也此修行之
　大要也故云靈關老子云谷神不死是謂

　玄牝玄牝之門是謂天地根也
不悟修生事更難
　若不悟玄牝門行持修生之理與精神爲
　關鑰即修生之事無所可著也
浪緊溯流功用到
　初行持者乗舟到溯流功用到則非常道
　老子曰理大國若烹小鮮寬猛之理得其
　所也
秖兹灘後更無灘
　若功用到永離憂患恒居安靜故云更無

　灘也
　　　玄門
九洞三山名少人
　九洞三山者海中所有之島乃仙人集居
　之所絶學至人多隠其間故舉以明得道
　之所由顯玄門是修生之樞要九洞三山
　亦象人之三田九竅也
盡經此路學修眞
　玄門一路得盡同若失之歸即動皆非
下連紫府通華蓋

　華蓋者肺也紫府腎宫氣海也蓋玄門開
　合皆通應也
得喪絶塵非絶塵
　若得神廬之妙則永故云絶塵若喪淳朴
　之根巡還六趣即云非絶塵
　　　牝門
諸竅開因牝竅開
　牝門者大關也諸竅開拆至於筋脉五藏
　命關皆悉相應脫漱氣液至於衰老而無
　覺知以崇其道求乎生也

精神自此去如催
　牝門既開則出損精氣精氣若損神漸昏
　蒙而見即壞
固關樞要將爲首
　修生者因閉天關次爲其首也
迷者多因致禍灾
　若不明開合之理但貪著滋味之感則萬
　禍入寒暑侵至於殞逝皆由之也
　　　絕利一源
絶利一源事細微

　絶陰路而啓陽門初機道也老子胎息精
　微論曰玄之又玄是我命門又陰符經云
　絶利一源用師十倍三返晝夜用師萬倍
　匪運而有用師之倍蓋絶一源於是也
調和全白理神機
　調和調源也全在神機運合者也
若教依舊還貪著
　若念未盡不能制止蕩逸去來即非道也
倏忽交爭見是非
　若神氣亂行妄生動作則暴亂生乎是非

　致錯誤之由也
　　　心
染污隨縁聖莫窮
　心者性之用也隨縁染境起滅無常是知
　聖莫窮也
都來心法共伊通
　千方萬法至於出死入生未有不因心而
　修學至於成備者也
是非得喪全由此
　萬事是非或捨或留或迷或悟皆由此也

返本歸源道愈同
　返其本歸其源故道是群經之要會與道
　合即同也
　　性
性爲心所本同途
　性不可見由心明之心不自彰因性方起
　既爲心所起故曰同途
認取元陽制動樞
　元陽者元和之氣能制躁動故爲樞也此
　全明心法也

依附凝軀方建立
　人依屋宇始免風霜性託形軀方能建立
　也
自心却返到虚無
　心契妙軌以法行持云歸虚無之妙故云
　自心却返而歸元也動即爲心乃之動而
　非動其動則應見隨機變通無滯群品於
　始終之理知他心起滅之端妙不可量功
　不可測化無所化稱莫以稱在凡即云妄
　想紛紜在聖即曰眞元作用者也其靜則

　爲性是知靜則非靜泯滅變化之道消亡
　應現之機不涅不緇無塵無垢熙熙上聖
　之眞風蕩蕩極迷途之化本巍巍事既實
　而言莫詮道以崇而理難諭前際後際有
　空煥乎浩浩之元宛乎融融之德妙中之
　妙玄之又玄此蓋歸乎化源而窮理盡性
　變化莫測者也
　　　法
法本無言理自如
　不拘動靜理自如如

猶知自是衆經樞
　聖人所設萬論千經說不可及法乃無樞
　要也
人有穎悟玄玄趣
　若得悟玄中深趣即眞道之諦理也
秘向心頭作妙符
　法者心源之妙符起生死之大要非輕取
　輕傲求非躁撓所能知非訛所能學非念
　誦而至非步歷而至明昩雖殊古今不異
　眞言訣云去其死先去其生去留之理體

　而用之故高眞教主太上虚宗或明於三
　心九心或顯於一法萬法至於皇人丹訣
　青童玉書理有實歸本元是非執滯調不
　訛而經衆妙直露希夷其餘化體飛形育
　嬰固命乃至五行假借動靜得常三身互
　道往不廢亦干枝葉殊未届其根株蓋受
　道於深淺之師致理有見聞之執深宜濟
　度勿憚參承

養生詠玄集
