








太上靈寳淨明法序
淨明法者乃上清玄都玉京之隱書昔太陽
眞君孝道明王以孝道著明照臨下土成无
上道於是上清上帝降於扶桑洞神之堂召
明王而說法證之以爲最上弟子號靈寳大
眞人玉清詔命使以救度于時故眞人發大
誓願願居東極用救羣品是謂靈寳救苦天
尊乃赤明元年八月十五日也謂之淨明淨
明者无幽不燭纎塵不汙愚智皆仰之爲開
度之門昇眞之路以孝悌爲之凖式修錬爲

之方術行持之秘要積累相資磨礲智慧而
後道炁堅完神人伏役一瞬息間可達玄理
余昔慕道風徧求師旨心存目識志切意堅
自受法吳君後學諶姆功行巳就復遇上聖
傳以此書其術乃成至於蒙恩超舉神妙之
跡不可具言得吾書者愼无自棄皆十世積
累將有飛昇之漸吾甞著其末淺作道經三
十五篇行于人世得者猶鮮況此樞機皆上
聖秘籙行之詎可忽乎謹序

