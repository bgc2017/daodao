










太平經卷之九十二訓二
三光蝕訣第一百三十三
請問天之三光何故時蝕邪善哉子之所問
是天地之大怨天地戰鬥不知其驗見效於
日月星辰然亦可蝕亦可不蝕咎在隂陽氣
戰鬥何故戰鬥乎隂陽相奸遞諍勝負夫隂
與陽本當更相利祐共爲和氣而反戰鬥悉
過在此不和調如使和調不蝕亦當不蝕邪
然大洞上古最善之時常不蝕後生彌彌共
失天地意遂使隂陽稍稍不相愛故至於戰

鬥子以吾言不然也子使德君案行吾文盡
得其意戰鬥且止小得其意小止半得其意
半止如不力行固困耳請問夫日月蝕以何
時運相逢邪噫子其愚哉真人正復更發天
怒今真人以何知爲時運邪愚生見其同處
也㝠㝠哉子之心也其暗㝠何劇也審若子
言運相逢也何故於一年之間日月蝕無解
矣或連歲不蝕運何以然帝王多行道德日
月爲之不蝕星辰不亂其運何以然哉又天
性隂陽同處本當相愛何反相害耶又隂陽

本當轉相生轉相成功何反相賊害哉是子
之愚也子欲知其實比若人矣人常相厚久
不相覩一相得逢遇大喜則更相祐利相譽
相明及其素相與不比也卒相逢便戰鬥大
不比鬥死而已小不比小鬥可駭哉可駭哉
愚生已解矣請問今日乃太陽火之精神也
月乃太隂水之精神也今水火不同處自相
遭逢則相滅何謂也不比邪善哉子言得其
意然水火各以其道守其行皆相得乃立功
成事比若五行不可無一也皆轉相生成子

欲知其實也比若五藏居人腹中同一處心
乃火也腎乃水也豈可爲同處而日相與戰
鬥相蝕邪子寧解知不乎唯唯愚生已覺矣
是故和平氣至三光不復戰鬥蝕也三光不
相蝕乃後始可言得天地之心矣以是爲證
故欲自知優劣行道德未俱觀此天證而聚
衆文言同處相蝕是者但記同愛之文未深
得之意也正使有神文言天乃未深見其情
實也子知之耶唯唯行子已覺矣吾文出之
後帝王德君思此天意勿忘此言此言所以

致得天心之文也如得天意命乃長全也不
得天意亂命門也行而不稱天心亦大患也
初上古以來衆聖帝王以此爲戒深記吾言
結於胷心乃微言可見道可得也以付上德
之君以救三光之鬥蝕也唯唯行去辭小竟
疑復來問之唯唯
萬二千國始火始氣訣第一百三十
四
請問天下共日月共斗極一大部乃萬二千
國中部八十一域分爲小部各一國德優者

張地萬二千里其次張地廣從萬里其次九
千里其次八千里其次七千里其次六千里
其次五千里其次四千里其次三千里其次
二千里其次千里其次五百里其次百里此
乃平平之土德優劣之所張保也德劣者乃
或無一平之土悉有病變令一國日月戰蝕
萬二千國中寧盡蝕不斗極不明萬二千國
寧盡不明不乎善哉深邪遠邪眇邪子所問
也何故正問此變今怪一國有變萬二千國
何譽當復有變者邪怪之不及天師問恐終

古無以知之故問之也善哉子之所疑可謂
入道矣一國有變獨一國日不明名爲蝕比
近之國亦遥覩之其四遠之國固不蝕也斗
極凡星不明獨失其天意者不明其四遠固
不蝕今請問於何障隱而獨不明邪噫子固
童蒙未開也類俗人哉今是天與地相去積
遠是其失道無德之國下邪氣共上蔽隱天
三光各以其類上行使其不明比若霧中之
處其三光獨不明無霧之處固大明也子欲
重知之隂處獨不見月蝕陽處獨見日蝕子

欲重知其審實比若今年太歲在子有德之
國獨樂歲無德之國獨凶年今是俱共一國
一歲共一年而其吉凶異比若人俱共一天
一地其安危處異俗不同子知之邪唯唯善
哉善哉今是日月運照萬二千國俱共之而
其明與不明者處異也有道德之國其治清
白靜而無邪故其三光獨大明也乃下邪隂
氣不得上蔽之也不明者咎在下共欺上邪
氣俱上蔽其上也無道之國其治汙濁多奸
邪自蔽隱故其三光不明矣子欲重知其審

比若翕目視日與張目視日比若善張目視
日與蒙薄帛視日正此也寧解不邪唯唯可
駭哉可駭哉子知駭是則得長生矣唯唯其
且凶衰之國三光盡不明比若盲人而獨不
覩三光明三光自若以其人盲獨不見之矣
比若年盛者獨覩三光明年老者獨不覩三
光明是其盛衰之效也悉寧解邪唯唯行去
矣請問一絶訣說何等也今不審知一者何
等也噫真人守文極多何故爲疑此邪今眩
㝠也子知守一萬事畢子何問眇哉宜思其

言唯唯一者心也意也志也念此一身中之
神也凡天下之事盡是所成也自古到今賢
聖之化盡以是成器名以其早知學其心意
志念善也守善業也愚者盡凶是也以其守
學之以惡業也天地之性蚑行萬物悉然故
在師學之壽可得也在學何道天地可按也
聚衆人億萬不若事一賢也衆愚億萬但可
疾凶敗耳審能守一賢身何害有身者不能
還自鏡照見念反還鏡身志念遠即身疾衰
枯落務志念近則身有澤凡志念所成衆多

不豫記之天下之事悉是也子知之邪唯唯
請問旱凍盡死民困饑寒而烈而死何殺也
此者皇天太陽之殺也六陽俱恨因能爲害
也何謂邪願聞之然六萬洞極其中大剛俱
恨人久爲亂惡之故殺其其害於人何哉無
有名字也但逢其承負之極天怒發不道人
善與惡也遭逢者即大凶矣子欲知其實比
若人矣人大忿忿怒乃忿甲善人不避之反
賊害乙丙丁今乙丙丁何過邪而逢人怒發
天之怒發亦如此矣故承負之責最劇故使

人死善惡不復分别也大咎在此故吾書應
天教今欲一斷絶承負責也天其爲過深重
多害無罪人天甚憂之故教吾勑真人以書
付上德之君令惡邪佞僞人斷絶而天道理
子知之邪唯唯願請問天地開闢以來人或
烈病而死盡或水而死盡或兵而死盡願聞
其意何所犯坐哉將悉天地之際會邪承負
之厄耶然古今之文多說爲天地隂陽之會
非也是皆承負厄也天氣中和氣怒神靈戰
鬥烈病而死者天伐除之水而死者地伐除

之兵而死者人伐除也願聞烈病而死者何
故爲天殺天者爲神主神靈之長也故使精
神鬼殺人地者隂之卑水者隂之劇者也屬
地隂者主懷妊凡物懷妊而傷者必爲血血
者水之類也懷妊而傷者必怒不悅更以其
血行汙傷人水者乃地之血脉也地之隂也
隂者卑怒必以其身行戰鬥殺人比若臣往
捕賊必以其身行捕取之也不得若君但居
其處而言也中和者人主之四時五行共治
焉人當調和而行之人失道不能順忿之故

四時逆氣五行戰鬥故使人自相攻擊也此
者皆天地中和忿忿不悅積久有病悒悒故
致此善哉嚮不力問無從知之也願聞此悉
承負之厄乃忿三氣其不承負之時人死云
何哉然人生有終上下中各竟其天年或有
得真道因能得度世去者是人乃無承負之
過自然之術也子知之耶唯唯行子曉哉乃
一旦而相隨死者皆非命也是乃天地中和
四時五行戰怒伏殺效也善哉善哉嚮不及
天師問無縁知是也故天地開闢以來常有

此厄也人皆不得知之今甚病之憂之人多
無罪而死上感天天故遣吾下爲其具言已
行吾天文之後人民萬物且各以其壽命死
無復並死之會也善哉善哉後生各得其命
矣真人知之邪唯唯請間即非天道時運周
而死何故常以天地際會而亂哉五行際會
而戰邪五帝之神歷竟而窮困邪噫善哉
真人之難也今天且使子問邪其投辭乃入
天讖識其何一要訣哉吾甚嬉之今是真若
子言今爲子具條解之今諸真人遠來爲天

地具問事乃爲天地開闢以來帝王問疑宜
安坐聽吾辭唯唯然夫天之爲法人民萬物
之爲數也比若四時之氣但當更相生成相
傳而去比若人生少者後當老長更迭相傳
而去不當乃道鬥戰因絶滅世類也所以道
戰水旱癘病死盡者人主由先王先人獨積
稍失道心意積久至是際會即自不而自度
因而滅盡矣旣滅盡無餘種類夫天地人三
統相須而立相形而成比若人有頭足腹身
一統凶滅三統反俱毁敗若人無頭足腹有

一亡者便三凶矣故人大道大毁敗天地三
統滅亡更㝠㝠憒憒萬物因而亡矣夫物盡
又不能卒生也由是失幾何滅絶幾何更起
或即復或大久大敗久乃能復也故小毁則
疾復也子欲重知其審實令後世德君察察
知天地冤不之大效比若家人治生有畜積
多者雖邂逅逢承負凶年不收也固固而自
存大多畜積之家雖連年遭惡歲猶常活小
有畜積之家遭連年不收餓而死盡常貧之
家遭一年凶便盡死不而自度出也困而無

世天道有格法運非際會也比若夏秋當力
收冬春當坐食成事夏秋不善力收冬春當
餓死滅盡古者聖人天書因此共記爲際會
也真人欲知之如此矣今太平氣至當常平
不當復道際會死亡者也夫天命帝王治故
覺德君凡民爲其道事要使一覩覺知如此
矣嚮使先生凡民人常守要道與要德雖遭
際會不死亡也夫天命帝王治國之法以有
道德爲大富無道德爲大貧困名爲無道無
德者恐不能安天地而失之也先生稍稍共

廢絶道德積久復久乃至於更相承負後生
者被其冤毒灾劇悉應無道而治至於運會
滅絶不能自出大咎在此子知之邪唯唯可
駭哉可駭哉行復更曉真人一語夫道德與
人正天之心也比若人有心矣人心善守道
則常與吉人心惡不守道則常衰凶矣心神
去則死亡矣是故要道與德絶人死亡天地
亦亂毁矣故道使天地人本同憂同事故能
迭相生成也如不得同憂同事不肯迭相生
成也相憂相利也故道德連之使同命是故

天地覩人有道德爲善則大喜見人爲惡則
大怒忿忿真人豈解邪唯唯可駭哉愚生甚
畏之子知畏之則可長生無凶矣不知畏之
則天已易去子矣宜重愼之唯唯行復重曉
真人一解今是吉凶之行比若道德禮義與
刑罰矣人而守其道德禮義則刑罰不起矣
失其道德禮義則刑罰興起矣故守善道者
凶路自絶不教其去而自去守凶道者言路
自絶此猶若日出而星逃星出而日入不失
銖分善哉善哉今曉真人一大訣言也今世

人積愚暗甚劇傳相告語言時運周有吉凶
如此言爲善復何益邪爲惡何傷乎哉乃時
運自然力行善復何功邪而吉者聖人常承
天心教人爲善正是也言時運而反共亂天
道者是辭也使天地常不悅喜實人行致之
反言天時運自惡不肯自言惡反意天地爲
惡比若人家不孝惡子不肯自言惡反言父
母惡此之謂也故天常苦忿忿悒悒因是運
會者殺之鬥之樂易其世類也嚮不但當相
隨老者去少者長各以其年命窮變化比若

天地開闢以來人形變化不同是也善哉愚
生以一大解於是古今人形雖異而氣同子
欲重知其審比若四時氣五行位雖不同受
内同氣轉相生成猶若人頭足不相似内反
合成一人也善哉善哉今復重曉真人一言
天積疾人爲惡反常言時運凶上皇氣至當
助德君冶恐時人行不改易爲惡行以亂正
氣毁天寳故遣吾下爲德君出文以曉衆人
使共常按吾文爲行不復共愁天地而不犯
天禁自是之後行吾天文使神助德君治犯

者誅之人不誅之神且誅之子知邪唯唯不
敢犯也行辭小小竟凡書自思其要唯唯請
問天師萬二千國之策符各異意皆當於何
置之各隨其國俗宜以何爲始以斗極東南
火氣起願聞其意訣何也火者陽也其符今
主天心和者主施開者主通明者主理凡事
火者爲心心者主神和者可爲化首萬事將
興從心起心者主正事倚仁而明復有神光
萬二千國殊策一通以爲文書上章天氣且
自隨而流行真人自勵興之子勿逆之子喪

乃天樂出書故使吾言子乃不信吾言也求
信於子之身也子行之而灾日除是天樂行
之喜也故灾除也子不行而多疾灾是天忿
忿悒悒子留難其道也火凶勿問於人取效
於此明於日月天意所欲爲子不可不愼也
不行不順令使人心亂也真人愼之唯唯行
復誡真人一言天不欲行子獨行之且病之
吾文以此爲信自是之後亦皆然文已復重
不復多言益文使道難知唯唯行重復誡子
一言此灾病非一世人過也其所從來久遠

勿反卒害之但當行天道以消亡之耳如是
者所謂得天心意矣不如吾文言復枉急其
刑罰灾日多天不悅喜真人知之邪唯唯
火氣正神道訣第一百三十五
請問古者火行同嘗太平而不正神道今天
師獨使令火行正神道何也善哉子之問也
是故百人百意千人千意萬人萬意用策不
同各殊異故多不得天心意真人言是也今
乃火氣最盛上皇氣至乃凡陪古者火行太
平之氣後天地開闢以來未嘗有也夫火氣

盛者必正神道何也願聞其意然夫火者乃
是天之心也心主神心正則神當明故天使
吾下理神道也夫神道已自神何必當理之
邪善哉子之言夫神乃天之正吏也今邪神
多則正神不得其處天神道内獨大亂俱失
其居今天氣不調帝王爲之愁苦而人又不
得知其要意子欲樂知其口口也此比若人
矣今邪人多居位共亂帝王之治今使正人
不得其處天地爲其邪氣失正夫邪多則共
害正正多則共禁止邪此二者天地自然之

術也子知之邪故令太陽最盛未嘗有也陽
者稱神故天爲神隂者稱邪故奸氣常以隂
中往來不敢正晝行奸而正書行爲名隂乘
陽路病而書作名爲隂盛興爲陽失其道君
衰間爲是久矣故天道吾正神道也令使不
敢復爲也子知之耶唯唯善哉善哉
洞極上平氣無蟲重複字訣第一百
三十六
請問洞極上平氣至無不治故天師乃考疽
疥蟲食人也今獨以此驗之邪其餘蟲云何

哉善哉真人今旦問事也天疾是教子問此
邪天甚疾人爲惡猾吏民背天逆地共欺其
上獨隂伏爲奸積久如蟲食人也天毒惡之
故使子反覆問之然蟲食人所謂蟲而治人
也其爲灾最甚劇逆氣亂正者也今皇平氣
至不宜有此應真人付德君欲知道洞洽未
令民間悉移蟲主名大小爲害之屬何也謂
疽癘傷疥盡從腹中三蟲之屬皆移主名其
移大多者固固下多蟲治人此蟲無者下無
蟲治人此少者少蟲治人善哉小生愚暗覩

此以爲天性也故反應治邪子其愚何一劇
痛也夫天地之性人爲貴蟲爲至賤反乃俱
食人是爲反正象賤人無道以蟲食人故天
深見其象故使賢聖策之改其正也凡灾異
各以類見故古者聖賢得知之若不以類目
不可思策也所以逃匿於内者象下共爲奸
而不敢見於外外者陽也陽者天也君也天
正帝王也故蟲逃於内而竊食人象無功之
臣逃於内而竊蠶食人也可駭哉愚生甚畏
之子知畏天固是也若不畏天早已死矣真

人愼之唯唯是故古者爲治神者致真神爲
冶鬼者致鬼爲治物者致物爲治蟲者治蟲
爲治何畏也願聞之然神者動作與天合心
與神同意故神者天之使也天愛之鬼者動
作避逃人所鬼倚隂中竊隱語似鬼故致鬼
物者動作共欺其上猾若物故致物蟲者動
作價利人共價利其上其用意雜若故致蟲
天天變相應悉如此矣太平德君得天下上
書文悉源其灾異意以報之其正如神哉善
哉善哉灾氣已究洽矣子何以知之見天師

之正以知無復逃蟲食人故洽矣子可謂知
道意邪請問重複之字何所主主導正導正
開神爲思之也端及入室以爲保劵其爲之
云何豈可聞邪然易知而微宻此辭輕而重
不可妄傳也精者吞之謂之神也不精者吞
之謂之不神也不精吞之謂之妄言也故道
者傳其人乃行凡事者得其人乃明非其人
謂之爲妄行過還反入其人身真人知之邪
唯唯不敢妄行誠歸付其人如是者爲子言
之以丹爲字以上第一次下行將告人必使

沐浴端精北面西面南面東面告之使其嚴
以善酒如清水已飲隨思其字終古以爲事
身且曰向正平善氣至病爲其除去面目益
潤澤或見其字隨病所居而思之名爲還精
養形或無病人爲之日益安靜或身有彊邪
鬼物反且變爭雖忿爭自若力思勿惑也久
久且服去矣自是之後天樂人爲正直以他
文爲之天神亦助下之隨人意往來上士見
人吞字歸思亦然當一吞字皆能教故曰天
道一旦而行吾之爲道不效辭語效立與天

道響相應和以是爲神真人愼之既開天神
道歸于德君付于賢良人立自正有益於上
政明矣德君明師告之以威爲嚴所告悉愈
爲有所覩見神靈愼勿道之上士因是乃至
度世中士至於無爲下士至於平平人所得
各有厚薄天神隨符書而命之故言勿傳其
所思不可得不同也不同故不可相語也信
哉易哉其爲道也要哉約哉其爲志壽也因
而學之其人將自順也將自善有神明轉其
心意使其悅也或今日吞吾字後皆能以他

文教教十十百百而相應其爲道須臾之間
乃周流八方六合之間精神隨而行治病故
自是之後天下人畢早正易其行皆樂真文
不復爲邪僞也真人欲樂安天地道使疾正
最以三道行書爲前願聞爲前言善哉子之
問事愚者難正自若亂人治令德君愁故投
行書於前令使上下大小自相拾正其俗人
無孤言辨士之害善哉善哉願聞三道行書
文何但使一通集行書而上必使有前後文
書衆多善哉善哉子之言中天心意所以使

有前後難問者欲使俗人深自知過也獨言
之大病也不見孤辭單文之惡則無以見集
行書之善不傳其誤分别其大失皆解人心
乃後且可救也心不解不如其所行久大誤
也人心覺則易正凡吾爲文皆如此矣非獨
是也子知之邪唯唯行子已曉矣真人愼事
書文已足無輕數句問欲不爲子說之恐恨
子意欲復爲子道之今道大文又天道不可
句極得其意天大喜不得其意逆天道反與
天爲咎不敢復數言也行去

右大集難問天地毁起日月星蝕人烈死
萬二千國策符字開神訣


太平經卷之九十二





