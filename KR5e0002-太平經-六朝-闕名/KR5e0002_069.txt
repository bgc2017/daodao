










太平經卷之六十九
　　　天讖支干相配法第一百五
眞人再拜曰愚賤生縁天師常待之以赤子
之分恩愛洽著倉皇得旦夕進見天功至大
不可謝今欲復有質問宻要天之祕道又不
敢卒言平道之子既爲天問事當窮竟不得
中弃而止也唯唯愚生見天師所說無有窮
極時也廼後弟子俱天覺承知天師深洞知
天地表裏隂陽之精諸弟子恐一旦與師相
去無可復於質問疑事故觸冒不嗛問可以

長久安國家之讖令人君常垂拱而治無復
有憂但常當響琴瑟作樂而遊安若天地也
無復有危時豈可聞乎哉然諸眞人思精進
乎深眇哉所問廼求索洞通天地之圖讖文
一言廼萬世不可易也天公疾多灾愁苦之
廼使諸眞人來問疑乎諾且爲眞人具說天
之規矩大要秘文訣令使其口口眞人自隨
而記之唯唯然夫皇天廼以四時爲枝厚地
以五行爲體枝主衰盛體主規矩部此九神
周流天下上下洞極變化難覩爲天地重寳

爲衆神門户自有固常不可妄犯順之者長
吉亂之者長與天地乖忤唯唯願聞其意豈
可覩耶善哉諸眞人言也方爲子具道之但
俱自精安坐思吾言唯唯
天常讖格法以南方固爲君也故曰在南方
爲君也火在南方爲君太陽在南方爲君四
時盛夏在南方爲君五祀竈在南方爲君五
藏心在南方爲君君者法當衣赤火之行也
是故君有變怪常與陽相應非得與他行相
應也陽者日最明爲衆爲長故天讖常以日

占君盛衰也眞人知之耶唯唯行知之矣人
君之法常當求與仁者同家有心者爲治其
可與共爲治者常當行道而好生小小幼弱
於其長臣賢成器者君當養之不宜傷也故
東方者好生南方者好養夫不仁用心不可
與長共事不明不可以爲君長故東方者木
仁有心南方者火明也夫天法帝王治者常
當以道與德故東方爲道道者主生南方爲
德德者主養故南方主養也治者當象天以
文化故東方爲文龍見負之也南方爲章故

正爲文章也章者大明也故文生於東明於
南故天文者赤也赤者火也仁與君者動上
行日當高明爲人作法式故木與火動者輒
上行也君之象也故居東依仁而上其治者
故當處南故東方爲少陽君之始生也故日
出於東方也南方爲太陽君之盛明也少陽
爲君之家及父母太陽爲君之身君之位也
少陽爲君之家木爲火之父母君以少陽爲
家火稱木之子眞人知之耶唯唯子已知之
矣少隂爲臣臣者以義屈折伏於太陽故金

隨火屈折在人可欲爲臣者常以義屈折佐
君可欲爲也故少隂稱臣也眞人知之耶唯
唯
太隂爲民民流行而不止故水流行而不知
息也民者職當主爲國家王侯治生故水者
當隨生養木也東方者君之家也眞人知之
耶唯唯行子已知之矣
天之格讖少陽者畏少隂故臣者反主録國
家王侯官屬也太陽畏太隂是故國有道與
德而賢明則民從也國無道德則民叛也是

故治國之大要以多民爲富少民爲大貧困
諸眞人曉知之耶唯唯行已覺矣
天之格法分爲六部東南上屬於天故萬物
生皆上行蚑行人民皆出處外也屬於天故
天爲之色外蒼象木内赤象火眞人知之耶
唯唯行已曉矣
天地之格讖西方北方下屬於地故萬物至
秋冬悉落下歸土也人民蚑行至秋冬悉入
宂而居故地之爲色也外黄白象土金内含
水而異象北行也眞人知之耶唯唯

天之格讖東方南方位尊上屬天主治爲君
長師父西方北方位卑屬地爲臣爲後宫爲
民故己者甲之後宫也甲天也王者之本位
也故甲爲心星心星火也爲王者故東方亦
爲王者之先也心星火也行屬南方比若日
出東方而位在南方也眞人知之耶唯唯行
子已知之矣
天之格讖丙爲火之長最眞大明者也君之
位也辛者屬丙辛者丙之後宫也眞人知之
耶唯唯行子已知之矣今己亦爲皇后辛亦

爲皇后何謂也善哉子之難也得天讖訣意
然己配甲申者丙之父也故己廼太皇后之
宫也辛者配丙丙者甲之子也故辛者小皇
后之宫也丙者廼甲之適子受命皇之君也
眞人知之耶唯唯行眞人已知之矣庚者屬
乙是國家諸侯王之𡎎也壬者屬丁是帝王
女弟之𡎎也癸者屬戊是國家太皇后之婦
家也善哉眞人已知之矣
今十干已解各有所屬願聞地之十二支當
云何哉善耶然天之爲法隂陽雖行相過事

者各自有家天之爲法同不舉家悉相隨而
止耳甲者以寅爲家乙者以卯爲家丙者以
午爲家丁者以已爲家戊者以辰戌爲家己
者以丑未爲家庚者以申爲家辛者以酉爲
家壬者以子爲家癸者以亥爲家故天道者
反行治也地道者止也故有分上反無分民
蓋有國土而無國故天地者不移天反一日
一夜周流一竟行之以此爲常故十二支各
居其處不隨十干而行也子知之耶唯唯行
天地之道四時五行其道以相足轉而異辭

周流幽㝠無有極時獨古者大神聖人時時
知之耳欲盡爲子說之難爲財用又復太文
反令益憒憒使土德之君見眩亂不知所從
故止也不惜爲諸子說也而說無窮極眞人
知之耶唯唯行子少覺矣德君據吾天讖以
治萬不失一也是故天道廼有固界也以東
與南爲君王象屬天故名爲天子也以西與
北爲後官民臣象也屬地故地爲后宫也眞
人知之耶唯唯
天之格讖東方者畏西方是故天地開闢以

來王者從兵法興金氣武部則致君之象無
氣火者大衰其治凶亂眞人欲樂知天讖之
審實也從上古中古到于下古人君棄道德
興用金氣兵法其治悉凶多盜賊不祥也是
故上古聖人深知天固法象故不敢從兵革
武部以治也帝王欲樂長安而吉者宜按此
天讖急囚斷金兵武備而急興用道與至德
以象天法以稱皇天之心以長厭絶諸姦猾
不祥之屬也立應不疑也眞人知之耶唯唯
天之讖格法太陽雖爲君者反大畏太隂水

之行也水之甘良者酒也酒者水之王也長
也漿飲之最善者也氣屬坎位在夜主偷盜
賊故從酒名爲好縱水之王長也水王則衰
太陽眞人欲樂知天讖之審實也從太古以
降中古以來人君好縱酒者皆不能太平其
治反亂其官職多戰鬥而致盜賊是明效也
是故太平德君方治火精當明不宜從太隂
令使水德王以厭害其治也故當斷酒也願
聞覩斷之耶斷何所酒哉但斷市酒耳今天
師何覩何見而獨斷絶市酒耶然夫市者廼

應水之行也故四方人民凡物悉流而往聚
處是故江海亦水之王長也故凡百川財物
亦流往聚處也夫水者北方玄武之行也故
貪數劫奪人財物夫市亦五方流聚而相賈
利致盜賊狡猾之屬皆起於市以水主坎天
之法以類遥相應故市廼爲水行縱其酒大
與之復名爲水王市人亦得酒而喜王名爲
二水重王其咎六厭衰太陽之火氣使君治
衰反致訞臣眞人知之耶今見天師訣之眩
亂不曉願聞其大訣善哉子之言也然諸眞

人乃遠爲天來問事爲德君帝王解承負之
害吾無所惜也俱安坐爲諸眞人分别悉說
道其大要意唯唯
天之讖訣金玉興用事人大興武部者木絶
元氣土得王大起土者是太皇后之宫也氣
屬西北方太隂得大王則生訞臣作後宫失
路騰而起土王則金相復相隨騰而起己與
辛之氣俱得興王騰而大起天之格法則生
後宫多訞此非後宫之過也此廼名爲治失
天讖失其大部界反使灾還反相覆也是廼

天地開闢以來先師天時運未及得分别具
說天之大部界也令帝王便失天之法治令
生此灾變眞人深知之耶唯唯天之讖也縱
酒者水之類也市者水行大聚人王處也而
縱酒於市名爲水酒大王水王則火少氣火
少氣則化成灰化成灰則變成土便名爲火
付氣於土也土得王起地與金水屬西北太
隂屬於民臣反得王後生訞臣己氣復得作
後宫犯事復動而起其灾致偷盜賊無解時
各在縱水令傷陽德今所以爲眞人分别說

之者見子來問事大口口惓惓承知爲皇天
欲祐德君故吾爲眞人分明天地大分治所
當象之勿復犯也犯者復憒憒致亂矣子知
之耶唯唯願問一疑行言今京師同聚人衆
財貨中類京師反應水行耶噫諸眞人學何
一時昭昭時時闇昧哉不及然安可盡及耶
然夫京師者廼應土之中火之可安止處也
非若市但可聚財處也夫京師廼當並聚道
與德仁與賢渘共治理天下何故廼言京師
人君但當聚財貨乎子其大愚哉子以吾言

不信爲子道之古者京師到今諸聚道德賢
渘者天下悉安其理但聚珍寳財貨而無賢
明者悉亂於眞人意京師寧可若市但可聚
財處非乎寧解耶唯唯
爲諸眞人重明天讖格法日者生於少陽盛
於太陽月者生於少隂盛於太隂日者天之
精也陽之明也故日爲君位在南方月者地
之精也隂之明也故月爲臣位在北方南方
爲晝北方爲夜是故日得王用事則月與夜
衰短月得王用事則日與晝衰短故北方氣

王則南方氣衰南方氣王則北方氣衰也故
當急止酒王以斷衰水金也眞人重明知之
耶唯唯
天之格分也陽者爲天爲男爲君爲父爲長
爲師隂者爲地爲女爲臣爲子爲民爲母故
東南者爲陽西北者爲隂眞人欲知天讖審
實從天地開闢以來諸縱令兵武備使王縱
酒使王從女政大從其言使其王少隂太隂
與地屬西北從是令者後皆亂而有凶害仁
渘道德賢明聖人悉屬東南屬於陽屬於天

從是言者後悉理願聞夫賢聖何以屬東南
方也火之精爲心心爲聖木之精爲仁故象
在東也東南者養長諸物賢聖柔明亦養諸
物不傷之也故夫聖賢柔明爲性悉仁而明
仁者象木明者象火故悉在東南也善哉善
哉見天師之言已大解矣
又天讖格法東南爲天斗綱斗所指向推四
時皆王受命西北屬地爲斗魁所繫者死絶
氣故少隂太隂土使得王勝其陽者名爲反
天地故多致亂也眞人知之耶唯唯愚生數

人縁天師哀之爲其說天讖訣願問事一言
之今南方爲陽易反得巽離坤北方爲隂易
反得乾坎艮善乎子之難也覩天微意然易
者廼本天地隂陽微氣以元氣爲初故南方
極陽生隂故記其隂北方極隂生陽故記其
陽微氣者未能王持事也故易初九子爲潜
龍勿用未可以王持事也故勿用也此者但
以元氣之端首耳善哉善哉行眞人已解矣
今吾所記天讖乃記天大部能王持天政氣
爲天下綱紀者也眞人知之耶唯唯今吾所

言正天下人君所當按之以爲治法也子之
所問正氣之端首也今眞人見吾言或疑也
爲諸眞人具說天地八界唯唯日之界者以
日出於卯入於酉以南爲陽北爲隂天門地
户界者以巽初生東南角乾初生西北角以
東北爲陽以西南爲隂子初九午初六以東
爲陽西爲隂立春於東北角立秋於西北角
以東南爲陽西北爲隂此名爲天地八界分
别隂陽位眞人寧解耶唯唯行已解矣是故
大部以東南爲天西北爲地地得順從令王

得伏其天者爲天地反故凶天得行其事王
者得伏其地爲順各得其所故吉眞人得書
思之思之以付歸上德之君思吾文行之與
神無異天即祐助之不宜時也行爲子說天
讖證爲小竟欲爲眞人大說天上地下絶洞
八極及星宿羅列悉一二說周流天道微妙
或人反眩不知所之後令眞道絶不用無以
解古流灾復令上愁焉故但爲子說大部易
知者使其覺而已故不言微妙難知者也不
惜之也唯唯願請問一訣事言之今且天師

爲愚生說天之十干皆有配合地道十二支
同有隂陽竒偶何故獨得天配合乎善哉子
之難也可謂爲得道要乎然地者但比於天
爲純隂獨居同自有隂陽耳天與地法上下
相應天有子地亦有子天有午地亦有午天
有坎地亦有坎天有離地亦有離其相應若
此矣是故丑未者寅之後宫也申者屬卯侯
王之壻也亥者配辰卯者配戌辰戌者太皇
后之家婦也酉者屬午小皇后也子屬已已
帝王女弟之壻也眞人知耶唯唯是故干爲

帝王支亦爲帝王是故寅者甲之支也故丑
未稱后宫午者丙之支也故酉稱后宫卯者
乙之支也故申稱侯王之壻也辰者戊之支
也故稱太皇后之家也亥者癸之支也故稱
太皇后之家婦也子者壬之支也故稱帝王
女弟之壻也巳者丁之支也故稱帝王女弟
也此天地相應和之法也善哉善哉願聞此
辰戌君未獨男則共聚女則共嫁何也微妙
哉子之難也然天者極陽地者極隂也地衆
凡隂之長也隂者常偶數故并也今戊己同

地也何故不并善乎夫戊己者五干也地之
陽也位屬天故不并也眞人知之耶唯唯行
子知之矣今眞人難是也今五行字廼轉而
相足以具天下凡事子得吾書自以類惟思
其惡意上下六方絶洞皆已備是故聖人見
一以知萬大賢見一以知千愚者力示會獨
亂不得道眞也故道德者付眞人眞人知之
耶唯唯行知之矣願復請問一事令此上天
之四時地之五行悉道帝皇侯王后宫之家
天道盡往配之中亦豈有百姓萬物相配乎

善哉子之問也可謂覩大道要矣然此相配
者同耳夫五行者上頭皆帝王其次相其次
微氣王者帝王之位也相者大臣之位微氣
者小吏之位也王者之後老氣者王侯之位
也老氣之後衰氣者宗室之位也衰氣之後
病氣者宗室犯事失後之象也病氣之後囚
氣者百姓萬民之象也囚氣之後死氣者奴
婢之象也死氣之後亡氣者死者丘冢也故
夫天垂象四時五行周流各一興一衰人民
萬物皆隨象天之法亦一興一衰也是故萬

民百姓皆百王之後也興則爲人君衰則爲
民也眞人知之耶唯唯子已知之矣
　右以天讖長安國家以治訞臣絶姦僞猾
　滅
太平經卷之六十九





