










太平經卷之六十七傳四
六罪十治訣第一百三
眞人前凡平平人有幾罪乎平平人不犯事
何罪過哉噫眞人何其瞑㝠也愚生不開達
初生未常聞人不犯非法而有罪也子言是
也與俗同記不覩凡人廼有大罪六不可除
也或身即坐或流後生眞人學廼不見此明
白罪學獨不病憒憒耶愚生忽然不病之也
子尚忽然夫俗人懷冤結而死是也誠窮乎
遂無知然而死訖覺悟天地開闢以來凡人

先矇後開何訾理乎願聞之然人積道無極
不肯教人開矇求生罪不除也或身即坐或
流後生所以然者斷天生道與天爲怨人積
德無極不肯力教人守德養性爲謹其罪不
除也或身即坐或流後生所以然者廼斷地
養德與地爲怨大咎人也或積財億萬不肯
救窮周急使人飢寒而死罪不除也或身即
坐或流後生所以然者乃此中和之財物也
天地所以行仁也以相推通周足令人不窮
今反聚而斷絶之使不得徧也與天地和氣

爲仇或身即坐或流後生會不得久聚也當
相推移天生人使人有所知好善而惡惡也
幸有知知天有道而反賤道而不肯力學之
以自救或得長生在其天統先人之體而反
自輕不學視死忽然臨死廼自冤罪不除也
或身即坐或流後生令使生遂無知與天爲
怨所以然者廼天自力行道故常吉失道則
凶死雖愛人欲樂善著道於人身人不肯力
爲道名爲無道之人天無縁使得有道而壽
也廼使天道斷絶故與天爲怨也人生知爲

德善而不肯力學爲德反賤德惡養自輕爲
非罪不除也或身即坐或流後生所以然者
與地相反地者好德而養此人忽事不樂好
德自愛先人體與地爲咎也天生人幸使其
人人自有筋力可以自衣食者而不肯力爲
之反致飢寒負其先人之體而輕休其力不
爲力可得衣食反常自言愁苦飢寒但常仰
多財家須而後生罪不除也或身即坐或流
後生所以然者天地乃生凡財物可以養人
者各當隨力聚之取足而不窮反休力而不

作之自輕或所求索不和皆爲强取人物與
中和爲仇其罪當死明矣此有六大罪而天
憎惡之其罪不可除也眞人知之耶唯唯願
聞天師其爲罪何一重也噫子曰益愚何哉
是乃滅門之罪也何故言其重乎愚生甚怪
之不知其要意今唯天師更開示之令使大
覺悟深知其意不敢復犯也然眞人言善哉
吾辭將見矣眞人宜自隨而力記之唯唯行
今皇天有道以行生凡物擾擾之屬悉仰命
焉今大渘道人或默深知之著其腹中不肯

力以教人也夫教人以道比若以火予人矣
少人來取之亦不傷其本也無極人來取之
亦不傷其本今幸可共之以教天下之人助
天生物助地養形助帝王脩正又使各懷道
求生惡死令使治助治人不復犯法爲邪凶
惡其心善則助天地帝王養萬二千物各樂
長生人懷仁心不復輕賊傷萬物則天爲其
大悅地爲其大喜帝王爲其大樂而無憂也
其功增不積大哉夫一人教導如化百愚人
百人俱歸各教萬人萬人俱教已化億人億

人俱教教無極矣此之善上洽天心下洞無
極人民莫不樂生爲善帝王遊無職又何傷
於人而不力相示勑今人幸蒙先師勑戒得
深懷至道而閉絶不以相教示使人無所歸
命皆令强死冤結名爲斷天道人多失道而
妄爲天也不得久生地也不得久養夫人不
得不知道小人無道多自輕共作反逆犯天
文地理起爲盜賊相賊傷犯王法爲君子重
憂紛紛不可勝理君王旦夕念之悒悒自愁
苦使天地失其正灾變怪不絶爲帝王留負

吾尚末能悉言夫斷天道大逆罪過不可勝
記故財舉其綱紀示眞人是非重罪當死明
耶死中尚得有餘過故流後生也可㤥哉眞
人其愼之矣唯眞人迺知一㤥可謂已得長
吉遠凶害矣唯唯不敢離勑然子已賢明知
天命矣必生去死不復疑也今謹以聞天道
之命願得知地德之勑然夫地之有大德專
以順天之道以好養萬物擾擾之屬莫不被
恩德養成其中者是故大渘大德之人當象
此爲行幸蒙先師功力得懷藏善道無極之

德夫德以教人比若臨大水而飲之也少人
往學德亦不傷其本無極之人往學德亦不
傷其本也如力教教之皆使凡人知守渘抱
德各自愛養其身其善者上可助天養且生
長之物下可助地畜養向成之物悉並力同
心無有惡意其中大賢明心易開示者廼可
化而上使爲君之輔其中賢者可爲長吏師
其下無知者尚可爲民間之師長凡人莫不
俱好德化而爲善者也爲教如是廼上有益
於天下有益於地即大化之本根助帝王養

人民令不犯惡爲耶君子垂拱而無憂其功
著大天地愛之可移於官也今則或懷有德
廣大而反詳愚閉絶道德之路不助天養其
且生不助地養其且成不助帝王和諸民人
今使愚人後生遂暗無知白黑不分明互死
不移遂爲小人不可東西忽身自輕相隨爲
非奸軌畜積上下不能復相教㝠㝠憒憒無
有忌諱上犯天文下犯地形其行逆四時亂
五行爲君子大憂爲小人起害爲賊盜或還
以自敗僇其父母因而無世今尚但爲眞人

舉其綱紀見其始使衆人一覺自策之耳不
肯教乆德名爲斷絶地之養道其罪過如此
矣是之爲無狀乃死尚有餘罪故流後生也
眞人知之耶可㤥哉可㤥哉眞人知蚤㤥可
謂且得活矣唯愼之唯唯謹已受道德之禁
願聞仁者之行然夫天地生凡財物已屬於
人使其無根亦不上著於天亦不下著於地
物者中和之有使可推行浮而往來職當主
周窮救急也夫人畜金銀珍物多財之家或
億萬種以上畜積腐塗如賢知以行施予貧

家樂名仁而已助地養形助帝王存良謹之
民夫億萬之家可周萬户予陳收新毋疾利
之心德洽天地聞於遠方尚可常得新物而
腐塗者除去也其中大賢者廼日奏上其功
於帝王其中小賢日舉之於鄉里其中大愚
人不償報恩者極十有兩三耳安能使人大
貧哉爲善不止大賢渘明舉之名聞國中四
海人道之者塞道明王聖主聞之見助養民
大喜因而詔取位至鼎輔因是得尊貴世世
無有解已尚爲大仁天下少有上不負先祖

下不負於子孫天地愛之百神利之帝王待
之若明友比鄰示之若父母功著天地不復
去也禄著官位不復賤也名著萬民不復滅
也夫仁可不爲乎哉或有遇得善富地並得
天地中和之財積之迺億億萬種珍物金銀
億萬反封藏逃匿於幽室令皆腐塗見人窮
困往求駡詈不予既予不即許必求取增倍
也而或但一增或四五廼止賜予富人絶去
貧子令使其飢寒而死不以道理反就笑之
與天爲怨與地爲咎與人爲大仇百神憎之

所以然者此財物廼天地中和所有以共養
人也此家但遇得其聚處比若倉中之鼠常
獨足食此大倉之粟本非獨鼠有也少内之
錢財本非獨以給一人也其有不足者悉當
從其取也愚人無知以爲終古獨當有之不
知廼萬尸之委輸皆當得衣食於是也愛之
反常怒喜不肯力以周窮救急令使萬家之
絶春無以種秋無以收其冤結悉仰呼天天
爲之感地爲之動不助君子周窮救急爲天
地之間大不仁人人可求以祭祀尚不給與

百神惡之欲使無世鄉里祝固欲使其死盜
賊聞之舉兵往趨攻擊其門户家困且死而
盡固固不肯施予反深埋地中使人不覩無
故絶天下財物乏地上之用反爲大壯於地
下天大惡之地大病之以爲大咎中和之物
隔絶日少因而坐之不足飢寒而死者衆多
與人爲重仇夫天但好道地但好德中和好
仁凡物職當居天下地上而通行周給凡人
之不足反廼見埋病悒悒不得出見夫天與
地本不樂欲得財也天廼樂人生地樂人養

也無知小人反壅塞天地中和之財使其不
得周足殺天之所生賊地之所養無故埋逃
此財物使國家貧少財用不能救全其民命
使有德之君其治虚空夫金銀珍物財貨作
之用人功積多誠若且勞當爲國家之用無
故棄捐去之上下地又不樂得之以爲大病
以爲大壯今愚人甚不仁罪若此寧當死不
耶中尚有忽然不知足者爭訟自冤反奪少
弱小家財物殊不知止吾尚但見眞人倲倲
財舉其綱見其始夫大不仁之人過積多不

可勝紀難爲財用眞人宜熟思之故天地中
和三氣憎之死尚有餘罪當流後生眞人寧
覺知之耶唯唯可㤥哉吾不欲聞也眞人遺
此語天必奪子命令知覺悟惡之且活矣自
勑愼事唯唯謹已敬受道德仁戒願聞有知
不好學眞道意善哉子之言也夫天生人幸
得有賢知可以學問而長生天之有道樂與
人共之地有德樂與人同之中和有財樂以
養人故人生樂求眞道眞人自來爲之不止
比若與神謀曰歌爲善善自歸之力事衆賢

衆賢共示教之不復遠也可以全其身不負
先人之統佗人盡夭終獨得竟其天年人皆
名惡獨得爲善人爲衆人師聞於遠方内懷
眞道德仁而有之助天生物助地養形助帝
王化民上師廼可化無極人盡使愚人守道
不爲非中師可化萬人小師可化千數百人
致有益於君王使小人知禁不犯非匿邪上
感得官不負祖先不辱後生維學若此寧可
不爲乎故古者聖賢悉以勑學人爲大憂助
天地生成助帝王理亂此天地之間善人之

稱也或有愚人生而懷願有知而不肯力學
眞道反好爲浮華行以欺人爲子則欺其父
母爲臣則欺其君爲下則欺其上名爲欺天
罪過不除也或有反好俗事爭鬥相隨爲非
覩眞人之人反大笑之笑之言無以學爲遂
令㝠㝠愚無可知又好勝而不可苛言天地
無數賢渘無知恣情而行上犯天文下犯地
理出入無復節度歸則不事父母羣愚相與
會聚遂爲惡子爲長吏致事還戮其父母不
能自惟思因逃亡爲盜賊行害傷殺人殊不

止此正天所忌地所咎帝王所愁苦百神所
憎父母所窮也此害人之大灾絶其先人之
統子也今不力學眞道爲行如此於眞人意
寧當死不死有餘罪流其子孫尚名爲惡人
之世盜賊之後惡寧流後生不耶今尚但爲
眞人舉其端首其惡不可勝記難爲財用眞
人寧覺知之耶眞人自愼唯唯吾甚㤥哉子
知㤥已去惡矣謹已具聞四事願後聞其次
然夫天生人使其具足乃出之常樂其爲道
與德仁人幸有知可以學德天地以德養萬

物樂人象之故太古之德人忍辱象地之養
物也人學爲之則其心意常悅不復好傷害
也見事而愼之日而爲者善不復欲爲惡也
以類相聚日益高遠爲之積久因成盛德之
人莫不響應衆人歸向之聚謹順善不止因
成大渘師其德廼之助天養欲生之物助地
養欲長之物又好助明王化民使爲謹不復
知其凶惡小爲德或化千數百人大爲德或
化萬人以上因使萬人轉成德師所化無極
爲德不止凡人莫不悅喜天地愛之增其筭

鬼神好之因而共利祐之其有功者廼人君
官仕之德不樂傷害衆人樂之好之所求者
得居常獨樂無欲害之者此本由學順善爲
德廼到于斯名聞遠方功著天地不負祖先
不辱後生今人或幸有知心知善惡而反自
輕易不力學爲善德反隨俗愚暗之人爲惡
好用氣尚武辭語常凶言出而逆欲以伏人
自言便復有便於人者人自言勇力復有勇
力於人者故凡天下之事各有所伏窮故可
制也夫大火當起之時若將不可拘得水便

死人爲不善當怒之時若將不可制也得獄
便窮用口若將不拘得病使降故夫天地治
人悉自有法尺寸人乃有知不肯好學反自
輕爲非所居爲凶無愛之者天地憎之百神
惡之帝王得愁苦之此不成善人自成盜賊
死尚成惡鬼用力强梁其死皆不得用道理
人莫不共知之而自易不爲善汙先人之統
負於後生之子遂見字爲凶賊人之類也人
莫肯與其交語行人不欲與同道此子何過
承負父母之惡尚或見謂爲盜賊之子或遂

得死亡焉眞人來人自易不好學於明師爲
德反隨小人過乃如此寧當死有餘罪不乎
可畏哉天師勿須道吾念之已苦心痛矣見
人不學以爲小事安知廼致此乎人甚愚與
俗人相似人不深計死有餘罪眞人既有功
於天地愼之唯唯不可自易也吾尚但舉其
綱見其始不學之惡不但盡於是也子得吾
書覺悟自深計之唯唯誠得歸便閒處精之
詳之然是也學而不精與夢何異唯唯謹已
受吾事之勑願聞人生有力不爲之教然天

地共生蚑行皆使有力取氣於四時而象五
行夫力本以自動舉當隨而衣食是故常力
之人日夜爲之不懈聚之不止無大無小物
得者愛之凡物自有精神亦好人愛之人愛
之便來歸人比若東海愛水最居其下天下
之水悉往聚因得爲海君子力而不息因爲
委積財物之長家遂富而無不有先祖則得
善食子孫得肥澤舉家共利爲力而不止四
方貧虚莫不來受其功因本已大成施予不
止衆人大譽之名聞遠方功著天地當力周

窮救急助天地愛物助人君養民救窮乏不
止凡天地增其筭百神皆得來食此家莫不
悅喜因爲德行或得大官不辱先人不負後
生人人或有力反自易不以爲事可以致富
反以行鬥訟妄輕爲不祥之事自見力伏人
遂爲而不止反成大惡之子家之空極起爲
盜賊則飢寒並至不能自禁爲姦其中頓不
肖子即飢寒而死勇力則行害人求非其有
奪非其物又數害傷人與天爲怨與地爲咎
與君子爲仇帝王得愁焉遂爲之不止百神

憎之不復利祐也天不欲蓋地不欲載凶害
日起死于道旁或窮於牢獄中戮其父母禍
及妻子六屬鄉里皆欲使其死尚有餘罪復
流後生或成乞者之後或爲盜賊之子爲後
世大瑕眞人前其過責如此寧當死有餘罪
不吾見天師說事吾甚驚㤥心痛恐不能自
愈眞人知心痛將且生活矣若忽然不大覺
悟子死不久也愼之吾言不可犯犯者身滅
矣非吾殺之也其行自得之子亦知之乎唯
唯吾爲子陳此六事未能道其萬分之一也

賢渘得吾道宜深思遠慮勿反苟自易不恕
爲善也爲力學想得善爲惡則反廼降人也
各自爲身計此中有六死罪又有六大善俱
象之爲身爲其善必得善也自易爲惡者日
得凶惡子矣自策自計莫樂於自恣愼之思
之惟之念之賢明之心必當易開也道德仁
善付有道德之士凶惡付不深計之子此格
法能皆象吾書文以自正則天下無復惡人
也此乃天上太古洞極之道可以化人人一
知之俱爲善亦不復還反其惡也上士樂生

可學其眞道大渘大賢可學其德好施之人
可學其仁有知之人可學其知有能之人可
學其能有力之人可學其力如能並盡用之
思之熟之身已遠凶惡矣天地愛之六方養
之帝王無復事也廼長游而治眞人亦知之
乎大樂至矣吾甚大喜子可謂樂善知之矣
是故古者賢聖廼教而不止者廼覩天禁明
各爲身計也故賢聖之教辭語滿天下也子
獨不覺乎善哉善哉是故古者聖賢上士皆
悉學晝夜力學而不止者亦覩見天地教令

明也故不敢自易爲非也不敢自輕易而不
力學也故得長吉而無害此諸賢者異士本
皆無知但由力學而致也此中諸凶惡人悉
由不力學自輕自易所致也吾之爲道吉凶
之門户也子亦豈知之耶唯唯故都舉廼以
上及其下也何謂也哉噫子意何不覺也見
天師連說今更眩不自知以何爲覺以何爲
不覺也今使子知行之眞人前夫天治法化
人爲善從上到下有幾何法哉其法萬端各
異意然眞人尚正若此俗人難覺迷日久是

也有過唯天師然助帝王治大凡有十法一
爲元氣治二爲自然治三爲道治四爲德治
五爲仁治六爲義治七爲禮治八爲文治九
爲法治十爲武治十而終也何也夫物始於
元氣終於武武者斬伐故武爲下也故物起
於太玄中於太陽終死於白虎故元氣於北
而白虎居西此之謂也故天使元氣治使風
氣養物地以自然治故順善得善順惡得惡
也人者順承天地中和以道治主動道凡事
通而往來此三事應天地人讖過此三事而

下者德仁爲章句過仁而下多傷難爲意故
吾之爲道常樂上本天之性戒中棄未天之
性也生凡物本者常理到中而成至終而亂
失亂者不可復理故當以上始也故天常守
本地守其中一轉人者守其下三轉故數亂
道也眞人豈已曉知之耶唯唯子今有疑夫
隨師可言不敢有疑也眞人前天將祐帝王
以何爲明證哉將利民臣以何爲效乎唯天
師今不及何也數言而不中多得過故不敢
復言也嗛乎行唯唯然天將祐帝王予其琦

文今可以治用之絶踰與隂陽相應將利小
臣也予其良吏將利民也使其生善子眞人
言是豈復有竒說耶而已極唯天將欲興有
德人君也爲其生神聖使其傳天地談通天
地意故眞人來爲其學也宜以付謹良之民
覺其心使其惟思付上有大德之君也以示
衆賢共曉其意已解以歸百姓百姓得之十
五相從議之治之連不平非獨天地人君也
過乃本一在人長長自得重過責於皇天后
土皆由一人時有先學得眞道者不力相化

教大渘幸先知德力不相化畜積有財之家
不肯力施爲仁人生有知足以學而不肯力
學求眞道以致壽有能足以學德以化其身
而不肯力學德以自化有力不肯力作自易
反致困窮此有大過六天人爲是獨積久天
地開闢以來更相承負其後生者尤劇積衆
多相聚爲大害令使天地共失其正帝王用
心意久愁苦而不治前後不平天大疾之故
吾急傳天語自太古到今天地有所疾苦悒
悒而不通凡人不得知之皆使神聖人傳其

辭非獨我也眞人勿怪之也今吾已去世不
可妄得還見於民間故傳書付眞人眞人反
得已去世俗不可復得爲民間之師故使眞
人求索良民而通者付之今趨使往付歸有
德之君也敢不往付留難者坐之也何其重
也今天當以解病而安帝王令道德君明示
衆賢以化民間各自思過以解先人承負之
讁使凡人各自爲身計勿令懈忽廼後天且
大喜治立平矣子或懷狐疑以吾言不大誠
信者吾文但以試爲眞所以然者古文億億

卷其治常不能太平也令賢明渘長獨懷狐
疑謂書不然也夫勇士不試安知其多力見
文而不試用安知其神哉吾受天言以試眞
人自是之後得凡文書皆立試之不得空復
設僞言也天大疾之地大苦之以爲大病誠
寃忿恚因使萬物不興昌多灾夭死不得竟
其天年帝王悁悒吏民雲亂不復相理大咎
在此六罪也有道妬道不肯力教愚人有德
妬德不肯力化愚人有財畜積而妬財不肯
施予天生凡人使施之天有知不肯力學正

道以自窮見教反笑之有能不肯力學施見
教反駡詈之有力不肯力作可以致富爲仁
反自易懈惰見父母學教之反非之故勑眞
人疾見此文使衆賢各自深惟念百姓自思
大過眞人寧曉知教勑耶唯唯今神人既爲
天陳法何不但得人而已布於民間必當以
上下乎善哉善哉令天上極太平氣立至凡
事當順故以上下也不以上下則爲逆氣令
治不平但多由逆氣不順故也眞人欲復增
之耶不敢也故當以上下勿復重問唯唯行

去愼事各爲身計此有大過六天道至嚴不
可妄爲天居上視人唯唯願復更請問一言
凡人已得要道要德當於何置之當上以付
其君何必當以付之也夫要道廼所以安君
也以治則得天心夫要德所以養君以治則
得地意實知之而不肯奏上皆爲不敬其罪
不除何其重也觀子之事植辭如無一知者
夫爲子乃不孝爲民臣廼不忠信其罪過不
可名字也眞人乃言何一重者等也眞人之
學何不日深反日向淺哉甚愚生實不覩子

尚言不覩夫俗人蔽隱藏其要道德反使其
君愁而苦愚暗咎在眞道德蔽而不通也又
要道廼所以稱天也要德廼所以稱地也愚
人廼斷絶之天憎之地惡之其過不除也眞
人幸獨爲天所私得壽而學反未盡廼及天
禁宜事者愼之唯唯
右天教合和使人常吉遠凶之經


太平經卷之六十七











