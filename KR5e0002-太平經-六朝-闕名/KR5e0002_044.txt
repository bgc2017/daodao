










太平經卷之四十四
　　　案書明刑德法第六十
眞人純謹敬拜純今所問必且爲過責甚深
吾歸思師書言悉是也無以易之也但小子
愚且蒙悃悒不知明師皇天神人於何取是
法象今怪師言積大口口願師既哀憐示其
天證隂陽之訣神祇之卜要效今且不思心
中大煩亂所言必觸師之忌諱又欲言不能
自禁絶唯天師雖非之願以天之明證法示
教使可萬萬世傳昭然無疑比若日中之明

也終始不可易而去也然子固固不信吾言
邪子自若未善開通知天心意也子自若愚
乎愈於俗人無幾耳以爲吾言可犯也犯者
亂矣逆者敗矣吾且與子語皆已案考於天
文合於隂陽之大訣乃後言也子來者爲天
問事吾者爲天傳言制法非敢苟空僞言佞
語也子生積歲月日幸不少獨不見擾擾萬
物之屬悉盡隨德而居而反避刑氣邪此者
純皇天之明要證也所以嚴勅人君之治得
失之效也唯唯今若且覺而未覺願重問其

教戒然夫刑德者天地隂陽神治之明效也
爲萬物人民之法度故十一月大德在初九
居地下德時在室中故内有氣萬物歸之也
時刑在上六在四遠野故外無氣而清也外
空萬物士衆皆歸王德隨之入黄泉之下十
二月德在九二之時在丑居土之中而未出
達時德在明堂萬物隨德而上未敢出見上
有刑也正月寅德在九三萬物莫不隨盛德
樂闚於天地而生時德居庭二月德在九四
在卯已去地未及天謫在界上德在門故萬

物悉樂出闚於門也三月盛德在九五辰上
及天之中盛德時在外道巷故萬物皆出居
外也四月巳德在上九到於六遠八境盛德
八方善氣陽氣莫不響應相生擾擾之屬去
内室之野處時刑在萬物之根居内室故下
空無物而上茂盛也莫不樂從德而爲治也
是治以德之大明效也今謹已聞用德願聞
用刑然五月刑在初六在午地下下内清無
氣地下空時刑在室中内無物皆居外六月
刑居六二在未居土之中未出達也時刑在

堂時刑氣在内德氣在外擾擾之屬莫不樂
露其身歸盛德者也七月刑在六三申之時
刑在庭萬物未敢入固固樂居外八月刑在
六四酉時上未及天界時德在門萬物俱樂
闚於門樂入隨德而還反也九月刑在六五
在戌上及天中時刑在道巷萬物莫不且死
困隨德入藏故内日興外者空亡十月刑在
上六亥時刑及六遠八境四野萬物擾擾之
屬莫不入藏逃隨德行到于明堂跂行自懷
居内野外空無士衆是非好用刑罰者見從

去邪哉但心意欲内懷以刑治其士衆輒日
爲其衰少也故五月内懷一刑一羣衆叛六
月内懷二刑二羣衆叛七月内懷三刑三羣
衆叛八月内懷四刑四羣衆叛九月内懷五
刑五羣衆叛十月内懷六刑六羣衆叛故外
悉無物皆逃於内是明證效也故以刑治者
外恭謹而内叛故士衆日少也是故十一月
内懷一德一羣衆入從十二月内懷二德二
群衆入從正月内懷三德三羣衆入從二月
内懷四德四方羣衆入從三月内懷五陽盛

德五羣衆賢者入從四月内懷六德萬物並
出見莫不擾擾中外歸之此天明法效也二
月八月德與刑相半故二月物半傷於寒八
月物亦半傷於寒二月之時德欲出其士衆
於門刑欲内其士衆於門俱在界上故二月
八月萬物刑德適相逢生死相半故半傷也
子今樂知天地之常法隂陽之明證此即是
也夫刑乃日傷殺厭畏之而不得衆力反曰
無人德乃舒緩日生無刑罰而不畏萬物反
曰降服悉歸王之助其爲治即是天之明證

昭然不疑也今人不威畏不可治奈何乎哉
然古者聖人君子威人以道與德不以筋力
刑罰也不樂爲善德劣者反欲以刑罰威驚
以助治猶見去也夫刑但可以遺窮解卸不
足以生萬物明擾擾之屬爲其長也今使人
不内附反欺詐其大咎在此今子比連時來
學問事雖衆多畜積文則未能純信吾書言
也得此寧解未哉純稽首敬拜有過甚大負
於明師神人之言内慙流汗但愚小德薄至
賤學日雖多心頓不能究達明師之言故敢

不反復問之甚大不謙久爲師憂不也但爲
子學未精耳可愼之天乃爲人垂象作法爲
帝王立教令可儀以治萬不失一也子欲知
其意正此也治不惟此法常使天悒悒忿忿
不解故多凶灾子戒之天將興之者取象於
德將衰敗者取法於刑此之謂也吾之言謹
與天地隂陽合其規矩順天地之理爲天明
言紀用教令以示子也吾之言正若鋒矢無
異也順之則日興反之則令自窮也天法神
哉神哉是故夫古者神人眞人大聖所以能

深制法度爲帝王作規矩者皆見天文之要
乃獨内明於隂陽之意乃後隨天地可爲以
治與神明合其心觀視其可爲也故其治萬
不失一也今愚吏人民以爲天法可妄犯也
自恣不以法度故多亂其君治也大咎在此
也今子得書何不詳結心意丁寧思之幽室
閑處念天之行乃可以傳天之教以示勑愚
人以助帝王爲法度也將舉刑用之當深念
刑罰之所居皆見從去寂然無士衆獨處故
冬刑在四野無人萬物悉叛之内藏避之甚

夏刑在内萬物悉出歸德地下室内中空刑
寂然獨居皆隨德到野處德在外則萬物歸
外德在幽空則物歸内天刑其威極盛幸能
厭服人民萬物何故反不能拘制其士衆獨
不怪斯耶明刑不可輕妄用傷一正氣天氣
亂傷一順氣地氣逆傷一儒衆儒亡傷一賢
衆賢藏凡事皆有所動摇故古者聖人聖王
帝主乃深見是天戒書故畏之不敢妄爲也
恐不得天心不能安其身也上皇天德之人
乃獨深見道德之明效也不厭固不畏駭而

士衆歸之附之故守道以自全守德不敢失
之也子德吾書誦讀之而心有疑者常以此
書一卷自近旦夕常案視之以爲明戒證效
乃且得天心意也違此者已與天反矣是猶
易之乾坤不可反也猶六甲之運不可易也
猶五行固法不可失也猶日月之明不可掩
蓋也猶若君居上臣在下故不可亂也此所
以明天地隂陽之治有好行德者或有愚人
反好刑宜常觀視此書以解迷惑務教人爲
善儒守道與德思退刑罰吾書口口正天法

度也夫爲道德易乎爲刑罰難乎愛之則日
多威之反日無也子疾去矣爲天傳吾書毋
疑也吾書言不負於天地六合之擾擾也唯
唯誠歸思過惟論上下不敢失一也行戒之
愼之子不能分别詳思吾書意但觀天地隂
陽之大部也從春分到秋分德居外萬物莫
不出歸王外蟄蟲出宂人民出室從秋分至
春分德在内萬物莫不歸王内蟄藏之物悉
入宂人民入室是以德治之明效也從春分
至秋分刑在内治萬物皆從出至外内空寂

然獨居從秋分至春分刑居外治外無物無
氣空無士衆悉入從德是者明刑不可以治
之證也故德者與天並心同力故陽出亦出
陽入亦入刑與地並力同心故隂出亦出隂
入亦入德者與生氣同力故生氣出亦出入
亦入刑與殺氣同力故殺氣出亦出入亦入
德與天上行同列刑與地下行同列德常與
實者同處刑與空無物同處德常與興同處
故外興則出内興則入故冬入夏出刑與衰
死氣同處故冬出而夏入死氣者清故所居

而清也故德與帝王同氣故外王則出隂内
王則入刑刑與小人同位故所居而無士衆
也物所歸者積帝王德常見歸故稱帝王也
刑未嘗與物同處無士衆故不得稱君子是
故古者聖人獨深思慮觀天地隂陽所爲以
爲師法知其大口口萬不失一故不敢犯之
也是正天地之明證也可不詳計乎可不愼
哉自然法也不以故人也是天地之常行也
今悉以告子矣子宜反復深思其意動作毋
自易唯唯不敢負行吾已悉傳付眞法語於

子吾憂解矣爲天除咎以勅至德以興王者
子毋敢絶且蒙其害唯唯
　右案天法以明古今前後治者所好得失
　訣
太平經卷之四十四





