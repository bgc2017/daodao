










太平經卷之六十五(六十六/同卷)傳三
　　　斷金兵法第九十九
六方眞人純等謹再拜白欲有所問天法不
敢卒道唯皇天師假其門户使得容言乎道
之勿有所疑也唯唯今惟天師廼爲帝王解
先人流災承負下制作可以興人君而悉除
天下之災怪變不祥之屬今愚生欲助天太
陽之氣使遂明帝王日盛姦猾滅絶惡人不
得行盜賊斷亡祅孽自藏不復發揚豈可聞
乎善哉六子之問也天使諸眞人言諾君子

已遂無憂小人祅臣不敢作矣其勝已出灾
自滅息矣今爲諸弟子具陳天格法使不失
銖分自隨而記之唯唯然天法垂象上古聖
人常象之不敢違離也故常厭不祥斷狡猾
使祅臣不得作者皆由案天法而爲之欲使
陽氣日興火大明不知衰時者便急絶由金
氣勿使其王也金氣斷則木氣得王火氣大
明無衰時也何謂也然人君當急絶兵兵者
金類也故當急絶之故也今反時時王者賜
人臣以刀兵兵金類也廼帝王賜之王者王

之名爲金王金王則厭木而衰火金王則令
甲乙木行無氣木斷乙氣則火不明木王則
土不得生火不明則土氣日興地氣數動有
祅祥故當急絶滅云兵類勿賜金物兵類以
厭絶不祥此也天厭固與神無異願聞金興
厭木何故反使火衰也善哉子之難問可謂
入道矣眞人欲樂知其大效是故春從興金
兵則賊傷甲乙木行令天青帝不悅天赤帝
大怒丙丁已午不順欲報父母之怨令使火
行多灾怪變生不祥祅害姦猾其法反使火

治憒憒雲亂不可乎大咎在此也善哉善哉
願聞何故必多祅民臣狡猾盜賊乎爲眞人
重說使子察察知之天之格法父母見賊者
子當報怨夫報怨之家必聚不祥僞佞狡猾
少年能爲無道者廼能報怨爲反逆也是故
從賜金兵厭傷木也火治不可平也此者天
常格法也不可以故人也六眞人以吾言不
信但急斷金兵敢有持者悉有重罪即時火
灾滅除其治立平天下莫不言善哉所以然
者火迺稱人君故其變怪最劇也其四行不

能也子欲重知其明效五星熒惑爲變最劇
也此明效也其四星不能子愼吾書吾文天
法不失銖分唯唯行爲六子重明陳天之法
故金氣都滅絶斷廼木氣得大王下厭上位
黄氣不得起故春木王土死也故惟春則天
激絶金氣於戊故木得遂興火氣則明日盛
則金氣囚猾人斷絶金囚則水氣休隂不敢
害陽則生下愼無灾變木氣王無金則得興
用事則土氣死生民臣忠謹且信不敢爲非
也是天之格法券書也天地之常性常行子

知之耶唯唯行子已知矣今復爲六子重明
天法使口口今天下從兵金氣也又王者或
以歲始賜刀兵或四面巡狩止居反賜金兵
王者王也以金兵賜人名爲王金金王則水
相金王則害木水相則害火西北隂也東南
陽也少隂得王太隂得相也名爲二氣俱得
勝其陽其灾生下狡猾爲非隂氣動則多妄
言而生盜賊是天格法也六子知之耶唯唯
然六眞人已知之矣愼天法唯唯今願請問
東南陽也何故爲地户今西北隂也反爲天

門然門户者廼天地氣所以初生凡物所出
入也是故東南極陽也極陽而生隂故東南
爲地户也西北者爲極隂隂極生陽故爲天
門眞人欲知其效若初九起甲子初六起於
甲午此之謂也故天道比若循環周者復反
始何有解已其王者得用事其微氣復隨而
起矣善哉善哉復爲六眞人具陳一事王者
大興兵則使木行大驚駭無氣則土得王起
土得王則金大相金大相則使兵革數動乾
兊之氣作西北夷狄猾盜賊數起是者自然

法也天地神靈不能禁止也故當務由厭斷
金物無令得興行也善哉善哉見師說天法
知其可畏矣子知畏之則吉矣今皇天明師
幸哀其愚蔽不達於道廼具爲明陳天法今
是獨爲一君生耶天下之爲法悉如此耶哉
然天以是爲常格法雖然木行火行無妄從
興金嶽使錢得數王盜行以爲大害使治難
平也反使金氣得大王爲害甚甚能應吾天
法斷之者立吉矣治興祅臣絶天法不欺人
也願聞天以此爲格法意訣然詳哉六子問

事也然天地以東方爲少陽君之始生也故
日出東方以南方爲太陽太陽君也故離爲
日日爲君南方火也火爲君南方爲夏夏最
四時養長懷妊盛興處也其爲德最大故爲
君也以此爲格法雖然音爲角者並於東方
位爲火者並於南方今太平氣盛至天當興
陽氣故吾見六眞人問事知爲天使之故吾
爲六眞人具說所以興太陽君之行法眞人
愼之唯唯
　　　王者賜下法第一百

今天師幸哀爲愚生陳天法悉具願復問一
事今帝王見群臣下及民人天法爲人父母
見其臣是王者賢子也故助王者治理天地
也民者是王者居家不肖子也爲王者主脩
田野治生見之會當有可以賜之者不賜則
恩愛不下加民臣令赤子無所誦道當奈何
哉善哉眞人之言也然見賢者賜以文見飢
者賜以食見寒者賜以衣見賢者何故賜之
以文乎所以賜以文者文者生於東明於南
故天文生東北故書出東北而天見其象虎

有文家在寅龍有文家在辰負而上天離爲
文章在南行故三光爲文日最大明故文者
生於東盛於南故日出於東盛於南方天命
帝王當象天爲法故當賜文以興太陽火之
行也日興火能分别覩文是與非文亦所以
記天下是非也善哉善哉行六眞人已知天
道大覺矣今皇天明師爲天具道法既無可
愔願聞賜之當以何文哉詳乎六子爲天問
事也然當如此凡事常苦不口口然樂象天
法而疾得太平者但拘上古中古下古之眞

道文文書取其中大善者集之以爲天經以
賜與衆賢使分别各去誦讀之今思其古今
要意爲化民臣之大義當奈何因以各養其
性安其身如此者大賢儒莫不悅喜也而無
惡意各得惟念天地之法知之則令使人上
尊愛其君還惜其軀深知明君重難得其中
大賢仁者常恐其君老分别爲索殊方異方
還付其帝王故當賜以道書文善哉善哉子
已知之矣今或自易賜之以兵革金物歸反
各思利事而上導武氣化流小愚民則使利

事生而兵興金王狡猾作盜賊起金用事賊
傷木行而亂火氣是天自然格法子知之耶
唯唯願問何不賜之以他文經書然他書非
正道文使賢儒迷迷無益政事非養其性經
書則浮淺賢儒日誦之故不可與之也然同
可拘上古聖經善者中古聖經善者下古聖
經善者以爲文以賜之但恐非養性之道使
人不自重而反爲文也然凡文善者皆可以
賜之使其誦習象之化爲善也善哉善哉六
子已覺之矣

　　　興衰由人訣第一百一
今天師幸都爲愚生言願問賜飢者以食寒
者以衣意然夫飢者思食寒者思衣得此心
結念其帝王矣至老不忘也思自效盡力不
敢有二心也恩愛洽著民間如有所得竒異
殊方善道文不敢匿也悉思付歸其君使其
老壽是故當以此賜之也此名爲周窮救急
夫賢者好文飢者好食寒者好衣爲人君賜
其臣子務當各得其所欲則天下厭服矣善
哉善哉是以天性上道德而下刑罰故東方

爲道南方爲德道者主生故物悉生於東方
德者主養故物悉養於南方天之格法凡物
悉歸道德故萬物都出生東南而上行也天
地四方六陽氣俱與生物於辰巳也子知之
耶唯唯天之法下刑故西北少隂太隂爲刑
禍刑禍者主傷主殺故物傷老衰於西而死
於北天氣戰鬥六隂無陽物皆伏藏於内宂
中畏刑興禍不敢出見天道惡之下之故其
畜生悉食惡棄也是故古者聖人覩天法明
故尚眞道善德竒文而下武也是明效也今

刑禍武生於西北而尚之名爲以隂乘陽以
賤乘貴多出戰鬥令民臣不忠無益王治其
政難乎眞人寧知之耶唯唯子可謂以覺矣
是故古者聖賢常尚道德文常投於上善處
而兵革戰備投於下處一人獨居則投文於
床上而兵居床下如是則夷狄自降盜賊日
消滅矣善哉善哉行子可謂已知之矣六子
詳思吾書意以付上道德之君以示衆賢吾
之言不負天地賢明也行去辭小竟也事他
所疑廼復來問之唯唯今六眞人受天師嚴

教謹歸各居閑處思念天師言俱有不解唯
天師示訣之行言何等也今天廼自有四時
之氣地自有五行之位其王相休囚廢自有
時今但人興用之也安能廼使其生氣而王
相更相尅賊乎咄咄噫六子雖日學無益也
反更大愚略類無知之人何哉夫天地之爲
法萬物興衰反隨人故凡人所共與事所貴
用其物悉王生氣人所休廢悉衰而囚故人
所興事者即成人君長師也人所爭用物悉
貴而無平也人所休廢物悉賤而無賈直也

是故天下人所興用者王自生氣不必當須
四時五行氣也故天法凡人興衰廼萬物興
衰貴賤一由人是故古者聖人知天格法不
可妄犯也故上古時人深知天尊道用道興
行道時道王中古廢不行即道休囚不見貴
也中古興用德則德王下古廢至德即德復
休囚也故人興用文則文王興用武則武王
興用金錢則金錢王興用財貨財貨王天下
人所興用悉王自生氣其所共廢而不用者
悉由凡物何必廼當須天四時五行王廼王

哉子學何不日昭昭而反日益㝠㝠無知乎
眞人用意尚如此夫俗人共犯天禁言其不
然故是也今以子況之人愚獨久矣若眞人
言中類吾爲天陳法爲德君解承負先王流
災將有誤人不可用者耶如誤何可案用乎
六子若有疑欲知吾道大效知其眞眞與不
令疾上付賢明道德之君使其按用之立與
天地廼響相應是其人明效證驗也今眞人
尚廼不能深知是人能使物興衰進退俗人
比於子㝠㝠與盲何異哉今見天師分别爲

愚生說之已解矣有過不也夫人既學也當
務思惟其要意勿但習言也而知其意訣是
天地與道所怨也又學者精之愼之唯唯行
去記此天政事可以厭猾祅勿使德君失政
事文也唯唯


太平經卷之六十五


