










太平經卷之一百一訓八
西壁圖第一百六十四





































































上古神人真人誡後學者爲惡圖象無爲隂
賊不好順事反好爲害嫉妬令人死凶天道
不可彊劫劫必致兵喪威之死滅世亡道神
書必敗欲以爲利反以爲害此即響應天地
之性也乃致自然之際會審樂以長存愼之

愼之無好無害善者自興惡者自敗觀此二
象思其利害凡天下之事各從其類毛髮之
間無有過差但人不自精自以不知罪名一
著不可奈何不守其本身死有餘過乃爲惡
於内邪炁相召於外故前有害獄後有惡鬼
皆來趨鬥欲止不得也因以亡身故畫象以
示後來賢明得之以爲大誡愚者不信道自
若忽事書審如言不失銖分故守柔者長壽
好鬥者令人不存物事各從其類不復得還
雖悔之無益鬼已著焉見誡當覺以時自還

今尚未傷固可得爲善人善者乃上行惡者
下降天道無私乃有自然故不失法也其事
若神右著西壁
太平經卷之一百一

















