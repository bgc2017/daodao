










太平經卷之九十三訓三
　　　方藥厭固相治訣第一百三十七
今愚生得天師文書拘校諸文及方書歸居
閑處分别惟思其要意有疑不能解願請問
一事言之今天師拘校諸方言十十治愈者
方使天神治之也十九治愈者方使地神治
之十八治愈者方使人精神治之過此以下
者不可用也愚生以爲但得其厭固可畏者
能相治也不得其厭固者不能相治也善哉
真人言也得其難意然夫凡洞無極之表裏

目所見耳所聞蝡動之屬悉天所生也天不
生之無此也因而各自有神長命各屬焉比
若六畜命屬人也死生但在人耳人即是六
畜之司命神也是萬二千物悉皆受天地統
而行一物不具即天統有不足者因使其更
相治服也因復各使有尊卑君長故天道悉
能相治制也得其所畏而十十者治愈者即
是其命所屬天也真人知之邪唯唯行子已
知之矣請問一疑甚不謙順豈不言哉平行
勿諱今若盜賊劫人者同服人耳豈可以爲

天命君長邪善哉子之難也夫盜賊劫人者
但以無義妄於枉服人耳不得常服久也一
過服人即有重罪長吏遂之不止也子何以
言是爲天命乎今若王者治服人豈當見逐
索邪凡人生以王者爲君長爲命也真人亦
寧解不今已大解善哉善哉行學者精之亦
無妄難問也天且非人也唯唯有過有過不
也敬愼之勿但若俗夫之人欲言便語也唯
唯今愚生每語有劇過不言又無縁得知之
今欲復有可問不敢卒言平行今獨萬物各

有君長天地亦有君長邪噫子難問何一深
妙遠劇也今自知所問不謙不及天師問之
會遂不得知之也然天者以中極最高者爲
君長地以崑崙墟爲君長日以王日爲君長
月以大月爲君長星以中極一星爲君長衆
山以五嶽爲君長五嶽以中極下泰山爲君
長百川以江海爲君長有甲者以神龜爲君
長有鱗之屬以龍爲君長飛有冀之屬以鳳
凰爲君長獸有毛者以麒麟爲君長裸蟲者
以人爲君長人以帝王爲君長天下若此者

積衆多不可勝記纔爲真人舉其綱見其始
子豈解邪唯唯宜自深思其意亦不可盡記
也難爲財用唯唯今故言蚑行有知之屬方
在其身者不待而成事者無妄殺傷何乎主
恐忿其君長也今天太平氣至當與有德君
并力治無妄傷害則亂太平之氣令治憒憒
今小物安能感動天使其治亂憒憒乎噫子
自若愚蒙未大解也今是各自有君長若遠
方四境之下賤小人極最帝王之下極螻蟻
惡人也無可比數人無故共賊傷此百數十

人其家自冤枉上書帝王帝王聞之即大怒
下令以章考問之紛紛州郡縣以爲大事因
而坐之危亡者非一人也子知之邪可駭哉
可駭哉行子知大駭乃且長生矣唯唯是故
古者聖王知天法象格明故不敢妄用刑也
乃深思遠慮之極也故其治常平不用筋力
而得天心者以其重愼之也今先王小小失
之承負之後各有得失故治難平也子知之
邪唯唯今太平氣至天愛有德之君故具爲
陳戒也難其犯之也以吾文歸上德之君自

使思其惡意唯唯
　右集難方藥命所屬物各自有君長
　　　陽尊隂卑訣第一百三十八
願問陽何從獨得尊而貴隂獨名卑而賤哉
善乎子之難也幾覩道德意陽所以獨名尊
而貴者守本常盈滿而有實也隂所以獨名
卑且賤者以其虚空而無實也故見惡見賤
也愚生受天命劣少無知蔽暗難開願天師
具爲分解其意子學何不具覩天道意何哉
真人尚乃不解俗人㝠㝠固是也然夫天名

隂陽男女者本元氣之所始起隂陽之門户
也人所受命生處是其本也故男所以受命
者盈滿而有餘其下左右尚各有一實上者
盈滿而有餘尚常施與下隂有餘積聚而常
有實上施者應太陽天行也無不能生無不
能成下有積聚應太隂應地而有文理應阡
陌左實者應人右實者應萬物實者核實也
則仁好施又有核實也故陽得稱尊而貴也
子知之耶唯唯隂爲女所以卑而賤者其所
受命處户空而虚無盈餘又無實故見卑且

賤也本名爲隂陽男女者此二事也其一身
上下既盡無名者也本名隂陽以此二事分
别之也念女之頭目面耳支體俱與男等耳
其好善尚乃或好於男子而反卑賤者此也
男子其頭面肢體其好善不及女也而名尊
且貴者正以此也善哉善哉然子可謂已覺
知之矣是故天道重本守始是以聖人覩天
法象明故當反本守元正字考文以解迷惑
也故能使天地長安國家樂也故守本而有
實好施與者爲善人本空虚無實核常不足

而反好求者爲惡人爲賤人此之謂也今願
訣間一疑行言之令女見懷妊實如天師言
無實何也噫子内空虚略類似無道之人但
天見子勉勉一心故使子來問事耳今女之
妊子隂本空虚但陽往施化實於隂中而隂
卑賤畏陽順而養之不敢去也陽乃天也君
也隂乃地也臣也故重尊敬陽之施因而養
之而不敢去也子欲知其實比若君王有客
託於小家小家養之不敢去也客亦遂得肥
巨成人口口正此也今俗者言陽生隂成但

隂隨而養成陽實也吾書中同多以養說之
如此矣吾見真人欲樂得知真道之核天之
至要意故爲子要言之耳子知之邪唯唯行
子已覺矣今願問獨人有男女可以分别隂
陽實邪天地萬物盡然邪噫子自若癡迷不
解善哉真人之難問也然天地之性萬物盡
然吾爲子說一事已上洞下達子自若言不
口口行更開兩耳聽勿失銖分也唯唯行然
陽在外之時凡物盡上懷妊於上枝葉之間
時天陽氣在外未還反下根也故皆實於表

也蚑行衆生人民積聚亦於外及陽氣還反
内在地中也萬物之屬上悉空無實盡下懷
妊實於下地中養根葉蚑行人民亦入實積
聚於内此即皇天證明陽實核之大明效也
是故執陽道者有實核守隂道者天實核故
古者聖人治常象天不敢象地也願聞之何
謂爲象天乎象天者聚仁賢明儒道術聖智
此者名爲象天也聚財貨小人不肖無知文
章名爲象地也善哉善哉願聞此仁賢明儒
道術聖智何以象天天者仁賢明儒道術聖

智也又天者能乘氣而飛此六人其上才而
志真道不懈者亦乃至於能乘氣而飛故屬
天象天也是以古者聖人獨深知皇天意故
不敢失之也願聞此聚財貨小人不肖何以
象地乎然夫財者會下財成塗塗化成糞糞
化成士夫小人愚不肖者會聾暗不知道術
入凶門户會當早居地下若令不葬久則爲
天地之害甚深與之爲治則共亂天文地理
五行日戰乎四時失紀三光少明天地惡之
百神不愛之矣無益於分理當早終死如此

財矣真人知之邪唯唯可駭哉可駭哉子知
駭者可謂將長存矣不知早駭與天地爲重
咎愚生甚畏之子知畏此天法天且活子如
不敬畏之與生同理夫吉凶本非天也過也
人自求得之耳子知之邪唯唯行去去戒之
唯唯
　右集難男女本所以得尊卑隂陽實核君
　子小人訣
　　　國不可勝數訣第一百三十九
請問一事平道之願聞天下凡有幾國深哉

妙哉子所問也然中部有八十一域次其外
復一周天下有萬國乃遠出到洞虚無表合
三部爲萬二千國何故乃有萬二千國乎天
數始起於一終於十十而相乘天道到於五
而反故適萬國也其二千國者應隂陽更數
比若數十而終也歲月數獨十二也尚五歲
再閏在其中也此應天地之更起在天天洞
虚之表裏應爲天地並數故十二月反並爲
一歲尚從閏其中此十二月者乃元氣幽㝠
隂陽更建始之數也比若萬物終死於亥乾

因建初立位於天門始凝核於亥懷妊於壬
成形初九於子日始還九二於丑而隂陽運
九三於寅天地人萬物俱欲背隂向陽闚於
寅故萬物始布根於東北見頭於寅物之大
者以木爲長也故寅爲始生木甲最爲木之
初也故萬物見於甲寅終死於癸亥故木也
乃受命生於元氣太隂水中故以甲子爲初
始天道變數因五相乘而周故五千加十二
支字適六十癸亥爲數終也真人知之邪唯
唯未得其意也今眩㝠行子思之久久自得

其意行子思之今真人恒何故問天下有幾
國哉愚生受天師書言可以報天地重功療
天地病而爲有德帝王除天地立事以來流
災厄會今以天師文書道一付一有德之國
今一國之原雖其君有德萬萬人者安能乃
並解隂陽無極天地之災乎乃周流遍治天
地之表裏絶洞虚洞遠無極之天地病乎噫
善哉天乃使子問是邪咄咄可駭哉咄咄可
駭哉吾欲不言也今恐得大適死過不除於
子也真人何以乃知問是乎愚生得天師教

勑者歸别處思惟其意各有不解者故問之
也今子解一國有德之君而已何故爲問之
乎今以天師文但解一有德之君國之灾名
爲但療治一國耳安能乃療治天地病而報
皇天重功乎哉善哉子之言也吾無以加子
言也真人試說其意然今天師乃言天地洞
虚有萬二千國今一有德之國受道安能乃
解是萬二千國之灾而都安天地者乎善哉
子之言子果見使主問是邪詰今爲真人具
分别說之使其昭然可以畢除天下病灾吾

畏天威義不敢有可匿也子力隨記吾言唯
唯行天數本起於一十而終一乘十十也各
乘十而至百百乘十至於千千乘十至於萬
一者其數之始也十者其數之終也百者其
有德之國鄉子但持吾書往授教其一有大
德之國傅記吾書者持本去無盡以與也周
流以授百有德之鄉一國得吾書者國善人
并歸向之其德乃並洽四方百國皆被其化
而爲善天地乃俱爲其安災害爲其除以授
百有德之國而萬國無害天地病悉除去矣

善哉善哉願聞何故不教愚生比以教授之
然所以不可比以教者無道德之國天所衰
會不能行真道故但歸有德之國也今無德
之國並歸有道德之國亦自理矣善哉善哉
願聞何故正以是百國有德爲法乎善哉子
之難也得其意然天地人之數也天數起於
一終於十天下布施於地而生數成乃後出
適合爲百天地人備天地人三合同心乃成
德也一事有不和輒不成道德也願聞天數
何故正一乎一者其元氣純純之時也元氣

合無理若風無理也故都合名爲一也一凝
成天天有上下八方故爲十也又有五方各
自有隂陽故數十也下因地也一下因地者
數俱於十乃生故人象天數至十月乃生也
一者正是其施和洞洞之時也已愛施者反
當象天數十月乃出故數終於十故一者乘
十地道者母也當禺故與和并連人天地人
三相得乃成道德故適百國有德也故天主
生地主養人主成一事失正俱三邪是故天
爲惡亦凶地爲惡亦凶人爲惡亦凶三共爲

惡天地人滅盡更數也三共爲善德洞虚合
同故至於三合而成德適百國善哉善哉是
者天下萬國之綱天地人合德之鄉也子知
之邪唯唯故真人今既爲天地除病爲德君
除承負雖苦持吾文往授百有德國而隂陽
病悉消亡帝王之灾皆已除矣善哉善哉愚
生嚮不力問無縁得知是也子言是也學而
不力問與不學者等耳是故古聖賢之學旦
夕問於師不敢懈也故遂得知天之道也唯
唯誠得力問不敢有懈也如是者子已知道

矣願問今天下乃習俗不同以一道往教勑
之曾不疑乎噫子於是言者更愚略㝠㝠無
知何哉今是習俗禮義者但僞行耳非其真
也天下人乃俱受天地之性五行爲藏四時
爲氣亦合隂陽以傳其類俱樂生而惡死悉
皆飲食以養其體好善而惡惡無有異也於
其有不曉真人文而不達者當授教之時真
人宜以其俗語習教其言隨其俗使人自力
記之如是者天下悉知用之無有疑也吾之
道比若日月周流運行照天下各自言昭昭

大明而足子欲重知其審實比若萬物蚑行
之屬共一天地六甲五行四時以是爲大足
故皆以天地隂陽格法教示之也子知之邪
唯唯行去難不止則說無窮今道大文反但
難得意唯唯願復問一事而止行言之今其
萬二千國當云何哉然此者並於數中與閏
同子欲知其審比若數十而終一歲反十二
月乃終尚閏並其中時有十三月此之謂也
但百國行道德乃萬國無灾天地病已盡也
此亦並除善哉善哉子能自力以吾文周流

百有德之國使其各隨俗說吾書者即萬二
千國悉安天地病大除子已增年亦無極矣
子安之少也則得少年安之半則得半年盡
安之則得無極之年真人既有善意天使子
具問是宜具安之子亦無大自苦勞也夫天
極自神且明而無上也尚常行道自苦日一
周行凡物而安之故獨得常吉而長生也地
亦順隨天所爲而養之也如天一日不行日
月星不移即有不周之氣天則毁矣天尚乃
行道不敢止故長生也而況子乎努力各自

爲身屈不能爲他人也吾所以說而不止者
吾亦爲吾身屈非而爲子也凡六極之表裏
擾擾之屬俱各爲其身計不能爲他人也子
知之邪唯唯吾得天師言行之使有德之國
記之不敢懈也行子已知之矣俱努力努力
事畢而相從唯唯行去願間一事何等也令
六人謹歸居閑處共思天師言時時若且大
解時時有迷亂不懈者願及天師决其意今
念數愁天師欲忍不言也恐與天師相離終
古竟天年無以復得知之故冒慙復前假一

言平行天使吾與六子相覩共語勿辭謝也
唯唯今願聞天下之國獨有萬二千國邪復
有餘邪噫宻哉子之問也天地開闢以來未
嘗有也然此萬二千國者記一大部耳其餘
者何有窮極乎哉何一多也噫子今旦問疑
極知也今反覆閉㝠㝠愚哉實不及然觀弟
子問事未大究洽知天道也適應校綝綝若
且及而内獨不及夫俗人㝠㝠憒憒固是也
以真人况之吾不非也然更開耳爲六真人
說之天者乃上下無極傍行無極往往一合

爲一部界復分何極乎願聞之然天上當於
何極上復有何等而中得止極乎地下當於
何極下復有何等於何得中止而言極乎天
地傍行於何極何故得中上而反極窮乎此
六表者當於何窮極乎是故天道乃無有窮
已也大用之亦適足小用之亦適足大用亦
有餘小用亦有餘真人寧知其意乎唯唯可
駭哉可駭哉嚮不力問復無從得知之也然
子可謂小覺矣行去勿復竟問也恐六真人
驚而敗也非力所及而彊問之是亦大害也

然爲人師者多難今訾子悒悒爲子更明之
行更明開耳安坐聽唯唯子欲樂知其大效
也比若一家有父有母有子亦天道具成一
家父象天母象地子象中和其聚財物家中
所有象萬物亦成一家父爲君母爲臣子爲
民財貨以相通養共之象萬物此一家亦共
一大憂一縣萬户亦合成一家共一大憂十
縣合成爲一郡亦合成一家共一大憂十郡
合成一大州亦合成一家共一大憂十州合
共成一大國亦合成一大家亦共一大憂而

爲一大界其帝王有德憂及十二州大憂及
十三州亦共爲一大家亦共一大憂也其外
界遠方不屬於人國者於人國有道德其中
善人來於人國無道德則不來於人德劣則
來害人也此一部者一界也天地之分畫也
樂使天下擾擾之屬各有處不相剋賊也故
爲太極中極小極何謂也太極者主無復外
表也中極者主中部也小極者各應其部界
而止也但可以道德相求不得大相剋賊也
天怨之此名爲共一家故各共一大憂也子

欲知其審實比若一家父子夫婦但獨憂其
家不富不肯憂他家也一縣但共憂其君善
則當遷之使高功各爭進其長吏惡則欲共
去之一縣一郡一州一國皆義說等此其共
一大憂也今故記萬二千國乃共一大部以
與真人共一大憂也共一界其餘若此萬二
千國者不可勝數是故古者聖人之作皆共
記一小部也何不記大部界乎天使不言也
大化未出所作者異不得同法故不記之也
今者爲大化出萬二千國歷運周故天使真

人來問無極之經洞竟之政故以文付百有
德之國一有德之國兼化九十九國其萬二
千國並數若一歲十二月爲一部時十三月
閏亦並其中此之謂也子知之邪唯唯行去
唯唯愼天道神靈守之勿妄亂毁唯唯今已
受天明師嚴勑文慺慺小覺知一大部願聞
一小界見示說此無極之國諾爲真人悒悒
且小言子詳記之今欲使真人積財用上柱
天日月下柱地廣從萬里恐財用固固常病
苦少也不能記是其國多少之名字也子知

之邪唯唯愚生不敢極問天道也見天師言
今恍若失氣惚若亡魂不敢重問之也然子
可謂曉事之生子欲報天地重功而命無極
者但周流是一大部萬二千國則壽已無極
矣其上下六方洞極者天亦不獨使六子憂
之也憂之者自有人與子異界亦不以過責
反罪子也其安危善惡亦自有主之者也一
部說絶勿復問唯唯行六子努力請真人學
爲小通但未大覩天道意耳加精勿懈唯唯
學而不精與狂同精而不得名瘖聾示之以

西反問東故天下師共辨難何恟恟雖恟恟
無益也猶不知比若嬰兒蒙蒙未出胞中隨
其母身而行安知天道廣遠而無方是故小
師彊怒喜狂說反令使天地道傷故失道意
不能安其君王天下恟恟皆被其過言之殊
異令灾害横行不可禁防書雖億億萬卷天
下流灾害猶不絶前後合同皆由彊說之生
不知道要之過也真人知之邪唯唯行欲復
爲子具說無窮竟難爲財用又且復重故一
小止疑復來問之唯唯

　右集難間授書訣諸國部界
　　　敬事神十五年太平訣第一百四十
願請問一事平言之今天將太平寧亦可預
知邪哉然可知占天五帝神氣太平而其歲
將樂平矣何謂也願聞之然春也青帝神氣
太平夏也赤帝神氣太平六月也黄帝神氣
太平秋也白帝神氣太平冬也黑帝神氣太
平今以何明之然太平者乃無一傷物爲太
平氣之爲言也凡事無一傷病者悉得其處
故爲平也若有一物傷輒爲不平也二物傷

輒爲被刑也三物傷輒爲群物傷也四物傷
輒爲四方傷也五物傷輒爲五方傷天下有
大害也六物傷輒爲惡究於六方也七物傷
輒爲其害氣乃横行也八物傷輒使人賢不
肖異計不並力也九物傷輒爲惡究竟隂陽
令物雲亂席轉也十物傷乃爲大綱傷天數
終盡更數也是故古者上聖人但明觀天五
帝神氣平未輒自知治得失且平與未哉願
聞其平訣意然春物悉生無一傷者爲青帝
太平也夏物悉長無一傷者爲赤帝太平也

六月物悉見養無一傷者爲黄帝太平也秋
物悉成實收無一傷者爲白帝太平也冬物
悉藏無一傷者爲黑帝太平也五帝太平一
歲人爲其喜樂順善二歲地上爲其太樂三
歲恩澤究竟於天四歲風氣順行五歲九神
不戰祅惡伏滅六歲而究著六綱七歲乃三
光更明八歲而恩究達八方九歲隂陽俱悅
十歲萬物悉各得其所爲數小終物因而三
合之乃天地人備故三十歲而太平也今上
皇氣出真道至以治故十五年而太平也如

不力行真道安得空致太平乎此十五歲而
太平者乃謂帝王以下及臣大小案行真道
共却邪僞故十五年而平也真人知之邪是
故欲知將平與未平但觀五帝神平與未足
以自明足以自知也是故凡象乃先見於天
神也天神不平人安得獨稱平乎哉是故五
帝更迭治可皆致太平其失天神意者皆不
能平其冶也是故謹順四時愼五行無使九
神戰也故當敬其行而事其神今天第一上
平氣且至故教真人敬四時五行而令人大

小共興用事其神事古者但敬事四時五行
故致太平遲三十年致平今乃並敬事其神
故疾十五年而平也真人知之耶唯唯可駭
哉可駭哉然子已覺矣願請問人行忠直有
實寧可知邪善哉子之所問也與其交也言
行日若惡忿人長念之反月善月若惡忿人
反歲善少時觀其所爲作若最惡老反最善
也人皆歸其言而樂其行而好愛其道是即
忠信上善有實核之人善哉善哉願復請問
不忠信佞行亦可知邪然可知也與之交也

觀其所言行也日月合於人心若順善長念
用之反月使人益惡邪月若善反歲惡少時
觀其人可爲若善也言若忠信至老念用其
所爲反最惡邪是純爲僞佞不忠信之人行
也至老長則窮其言與行最賤矣灾及妻子
禍流後生善哉善哉
　　　效言不效行致災訣第一百四十一
太上中古以來人多效言乃不效行故致灾
害疾病畜積而不可除去以是自窮也是故
吾敬受此道於天乃效信實不效虚言也執

一行吾書道者下古人且日言吾道惡無益
也反月善月言無益反且歲善歲言無益反
至老常善久久不而去也後生者以爲世學
矣不知疾行者但空獨一世之間久苦耳故
吾教勑真人常眷眷勉勉也道爲有德人出
先生與後俱與吾無有獨竒親也吾受之等
耳故但得而力行之者即其人也無有甲與
乙也子知之邪唯唯行天道無親歸于人地
德無私付于謹民人交無有先後但愛于有
實信是故古者帝王有宫宅以仕有德不仕

無功之臣有德之人天地所愛可助帝王安
萬物無德之人天地所怨隂陽之賊何其重
也子自若愚哉然無德之人其行無數乃逆
天地故與天地爲怨也乃亂隂陽故與隂陽
爲賊也子知之邪唯唯行去勿復問善惡可
覩矣唯唯行爲子悒悒且爲予分别解下古
人之行人人日自言惠且善曉事而反其行
徵也反月德惡月月各自言有善行不負於
天而反歲得灾多且凶惡夭死少時人人自
言善且大賢賢過其父與母而行到老長反

無一善賢者皆爲不肖之人貧賤且共壽則
日少無一知真道夫下古之人善惡賢與不
肖見於是矣何須自言賢且曉事乎但觀其
徵可自知矣可長明可行真與僞矣何須復
辨陳之成事已口口真人以吾書文示之令
使一覺悟可天久迷與無地爲重怨行吾辭
小竟後復有疑乃來共議之唯唯
　右集難問太平訣人行有實與邪文

太平經卷之九十三











