










太平經卷之三十七
試文書大信法第四十七
大頑頓日益暗昧之生再拜今更有疑乞問
天師上皇神人所問何等事也請問此書文
其凡大要都爲何等事生爲何職出哉善哉
善哉子之問事可謂已得皇天之心矣此其
大要之爲解天地開闢已來帝王人民承負
生爲此事出也今廼爲此事出何反皆先道
養性乎哉然眞人自若眞眞愚昧蒙蔽不解
嚮者見子陳辭以爲引謙反眞眞㝠㝠昧昧

何哉諾眞人更明開耳聽然凡人所以有過
責者皆由不能善自養悉失其綱紀故有承
負之責也比若父母失至道德有過於鄰里
後生其子孫反爲鄰里所害是即明承負之
責也今先王爲治不得天地心意非一人共
亂天也天大怒不悅喜故病灾萬端後在位
者復承負之是不究乎哉故此書直爲是出
也是故古者大賢人本皆知自養之道故得
治意少承負之失也其後世學人之師皆多
絶匿其眞要道之文以浮華傳學違失天道

之要意令後世日浮淺不能善自養自愛爲
此積久因離道遠謂天下無自安全之術更
生忽事反鬥禄故生承負之災子解意豈知
之耶善哉善哉見天師言昭若開雲見日無
異也行子可謂已得道意矣愚生蒙恩已大
解今問無足時唯天師丁寧重戒之然夫人
能深自養廼能養人夫人能深自愛廼能愛
人有身且自忽不能自養安能厚養人乎哉
有身且不能自愛重而全形謹守先人之祖
統安能愛人全人愚哉子寧深解不耶唯唯

善哉善哉行子以爲吾書不可信也試取上
古人所案行得天心而長吉者書文復取中
古人所案行得天心者書策文復取下古人
所思務行得天意而長自全者文書宜皆上
下流視考之必與重規合矩無殊也廼子蒙
且大解廼後且大信吾書言也今天疾人後
生者日益輕易鬥命試才下愚廼言天無知
道天不效也夫地尚不欺人種禾得禾種麥
得麥其用功力多者其稼善何況天哉今故
天積怨下愚無知者更相教輕事爲愚後生

者日益劇故生灾異變怪非一也是天與人
君獨深厚比若父子之恩則相教愚者見是
不以時報其君反復蔽匿斷絶天路天復益
忿忿後復承負之增劇不可移帝王雖有萬
人之善猶復無故被其害也故使爲善者不
明若無益也令使下愚言天無知固有以乎
哉今見天師言心解與更生無異也善哉善
哉弟子雖多愁天師冒死問事始若有過已
問得解意大喜不悔之也夫無知而不問無
由得通達子言是其意也行書多悉備頭足

腹背表裏悉具自與衆賢共案之勿復問唯
唯
右問天師文書衆多從上到下所爲出斷
訣
五事解承負法第四十八
蔽暗弟子再拜言夫大賢見師說一面知四
面之說小賢見師說一負知四負之說故易
爲說也其愚暗蔽頓之人不事見爲說之猶
復心懷疑故敢具問天師師既爲皇天解承
負之仇爲后土解承負之殃爲帝王解承負

之戹爲百姓解承負之過爲萬二千物解承
負之責又言下愚弟子迺爲天問事不敢不
冒過悉道之願具聞其意何等也平言今帝
王人民有承負凡事亦皆自有承負耶善哉
子爲天問事誠詳且謹今每與天師對會常
言弟子迺爲天問疑事故敢不詳也善哉子
有謹良之意且可屬事行今子樂欲令吾悉
具說之耶不惜難之也但恐太文難爲才用
具說天下承負廼千萬字尚少也難勝既爲
子舉其凡綱令使衆賢可共意而盡得其意

與券書無異也唯天師語明開兩耳安坐定
心聽唯唯然天地生凡物無德而傷之天下
雲亂家貧不足老弱饑寒縣官無收倉庫更
空此過廼本在地傷物而人反承負之一大
凡事解未復更明聽今一師說教十弟子其
師說邪不實十弟子復行各爲十人說已百
人僞說矣百人復行各爲十人說已千人邪
說矣千人各教十人萬人邪說矣萬人四面
俱言天下邪說又言者大衆多傳相徵不可
反也因以爲常說此本由一人失說實廼反

都使此凡人失說實核以亂天正文因而移
風易俗天下以爲大病而不能相禁止其後
者劇此即承負之厄也非後人之過明矣後
世不知其所由來者遠反以責時人故重相
寃也復爲結氣不除日益劇甚故凡二事解
眞人復更明聽令人一爲大欺於都市中四
面行於市中大言地且陷成涵水垂泣且言
一市中人歸道之萬家知之老弱大小四面
行言天下俱得知之迺使天下欺後者增益
之其遠者尤劇是本由一人言是即承負空

虚言之責也後人何過乎反以過時人三事
解然眞人復更明聽夫南山有大木廣縱覆
地數百步其本莖一也上有無訾之枝葉實
其下根不堅持地而爲大風雨所傷其上億
億枝葉實悉傷死亡此即萬物草木之承負
大過也其過在本不在末而反罪末曾不寃
結耶今是末無過無故被流灾得死亡夫承
負之責如此矣寧可罪後生耶四事解然責
人復更明聽南山有毒氣其山不善閉藏春
南風與風氣俱行廼蔽日月天下彼其咎傷

死者積衆多此本獨南山發泄氣何故反使
天下人承負得病死焉時人反言猶惡故天
則殺汝以過其人曾不寃乎哉此人無過反
承負得此災䰟神自寃生人復就過責之其
氣寃結上動天其咎本在山有惡氣風持來
承負之責如此矣五事解然眞人復更危坐
詳聽吾言本道常正不邪僞欺人人但座先
人君王人師父教化小小失正失正言失自
養之正道遂相效學後生者日益劇其故爲
此積久傳相教俱不得其實天下悉邪不能

相禁止故灾變萬種興起不可勝紀此所由
來者積久復久愚人無知反以過時君以責
時人曾不重被寃結耶天下悉耶不能自知
帝王一人雖有萬人之德獨能如是何然今
人行豈有解耶若食盡欲得之而病人獨不
能食廼到於死亡豈有解耶今交隂陽相得
盡樂有子孫祭神求吉而自若不能生子豈
有解耶夫人生盡樂好善而巨壯而固反不
肖且惡豈有解耶此盡承負之大效也反以
責時人故不能平其治也時人傳受耶僞久

安能卒自改正乎哉遂從是常寃因爲是連
久天憐之故上皇道應元氣而下也子勿怪
之也以何爲初以思守一何也一者數之始
也一者生之道也一者元氣所起也一者天
之綱紀也故使守思一從上更下也夫萬物
凡事過於大未不反本者殊迷不解故更反
本也是以古者聖人將有可爲作皆仰占天
文俯視地理明其反本之明效也眞人解未
唯唯今訾子悒悒已舉承負端首天下之事
相承負皆如此豈知之耶唯唯今天師都舉

端首愚生心結已解行語眞人一大要言上
古得道能平其治者但工自養守其本也中
古小失之者但小忽自養失其本下古計不
詳輕其身謂可再得故大失之而亂其治雖
然非下古人過也由承負之厄會也行文已
復重吾不復言百言百同無益也可毋增書
爲文今天辭已通囑於眞人唯唯行歸思其
要以付有德君書要爲解承負出唯唯
右問凡事承負結氣訣
太平經卷之三十七
