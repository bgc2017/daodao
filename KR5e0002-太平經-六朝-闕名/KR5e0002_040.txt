










太平經卷之四十
　　　努力爲善法第五十二
眞人前天下之人凡有幾窮乎何謂也謂平
平無變人有幾迫窮乎所窮衆多其所窮獨
無有名字邪不可名字也子未知也天下之
人有四窮何謂也謂子本得生於父母也既
生年少之時思其父母不能去是一窮也適
長巨大自勝女欲嫁男欲娶不能勝其情欲
因相愛不能相離是二窮也既相愛即生子
夫婦老長顔色適不可愛其子少可愛又當

見養是三窮也其子適巨可毋養身便自老
長不能行是四窮也四窮之後能得明師思
慮守道尚可高才有天命者或得度其次或
得壽其次可得須臾樂其身魂魄居地卜爲
其復見樂何謂也地下得新死之人悉問其
生時所作爲所更以是生時可爲定名籍因
其事而責之故事不可不豫防安危皆其身
自得之也眞人愼之見此誡耶唯唯天師廼
勅以不見之言然所以勑教子者見子常有
善意恐眞人懈倦故明示勅之耳唯唯眞人

今學以何自期乎以年窮盡爲期善哉子志
可謂得道意矣然凡人行皆以壽盡爲期顧
有善惡盡耳何謂也願聞之然守善學遊樂
而盡者爲樂遊鬼法復不見愁苦其自愁苦
而盡者爲愁苦鬼惡而盡者爲惡鬼也此皆
露見之事凡人可知也而人不肯爲善樂其
魂神其過誠重何謂也人生廼受天地正氣
四時五行來合爲人此先人之統體也此身
體或居天地四時五行先人之身常樂善無
憂反復傳生後世不肖反久苦天地四時五

行之身令使更自寃死尚愁其魂魄是故愚
士不深計不足久居也故令欲使其疾死亡
於其死不復恨之也精神但自寃憐無故得
愁恚於此下士是故古者大賢聖深計遠慮
知如此故學而不止也其爲人君者樂思太
平得天之心其功倍也魂神得常遊樂與天
善氣合其不能平其治者治不合天心不得
天意爲無功於天上已到終其魂神獨見責
於地下與惡氣合處是故太古上聖之君廼
知此故努力也愚人不深計故生亦有謫於

天死亦有謫於地可駭哉弟子愚暗不欲聞
也善哉子既來學不欲聞此即且努力爲善
矣唯唯天師處地使得知天命受教勅深厚
以何得免於此哉善乎子但急傳吾書道使
天下人得行之俱思其身定精念合於大道
且自知過失所從來也即承負之責除矣天
地大喜年復得反上古而倍矣善哉善哉行
辭小竟眞人努力勉之異日復來唯唯得書
詳思上下學而不精名爲惚恍求事不得無
形象思念不致精神無從得往善哉善哉

　右天師誡人生時不努力卒死尚爲魂神
　得承負之謫
　　　分解本末法第五十三
眞人前子既來學當廣知道意少者可案行
耶多者可案行耶然備足衆多者可案行也
噫子内未廣知道要意也今天一也反行地
二其意何也今地二也反行人三何也愚生
願聞其相行意然夫地爲天使人爲地使故
天悅喜則使今年地上萬物大善天不喜悅
地雖欲養也使其物惡地善則居地上者人

民好善此其相使明效也故治亂者由太多
端不得天之心當還反其本根夫人言太多
而不見是者當還反其本要也廼其言事可
立也故一言而成者其本文也再轉言而止
者廼成章句也故三言而止反成解難也將
遠眞故有解難也四言而止反成文辭也五
言而止反成僞也六言而止反成欺也七言
而止反成破也八言而止反成離散遠道遠
復遠也九言而止反成大亂也十言而止反
成滅毁也故經至十而改更相傳而敗毁也

夫凡事毁者當反本故反守一以爲元初是
故天數起於一十而終也是天道自然之性
也是故古者聖人問事初一卜占者其吉凶
是也守其本也廼天神下告之也再卜占者
地神出告之也三卜占者人神出告之也過
此而下者皆欺人不可占故卦數則不中也
人辭文多則不珍善哉善哉今縁天師常哀
憐其不及願復更乞一言平行數何故止卜
而終善哉子深執知問此事法然天數廼起
於天初一也下與地相得爲二隂陽具而共

生萬物始萌於北元氣起於子轉而東北布
根於角轉在東方生出達轉在東南而悉生
枝葉轉在南方而茂盛轉在西南而向盛轉
在西方而成熟轉在西北而終物終當更反
始故爲亥二人共抱一爲三皇初是故亥者
核也廼始凝核也故水始凝於十月也壬者
任也已任必滋日益巨故子者滋也三而得
隂陽中和氣都具成而更反初起故反本名
爲甲子夫天道生物當周流俱具覩天地四
明五行之氣廼而成也一氣不足即輒有不

足也故本之於天地周流八方也凡數適十
也眞人寧解知之不乎唯唯善哉善哉誠受
厚恩子勿謝也何乎夫師弟子功大重比若
父母生子不可謝而解也何謂也父母未生
子之時愚者或但投其施於野便著土而生
草木亦不自知當爲人也洞洞之施亦安能
言哉遂成草木及廼得隂陽相合生得成人
何於成草木乎哉夫人既得生自易不事善
師反事惡下愚之師廼教人以惡學入邪中
或使人死滅身尚有餘罪過並盡其家也人

或生而不知學問遂成愚人夫無知之人但
獨愁苦而死尚有過於地下魂魄見事不得
遊樂身死尚不得成善鬼今善師學人也廼
使下愚賤之人成善人善善而不止更賢賢
而不止廼得次聖聖而不止廼得深知眞道
守道而不止廼得仙不死仙而不止廼得成
眞眞而不止廼得成神神而不止廼得與天
比其德神神而不止廼得與元氣比其德元
氣廼包裹天地八方莫不受其氣而生德廼
復覆蓋天地八方精神廼從天地飲食天下

莫不共祭食之尚常恐懈不能致之也是主
善師生善弟子之功也寧可謝不乎可駭哉
愚生觸忌諱過言耳何謙不置眞人也行覺
子使知可謝不耳唯唯
　右分解本末終始數父子師弟子功要文
　　　樂生得天心法第五十四
眞人前凡人之行君王之治何者最善哉廣
哀不傷如天之行最善子言可謂得道意矣
然治莫大於象天也雖然當有次第也何謂
也愚生勤能一言不復再言也唯天師陳之

耳然凡人之行君王之治也人最善者莫若
常欲樂生汲汲若渴廼後可也其次莫若善
於樂成常悒悒欲成之比若自憂身廼可也
其次莫若善於仁施與見人貧乏爲其愁心
比若自憂饑寒廼可也其次莫若善於設法
不欲樂害但懼而置之廼可也其次人有過
莫善於治而不陷於罪廼可也其次人既陷
罪也心不欲深害之廼可也其次人有過觸
死事不可奈何能不使及其家與比伍廼可
也其次罪過及家比伍也願指有罪者愼毋

盡滅煞人種類廼可也夫人者廼天地之神
統也滅者名爲斷絶天地神統有可傷敗於
天地之體其爲害甚深後亦天滅煞人世類
也爲人先生祖父母不容易也當爲後生者
計可毋使子孫有承負之厄是以聖人治常
思太平令刑格而不用也所以然者廼爲後
生計也今眞人見此微言耶唯唯
眞人前唯唯眞人眞人不及說乎但引謙耶
一言之然吾統廼繋於地命屬崑崙今天師
命廼在天北極紫宫今地當虚空謹受天之

施爲弟子當順承象地虚心敬受天師之教
然後至道要言可得無有
師弟子之義但名爲交其才
是名爲亂學不純也勑
教使道不明一是一非其說不可傳於爲帝
王法故不敢有言不也何謙吾願與眞人共
集議之爲善亦無傷於說也也何
乎生有先後知有多少行有尊卑居有高下
今吾可說不若天師所云也小人之言不若
耆老之覩道端首之明也天師既過覺愚不

及之生使得開通知善惡難之何一卒致也
願毋中棄但爲皇天后土然今既爲天語不
與子讓也但此子悒悒常不言故問之耳不
敢悒悒也令見天師說積喜且駭何也喜者
喜得逢見師也駭者恐頑頓學不徧而師去
也今欲問汲汲常若大渴欲得飲何乎願得
天師道傳弟子付歸有德之君能用者今隂
陽各得其所天下諸承負之大病莫不悉愈
者也善哉子之言也詳案吾文道將畢矣次
其上下明於日月自轉相使今日思行之凡

病且自都除愈莫不解甚皆稱歎喜唯唯
　右治所先後復天心訣師弟子讓說


太平經卷之四十
















