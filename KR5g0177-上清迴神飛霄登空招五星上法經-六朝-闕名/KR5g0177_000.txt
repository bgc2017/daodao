








上清逥神飛霄登空招五星上法經明四
廽神飛霄登空招五星上法
鎮神養生内思飛仙上法附
廽神飛霄登空招五星上法
逥神哺飲上招五星登空之道上衝七玄下
解兆形混合萬變立昇玄綱沐浴蘭香入室
清齋修行其方五内映明七孔朗然神鎮絳
府形登五晨至極妙法非真不傳所謂如道
者易修方者難難修之道可不袐乎常當以
甲子甲午乙酉乙卯己丑己未戊辰戊戌之

日沐浴清齋入室坐卧任意臨目執手於心
髣髴存東方青帝諱通明字蓋卿巾青巾衣
青衣青冠青履帶通光陽霞之章入我身中
又思肝中四真名青明君字明輪童子常鎮
我肝中守我胃管之戸膏膜之下固塞死氣
爲我降青精月水玉芝因存歳星光精口引
咽之九十過止令氣極充於肝府行之九年
使東方青腰玉女九人侍側次思南方赤帝
諱太陽字幻林巾赤巾衣赤衣赤冠赤履帶
四朗朱碧之章入兆身中又思一絳宫中一

元丹皇君名神運珠字子南丹一名生上伯
一名史雲拘常鎮我絳宫中守我項骨首之
户斷絶死氣之路爲我降丹精赤水玉芝因
存熒惑星光精口引嚥之八十過止令赤氣
充布絳宫中行之九年役使南方赤圭玉女
八人侍側次思西方白帝諱通隂字元起巾
白巾衣素衣素冠素履帶皓靈扶希之章入
兆身中又思肺中六真名上素君字梁南中
童𢘆鎮我肺中守我十二關門斷絶死氣之
路爲我降素芝月水玉精之丹因存太白星

精光口引咽之六十過止令星氣布充於肺
行之九年太素玉女六人侍側次思北方黒
帝諱通神字子規巾蒼巾衣皂衣蒼冠蒼履
帶欝真簫鳳之章入兆身中又思腎中七真
君名玄陽君字冥光先生常鎮我兩腎中守
我背骨地戸斷塞死氣之路爲我降玄隂丹
芝九液之水因存北方辰星精光口引咽之
五十過止今星氣充布兩腎之中行之九年
太玄玉女五人侍側次思中央黄帝諱萬福
字太倉巾黄巾衣黄衣黄冠黄履帶中元八

維玉門之章入兆身中又思脾中五真君名
養光君字太昌子常鎮我脾中守我極根之
戸斷絶死氣之路爲我致黄水月華玉胎丹
芝因存中央鎮星精光口引咽之十二過止
令氣充於脾中行之九年黄素玉女十二人
侍側次思上玄元父君諱髙同生字左逥明
下元玄母名叔火王字右廽光二神守我本
命之根塞我死氣之源爲我致陽芝隂精哺
飼我身存日月二景之光映照一形口引光
色三十六咽止令光氣充盈臍下丹田宫行

之九年面生金容目有流光役使六甲召制
六丁隨意所欲真人詣房存思五帝二景真
神事訖祝曰
五星纒絡光流内明二景飛霞灌漑五精真
神鎮藏長保黄寧太乙務猷變胎廽嬰肝肺
結華心腎光盈脾保中元五芝受生日月寳
光與帝合并飛空騰虚上朝玉清修行逥神
哺飼招五星飛空事畢於此行之九年存祝
不𧇊真靈内映三元詣房絶死氣於九房度
生録於南宫承五神之玄注咽二景以長存

五藏結華而不朽魂魄保鎮而停年鎮神養
生内思飛仙上法
太微天帝君鎮神内思解胞散結固魂凝魄
混化玄真之道開通六府五官受靈咽氣思
真芳芝自生胃管結絡神澄體清玉輦立至
白日登晨常當清齋沐浴燒香入室夷心棄
累遺塵豁然无滯注念不眠然後真形可覩
遊神可還每以平旦東向平坐臨目内存形
色朗然呼其正諱還鎮本宫叩齒三十六通
乃存髮神名蒼華字太元形長二寸一分腦

神名精根字泥丸形長一寸一分眼神名明
上字英玄形長三寸鼻神名玉隴字靈堅形
長二寸五分耳神名空閑字幽田形長三寸
一分舌神名通命字五輪形長七寸齒神名
崿鋒字羅千形長一寸五分面部七神同衣
飛羅裙並嬰兒之形存之審正羅列一面各
鎮其宫畢便叩齒二十四通咽氣十二過呪
曰靈源散氣結氣成神分别前後總統泥丸
上下相扶七神敷陳流形遁變愛養華元𨗳
引八靈上衝洞門衛軀攝景上昇帝晨畢次

思心神名丹元字守靈形長九寸肺神名皓
華字虛成長八寸肝神名龍煙字合蒼明長
七寸腎神名玄冥字育嬰長三寸六分脾神
名常在字魂庭長七寸三分膽神名龍曜字
威明長三寸六分六府真神同著丹錦飛裙
䖏五臓之内六府之宫形若嬰兒色如華童
存之審正羅列之形從朝至暮思念勿忘叩
齒二十四通咽氣十二過祝曰
五贜六腑真神同歸總御絳宫上下相随金
房赤子對䖏四扉幽房玄闕神堂紐機混化

生神真氣精㣲保鍊丹田與日齊暉得與八
景合形昇飛畢次思精血三真名元生君字
黄寧子𢘆鎮我兩孔之下源骨節二真名堅
玉君字凝羽珠鎮我太倉之府五腸之口心
中一真名天精津液君字飛生上英鎮我𦚾
中四極之口九元之真男名拘制字三陽鎮
我左耳伏晨之戸皇一之魂女名上歸字帝
子鎮我右耳伏晨之戸紫素左元君名翳欝
无刄字安來上鎮我頭面之境黄素中元君
名圓華黄刄字太張上鎮我胷腹之境白素

右元君名啓明蕭刄字金門上鎮我下關之
境日中司命名接生鎮我左手中月中桃君
名方盈鎮我右手胎中一元白氣君名務玄
子字育尚生太一精魂名玄歸子字盛昌三
神鎮我五臓之上結結喉之本結中青氣君
名案延昌字合和嬰元君精魂名保谷童字
明夫二神鎮我五臓之下大胃之上節中黒
氣君名斌來生字精上門帝真精魂名幽臺
生字灌上生二神鎮我九腸之口伏源之下
胞中黄氣君名祖明車字神无極天帝精魂

名理維藏字法珠二神鎮我少腹之内二孔
之本血中赤氣君名混離子字叔保堅司命
精魂發紐子字慶玄二神鎮我百關之血絶
節之下上玄元父君名髙同生字左逥明下
元玄母叔火王字右逥光帝皇太一名重冥
空字幽寥无九帝尊名曰明真字衆帝生太
帝精魂名右陽堂玉字八靈九關魂名緑廽
道字絶冥天紀帝魂名照无阿字廣神七神
鎮我本命之根塞我死路之門存祝衆真從
頭至臍无不朗然便使金液流匝玉華映魂

神𥹋溢於窮腸帝氣充於九關七祖披釋於
三徒受更胎於南宫鎮生神於一身布真氣
以固年畢叩齒三十九通祝曰氣生於无結
氣於神陽氣外貞隂氣内成二象畨錯交結
元靈内真鎮衞九孔受生保魂固魄萬神安
停保我三關華芝充盈與我同昇俱造玉清
畢咽氣三十九過以鎮三十九戸氣澤匝潤
流布一身若能棄累不拘世塵静心夷意朗
覩虚房眄想内視鎮神固魂絶死氣於九戸
鎮生宫於上關逥匝存祝如面共言晝夜三

年真神見形皓華反根朽齒牙生五藏結絡
内𥙷充盈役召六甲驅䇿六丁室致九霄之
賔神降三素之軿神飛形舉白日登晨
右上真之神寳名内字而鎮在人身之内運
於九天之氣固人六府機關萬精化生皆由
於神神鎮則生神逝則亡勤心積感則能舉
人身形上昇玄宫求仙之道不知形神内名
又不知填塞死戸生豈可冀乎夫修此道不
得身履殗穢食五辛酒肉之屬觸忤正氣神
則去矣人知豐肴以甘口爵禄以榮身而不

願甘口之食是傷命之斧爵禄奢麗是消真
之源故神人愛幽寂不棲身不顯形於凡塵
者也修生之家冝可慎乎

上清廽神飛霄登空招五星上法經
















