










南華具經義海纂微卷之六十三表九
　　　　武林道士褚伯秀學
　　　田子方第一
田子方侍坐於魏文侯數稱谿工文侯曰谿
工子之師邪子方曰非也無擇之里人也稱
道數當故無擇稱之文侯曰然則子無師邪
子方曰有曰子之師誰邪子方曰東郭順子
文侯曰然則夫子何故未嘗稱之子方曰其
爲人也眞人貌而天虚縁而葆眞清而容物
物無道正容以悟之使人之意也消無擇何

足以稱之子方出文侯儻然終日不言召前
立臣而語之曰遠矣全德之君子始吾以聖
知之言仁義之行爲至矣吾聞子方之師吾
形解而不欲動口鉗而不欲言吾所學者眞
土梗耳夫魏眞爲我累耳
　郭註言東郭順子貌與人同而獨任自然
　虚而順物故眞不失夫清者患於太潔今
　清而容物則與天同清虚正己物邪自消
　故不欲動不欲言自覺其近也土梗非眞
　物知至貴者以人爵爲累也

　吕註其爲人也眞則固人貌而天矣凡人
　之心未始須臾不縁物眞人則虚縁而葆
　眞凡人之清則患於太察眞人則清而容
　物物無道正容以悟之則所告者不在諄
　諄之間使人意消則所改者不在事爲之
　際聖知仁義則言與行而已如子方之師
　則所謂道德也求諸形而不得故形解而
　不欲動求諸言而不得故口鉗而不欲言
　則非學之所及故知其所學爲土梗耳夫
　魏豈不爲我累哉

　疑獨註凡虚而順物者多失於無所守清
　而拒物者多失於無所容世有無道之物
　正容以悟之使人取正於我而邪意自消
　孟子云正己而物正是也文侯始未悟道
　則以聖知之言仁義之行爲至及聞子方
　之師道德若此遂悟理而忘形忘言然後
　知吾向所學者眞土梗耳土梗猶土苴知
　道者一身尚以爲累況魏國乎
　碧虚註赤宅七竅人也不形好惡天也虚
　縁葆眞混俗也清而容物天合也正容悟

　物以身率導也使人意消方寸之地虚矣
　聖知仁義名教也子方之師道德也悟所
　學爲土便因眞而别妄也知魏國爲我累
　有大物者難忘也
　鬳齋云雖人貌而具自然天德虚心而順
　物未嘗動其心曰葆眞清則易離物而能
　容之言其大也人有非道動容貌而使之
　自悟消其不肖之心形解口鉗言其自失
　以有國爲累故未得深究無爲自然之道
　也

　　褚氏管見云名所以彰德外學也内學
　　則以爲累德故凡學道之人爲世所稱
　　者皆未能無迹非德之全若東郭順子
　　其徒猶未嘗稱之世人又安能窺其萬
　　一特因文侯之問遂言大略其爲人也
　　人貌而天謂外同光塵而内不虧其自
　　然之德虚縁則無爲也而能混迹以葆
　　眞清則忤俗也而能恢度以容物正容
　　以悟此爲容之之道使人意消則德博
　　而化容之在我其化在彼此人所難能

　　者而順子能之非唯不待乎稱揚而亦
　　不可得而稱揚也聖知之言仁義之行
　　脩其外者耳子方之師之德足以使人
　　内化文侯聞風而悟至於形解口鉗亦
　　可謂速化者矣悟所學爲土梗則知絶
　　學爲全眞悟魏國爲身累則知無位之
　　可乆此使人意消之良驗也又況於親
　　炙規誨者乎其爲人也眞疑此眞字爲
　　冗下文有之誤加於此詳文義可見
温伯雪子適齊舍於魯魯人有請見之者温

伯雪子曰不可吾聞中國之君子明乎禮義
而陋於知人心吾不欲見也至於齊反舍於
魯是人也又請見温伯雪子曰往也蘄見我
今也又蘄見我是必有以振我也出而見客
入而歎明日見客又入而歎其僕曰每見之
客也必入而歎何邪曰吾固告子矣中國之
民明乎禮義而陋乎知人心昔之見我者進
退一成規一成矩從容一若龍一若虎其諫
我也似子其道我也似父是以歎也仲尼見
之而不言子路曰吾子欲見温伯雪子乆矣

見之而不言何耶仲尼曰若夫人者目擊而
道存矣亦不可以容聲矣
　郭註進退成規矩從容若龍虎盤辟其步
　委蛇其迹也諫我似子道我似父禮義之
　弊有斯飾也見之而不言已知其心矣目
　裁往意已達無所容其德音也
　吕註進退成規成矩則威儀詳於折旋之
　間從容若龍若虎則機變出於燕閑之際
　諫我似子道我似父則非得我於眉睫之
　間此所謂明於禮義而陋於知人心者也

　禮學之弊如是魯人則尤甚者夫東郭順
　子正容以悟物温伯雪子目擊而道存則
　古之聖賢所以相與者如是其微邪
　疑獨註禮義出於人心知禮義之迹而不
　知其本故陋於知人心但見其進退威儀
　之間耳其諫之則如至親其教之則如至
　嚴文勝之弊一至于此温伯雪子所以屢
　見而屢歎也若夫仲尼見之則目擊道存
　而不容聲由是知見於言語威儀之間皆
　其祖者也

　碧虚註明乎禮義謂進退規矩威儀槃辟
　也陋於知人心謂諫我似子道我似父也
　心契常道則目擊而妙存其可道者禮義
　容聲而已矣
　鬳齋云規矩有法度龍虎成文章諫我似
　子道我似父交淺言深也目擊道存即正
　容悟物之意
　　言所以在意得意而言可忘禮所以接
　　誠誠至而禮可薄故先聖教人務脩其
　　實而文非所尚也則夫進退從容諫我

　　道我者形諜成光去道愈遠謂之陋乎
　　知人心也宜矣昔韋鼎請見文中子子
　　三見而三不言恭恭若不足鼎出謂門
　　人曰夫子得志於朝廷有不言之教不
　　殺之嚴矣是亦庶乎目擊道存之義云
顏淵問於仲尼曰夫子步亦步夫子趨亦趨
夫子馳亦馳夫子奔逸絶塵而回瞠若乎後
矣夫子曰回何謂邪曰夫子步亦步也夫子
言亦言也夫子趨亦趨也夫子辯亦辯也夫
子馳亦馳也夫子言道回亦言道也及奔逸

絶塵而回瞠若乎後者夫子不言而信不比
而周無器而民淊乎前而不知所以然而已
矣仲尼曰惡可不察與夫哀莫大於心死而
人死亦次之日出東方而入於西極萬物莫
不比方有目有趾者待是而後成功是出則
存是入則亡萬物亦然有待也而死有待也
而生吾一受其成形不化以待盡效物而動
日夜無卻而不知其所終薰然其成形知命
不能規乎其前丘以是日徂吾終身與汝交
一臂而失之可不哀與汝殆著乎吾所以著

也彼己盡矣而汝求之以爲有是求馬於唐
肆也吾服汝也甚忘汝服吾也亦甚忘雖然
汝奚患焉雖忘乎故吾吾有不忘者存
　郭註心以死爲死乃更速其死其死之遠
　由哀以自喪無哀則已有哀則心死者乃
　哀之大也萬物莫不比方皆可見也目成
　見功足成行功直以不見爲亡耳待隱謂
　之死待顯謂之生竟無死生也夫有不得
　變而爲無一受成形則化盡無期動自無
　心其化常新不以死爲死也薰然成形又

　奚爲哉知命不係於前而與變俱往不可
　留也雖執臂相守不能令停若哀死者則
　此亦可哀而人未嘗以此爲哀何邪唐肆
　非停馬處言求向者之有不可復得人生
　若馬之過肆無駐須臾新故相續不舍晝
　夜汝殆見吾所以見者日新也故已盡矣
　汝安得有之服者思存之謂甚忘謂過去
　之速言汝去忽然思之常若不及俱爾耳
　不問賢聖未有得停者不忘者存謂繼以
　日新雖忘故吾新吾已至未始非吾吾何

　患焉故能離俗絶塵與物無不㝠也
　吕註歩也趨也馳也可追而及也至於不
　言而信不比而周無器而民淊乎前則不
　知所以然而已故以譬奔逸絶塵而回瞠
　若乎後矣心未嘗死者不知有死也則心
　死而後人死次之此哀莫大者也日之出
　東入西物莫不比方而獨有目有趾者待
　是而成功是出則存是入則亡而日未嘗
　有存亡也物有待而死生而所待者未嘗
　有死生也則吾之所以不言而信不比而

　周無器而民淊乎前者終以是而已使吾
　一受其成形不化以待盡效物而動日夜
　無隙則與萬物皆有待而生其能體所待
　以至於不知其然邪以是日徂則非不化
　以待盡可不哀與則哀莫大也汝求吾所
　以奔逸絶塵之處而莫得是殆著乎吾所
　以著而不見乎吾所以不著也人心操存
　舍亡孰有所以著而可著乎是彼已盡矣
　而汝求之以爲有與求馬於唐肆何異唐
　與肆馬之所閱而非馬所居也吾服汝也

　甚忘則所謂吾者無有汝服吾也亦甚忘
　則所謂汝者無有然汝奚以甚忘爲患哉
　雖忘乎故吾吾有不忘者存則所謂奔逸
　絶塵者可見矣
　疑獨註夫子奔逸絶塵而回瞠若乎後所
　謂瞻之在前忽然在後也不言而信誠所
　化也不比而周非親人而人自忠愛之無
　治民之具而民自淊乎前不知所以然而
　然也夫至於命者知乎晝夜之道達乎死
　生之理故有形死而心不死者哀莫大於

　心死非不亡之死人死者形化而心不化
　也日之出東入西萬物莫不附麗凡具形
　體者皆待陰陽而後成功出爲陽故存入
　爲陰故亡萬物皆有待而死生舉不逃乎
　此也唯無死生則無所待矣一受其成形
　不化以待盡待盡無所待也此孔子無生
　無死也日夜無郤合陰陽爲一體效物而
　動無心以順物不知其所終不以死爲死
　薰然而成形不以生爲生也日徂言與化
　俱往交一臂而失言造物之驅人百年一

　瞬耳人知以死爲哀而不知此理尤可哀
　也著明也唐肆鬻馬非停馬處言欲求向
　者之有不可復得猶藏舟藏山而夜半有
　負之而走者所以見者日新也若夫故者
　已盡矣安得有之吾服汝也甚忘使汝忘
　吾汝服吾也亦甚忘使吾忘汝服猶思也
　吾有不忘者存繼之以日新也
　碧虚註超逸絶塵喻妙理卓絶應變無窮
　夫迹之滯礙形之變化猶可遷復若乃靈
　府不虚趨死不反哀莫大焉心死者執著

　自喪之謂蘧伯玉行年六十而知五十九
　非者其心活耳日之出没不已比物之生
　化不停觀者非日莫見履者非日莫行目
　得日新之妙則視不眊趾得日新之妙則
　履不蹶是曰成功也日出則萬類皆見日
　入則萬類皆晦萬類有休王之數死生各
　有日唯逃乎數者無所係待也仲尼知死
　生有命故上不逆造化下不期所盡效物
　而動物攖亦攖日夜無郤心無間斷而不
　知所終有終則間斷也陰陽之氣薰然成

　形若規度前事則悖於天理是以聖人常
　保日新期至則往且吾汝相與交臂之頃
　已成陳迹有志之士寧不慨然吾所以顯
　著外化也汝殆庶幾於此而彼已盡矣奚
　足論哉吾之一不化者則非汝所及故瞠
　若乎後矣日新之妙百姓日用而不知以
　其無迹也而汝求之以爲有是求馬於唐
　肆唐肆豈停馬之所哉吾汝相服甚忘即
　不貴其師不愛其資之義師資兩忘吾汝
　何患忘乎故吾身非我有也有不忘者存

　道無不在也
　鬳齋云心死喻無所見生而無所見尤甚
　於死故哀莫大焉比方可數也日出日入
　言自朝至暮有目有趾羣動之物必待日
　而後事可爲人事之存亡係日之出入萬
　物有待於道猶人事之待乎日也人受形
　則此道在身無所遷變效物而動無所容
　心無卻無間斷言此身無非和順之理雖
　知事物無非命而不以命爲規度也日徂
　者與之俱往交一臂並立也吾終身與汝

　周旋而汝未得此道汝但見吾所可見而
　不知有不可見者道必至於無而後盡汝
　以有求之所以見不到盡處唐無壁屋詩
　云中唐有甓唐肆今之過路亭求馬於唐
　肆刻舟求劍之意極其不可知曰甚忘服
　行也吾與汝之所行必極其不可知汝與
　吾之所行亦必極其不可知謂此事我與
　汝說不得必至於忘言而後盡汝雖未至
　於此亦可患焉汝既知有奔逸絶塵一解
　未盡到汝能忘其故吾之時雖與今所見

　不同而己之不忘者仍在謂見到無處方
　盡依舊只是有時道理也
　　孔子奔逸絶塵而回瞠若乎後即揚子
　　所謂顔苦孔之卓也聖人之心湛如止
　　水物來斯燭潜應所感是謂與物爲春
　　日夜無郤者也若其心死則枯槁絶物
　　滯於頑空沉淪幽寂莫使復陽故哀莫
　　大焉既心死而不復陽則人死亦隨之
　　矣日有出入以喻物有死生有目當是
　　有首天地篇有首有趾無心無耳者衆

　　有首有趾謂凡戴天履地之人是指造
　　化物之存亡係於造化之出入所謂有
　　待者也日徂則與化俱往吾與汝共處
　　一生之中若交臂而過頃刻失之可不
　　哀與汝殆見乎吾所以見特窺其迹陳
　　迹已化而汝求之以爲有是求馬於唐
　　肆也唐肆鬳齋說爲近又疑當時闤闠
　　有此名如京師馬行樊樓之類要亦不
　　必深究吾服汝也甚忘謂吾思汝之前
　　事已俱化矣汝之思吾亦然此古今聖

　　賢愚知所共非可以計力免但當委而
　　順之知有不忘者存足矣竊觀此章問
　　答極於出生入死造化推遷之理先儒
　　所未發明羣弟子所不可得聞者也唯
　　顔子優入聖域故夫子以此告之再詳
　　交臂而失一語有以見拳拳於道義之
　　間情均天屬德意薰然惜夫化機之不
　　可停羣居之不可常也然而知有不忘
　　則大常者存非化所役去來見在無得
　　而間之前所云者特其涉世之迹耳豈

　　足以窺聖賢之藴哉





南華眞經義海纂微卷之六十三



