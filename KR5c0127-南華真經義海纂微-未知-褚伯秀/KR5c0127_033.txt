










南華眞經義海纂微卷之三十四形三
　　　　武林道士褚伯秀學
　　　天地第一
天地雖大其化均也萬物雖多其治一也人
卒雖衆其主君也君原於德而成於天故曰
玄古之君天下無爲也天德而已矣以道觀
言而天下之君正以道觀分而君臣之義明
以道觀能而天下之官治以道汎觀而萬物
之應備故通於天地者德也行於萬物者道
也上治人者事也能有所藝者技也技兼於

事事兼於義義兼於德德兼於道道兼於天
故曰古之畜天下者無欲而天下足無爲而
萬物化淵靜而百姓定記曰通於一而萬事
畢無心得而鬼神服
　郭象註天地均於不爲而自化萬物一以
　自得而爲治天下異心無心者爲之主也
　以德爲原無物不得得而不謝所以成天
　無爲則任自然之運動自然而爲君非邪
　也各當其分則無爲位上有爲位下官得
　其能而治矣上無爲則天下各以無爲應

　之萬物莫不皆得則天地通道不塞萬物
　自得其行人人自得其事而技者物之所
　不用也夫本末相兼猶手臂之相包一身
　和則百節皆通天道順則本末俱暢一人
　垂拱玄默百姓比屋可封故一無爲群理
　都舉矣
　吕惠卿註天地之大萬化而未始有極雖
　化而非其所以化均則無小大美惡長短
　之辨乃其所以化也道生一而至於萬何
　從而治哉一則各復其根而不知乃其所

　以治也人卒雖衆其主者君原於德則其
　化通於天地之均成於天則其治反乎萬
　物之一此二者同謂之玄古之君天下者
　無爲也天德而已則是以眞君君天下物
　其有不化者乎以道觀言則未嘗有言言
　而無言天下之君其有不正者乎以道觀
　分則無爲爲君有爲爲臣君臣之義其有
　不明者乎以道觀能則無能無不能天下
　之官其有不治者乎以道汎觀則物無非
　道萬物之應其有不備者乎天地之所以

　爲天地者得是而已人而得是則德與天
　地通而萬物莫非我道之爲物如此其大
　在上者用之以治人則事而已能有所藝
　則技而已技兼於事事兼於義義兼於德
　德兼於道道兼於天宜矣誠知其莫不兼
　於天則所以畜天下者豈有於技能事爲
　之間哉故其天下足天下化百姓定者在
　我而已凡以通於一而所得者無心故也
　萬事莫不出於一鬼神之所以靈則出於
　吾心而已

　林疑獨註萬物生於天地人卒靈於萬物
　天地未離乎有形人物又形之至繁而不
　可勝數者然其所宗道而已矣其化均者
　若易曰範圍天地之化而不遺其治一者
　若天下之動正夫一其主君者寡者衆之
　所宗是也君主人物以德爲本而終成於
　天玄者數之所起楊雄以一玄生三方玄
　古之君謂三皇以上無爲乃所以合天德
　也在上無烏唯出命以正乎下在下有烏
　唯盡瘁以事乎上以道觀其出命之言則

　天下之君正辨而制之謂之分以善爲尚
　謂之義以寡君御衆民其貴賤勞逸莫不
　有辨制之分以道觀之其義明矣以道觀
　能而天下之官治孟子曰能者在職是也
　以道汎觀而萬物之應備殊塗同歸百慮
　一致是也夫道有本末本所以立體末所
　以明用莊子遊方之外者非其言之過高
　蓋立體然也及四觀而入於遊方之内非
　其言之太卑盖明用然也通貫天地謂之
　德周行萬物謂之道上順理而治人者變

　通之事能有所藝者技而已矣技者事之
　末故兼於事事者義之末故兼於義至於
　德兼於道道兼於天皆本末相因故古之
　養天下者下達於技上達於天天下百姓
　萬物至繁且廣而使之自足自定自化者
　本於天道無爲而已故明足以畢萬事幽
　足以服鬼神也
　陳詳道註天地至大其化均於無爲萬物
　至衆其治均於自得則人君之所以治人
　卒者豈外是哉君原於中而不可不高之

　德成於神而不可不爲之天則其爲實未
　嘗爲也故古之以道莅天下者任其自然
　而已君之用天下也以言臣之爲天下用
　也以能君臣之合有義萬物之交有應然
　言非道不正能非道不治分非道不明應
　非道不備則凡見於云爲之間者無非道
　也藝則有所極技則有所工技兼於事而
　義存焉以事兼於義故也義兼於德而道
　存焉以德兼於道故也明夫本末精粗之
　相兼則稊稗瓦礫無非道人與萬物無非

　天居天下者豈它求哉推此以畜之而已
　夫情之無欲也行之無爲也性之淵靜也
　無心者能之是以一之中未嘗不該萬萬
　之多未嘗不歸一傳曰能知一則無一之
　不知不知一則無一之能知此聖人抱一
　所以爲天下式侯王得一所以爲天下正
　無心得而鬼神服也宜矣
　陳碧虚註天地無心所以均化物物自治
　所以齊一衆各異業唯君無爲原於不德
　成於自然也天德者自治而有妙用存焉

　以自然之道觀世之言教清靜無爲者其
　君必正職分不越者君臣義明方能稱任
　者其官必治周覽萬物咸得應用者庶可
　備具矣道者虚通昇乎上德者柔順降乎
　下義者流行通乎物事者應治役乎人技
　者隨能應乎藝故技兼於事則治事兼於
　義則適義兼於德則順德兼於道則通道
　兼於天則合乎自然矣無欲而天下足三
　句即道德經無欲而民自朴無爲而民自
　化好靜而民自正混兹三者通乎一眞則

　事無不畢神無不服矣
　林氏鬳齋口義云其化均者皆是元氣萬
　物雖多主之者一造化而已人卒雖衆主
　之者君而已天之與我者爲德人力無加
　焉人君體此則無爲自然天德玄遠玄古
　猶云邃古也名之爲君則天下之分定矣
　有此分則有君臣之義便是卑高已陳貴
　賤位矣天下事非一人所能隨能而盡其
　職所以能者亦天與之耳萬物未嘗無對
　上下前後各各相應皆出乎自然天能覆

　能生地能載能成通同此德也故萬物各
　具自然之理上之所以治者禮樂刑政皆
　治之事也事事之中各有藝業隨其所能
　者人之技也道德精者事藝粗者精粗皆
　出於自然則技即事事即藝藝即德德即
　道道即天兼者合二爲一之意義合作藝
　音同而字訛
　　褚氏管見云天地至大人物至衆其化
　　其治不知其幾而主之者君則夫君之
　　應世豈偶然哉原於德故物不能離成

　　於天而人自歸往其道微妙强名曰玄
　　是以古之君天下者無爲而德合自然
　　所以可乆可大其出言作命莫不聽從
　　以道觀言而言合乎道則君無不正以
　　道觀分而分合乎道則義無不明以道
　　觀能而能合乎道則官無不治以道汎
　　觀而物合乎道則應無不備由是知天
　　下事物苟離乎道未有能自立者通於
　　天地者德與天地合德也行於萬物者
　　道以道通乎物也凡以治人爲上縱意

　　乎刑政賞罰皆事而已況以藝能而入
　　於技其去道德益遠矣古之善畜天下
　　者無它無欲而天下自足無爲而萬物
　　自化心如淵水之靜撓之而不濁也民
　　惡得而不定哉又舉記曰者古書有云
　　通于一萬事畢此老君西昇告尹喜之
　　言無心得而鬼神服即易所謂天且弗
　　違而況於人乎況於鬼神乎
夫子曰夫道覆載萬物者也洋洋乎大哉君
子不可以不刳心焉無爲爲之之謂天無爲

言之之謂德愛人利物之謂仁不同同之之
謂大行不崖異之謂寬有萬不同之謂富故
執德之謂紀德成之謂立循於道之謂備不
以物挫志之謂完君子明於此十者則韜乎
其事心之大也沛乎其爲萬物逝也若然者
藏金於山藏珠於淵不利貨財不近貴富不
樂壽不哀夭不榮通不醜窮不拘一世之利
以爲己私分不以王天下爲己處顯顯則明
萬物一府死生同狀
　郭註有心則累其自然故當刳而去之不

　爲此爲而此爲自爲乃天道不爲此言而
　此言自言乃眞德愛利之者任其性命之
　情萬物萬形各止其分不引彼以同我乃
　成大耳玄同彼我則萬物自容我無不同
　故能獨有斯萬德者人之綱要非德而成
　不可謂立道非偏物故内自得心大則事
　無不容沛乎任萬物之自往也不貴難得
　之物乃能忘我況貨財乎富貴來寄心常
　遠之壽夭兼忘所謂懸解況窮通之間哉
　不私世利委之萬物忽然不覺榮之在身

　不顯則默而止蛻然無所在也
　吕註夫道如此其大心不刳不足以體之
　體道而無爲則人貌而夭矣以是而愛利
　之謂之仁以是而得所一謂之大行不殊
　俗寬之至也有萬不同富之至也執德之
　人通一畢萬若紀之在綱也德成則無待
　而自立道在我則無應而不備萬物莫足
　以傾之則完矣君子所以刳心在此十者
　而已反求諸已以明其心之大事無不容
　則已刳之效沛乎爲萬物逝周行而不殆

　也若然則藏金珠於山淵不知貨利之可
　欲窮夭之可醜不私一世之利藏之天下
　而巳不以王天下爲己處顯物之所利非
　己也顯則明明以德而非以位處上則帝
　王天子之德處下則玄聖素王之道也萬
　物備於我則一府方生方死方死方生則
　同狀而巳矣
　疑獨註刳心去其欲而使之虚也爲者人
　也無爲者天也日月星辰運於上飛走動
　植交於下其化也不知所以化其功也不

　知所以功此無爲而爲也言者聖人不得
　巳此無爲而言也天則言其自然德者自
　得而已愛利所以爲仁能同所以爲大寬
　者能容不可畜之物富則所同者廣也執
　德不回則能立紀一而能大則能立德循
　道而行乃能事事謂之備不以物挫志則
　無所喪矣明此十者則心無所不包沛然
　與物往所樂在内貨財富貴何足以動之
　夀夭窮通亦餘事耳故不以世利爲有不
　以天下爲泰若以爲顯則明矣不顯則闇

　然而日彰也萬物一府死生則狀則與造
　化玄合非體道者不能與於此
　詳道註萬物皆備於我能有之而勿失則
　富矣紀散則衆目亂德失則衆行乖故循
　於道之謂備不以物挫志之謂完也韜乎
　其事心之大則執大象之謂沛乎其爲萬
　物逝則天下往之謂也古之以道莅天下
　者示之不以迹詔之不以言使人自得之
　上之化下也無樂餌之可悅下之樂上也
　非慕羶而來求藏金珠於山淵不以物累

　身也不計夀夭窮通不以身捐道也一世
　之利厚矣而不以爲己私天下之權重矣
　而不以爲己顯終至於萬物不得與之殊
　死生不得與之變非無心者能然乎
　碧虚註首稱夫子曰者莊子受長桑公微
　言也夫道汪洋流注充塞太空唯靈府虚
　者方能容納焉自治而爲合乎天然守中
　而言遠離沮喪度生接物心不退轉人之
　所惡我無嫌猜和光同塵不立圭角萬類
　滋茂共豐區宇持至德而爲紀循至理而

　善建順眞常而不偏離外景以全内明此
　以鍊心則事無不藴理無不容恩無不沛
　物無不遂者矣金珠貨財患本也壽夭窮
　通内疚也私分處顯情病也一有係乎心
　則患不完矣
　鬳齋云刳心去其知覺之心也爲以自然
　謂之天得於己者謂之德無爲言之謂無
　所容言異者亦同曰不同同之崖異有迹
　也物物不同而我皆有之之謂富所執之
　德各有條理之謂紀卓乎如有所立德之

　成也循道而行無所不備外物不足以動
　其心則在我者全矣明於此十者包括萬
　事皆歸我心則此心之大無外故沛乎其
　爲萬物逝也藏金珠於山淵藏富於天下
　也不以壽夭窮通爲榮辱不以一世之利
　爲己私人亡弓人得之之義雖王天下不
　自以爲尊顯黃屋非心也胸中之明照乎
　天地以此爲顯故不以王天下爲顯也聚
　萬物而歸一故曰一府死生無變於己故
　曰同狀也

　　天地非能覆載所以覆載者道也聖人
　　非能爲能言所以爲言者道也洋洋乎
　　大哉謂道無不在然非刳心使虚則無
　　以容道室虚而後生白也天道無爲自
　　然人能以無爲而爲則合乎天道以無
　　爲而言則爲己之得施之於外則愛利
　　之謂仁物不同而視者一則所有者大
　　行不異物非寬而何萬物事齊吾悉有
　　之可謂富矣執德猶有所持德成則不
　　待乎持由有紀而後能立也順於道而

　　大備物敦能挫其志哉信明斯理則此
　　心足以韜藏萬事與物偕往事物無極
　　吾與之無極是謂與化爲人斯能化人
　　矣至使金珠無用藏於山淵貨財富貴
　　皆爲外物則壽夭窮通又敦得而患之
　　不以世利爲己私忘利也不以王天下
　　爲己顯忘名也然所顯者在明乎萬物
　　一府死生同狀耳萬物一府則無彼我
　　之分死生同狀則無去來之累此爲刳
　　心之極致歟○郭氏從顯則明爲句後

　　來諸解多因之似與下文不貫無隱范
　　先生連下文爲句義長今從之


南華眞經義海纂微卷之三十四















:JUAN: 


南華眞經義海纂微卷之三十五形四
　　　　武林道士褚伯秀學
　　　天地第二
夫子曰夫道淵乎其居也漻乎其清也金石
不得無以鳴故金石有聲不考不鳴萬物孰
能定之夫王德之人素逝而恥通於事立之
本原而知通於神故其德廣其心之出有物
採之故形非道不生生非德不明存形窮生
立德明道非王德者邪蕩蕩乎忽然出勃然
動而萬物從之乎此謂王德之人視乎㝠㝠

聽乎無聲㝠㝠之中獨見曉焉無聲之中獨
聞和焉深之又深而能物焉神之又神而能
精焉故其與萬物接也至無而供其求時騁
而要其宿大小長短脩遠
　郭註聲由寂彰以喻體道者物感而後應
　任素而往非好通於事也本立而知不逆
　然後其德彌廣心由物採而出非先物而
　唱也忽勃皆無心而應之貌故能存形窮
　生立德明道而成王德也若夫神聽而不
　寄之於寂則闇昩而不和故窮其源而後

　能物物極至順而後能盡妙我確斯而都
　任彼則彼求自供恣而任之會其所極而
　已矣
　吕註淵乎其居言湛而不動漻乎其清言
　通而不濁夫道若是而已矣以爲無邪金
　石不得無以鳴以爲有邪金石不考則不
　鳴萬物敦能定之素則無所與雜逝則無
　乎不在通於事則物徹疏明知通於神則
　周萬物而不遺奚以通於事爲哉本原者
　道事其末也立之本原則韜乎其事而事

　自通心非物採寂然而已不將不迎應而
　不藏也夫耳聞目見口言心思無非道也
　則形非道不生日用不知非得之在我不
　能明也則生非德不明惟能存形窮生立
　德明道則在我得之而執古御今矣忽然
　出動而萬物從之則藏不虞以生心而未
　嘗强謀也夫道之爲物雖不可見乃見之
　所自見雖不可聞乃聞之所自聞深而能
　物其中有物是也神而能精其中有精是
　也至無而供其求則天府之富無窮時騁

　而要其宿大小長短脩遠則其分未嘗不
　足易所謂各正性命保合太和者是也
　疑獨註淵乎其居言天下之至深漻乎其
　清言天下之至精此託淵水以明道金石
　不得無以鳴亦在考之而已盖鳴由寂彰
　聲由考應至幽而不可測故萬物敦能定
　之素逝則抱朴而往故不從事於務也事
　者道之末神者道之本去末立本故其德
　廣有物採之言應而不唱形不自生所以
　生者道生不自明所以明者德存形以明

　道所以踐形也窮生以立德所以盡性也
　故其出動也萬物莫不從之此謂王德之
　人見曉於㝠㝠聞和於無聲道之極致也
　故深而能物神而能精其接物也至無而
　供其求時騁而要其宿此道之所以無窮
　也
　詳道註道以清靜而有神非感則不應金
　石以清靜而有聲非考則不鳴其應也萬
　化相推而無方其鳴也五音相變而無窮
　敦能定之哉通物則失己辭事則失物聖

　人因於物而不樂通接於事而不敢辭故
　能定能應也譬夫木有火不鑽則不發土
　有水不鑿則不達而水火之用常周于天
　下者以其能應而已老子曰知其雄守其
　雌其心之出有物採之也世人不明乎此
　弊弊然以物爲事名尸謀府事任知主莫
　不攬而有之其弊至於亂天經逆物情而
　不知己可不悲乎夫存形窮生非忘形生
　也而忘形生者始於存與窮立德明道非
　忘道德也而忘道德者在乎立與明如是

　則可不出動以同民吉凶之患故忽然勃
　然而萬物從之㝠㝠見曉視不以目而以
　神也無聲聞和聽不以耳而以氣也深之
　又深入而與物辨矣而能物焉不以物忘
　已也與易精義入神以致用同神之又神
　出而與物通矣而能精焉不以物累己也
　與易利用安身以崇德同深而能物故至
　無而供其求神而能精故時騁而要其宿
　也
　碧虚註水之幾於道者其居也淵乎其渟

　其動也漻乎其清猶金石不考不鳴物有
　其性因而求之乃可得也質素獨往恥通
　於事立之本原歸根復命也知通於神知
　常曰明也德無不被故動涉眞趣爲物取
　採也道體生物德用昭明善存形者必能
　究生之理善建德者必能獲道之微是故
　德業蕩蕩其出無形其動無迹㝠㝠之中
　見曉聞和寳玉乆藏夜闇有煇焕之景精
　神内楗靜默有靈光之祥能物能精謂恍
　惚妙物窈㝠眞精也至無而供其求無爲

　無不爲也時騁而要其宿動極歸乎靜也
　大小長短脩遠一貫之以道而已矣
　鬳齋云金石能鳴自然之天人之考擊亦
　天機也庸詎知所謂天之非人乎人之非
　天乎素逝素朴而往恥通於事能之而不
　爲本原即物之初心出謂應物採之猶感
　也凡有形生皆同此道然非自得於己則
　此道不明言不知存我之形以究始生之
　理立我之德以明自然之道非聖人不能
　也忽然而首出庶物勃然不得已而動萬

　物從之猶云萬物睹也見曉聞和亦自見
　自聞而已深之又深而能應乎物言其能
　精能粗存於我者虚應物也無己是以至
　無而供萬物之求時出而用之要其歸宿
　不可以一言定也或大或小或長或短或
　近或遠便是時中之意脩遠合作近遠其
　意方足
　　道之淵乎漻乎天也金石有聲亦天也
　　感之而動人也考之而鳴亦人也天人
　　相因寓物而見以喻王德之人素朴而

　　往恥通於事非不能也待扣而應耳立
　　之本原猶金石之爲器知通於神猶聲
　　之在考擊也然有聲聲者存乎其中其
　　德豈不廣大哉心因物採而出即感而
　　遂通之義盖能存守此形斯能盡其生
　　之理能立己德斯能明道之自然善充
　　養其在我者則其出動也物安得不從
　　之乎至於㝠㝠見曉無聲聞和則其視
　　聽有非常人所及者故深而能物則物
　　不遠道神而能精則精不離神至無而

　　供其求虚而不屈動而愈出也時騁而
　　要其宿逝曰遠遠曰反之義結以大小
　　長短脩速六字乃作文奇筆言舉不逃
　　乎此也修遠當是近遠鬳齋之論得之
黄帝遊乎赤水之北登乎崑崙之丘而南望
還歸遺其玄珠使知索之而不得使離朱索
之而不得使喫詬索之而不得也乃使象罔
象罔得之黄帝曰異哉象罔乃可以得之乎
　郭註此寄明得眞之所由言用知不足以
　得眞也聰明喫詬失眞愈遠得眞者非用

　必象罔然即眞也
　吕註赤水之北喻玄之極處崑崙之丘形
　中最高也南望則向明而觀之珠之爲物
　不可以知知識識言求故皆索之而不得
　象則非無罔則非有非有非無不皦不昧
　此玄珠之所以得也
　疑獨註南望旋歸則自明以求復其根遂
　至遣其眞性使知索之眞性愈遠以聰明
　言辯索之皆不得也唯離形去知黜聰明
　忘言說謂之象罔乃可以得眞性也

　碧虚註動心則眞水失照慕高則至理有
　乖急欲反本妙道已喪矣彼無不聰故知
　不能符彼無不明故視不能偶彼無不辯
　故說不能契象罔恍惚也人無心而合道
　道無心而合人亦强云得之耳黄帝歎曰
　乃可以得之乎言實無所得也
　鬳齋口義云此言求道不在於聰明言語
　即佛經云以有思惟心求大圓覺如以螢
　火燒須彌山玄珠喻道象罔無心也
　　世之求道者往往以知識聰明言辯爲

　　務而喪失其本眞弗悟有所謂無知之
　　知無見之見不言之言乃所以無不知
　　無不見無不言也珠喻心之圓明玄謂
　　心之妙用唯當養之以晦然後用之無
　　窮今乃向明而求此所以遣之也使三
　　者索之不得皆以有心故若夫象罔則
　　形亦無矣心何有哉乃可以得玄珠而
　　起黄帝之歎是珠也人皆有之耀古騰
　　今輝天爍地靜則凝聚動則散離心淵
　　塵汩而障其光明性海濤飜而失其位

　　置一身不能自照何暇燭物哉黄帝始
　　以聰明知識爲足以得珠而不知其爲
　　賊珠也及使象罔而後得之盖欲人屏
　　除聰明知識復還性海之淵澄則玄珠
　　不求而自見矣篤信之士當從此入
堯之師曰許由許由之師曰齧缺齧缺之師
曰王倪王倪之師曰被衣堯問於許由曰齧
缺可以配天乎吾藉王倪以要之許由曰殆
哉圾乎天下齧缺之爲人也聰明睿知給數
以敏其性過人而又乃以人受天彼審乎禁

過而不知過之所由生與之配天乎彼且乗
人而無天方且本身而異形方且尊知而火
馳方且爲緒使方且爲物絯方且四顧而物
應方且應衆宜方且與物化而未始有恒夫
何足以配天乎雖然有族有祖可以爲衆父
而不可以爲衆父父治亂之率也北面之禍
也南面之賊也
　郭註配天謂爲天子聰明過人則使人跂
　之而又用知以求復其自然過彌甚矣故
　無過在去知不在於强禁若與之天下且

　使後世任知而失眞矣夫以萬物爲本則
　群變可一異形可同斯迹也遂使後世由
　己以制物則與物乖矣賢者當位於前則
　知見尊於後奔競而火馳將興事役之端
　使拘牽而制物指麾動物令應上務不能
　忘善而利人以應宜與物逐而不自得於
　内今日受其德明日承其弊未始有常何
　足以配天乎有族有祖言其事類可得而
　祖效衆父迹也衆父父所以迹也若與之
　天下非但治主乃爲亂率夫桀紂非能殺

　賢臣乃賴聖知之迹而禍之由恒非能篡
　齊國乃資仁義以賊之故曰北面之禍南
　面之賊也
　吕註齧缺之其性過人則非黜聰棄知而
　動於不得已者以人受天則非全於天也
　禁過而不知過之所由乃在禁之之處以
　是爲合於無爲而與之配天其能不以人
　廢天乎本身而異形則不能無我尊知而
　火馳則不能去知是以爲天下所役物有
　結之而不能自解也四顧而物應非尸居

　而使民不知所如往方且應衆宜非立之
　本原而知通於神者故與物化而未始有
　常夫何足以配天乎雖然無爲之所出未
　嘗不始於損之而已則有族有祖可以爲
　衆父而損之者非衆父所由出故不可爲
　衆父父也盖謂不能無知則堯桀之所以
　分而治亂之率也是知以知治國者乃北
　面之禍南面之賊也
　疑獨註齧缺之聰明睿知徒知大道之迹
　又以人爲而受天自然之性失之遠矣夫

　過生於聰明又爲知以禁之其過愈生而
　不可禁也本身異形則未能忘形尊知火
　馳則勞神奔逐緒使興事役之端物絯任
　知以礙物也四顧而物應使物歸己也方
　且應衆宜應物之宜也未能與造化㝠與
　萬物相逐而化若然者皆不出於自然知
　有時而盡力有時而窮本荷其德復承其
　弊而未始有常也雖且應衆宜與物化而
　未知大道之本故曰有族有祖可爲衆父
　而不可爲衆父父衆父父者有祖之謂也

　得道之眞則無治無亂任己無爲則非禍
　非賊若徇於有迹資於聖知不免爲禍賊
　也
　詳道註其政察察其民缺缺齧缺齧物而
　缺之也自聰明睿知至未始有常者齧也
　自治亂之率至南面之賊者缺也族其所
　歸祖其所始也古之臨民者未嘗不以聰
　明睿知而其妙至於神武而不殺然後爲
　至今齧缺聰明睿知而已所以可爲衆父
　而不可爲衆父父也乾爲萬物之父衆父

　也太始爲乾之父衆父父也衆父治天下
　者也衆父父在宥天下者也在宥則無治
　無亂治之則亂生焉故曰治亂之率也明
　此以北面則非臣故曰北面之禍明此以
　南面則非君故曰南面之賊也
　碧虚註恃聰明則福鮮性越羣則害多以
　機械之心望純白之應則遠矣其可與之
　配天乎彼且恃君人之勢而慢天理自尊
　貴其形而運知速作法束物周覽衆務以
　一應萬逐物不息何足以合自然然術有

　始末政教嚴峻未能忘迹可以戡難定禍
　而難爲臣下所謂以知治國者是也
　鬳齋云配天謂王天下聰明睿知給數敏
　捷此其過人處修人事以應天故曰受禁
　過猶持心而未化知過之所由生則不待
　禁止矣乗人而無天知有爲而不知無爲
　也以我對物曰本身而異形尊其知而急
　用之有若火馳也爲末事所役而不知其
　本曰緒使物絯爲事物所拘礙也物來必
　應各度其宜爲物所汩而失其自然之常

　非能定而應也雖然未可以配天亦有可
　尊處一族之聚必尊其祖衆父者出於衆
　而可爲父衆父之父又高一等矣率謂將
　帥言此人之用於世可以致治亦可以致
　亂以此以爲君爲臣皆有患害也
　　由謂齧缺聰明睿知其性過人是論其
　　才而不言其道以人受天謂尚有爲而
　　求合於無爲是審乎禁過而不知過之
　　所由生也若與之天下彼且乗有爲之
　　迹以臨民使天下失其自然之性矣本

　　身而異形肝膽楚越也尊知而火馳機
　　謀急速也爲緒使則役於事爲物絯則
　　礙於物四顧而物應物未能忘我也方
　　且應衆宜我未能忘物也與物化則逐
　　物而遷未始有常則失其本然之我夫
　　何足以配天乎雖然有族有祖謂齧缺
　　之學亦有宗有君槩嘗聞道者也可爲
　　衆父特不可爲衆父父耳衆父父則玄
　　之又玄之謂唯其不可爲衆父父故以
　　有爲治天下適所以亂之爲君爲臣俱

　　不免乎禍賊而已此言用知之不足以
　　治天下也若此夫齧缺爲許由之師而
　　由不許其配天何邪盖配天乃外王之
　　學而四子所傳者内聖之道出則爲帝
　　王師入則爲衆父父彼何以天下爲哉
　　故由不頌齧缺之所長而示其短使不
　　爲蟻慕而得以全其高是爲尊師之至
　　衛道之切也學者當以心求之

南華眞經義海纂微卷之三十五
