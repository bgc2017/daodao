










南華眞經義海纂微卷之六十七正二
武林道士褚伯秀學
知北遊第二
齧缺問道乎被衣被衣曰若正汝形一汝視
天和將至攝汝知一汝度神將來舍德將爲
汝美道將爲汝居汝曈焉如新生之犢而无
求其故言未卒齧缺睡寐被衣大悅行歌而
去之曰形若槁骸心若死灰眞其實知不以
故自持媒媒晦晦无心而不可與謀彼何人
哉

郭註不以故自持與變俱也无心不可與
謀獨化者也
吕註正形則坐而鑑一視則无妄窺故邪
氣却而沖和歸也攝知則歸根一度則不
淫神來舍則守形而不離也德美則充而
同於初道歸則止而集乎虚新生之犢則
不知其所之言未卒齧缺假寐則聞其言
而隳也被衣行歌而去之悦其安之易也
形槁心灰則寂之至眞其實知以其无知
也不以故自持則其生之遺也後三句謂

其所自出吾不知其誰也
疑獨註形正則不佚視一則不淫故和理
出焉攝知將以去知一度將以忘度故心
虚而神來舍也唯其至和故德將爲汝美
唯其至虚故道將爲汝居瞳然如新生之
犢言其神全无求其故日新也言未卒齧
缺假寐被衣喜其得道行歌而去之眞其
實知不以故自持與化俱往也媒晦无心
不可與謀與化爲人也
碧虚註體不邪目不蕩則沖和集收知覺

簡法度則吉祥止然後衆美從而純白留
瞳光及照視不浮外其道庶幾乎故耳聞
可道神入妙門言下懸解凝寂若寐也形
若槁骸心若死灰正形一視也眞其實知
不以故自持攝知一度也媒媒晦晦則德
美无心而不可與謀則道居此皆歌頌齧
缺之德容而假寐妙㫖難以言盡也
鬳齋云正形一視忘其形體耳目也攝知
一度去其思慮意識也如是則元氣全而
神來舍矣德美謂其足以潤身道居居天

下之廣居也瞳然无知而直視貌初生之
犢視而无心赤子亦然无求其故言不知
其所以視者何也言未卒而寐語意相契
不容言也實見此理之眞事物不入於心
矣媒晦芒忽貌彼既无心我有不容言者
彼何人哉深美之也
善誨者立條必簡善學者受化必速正
形一視所以檢外也攝知一度所以肅
内也可謂條簡矣言未卒而睡寐則尤
可謂速化者也瞳然如新生之犢一句

形容德美道居无心无爲粹然與物相
忘之狀最佳觀此可以知入道之方矣
被衣形歌之辭與子貢讚漢陰丈人義
同人患在爲謀府知主今也无心而不
可與謀故歎美其淳德謂世間无復有
此人也
舜問乎丞曰道可得而有乎曰汝身非汝有
也汝何得有夫道舜曰吾身非吾有孰有之
哉曰是天地之委形也生非汝有是天地之
委和也性命非汝有是天地之委順也孫子

非汝有是天地之委蜕也故行不知所往處
不知所持食不知所味天地之彊陽氣也又
胡可得而有邪
郭註身非汝有而況无哉若身是汝有則
美惡死生當制之由汝今氣聚而生汝不
能禁也氣散而死汝不能止也明其委結
而自成非汝有也至於子孫亦氣自委結
而蟬蜕耳故其行處飲食皆在自然中來
彊陽猶運動明斯道者庶可以遺身而忘
生也

吕註觀天下之物得擅者莫若汝身而天
地之委形汝不得有而親汝身之所存者
莫若乎生而天地之委和汝不得持其成
汝生之所本莫若乎性命而天地之委順
汝不能違其正觀汝之身知本无知則行
安知所往處安知所持食安知所味是皆
天地彊陽之氣所爲則所謂道者汝安得
而有之哉
疑獨註丞者古之得道人身者載道之器
而身屬乎造物之與奪則非我有是天地

之委形也身猶不能自有況於道乎非特
身也生與性命皆非汝有是天地之委和
委順至於子孫亦其委蜕耳知其皆非汝
有則當任之自然故其行其處其食皆從
自然中來而不知所以然也天地彊陽之
氣人禀之而生亦因之而死胡可得而有
邪
碧虚註夫道視聽摶之不得果可得而有
乎身者塊然而自有豈汝之有哉答以既
云獨化即屬我有委隨也身且非汝有隨

天地之形而有生非汝有隨天地之和而
有性命非汝有隨天地之順而有子孫非
汝有隨天地之蜕而有故其行處食也皆
元氣鼓吹而動於汝何有哉
鬳齋云委聚也四大假合曰委形陰陽成
和而物生曰委和性命在我即造物之理
曰委順人世相代如蟬蜕然曰委蜕彊陽
即生氣人之行處飲食皆此氣之動爲之
而非我有也圓覺經云今者妄身當在何
處便是此意不知所持无執著也

丞或云舜師諸解罕詳及續考碧虚子
音義註云古者帝王有四輔左輔右弼
前疑後丞盖官名也此說明當夫道本
无形因物而見身非我有以神而靈天
地委形有成必毁所謂吾者暫寄焉耳
曰生曰性亦然則子孫之爲委蜕又可
知矣故其行處飲食一當任之自然天
地之和氣流行生育萬物此榮彼謝彼
死此生皆道之運化无極而物之受命
无窮者也汝惡得而獨有之盖明天地

造化无私以破世人執有其身而憐子
愛孫之惑始可以入道矣此南華眞切
爲人脫韁解鏁之要訣也
孔子問於老聃曰今日晏閑敢問至道老聃
曰汝齋戒疏瀹而心澡雪而精神掊擊而知
夫道窅然難言哉將爲汝言其崖略夫昭昭
生於㝠㝠有倫生於无形精神生於道形本
生於精萬物以形相生故九竅者胎生八竅
者卵生其來无迹其往无崖无門无房四達
之皇皇也邀於此者四枝彊思慮恂達耳目

聰明其用心不勞其應物无方天不得不高
地不得不廣日月不得不行萬物不得不昌
此其道與且夫博之不必知辯之不必慧聖
人以斷之矣若夫益之而不加益損之而不
加損者聖人之所保也淵淵乎其若海巍巍
乎其終則復始也運量萬物而不匱則君子
之道彼其外與萬物皆往資焉而不匱此其
道與中國有人焉非陰非陽處於天地之間
直且爲人將反於宗自本觀之生者喑醷物
也雖有壽夭相去幾何須臾之說也奚足以

爲堯桀之是非果蓏有理人倫雖難所以相
齒聖人遭之而不違過之而不守調而應之
德也偶而應之道也帝之所興王之所起也
人生天地之間若白駒之過隙忽然而已注
然勃然莫不出焉油然漻然莫不入焉已化
而生又化而死生物哀之人類悲之解其天
弢墮其天袠紛乎宛乎魂魄將往乃身從之
乃大歸乎不形之形形之不形是人之所同
知也非將至之所務也此衆人之所同論也
彼至則不論論則不至明見无值辯不若默

道不可聞聞不若塞此之謂大得
郭註曰㝠㝠曰无形曰道皆明其獨生而
无所資借形則猶精以至粗也萬物雖以
形相生亦皆自然故胎卵不能易種而生
明神氣之不可爲也夫率自然之性遊无
迹之塗者放形骸於天地寄精神於物表
是以无門无房四達皇皇逍遥六合與化
偕行也人生而遇此道則天性全而精神
定天地萬物皆不得不然是以聖人斷棄
智慧付之自然使各保止分容恣无量也

與化俱者用物而不役己明道之贍物在
於不贍而物自得言无功乃足稱道也无
所偏名敖然自放所遇而安了无功名反
於宗者不逐末噫醷物直聚氣耳死生猶
未足殊況壽夭哉物无不理但當順之人
倫有知慧之變故難然其知慧自相齒當
順所遇宜過而過調偶和合之謂帝王所
興如此而已隙駒忽然乃不足惜已生又
死俱是化也死物不哀死類不悲解弢墮
秩言其獨脫變化氤氲无爲用心於其間

也不形形乃成務則不至默而塞之故得
也
吕註精神於道猶爲昭昭至道之極則㝠
㝠物成生理則有倫其精甚眞則无形也
而萬物以形相生來往无迹四達皇皇也
人而邀於此則休乎萬物之奥體强思達
其用无方天地萬物之生成莫非是也夫
博非知而辯非慧聖人已斷之益非益而
損非損聖人之所保也淵乎巍巍莫知其
紀有運有量非道之内萬物之所資非資

於外也由是而求道得其所在矣非陰非
陽唯道是從直且爲人與人同耳反宗與
天同也喑醷謂非所美壽夭等觀堯桀奚
足分哉果蓏有理萬物所同人倫相齒大
道之序不違不守不去不取之謂調而應
之德之所以曲成偶而應之道亦不考不
鳴也帝王之所興起不過由此道耳人生
如駒過隙莫可留止物哀人悲不明其未
嘗生未嘗死故也解弢則馳張莫拘墮秩
則卷舒无礙魂魄往而身從之言不出乎

大冶不形之形形之不形衆人之所同知
非務其所將至也至則體之不至則論之
而已明見於道則无值故辯不若默眞聞
於道則无聞故聞不若塞言者无言聽者
无聞此之謂大得也
疑獨註有㝠㝠之志然後有昭昭之功有
无形之道然後立有倫之事致一之謂精
不測之謂神萬物相生以形而所以相生
者此所謂精也故胎生卵生各正性命而
至精之妙出乎自然以不來爲來不往爲

往无門无房四達皇皇也知此道者四肢
耳目會於眞理所以用心不勞應物无方
天地萬物之運行生化亦莫不由乎此若
夫以博辯爲知慧者聖人已斷棄之而非
損益之所增减者則聖人之所保也與化
俱往而无窮供物之求而不乏物往資焉
而不匱此皆道之功用也中國有人謂聖
人非陰非陽言莫測直且爲人者適遇此
形非有意也故反於宗以觀物之變化生
者喑醷氣之暫聚耳世間果蓏皆有性命

之理人倫之尊卑長幼亦然調而應之者
天德偶而應之者人道帝王興起於此然
皆應世粗迹非聖人之妙用也夫人處世
間忽然而已出生入死如晝有夜而逐境
昧理從而悲哀之此皆束縛於親愛如弓
之在弢書之在袟唯獨脫者則能墮解之
紛乎宛乎魂氣无不之死則人之歸也不
形之形生而來也形之不形死而去也此
固人所共和非將至之務也謂生死之理
衆人亦能言之彼至命者則不論論則不

至也故辯不若默聞不若塞是得无所得
得之大也
碧虚註陽出於陰有生於无其理焕然精
神者沖妙之緒餘形質者和氣之土苴故
錯雜類分胎卵莫侔也其來莫知孰謂之
迹其往莫測孰謂之崖出則遍滿於何爲
門入則充盈於何爲房无闕无剩彌羅皇
皇也遇此沖妙之道者與天爲一應物无
窮天不得不高四句皆指道混元云得一
是也夫以知詢道則所聞寡以慧答道則

其辭訥絶去知慧古人所取損益之所不
能加而淵乎巍巍也運量萬物而不遺者
先務其本非由外也故物往資焉而无匱
乏此明沖妙之不益不損也直且爲人道
貌天形也將反其宗入於寥天一喑醷結
聚而爲有生之物頃乆復散爲无校壽夭
爭是非皆妄情耳植物无情猶具陰陽之
理人品不易莫越先後之序聖人事至則
應既往則忘而欲興事務者未嘗不以調
和爲德應偶爲道也人生世間交臂易失

唯湛寂者无出入不化者无死生解弢墮
秩即决疣潰癰之義紛綸宛轉欲化未化
之間魂魄不守則百骸潰散神歸眞宅也
不形之形不化者能化化形之不形化物
者不化也在形屬粗人皆知之得道者粗
妙皆忘矣言論則徒語其糟粕而无所值
故聽止於耳而以不得爲得也
鬳齋云有倫可别萬物也无形造化也精
神在人者也萬物以形相生人禽皆在其
中人雖貴於物其生則同无門无房不可

尋求豈知所出入邪邀索而見此道則體
安思達應物无方自天地至萬物四句形
容徹上徹下无非此道人以博辯爲己能
而不知所以知慧者造物也故聖人以造
物斷之不以益爲益不以損爲損所保者
在我外物不得而加焉終則復始應物无
窮未免乎有心有迹物往資焉而不匱則
无心无迹矣非陰非陽不可以物名也有
人之形而心遊物初直寓形天地間耳宗
即物之初喑醷氣不順也自其本初而觀

有形適足爲累百年之間以天地比之須
臾而已果蓏微物生有時萌有種自然之
理也人倫有上下之相制强弱之相凌然
同處世間相爲齒列不違則順之不守則
化也調和偶合道德之自然帝王興起不
越此理而已出生入死即往者伸來者屈
易所謂窮神知化是也物自无而生死又
歸於无本同一理而人物自爲悲哀此有
所包裹而不明如在弢袠之中能自知覺
則解弢墮袠矣紛宛言其變化大歸返其

眞宅不形之形不可見者形之不形體中
有不可見之形釋氏所謂唯有法身常住
不滅此事人皆知之未能離形以來故不
得至學者將極乎至則所從事不止如斯
至則不論論則不至此又說高一層話見
而有所遇曰值此有迹之見道不可以形
迹求則无值矣故辯不若默聞不若塞也
昭昭生於㝠㝠至形本生於精明天下
之有生於无也萬物以形相生一生二
二生三之義來往无門而四達皇皇无

非門也思慮恂達而耳目聰明无非用
也天地萬物莫不由斯則道之爲用大
矣世人徒以區區博辯爲知慧而欲求
合乎大道聖人已斷棄之矣此章首所
以先令掊擊知慮而後告之必至於世
間益損所不能加則淵乎巍巍終始萬
物運量萬物而不遺雕琢衆形而非巧
也物往資焉而不匱至无而供其求也
此其所以爲道歟中國有人非陰非陽
言有无死生不得以係之直且爲人有

人之形而无人之情將反於宗遊乎物
初之謂也人生乃一氣之結聚雖壽夭
不同等須臾耳奚足以分堯桀之是非
觀夫果蓏雖微種類滋榮各有條理人
倫之貴賤高下相齒亦然是以聖人遇
則順之不迕物性過則忘之不介己懷
曰調曰偶皆應物之妙用而不離乎道
德之間此帝王之所興起人民之所依賴
者也夫物之出機入機亦其常理而世
人不免乎悲哀未離乎自然之弢袠也

若以理燭破則弢袠自解魄往身從乃
大歸耳何足哀耶不形之形出而生也
形之不形入而死也是人之所知非將
至而難明之事衆所同論也然理至則
忘言可言則未至故辯不若默聞不若
塞若塞若默此謂大得則辯之與聞失
可知矣運量萬物而不匱碧虚照散
人劉得一本作不遺義長
南華眞經義海纂微卷之六十七
