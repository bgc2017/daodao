










南華眞經義海纂微卷之二十五(二十六同卷)
武林道士褚伯秀學
外篇駢拇第三
且夫屬其性乎仁義者雖通如曾史非吾所
謂臧也屬其性於五味雖通如俞兒非吾所
謂臧也屬其性乎五聲雖通如師曠非吾所
謂聰也屬其性乎五色雖通如離朱非吾所
謂明也吾所謂臧者非仁義之謂也臧於其
德而已矣吾所謂臧者非所謂仁義之謂也
任其性命之情而已矣吾所謂聰者非謂其

聞彼也自聞而已矣吾所謂明者非謂其見
彼也自見而已矣夫不自見而見彼不自得
而得彼者是得人之得而不自得其得者也
適人之適而不自適其適者也夫適人之適
而不自適其適雖盜跖與伯夷是同爲淫僻
也余愧乎道德是以上不敢爲仁義之操而
下不敢爲淫僻之行也
郭註屬性於仁徇仁者耳率性通味乃善
也不付之我而屬於彼雖通如彼我已喪
矣各任其耳目之用而不係於離曠乃聰

明也故善於自得者忘仁而仁謂仁義爲
善損身以徇之比於性命還自不仁身且
不仁其如人何任其性命乃能及人而不
累於已同於自得可謂善也夫絶離棄曠
自任聞見則萬方之聰明莫不皆全不自
見而見彼不自得而得彼舍己效人者也
效之若人己已亡矣雖所失之異塗其失
一也故愧道德而不爲謝㝠復之無迹絶
操行忘名利從容炊累遺我忘彼若斯而
已矣

吕註性者物之所屬非屬於物者也而曾
史屬於仁俞兒屬於味師曠離朱屬於聲
色非吾所謂臧也臧於其德乃臧之體非
謂仁義能臧之任其性命之情而已矣謂
仁義則以有謂其所臧者特未定也任性
命之情則無謂而不可名眞所謂臧也聰
明者亦然不聞彼而自聞不見彼而自見
是謂見見聞聞者也苟其見聞在彼而不
在我是得人之得適人之適而未能自得
其性命而適之則盜跖伯夷豈有間哉以

其皆非道德之正也上不爲道德下不爲
淫僻則兩忘矣夫伯夷聖人也安有不自
得適而可爲聖人哉盖其制行方且欲廉
頑立懦則其迹不免於有爲莊子方言性
命之情以兩忘名利故以夷跖同爲淫僻
及其論高節戾行足以矯世則夷齊之節
與許由善卷孔子顔闔同列於讓王矣
疑獨註屬者性有所係著非大同於物而
無私者也故曾史俞兒師曠離朱之於仁
味聲色皆不免乎徇非吾所謂臧也臧於

德者任其性命之情性命之情即正性正
味正色正聲萬物之所自有者而數子强
爲之非自得自適也唯能性性而後不屬
性於物而味味聲聲色色者見矣含其聰
則反聽含其明則内視反聽則聞道内視
則見道道得而性得矣不自見而見彼者
喪己而逐物不自得而得彼者離性以求
道雖夷跖之不同其淫僻一也則知仁義
所以喪道淫僻所以亂德皆莊子所不爲
也

詳道註有聲者有聲聲者有色者有色色
者有味者有味味者聲之所聲者聞矣而
聲聲者未嘗發色之所色者彰矣而色色
者未嘗顯味之所味者嘗矣而味味者未
嘗呈蓋人之耳目本自希夷聲色在前眞
從妄廢口之於味亦復如是老子云五色
令人目盲五音令人耳聾五味令人口爽
又况多駢旁枝以屬其性者邪
碧虚註曾史俞兒師曠離朱皆偏於一能
役性著物失其天眞豈得謂之善哉臧於

德者以自得爲善任其性命之情自聞自
見而已若得人之得適人之適皆喪已於
物者也故上不敢爲仁義下不敢爲淫僻
此養正性正命者也
鬳齋云任其性命之情即是順自然自聞
自見之論是其獨到不可及處一大藏教
不過此意自得自適即是自見自悟大抵
欲分别本心與外物不得其本心而馳騖
於外者皆爲淫僻也上不敢爲仁義之操
下不敢爲淫僻之行爲善無近名爲惡無

近刑也道德即自然近名近刑則非自然
矣觀莊子此語何嘗不正心修身其譏評
堯舜夫子曾史伯夷皆非實論特鼓舞其
筆端耳
性若太虚窮之無有而無乎不在也一
有所屬則涉乎偏徇而非道德之正雖
曾史離曠特受異氣工於所長以道觀
之猶不免爲淫僻況以所短晞所長不
至學邯鄲之歩者鮮矣故皆不足以爲
善所善在任其性命之情出乎道德之

正無强跂偏徇之失耳目口之於聲色
味也未嘗强通亦不强閼任其自然而
無容私焉此天下之至正也何物足以
撓之人之聰明而至於自聞自見則有
異乎世俗之聰明所善在乎自得自適
則有異乎世俗所謂善仁義去而眞性
全臧於其德而巳德主乎中道將來舍
外物何自而入哉若其不自得適一徇
乎人則是同爲淫僻耳賢不肖也奚擇
南華自謂上下不敢爲而安於性命之

自得斯爲道德之正也歟本經内篇命
題本於漆園各有深意外雜篇則爲郭
象所删修但摘篇首字名之而大義亦
存焉内篇既詳述道德性命之理故於
外篇首論德性所不當有者猶駢枝贅
疣之於形也竊謂當篇本意原於道德
經之餘食贅行以明自見自矜者之遠
於道而南華敷演滂流浩瀚若此蓋弘
道闡教不得不盡其辭而達其意以祛
世俗之迷使之復乎自然而合乎道也

夫人之德性粹然如玉在璞其所漸被
木潤山輝及爲聰明所鑿仁義所分但
知求善於物在己之眞淳喪矣故舉曾
史離曠揚墨得性之偏沿習之僻是爲
多駢旁枝之道而天下猶奔慕之舉失
其性命之情離其道德之正所以亂天
下也唯能忘其異而一之如鳧鶴之無
容斷續而各不失其自然斯爲近道矣
然天下皆惑吾將奈何遂設臧榖亡羊
以喻伯夷盜跖各以所徇爲君子小人

之分而其殘生傷性一也信能去迹絶
尚性無所屬反本㝠極遊乎物初則駢
枝贅疣與形俱忘君子小人均於自得
故終以順性命之情爲至而本然之聰
明不廢也不聞彼而自聞不見彼而自
見與顔子所謂仁者自愛知者自知義
同所以自得自適而無企羡之心則夷
跖之賢否將有辨之者矣

南華眞經義海纂微卷之二十五











