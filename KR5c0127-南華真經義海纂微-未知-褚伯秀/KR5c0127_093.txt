










南華眞經義海纂微卷之九十五谷八
武林道士褚伯秀學
盜跖第一
孔子與柳下季爲友柳下季之弟曰盜跖從
卒九千人横行天下侵暴諸侯穴室樞户驅
人牛馬取人婦女貪得忘親不顧父母兄弟
不祭先祖所過之邑大國守城小國入保萬
民苦之孔子謂柳下季曰夫爲人父者必能
詔其子爲人兄者必能教其弟若父不能詔
其子兄不能教其弟則無貴父子兄弟之親

矣今先生世之才士也弟爲盜跖爲天下害
而弗能教也丘竊爲先生羞請爲先生往說
之柳下季曰先生言爲人父者必能詔其子
爲人兄者必能教其弟若子不聽父之詔弟
不受兄之教雖今先生之辨將奈何哉且跖
之爲人也心如湧泉意如飄風强足以距敵
辯足以飾非順其心則喜逆其心則怒易辱
人以言先生必無往孔子不聽顔回爲馭子
貢爲右往見盜跖跖方休卒徒太山之陽膾
人肝而餔之孔子下車而前見謁者曰魯人

孔丘聞將軍高義敬再拜謁者謁者入通盜
跖聞之大怒目如明星髮上指冠曰此夫魯
國之巧僞人孔丘非邪爲我告之爾作言造
語妄稱文武冠枝木之冠帶死牛之脅多辭
謬說不耕而食不織而衣摇唇鼓舌擅生是
非以迷天下之主使天下學士不反其本妄
作孝悌而徼倖於封侯富貴者也子之罪極
重疾走歸不然我將以子肝益晝餔之膳孔
子復通曰丘得幸於季願望履幕下謁者復
通盜跖曰使來前孔子趨而進盜跖案劍瞋

目聲如乳虎曰丘來前若所言順吾意則生
逆吾心則死孔子曰丘聞之天下有三德生
而長大美好無雙少長貴賤見而皆悦之此
上德也知維天地能辨諸物此中德也勇悍
果敢聚衆率兵此下德也凡人有此一德者
足以南面稱孤今將軍兼此三者身長八尺
二寸面目有光唇如激丹齒如齊貝音中黄
鍾而名曰盜跖丘竊爲將軍恥不取焉將軍
有意聽臣臣請南使吴越北使齊魯東使宋
衛西使晋楚使爲將軍造大城數百里立數

十萬户之邑尊將軍爲諸侯與天下更始罷
兵休卒收養昆弟共祭先祖此聖人才士之
行而天下之願也盜跖曰夫可規以利可諫
以言者愚陋恒民之謂耳今長大美好人見
而悦之此吾父母之遺德也雖不吾譽吾獨
不自知邪且吾聞之好面譽人者亦好背而
毁之今告我以大城衆民是規我以利而以
恒民畜我安可長乆也城之大者莫大乎天
下堯舜有天下子孫無置錐之地湯武立爲
天子而後世絶滅非以其利大故邪且吾聞

之古者禽獸多而人民少於是民皆巢居以
避之晝拾橡栗暮栖木上命之曰有巢氏之
民古者民不知衣服夏多積薪冬則煬之命
之曰知生之民神農之世卧則居居起則于
于民知其母不知其父與麋鹿共處耕而食
織而衣無有相害之心此至德之隆也然而
黄帝不能致德與蚩尤戰於涿鹿之野流血
百里堯舜作立群臣湯放其主武王伐紂自
是之後以强凌弱以衆暴寡湯武以來皆亂
人之徒也今子修文武之道掌天下之辯以

教後世縫衣淺帶矯言僞行以迷惑天下之
主而欲求富貴焉盜莫大於子天下何不謂
子爲盜丘而乃謂我爲盜跖子以甘辭說子
路使去其危冠解其長劍而受教於子天下
皆曰孔丘能止暴禁非其卒也子路欲殺衛
君而事不成身菹於衛東門之上是子教之
不至也子自謂才士聖人邪則再逐於魯削
跡於衛窮於齊圍於陳蔡不容身於天下上
無以爲身下無以爲人子之道豈足貴邪世
之所高莫若黄帝黄帝尚不能全德而戰涿

鹿之野流血百里堯不慈舜不孝禹偏枯湯
放其主武王伐紂文王拘羑里此六子者世
之所高也熟論之皆以利惑其眞而强反其
情性其行甚可羞也世之所謂賢士伯夷叔
齊辭孤竹君餓死於首陽山骨肉不葬鮑焦
飾行非世抱木而死申徒狄諫而不聽負石
投河爲魚鼈所食介子推至忠也自割其股
以食文公文公後背之子推怒而去抱木而
燔死尾生與女子期於梁下女子不來水至
不去抱梁柱而死此六子者無異於磔犬流

豕操瓢而乞者皆離名輕死不念本養壽命
者也世之所謂忠臣莫若王子比干伍子胥
子胥沉江比干剖心此二子者世謂忠臣也
然卒爲天下笑自上觀之至于子胥比干皆
不足貴也丘之所以說我者若告我以鬼事
則我不能知若告我以人事不過此矣皆吾
所聞知也今吾告子以人之情目欲視色耳
欲聽聲口欲察味志氣欲盈人上壽百歲中
壽八十下壽六十除病瘦死喪憂患其中開
口而笑者一月之中不過四五日而已矣天

與地無窮人死者有時操有時之具託於無窮
之間忽然無異騏驥之馳過隙也不能悦其
志意養其壽命皆非通道者也丘之所言皆
吾所棄也亟去走歸無復言之子之道狂狂
伋伋詐巧虚僞事也非可以全眞也奚足論
哉孔子趨走出門上車執轡三失色若死灰
據軾低頭不能出氣歸到魯東門外適遇柳
下季柳下季曰今者闕然數日不見車馬有
行色得微往見跖邪孔子仰天而歎曰然柳
下季曰跖得無逆汝意若前乎孔子曰丘所

謂無病而自灸也疾走料虎頭編虎鬚幾不
免虎口哉
郭象註此篇寄明因衆所欲亡而亡之雖
王紂可去不因衆而獨用己雖盜跖不可
御也
吕惠卿註夫子與盜跖善惡相對吉凶貞
勝者也天下之動貞夫一唯其對而不一
則不足以相勝也觀跖之所以拒夫子者
則天下之不仁而爲利者其說皆如是又
惡可與言哉凡治其心者苟不能絶棄聖

知仁義則亦不免爲巧利之對而已是以
至人知善之與惡相去何若故不譽堯非
桀兩忘而化其道以復乎未始有物此人
心之盡而道之體也今不直言寓之孔跖
者直言則人所難喻故反覆辯難以見其
情之實
林疑獨註聖賢立言以扶世教世變則不
能無弊故仁義忠孝之實皆不見於當時
人之所習者不過徇以求名利耳莊子寓
言於孔跖以非聖人之迹禹湯文武已因

堯舜之迹矣至於夷齊鮑焦申徒子推比
干子胥之徒皆學聖人而得其偏迹愈彰
而害愈甚此莊子所深病也獨以孔子盜
跖起論者善惡之極所以爲對莊子之寓
言猶易之立象以明意善學者求其矯弊
之意毋認言而泥迹也
陳碧虚註世俗之人輕生就死何異犬豕
流磔怨憤投竄有如操瓢轉移皆利身後
之名而喪素養之命夫徇外者病没世而
名不稱甘亡身而不反適内者趨當生之

樂以爲達亦順往而不飾也且天地之長
景日月之明輝無窮無極也今以倐生之
齡吷然之息託於其間復不能縱心娛樂
而乃焦苦其形神以圖身後之名失淳古
之道故雖跖之兇頑其所論之韙仲尼亦
不能奪也
鬳齋口義涌泉喻氣王飄風輕揚也禹偏
枯言其胼胝磔大流豕喻其以身就殺若
犬豖然離麗也言泥著於名不念本失其
本眞之性伋同汲豈無也

褚氏管見父不能詔子兄不能教弟此
人倫之不幸也横行天下侵暴無厭此
生民之不幸也夫子以道德仁義化天
下莫不雲合景從而獨不得行於跖又
遭其困辱焉此聖人之不幸也然而夫
子猶日月適與惡曜交躔暫爲沴氣侵
薄曾何傷乎經意盖謂非借夫善惡之
極以爲對形迹之著以爲言則無以盡
其辭而明其意此聖狂之所以辯也夫
子首陳三德以其最下者箴之與說趙

文王三劍義同詳跖之所言雖出於强
辯其間亦自有理不可盡以人廢言然
皆視其迹而未得其心所以有是不齊
之論此章辭雄氣逸如洪源疾注不可
壅遏使人難以著語故郭氏於三章之
下略述大意而義自明觀者毋以辭害
意○樞户義當是摳苦鈎切枝木之冠
取嫩木皮以爲冠摓衣摓腋之衣大袂
襌衣也張其尸曰磔流烹也離名當是
利名

子張問於滿苟得曰盍不爲行無行則不信
不信則不任不任則不利故觀之名計之利
而義眞是也若棄名利反之於心則夫士之
爲行不可一日不爲乎苟得曰無恥者富多
信者顯夫名利之大者幾在無恥而信故觀
之名計之利而信眞是也若棄名利反之於
心則夫士之爲行抱其天乎子張曰昔者桀
紂貴爲天子富有天下今謂臧聚曰汝行如
桀紂則有怍色有不服之心者小人所賤也
仲尼墨翟窮爲匹夫今謂宰相曰子行如仲

尼墨翟則變容易色稱不足者士誠貴也故
勢爲天子未必貴窮爲匹夫未必賤貴賤之
分在行之美惡苟得曰小盜者拘大盜者爲
諸侯諸侯之門義士存焉昔者桓公小白殺
兄入嫂而管仲爲臣田成子常弑君竊國而
孔子受幣論則賤之行則下之則是言行之
情悖戰於胸中不亦拂乎故書曰孰惡孰美
成者爲首不成者爲尾子張曰子不爲行即
疏戚無倫貴賤無義長幼無序五紀六位將
何以爲别乎苟得曰堯殺長子舜流母弟疏

戚有倫乎湯放桀武王伐紂貴賤有義乎王
季爲適周公殺兄長幼有序乎儒者僞辭墨
者兼愛五紀六位將有别乎且子正爲名我
正爲利名利之實不順於理不監於道吾日
與子訟於無約曰小人殉財君子殉名其所
以變其情易其性則異矣乃至於棄其所爲
而殉其所不爲則一也故曰無爲小人反殉
而天無爲君子從天之理若枉若直相而天
極面觀四方與時消息若是若非執而圓機
獨成而意與道徘徊無轉而行無成而義將

失而所爲無赴而富無殉而成將棄而天比
干剖心子胥抉眼忠之禍也直躬證父尾生
溺死信之患也鮑子立乾申子不自理廉之
害也孔子不見母匡子不見父義之失也此
上世之所傳下世之所語以爲士者正其言
必其行故服其殃離其患也
郭註此章言尚行則行矯貴士則士僞故
篾行賤士以全其内然後行高而士貴耳
吕註善與惡對故孔子不能化盜跖名與
利對故子張不能服苟得苟得所以訟於

無約也子張以干禄爲學則知有名苟得
則知有利無約體道而信者也夫爲惡與
利世謂之小人爲善與名世謂之君子此
以人道言也以天道言則人之君子天之
小人若徇天而從其理則君子小人不可
得而分矣枉直視乎天之中則無枉直面
觀四方與時消息則雖中而不執以爲中
此道之所以六通四辟無乎不在也是非
皆一無窮執圓機而無不應獨成而意與
道徘徊則躊躇興事以每成功凡若此者

所以之天無轉而行至將棄而天此則已
之天不以人廢天之謂也忠信廉義世所
謂名與善也而皆不免乎患世人但知利
惡之爲累而不悟名與善亦非道也是以
無約之論重及之
疑獨註子張禹行舜趨有踐迹之嫌莊子
因非聖人之迹取以立論滿而務苟得其
製名可知行者德之可見有行而人信利
亦隨之名利者信行所自出信行又義之
所自出也子張之論主乎義故觀名計利

義眞是也若舍名利反本以觀則士之爲
行不可一日無也爲行者行已有恥而其
言貴約苟得則謂無恥者富多信者顯此
多言以求信於人非有諸己之信也無恥
則臨財苟得多信則飾言求進此論爲行
不若爲言之愈若棄名利反之於心則士
之爲行徒抱其天而不知人也世之躁進
名利之人常以人滅天故其言如此子張
謂桀紂無行故小人恥爲孔墨有行故貴
者亦讓貴賤之分不在勢之窮達而在行

之美惡也苟得又論小盜竊財受制於人
大盜竊國爲諸侯而人莫能制并與其聖
知仁義而竊之也昔桓公田恒盜之大者
而管仲爲臣孔子受幣以言論則賤其爲
盜以行考則受幣爲臣悖戰於胸中不亦
拂乎又引逸書云云意謂不在行之美惡
但以成者爲上則是弑君竊國未必不利
也子張又謂不爲行則貴賤疏戚無倫君
臣父子何紀苟得引聖賢中之背倫失紀
者以爲證且爲名爲利皆不順於道各執

一端日與子訟而不决約者訟之契劵無
約則不假乎此矣君子小人雖有名利之
分其於棄本逐末則一也無爲小人至將
棄而天無約所以釋前意而教戒之轉行
成義言徇名之失赴富徇成言徇利之失
唯無所徇而合乎自然乃至也比干剖心
而下指古人之忠信廉義而召患者以爲
龜鑑也
碧虚註士之處世先敦信行任使次之任
使已明利禄次之利禄已明故名顯而義

著若乃棄名利而反省則斯須不可舍其
行義也信音伸下同言俗士處世忍垢自
伸且取利名之豐厚要在惡衣惡食强聒
而不舍也若乃棄名利而反省弗由修飾
但抱守天命以俟之桀紂有位而無行小
人恥與並孔墨無位而有行卿相服膺焉
計德不計位也儒者滑稽而不可法墨者
自矯備世之急何以别君臣父子夫婦之
道哉今之爲士者不溺於名必没於利二
者皆背理未能脫去其縛吾昔與子以下

皆無約語所爲者任己所不爲者契物莫
爲利反其自然而已莫爲名順其天理而
已但助汝天然涯分則曲直棄置不復論
也觸目無滯出處有守執汝議論不爲是
非所折故曰圓機意不縁物則獨成而與
道徘徊矣行易則逐境義成則喪眞而失
其所爲子張以此爲行義也趨富者速禍
求成者多敗而棄絶天命矣苟得則以無
恥爲多伸也
鬳齋云子張謂欲求名利修義爲是若棄

名利則反逆其心無所自樂必欲求之非
行義不可多信者多爲可信之言以求榮
顯苟得謂今之求名利者詐而已棄名利
而反其心必欲得之以縱吾心之所欲猶
爲天眞而不矯揉也言行之情悖戰於中
謂其不相顧成毁首尾即得時爲義徒失
時爲篡夫盖言仁義之行皆爲詐偽非天
眞也五紀五常六位三綱也子以仁義之
名爲得我但爲利而已不假矯偽之名言
名利皆非眞實道理也無約喻自然能循

自然則無君子小人曲直之分相而視之
皆自然至極之理四方應四時往來皆一
氣也執圓機則無是非信意獨行而從容
中道矣轉行背道成義以義成功也無與
毋同若正言必行而求合於忠信廉義必
遭殃害也意謂飾詐以求利達不如任之
爲愈盖以矯孟子天爵人爵之說
行者義之著見信任與利又行之驗也
義由中出行見于外則信任與利皆從
外來故考名利而義眞是也若不以名

利爲言而反求諸心士之行義不可一
日不爲也盖謂行義士所當爲名利之
儻來不必計此子張立論也多言以求
信於人富顯之所自出無恥者以此爲
是若不以名利爲意而反求諸心則爲
行者獨抱其天而不通乎人也此苟得
立論子張孔子之徒苟得乃跖之徒宜
其相反也至論藏聚恥稱桀紂卿相不
敢當孔墨則行可貴也小盜拘而大盜
爲諸侯則利可樂也此又引古聖賢以

證其各有所偏不能無弊二子之論不
决故苟得曾與訟於無約小人徇財至
章末並無約之辭謂二子皆殉一偏未
爲合道莫若心忘善惡一無所殉聽其
自然無君子小人之分各得其性情之
正亦何有枉直中外是非之辯哉此獨
成而不資於物所以與道徘徊而不失
也若轉移自然之行求成爲義之名及
趨於富利以望有成皆棄滅其天理而
陷溺於物欲者也比干剖心以下條指

其偏殉之失不免於患而爲士者猶取
正其言求必其行服殃罹患而不悟也
悲夫

南華眞經義海纂微卷之九十五





