










南華眞經義海纂微卷之八建七
　　　　武林道士褚伯秀學
　　　人間世第二
顔回曰吾無以進矣敢問其方仲尼曰齊吾
將語若有而爲之其易邪易之者皞天不宜顔
回曰回之家貧唯不飲酒不茹葷者數月矣
若此則可以爲齊乎曰是祭祀之齊非心齊
也回曰敢問心齊仲尼曰若一志無聽之以
耳而聽之以心無聽之以心而聽之以氣聽
止於耳心止於符氣也者虚而待物者也唯

道集虚虚者心齊也顔回曰回之未始得使
實自回也得使之也未始有回也可謂虚乎
夫子曰盡矣吾語若若能入遊其樊而無感
其名入則鳴不入則止無門無毒一宅而寓
於不得已則幾矣絶迹易無行地難爲人使
易以僞爲天使難以僞聞以有翼飛者矣未
聞以無翼飛者也聞以有知知者矣未聞以
無知知者也瞻彼闋者虚室生白吉祥止止
夫且不止是之謂坐馳夫徇耳目内通而外
於心知鬼神將來舍而況人乎是萬物之化

也禹舜之所紐也伏戲几遽之所行終而況
散焉者乎
　郭象註有心而爲之者誠未易以有爲爲
　易未見其宜也若一志謂去異端而任獨
　遺耳目忘心意而符氣性之自得此虚以
　待物者也未使心齋故有其身既得心齋
　之使則無其身放心於自得之場當於實
　而止譬之宫商應而無心故曰鳴也使物
　自若無門也付天下之自安無毒也不得
　已者理之必然體至一之宅會必然之符

　理盡於斯矣夫欲不行則易行不踐地不
　可得也無爲則易爲不傷性不可得也視
　聽所得者粗故易欺自然之報細故難爲
　也失眞少者不全亦少失眞多者不全亦
　多失得之報各當其分而欲違天爲偽不
　亦難乎有翼有知之喻言必有其具乃能
　其事今無至虚之宅無由有化物之實夫
　視有若無虚室者也室虚而純白生吉祥
　之所集也若夫不止於當不會於極此以
　應坐之日而馳騖不息外敵未至而内已

　困矣豈能化物哉使耳目閉而自然得者
　心知之用外矣故將任性直通無往不㝠
　尚無幽昧之責而況人間之累乎物無貴
　賤未有不由心知耳目以自通者故世之
　所謂知見豈欲知而知欲見而見哉世人
　因欲爲知以知爲見以見心神馳於内耳
　目喪於外故處身不適與物不㝠矣
　吕註仲尼謂顔回凡事有爲而爲之未有
　易而無難者心齋者無思無爲而復乎無
　心也非一志不足以告此無聽以耳而以

　心則聽無聞矣無聽以心而以氣則心無
　知矣聽無聞而止於耳心無知而止於符
　虚以待物唯氣而已唯道集虚此所以復
　乎無心也人之於其心未有得其所爲使
　者所以不能無我故回之未得使實自有
　其身得使之也則能無我矣無感其名忘
　其虚也入遊其樊則其心之出有物採之
　入則鳴不入則止金石有聲不考不鳴也
　方其止也無門可由而羣動不能踰無毒
　可施而衆邪不能病一宅而寓於不得已

　而動以此涉人間世亦幾矣夫子又告以
　絶迹易無行地難欲無行地則莫若絶迹
　欲免物累則莫若忘身忘身不眞不免於
　僞而已人則有知而有所不知故爲人使
　易以僞天則無知而無所不知故爲天使
　難以僞存吾心之所以事天爲天使者也
　其可容僞邪人之有知者以知爲翼拔其
　翼則止而不飛矣瞻彼闋者虚室生白則
　吉事有祥止於所止夫且不止是之謂坐
　馳此吉凶悔吝之所以生乎動也夫止止

　者耳如目目如耳心凝形釋骨肉都融耳
　目内通外於心知鬼神將來舍而況於人
　乎此萬物之化古聖之所行終者也
　疑獨註齋貴虚心若心猶存有則其爲齋
　也難矣以齋爲易而忽之者皞天不宜聽
　之以耳正聽也聽之以心反聽也聽之以
　氣無聽也正聽以耳將以窮理反聽以神
　將以盡性無聽以虚將以至命也聽止於
　耳不若於心心有分别符則分而有合意
　至於氣則無所復聽虚以待物而巳道由

　此而集心齋之妙用也列子云體合於心
　心合於氣氣合於神與此義同顔子既悟
　乃曰回未得仲尼使之心齋實自有回既
　得使心齋之後未始有回則無我矣夫子
　又語以汝雖已至虚若入於有爲之地當
　不動心於名可也心如管籥虚以待氣氣
　入則鳴不入則止何嘗容心於其間哉任
　萬物之出入無門者也付天下之自治無
　毒者也抱一自居不得巳而後起以應物
　寓其理於物而不自有則盡矣盡性命之

　理而有爲者其爲莫非天也爲人使易以
　偽爲天使則爲偽也難矣翼飛知知以喻
　顔子必有至虚之宅方能化物瞻彼前境
　了然空虚以喻心也生白則道集之謂性
　舍神定則吉祥來止不能止者形坐而神
　馳矣夫能定者耳目非必在外心志非必
　在内故雖有思有爲而無涉世之患鬼神
　將來舍而況於人乎
　詳道註有而爲者古人嘗難之有思必齋
　有爲必戒故欲神明其德者必齋心焉此

　仲尼所以告顔回也文子曰上學以神聽
　中學以心聽下學以耳聽聽止於耳則極
　於耳之所聞心止於符則極於心之所合
　而已聽之以氣則無乎不在廣大流通所
　以用形而非用於形所以待物而非待於
　物虚而無礙應而不藏故一志所以全氣
　全氣所以致虚致虚所以集道此心齋之
　義也回之未得使猶以大患有身得使之
　也未始有回則無其身矣故能入其樊而
　無感其名入則鳴不入則止無門無毒攝

　有爲以歸無爲也一宅而寓於不得已推
　無爲以寄有爲也天不行地則易行不踐
　地則難無爲則易涉世不犯難則難爲人
　之所爲人使也故易以偽爲天之所爲天
　使也故難以偽鳥非翼無以飛人非知無
　以知室非虚無以生白吉祥何由而止止
　哉夫苟不止則雖拱默山林亦坐馳也夫
　耳目内通則無聞無見外於心知則無思
　無知如此則虚極靜篤鬼神來舍況於人
　乎此所以命萬物之化而不化於物古聖

　之所服行終身者也
　碧虚註祭祀之齋涉迹心齋則悟本也無
　聽以耳而以心遺照觀妙也無聽以心而
　以氣渾一太漠也初學到此散漫而難攝
　然有妙門焉在乎聽止於耳神專所司則
　内景不逸外塵不入心止於符祥光凝合
　則靈府湛然心君寂爾是故沖氣洞虚本
　無所待然無待之中靈物自集所謂交梨
　火棗不生於荆棘之地此理惟修習者知
　之得使者心齋之密用實自回也未能虚

　心未始有回虚亦忘矣若能入乎法令之
　所於物不動不矜者庶幾免患矣入謂聽
　納鳴謂無機巧之言聽之則言不聽則止
　言辭廣大曰無門理趣淡泊曰無毒心無
　二者一宅寓於不得已寄功羣林也止步
　絶迹則易行不踐地則難喻人使易誑自
　任難欺有翼斯可以衝天有道斯可以應
　變也室虚則陽明生心定則天光發身坐
　閑堂内懷好惡是猶馬伏槽櫪馳意千里
　矣夫不逆六鑿於外則反收靈光於内人

　間事物無縁染汙也
　趙註聽止於耳心止於符寂然不動也氣
　虚以待物感而速通也唯道集虚虚則衆
　理之所會此之謂心齋顏子豁然而悟曰
　不能運動如意者有我也能運動如意者
　無我也夫子歎其盡善又告之曰汝能入
　其國中而不爲名所動合則言不合則止
　無門者我無隙之可乗無毒者彼不以我
　爲害一處之以不得已則庶幾焉絶迹易
　無行地難亦寓於不得已之意爲人使則

　有心故易以偽爲天使則任理故難以偽
　以無翼飛無知知是不疾而速不行而至
　也闋者虚空之性虚室生白泰宇發光也
　吉祥止止禍亦不至福亦不來也若有徼
　福之心是謂坐馳矣夫徇耳目内通其中
　明也外於心知其中虚也如是則將與鬼
　神爲徒人其有不信者乎
　鬳齋云汝有其伎倆而欲爲之纔萌此心
　則天意亦不樂矣先令一志欲其不雜也
　聽以耳則猶在外聽以心則猶有我聽以

　氣則無物矣聽止於耳則不入於心心止
　於符則與物相合便是物我對立虚者道
　之所在唯道集虚只此虚字便是心齋也
　顔子謂未得教誨之時猶自有我既得教
　誨之後未始有我忘我則虚矣夫子又告
　以人世如樊籠汝能入遊其中而不爲名
　所感動入則鳴可與之言而與之言也不
　入則止不可與言而不與之言也無方所
　則無門無臭味則無毒此皆無心無迹之
　喻以混一爲吾宅而寓此心於不得已則

　於人間世之道盡矣絶迹不行則易行地
　無迹則難爲人慾所役則易至於欺偽唯
　㝠心而聽造物所使則無所容偽矣無翼
　而飛便是不行而至所謂神也以喻下句
　有知爲知人之常也唯知其所不知則爲
　無知之知斯造道之妙視彼室中空處必
　有光入以彼闋者喻我虚中生明即此虚
　明之地便是吉祥所止下止字是虚處止
　則虚虚則明纔容心而不能自止則身坐
　而神馳矣夫耳目所聞見皆内通於心我

　無容心則耳目雖通於内若無所聞見也
　心虚則鬼神來舍豈有人而不能感化乎
　　夫涉人間世者不能無憂患故是篇首
　　以孔顔問答歷述暴君厲行而酌其往
　　化之方顔子以虚一進其本議亦正矣
　　然出於端勉未能無心則彼由中之機
　　安保其不妄發顔子又思三術自全仲
　　尼猶以爲太多政法而不諜胡可以及
　　化以心未能忘故也顏子至此無以進
　　由是知夫子化人直造懸崖撒手心路

　　斷絶之地始可進向上一歩使齋肅形
　　神而後告之自明而誠之謂也諜字以
　　間諜釋之不通鬳齋訓安爲近按聽止
　　於耳心止於符及氣也者重舉以釋上
　　文解者或分析立說義不貫通今摭其
　　大意以求印正云聽之以耳止於聞道
　　而未能盡行聽之以心止於契道而未
　　能盡忘至於聽之以氣則無所不聞無
　　所不契彷徨周浹混合太虚太虚何處
　　無之故待物盡善而物亦不能逃也耳

　　之所㝠者心心之所符者氣氣則靜極
　　無爲虚以待物孟子所謂浩然充塞者
　　也觀夫注焉不滿酌焉不竭與人而愈
　　有常應而常靜者則亦何待不待之有
　　哉通天下一氣人物太虚之所同攝也
　　唯虚與氣非即非離互顯體用是以無
　　往而不通道則非虚非氣能虚能氣所
　　以化天下之剛御天下之實待物於無
　　待善應而不窮者也心齋之妙亦虚而
　　已故能靜鎮百爲明燭萬有如鏡開匣

　　如衡在懸天下之重輕妍醜莫逃而無
　　恩怨予奪之累以是而處人間世特遊
　　戲耳顔子豁然而悟曰未得心齋之用
　　實自有回既得心齋之用未始有回則
　　受化之速可知矣夫子常謂其終日不
　　違如愚此未始有回之實驗也顔子將
　　之衛而夫子告以此者盖平日心傳内
　　學皆性命之精微眞以治身者也今將
　　出而有爲翊扶治道故詳及於君臣交
　　際世故酬酢之間使之形氣交和中虚

　　外順上以造心齋之妙用下以顯及化
　　之眞機聖人所以與天爲徒而不涉人
　　間世之患者以此
葉公子高將使於齊問仲尼曰王使諸梁也
甚重齊之待使者盖將甚敬而不急匹夫猶
未可動也而況諸俟乎吾甚慄之子嘗語諸
梁也曰凡事若小若大寡不道以懽成事若
不成則必有人道之患事若成則必有陰陽之
患若成若不成而後無患者唯有德者能之
吾食也執粗而不臧爨無欲清之人今吾朝

受命而夕飲冰我其内熱與吾未至乎事之
情而既有陰陽之患矣事若不成必有人道
之患是兩也爲人臣者不足以任之子其有
以語我來仲尼曰天下有大戒二其一命也
其一義也子之愛親命也不可解於心臣之
事君義也無適而非君也無所逃於天地之
間是之謂大戒是以夫事其親者不擇地而
安之孝之至也夫事其君者不擇事而安之
忠之盛也自事其心者哀樂不易施乎前知
其不可奈何而安之若命德之至也爲人臣

子者固有所不得已行事之情而忘其身何
暇至於悦生而惡死夫子其行可矣丘請復
以所聞凡交近則必相靡以信遠則必忠之
以言言必或傳之夫傳兩喜兩怒之言天下
之難者也夫兩喜必多溢美之言兩怒必多溢
惡之言凡溢之類妄妄則其信之也莫莫則
傳言者殃故法言曰傳其常情無傳其溢言
則幾乎全
　郭註事無小大少有不言以成爲歡者以
　成爲歡不成則怒矣此楚王之所不能免

　也使事成而人患去固已結冰炭於五藏
　矣成敗任之於彼而莫足以患心唯有德
　者能之今爨夫對火而不思凉明所饌之
　儉薄而内熱飲冰者誠憂事之難也事未
　成則恐其不成若果不成則恐懼結於内
　刑網罹於外也仲尼告以命義大戒自然
　結固不可解者若君可逃而親可解則不
　足戒也知其不可奈何而安之若命則無
　哀樂何易施之有故㝠然以所遇爲命而
　不施心於其間雖事凡人猶無往而不適

　況君親乎事有必至理固常通當任所遇
　直前耳若信道不篤悦惡存懷謀生慮死
　未見其成事也夫喜怒之言常過其實傳
　之者宜兩不失中就傳過言似於誕妄受
　者有疑則傳者獲罪故不傳臨時之過言
　必傳其常情而要其誠致斯近於全也
　吕註外物不可必而事無小大以成爲歡
　是必之也若成若不成而有人道陰陽之
　患是多兵也唯有德者則能無我無我則
　無必無必則無患矣今使未行而其憂至

　於内熱則未至乎事之情而有陰陽之患
　不能忘身之甚也故仲尼告以愛親命也
　事君義也不可解於心事親不擇地之夷
　險事君不擇事之艱易而一皆安之所以
　爲忠孝之盛則事其心者哀樂之來豈易
　施乎前哉哀樂易施乎前是有所擇而不
　能安能事其心則以之事親事君未有不
　安者誠能無所擇而安則行事之情而忘
　其身何暇至於悅生而惡死乎
　疑獨註凡欲立事者莫不樂成而憂毁故

　若成若不成舉不免乎患能逃斯患其唯
　有德者乎子高自陳吾食粗而不精故其
　爨也用火不乆而不思凉今朝受命而夕
　飲冰内熱可知矣未至於行事之情而陰
　陽人道之患皆不可免爲人臣者不足當
　之宜有以語我仲尼告以臣子大戒命在
　天而義在人子之愛親不可解於心臣之
　事君無適而非君也心者人之眞君能求
　之於已而事之則亦不知有君親任其自
　然而忘哀樂之變事有不可奈何者行事

　之情而忘其身何暇至於悦生而惡死哉
　仲尼又告以爲使傳言之道凡與人交近
　則可以責其實故相靡以信遠則不可失
　其傳故忠之以言然兩家喜怒之言傳之
　最難而溢美溢惡則類乎妄信之也莫則
　傳言者殃傳其常情無傳其溢言庶乎全
　矣
　碧虚註爨無欲清明所饌淡泊内熱飲冰
　盖憂煩所致欲免陰陽人道之患所以請
　教於仲尼仲尼告以父子天合曰命君臣

　道合曰義且造化之下皆係君親無所逃
　於天地之間是曰大戒故不擇事地而安
　之擇之則非忠孝也自事其心者哀樂不
　易施乎前唯信道任命而已矣爲人臣子
　者固有所不得已舜之陶漁禹之治水唯
　盡節忘身安乎命義可也相靡以信忠之
　以言皆迹也觀迹可以知其本傳言猶履
　迹貴乎適中過與不及皆差矣差則傳言
　者殃盖失常則虧也
　趙註圖事不成則屈辱隨之人道之患也

　圖事若成喜懼交集陰陽之患也吾所食
　粗糲爨無欲清可謂節約矣初無内熱之
　病而胸中已如焚是不待事之成不成而
　二患集於吾身夫子何以教我遂告以命
　義大戒以事親喻事君既委質爲臣皇恤
　其身哉又教以爲使之道主乎忠信喜怒
　之際謹於傳言庶乎全矣
　鬳齋云爲國謀事不成必有刑責爲人道
　之患若勞心計較成事憂思致疾爲陰陽
　之患今我自受命以來食不知味胸中焦

　勞未曾實理會事已成此病萬一不成又
　有刑責是兩受患夫子何以教我仲尼告
　以二大戒戒猶法也命得於天事親與生
　俱俱生故不可解於心義則人所當爲事
　君第一件事事親盡孝則東西南北唯命
　之從豈擇地而安心主於忠則哀樂之境
　雖施於前而不變易盖事有難易既出君
　命則是所當爲天命一同無可奈何安之
　而已爲人臣子不幸而遇其難但行其事
　之實豈復顧其身哉

　　子高將使齊以平日聞諸夫子者質諸
　　夫子且自迷其奉命懷憂冰炭交戰之
　　意覬有以發藥之夫子告以命義二戒
　　忠孝大節事親不可解於心事君無逃
　　於天地事心哀樂無所施人世立身之
　　要亦槩見乎此然心爲天君萬化所出
　　人能事心盡道則於君親可知矣不可
　　奈何而安之則平居暇日可知矣信道
　　篤而自知明何死生之悅惡哉此所以
　　訓天下之爲人臣子者於其所難安而

　　安之忠孝之至立身之盡也繼又陳奉
　　使傳言之難而誨以幾全之道庶使君
　　無失德臣無辱命此又下告顔子者一
　　等矣唯顔子至命盡神故足以發夫子
　　心齋之論而造坐忘之極子高則未免
　　以得失利害存懷故但告之以謹傳命
　　全臣節而已有以見聖人因才施教循
　　循而善誘者也

南華眞經義海纂微卷之八











