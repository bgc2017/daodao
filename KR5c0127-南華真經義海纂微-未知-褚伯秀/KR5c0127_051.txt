










南華眞經義海纂微卷之五十三端十
武林道士褚伯秀學
秋水第三
河伯曰然則我何爲乎何不爲乎吾辭受趣舍
吾終柰何北海若曰以道觀之何貴何賤是
謂反衍無拘而志與道大蹇何少何多是謂
謝施無一而行與道參差嚴乎若國之有君
其無私德繇繇乎若祭之有社其無私福汎
汎乎其若四方之無窮其無所畛域兼懷萬
物其孰承翼是謂無方萬物一齊孰短孰長

道無終始物有死生不恃其成一虚一滿不
位乎其形年不可舉時不可止消息盈虚終
則有始是所以語大義之方論萬物之理也
物之生也若驟若馳無動而不變無時而不
移何爲乎何不爲乎夫固將自化
郭註貴賤之道反覆相尋自拘執則不夷
於道隨其分故所施無常不能隨變則不
齊於道無私德公當而已無私福天下所
同求故汎汎然無所在奄御群生反之分
内而平往者也豈扶疏而承翼哉唯其無

方故能以萬物爲方而莫不皆足死生者
無窮之一變耳非始終也知成無常處故
不以形爲位而守之不變欲舉之令去而
不能欲止之使停又不可變化日新未嘗
守故但當就用不可執也若有爲不爲於
其間則敗其自化矣
吕註學者平日係於有物一聞道無貴賤
小大則於爲不爲辭趣舍之際莫知所從
固其宜也所謂貴賤者是物之反衍而已
非道也反則有往反爲貴往爲賤衍則有

耗衍爲貴耗爲賤則當放志而無拘拘而
志則與道大蹇而不通矣所謂少多者物
之謝施而已非道也謝則有榮謝爲少榮
爲多施則有歛施爲多歛爲少當兩行而
無一一而行則與道參差而不當矣無私
德則於所君之人無所獨賴無拘而志之
謂也無私福則於所祭之人無所獨與無
一而行之謂也無所畛域與道通而不大
蹇之謂也其孰承翼是謂無方萬物一齊
與道當而不參差也恃其成則不知終始

之不可故位乎形則不察乎盈虚而不知
分之無常也年不可舉故遥而不悶時不
可止故掇而不跂消息盈虚終則有始則
天行而已是所以語大道之方論萬物之
理也柰何係心於辭受趣舍之際哉若驟
若馳言變化密移則何係心於爲不爲之
間固將自化安排而去化之謂也
疑獨註萬物之理㝠於自然非爲也非不
爲也又何措意於辭受趣舍之間哉衍者
有餘施者所分也貴賤少多出於强生分

别非道之眞理道之眞理則一而巳以道
觀之貴不爲加賤不爲損多非有餘少非
不足又何有貴賤少多之别哉無私德則
於所君之人無所獨賴無私福則於所祭
之人無所偏與此下註文並同吕說
詳道註衍者廣平之地反之則平復爲陂
平陂之分未始有常貴賤往反豈異是哉
施者仁之用謝之則賜予而不以爲仁多
少之數豈足計哉反衍則忘貴賤而不累
於名謝施則忘少多而不累於利若是而

不反其眞者未之有也
碧虚註當受而不受何爲乎彼舍而我取
何不爲乎貴賤小大不出乎二端耳貴賤
無主而反覆流行常也大道甚夷而放心
自得通也禀分有數而少謝多施宜也世
道參差而行止適變理也德私則不嚴毅
福私則不乆長有畛域則不溥汎有方所
則有承接扶翼之而兼懷之德喪矣巳上
皆辭貴樂賤之義忘我則無短長忘心則
無生死忘位則無盈虚忘年則任化忘時

則任遷忘消息盈虚則孰爲之終始夫物
無時不生無時不化其變如驟其移如馳
陰陽爾四時爾固將自化何容心於爲不
爲之間哉
鬳齋云以道觀之而無貴賤反而求之吾
身綽綽然寬衍也若以貴賤是非自束則
與道相違施則有多少謝去其施則無多
無少若執一而行拘於多少之施則與道
參差矣國之有君祭之有社諭此心以道
爲主而無所用其私此心廣大無所窮極

則無町畦萬物皆備於我是兼懷也無所
私愛其孰承翼拱扶之耶無方即無心無
心則無短長無生死不恃其成即不雄成
也盈虚隨時不可一定故曰不位乎其形
無古今則年不可舉無去來則時不可止
大義即道也變動轉移無時不然何者爲
何者不爲皆聽造化自然而已故曰夫固
將自化
河伯未明天理物情則猶有所疑復以
辭受趣舍爲問海若告以世間所謂貴

賤少多是其一反一衍一謝一施耳若
拘志而一行與道差蹇矣若君之於民
德無不被社之於人福無所私明道之
無方而兼懷萬物也物之死生乃形化
之一變非道之終始也故成無常處不
以形爲位而守之其去不可止其來不
可禦萬物盈虚之理如斯而已夫物生
若馳其機不息任其自化無容爲不爲
於其間況辭受趣舍乎此言應物貴乎
無心則死生不足爲累也

河伯曰然則何貴於道耶北海若曰知道者
必達於理達理者必明於權明權者不以物
害己至德者火弗能熱水弗能溺寒暑弗能
害禽獸弗能賊非謂其薄之也言察乎安危
寧於禍福謹於去就莫之能害也故曰天在
内人在外德在乎天知天人之行本乎天位
乎得蹢躅而屈伸反要而語極曰何謂天何
謂人北海若曰牛馬四足是謂天落馬首穿
牛鼻是謂人故曰無以人滅天無以故滅命
無以得殉名謹守而勿失是謂反其眞

郭註何貴於道以其自化知道者知其無
能無能則何能生我我自生耳四肢百體
己不爲而成何有意乎生成之後哉達斯
理者必能遣過分之知遺益生之情乗變
應權不以物害己而常全也故心之所安
則危不能危意無不適則苦不能苦雖心
之所安亦不使犯之知其不可逃安乎命
之所遇審去就之非已故莫之能害也天
在内而天然之所順者在外内外之分皆
非爲也知天然之知自行故雖行於外而

常本乎天位乎得與會相應有斯變也知
落天地事該萬物而常不失其要極故天
人之道全牛馬不辭穿絡者天命固當也
苟當乎天命則寄之人事而本在乎天若
乃走作過分驅馳失節天理滅矣不因其
自爲而故爲之者命其安在所得有常殉
名則過也
吕註任物自化即道也河伯不悟乃謂何
貴於道海若告以達理明權不以物害己
皆知道者之事而非體道極致至於水火

不害寒暑不侵則體道者固如此也非謂
其薄之言察乎安危謹乎去就莫之能害
則知道達理明權而已寧於禍福知其不
可奈而安之則天在内矣察於去就則人
之所畏不可不畏人在外矣以是而入德
雖未能天而不人而德在乎天矣知天人
之行本乎天位乎得則出天而之人蹢䠱
而屈伸反要而語極則由人而之天也自
無以人滅天至是謂反其眞則其於道也
豈特知之而已哉

疑獨註大同吕說
詳道註知道者必達理達理者必明權權
者以無心應物而不失其平庸詎以外傷
内以物害己哉爲道而至此則能以之應
人蹢䠱而屈伸以人復天反要而語極此
海若之論始於齊小大同貴賤中於察安
危謹去就而終於明天人反要極盖能齊
物則能全已全已則能復道而至於要極
則反其眞而已矣
碧虚註知化化之道達生生之理者必能

適物之權故樂全而無傷察安危審禍福
謹去就故也是以有德者内守天理外修
人事然後位業可得而進退出處在我可
以反要妙而語極致也牛馬天理也穿絡
之者以人滅天饑渴馳驟以故滅命黄馬
驪牛則以得徇名也守天而不失還朴而
不偽矣
鬳齋云此問尤妙言既聽造化之所爲則
人亦不必學道矣朱文公問答書中廖德
明亦有此問文公不曾答想難言也故莊

子於此說箇權字又以不以物害己一句
明之道總言也理事物各有之理權用之
在我者有道之全體然後有此大用明於
權則知輕重也薄謂迫近之至德之人固
知事事有數豈物所能害然亦不恃此以
薄之猶知命者不立乎巖墻之下察安危
謹去就便是道心中有人心何嘗皆說聽
之自然天内人外即前篇主者天道臣者
人道也德在乎天言自然之德知天人之
行此知字從人心上起本乎自然而安於

所得此句又屬道心位居之安也蹢䠱而
屈伸謂進退各循其理此句又屬人心發
明至此道之至要理之至極也牛馬四足
得於自然不絡不穿將無所用此便是人
心一段事至滅天滅命徇名則人心流於
危矣三言無以乃禁止之辭即知天知人
能謹守而勿失則天理全矣是謂反其眞
故人事命天理也
自篇首至此凡六問答如風驅遠浪漸
近漸激至是而雪濤噴薄使人應接不

暇須臾澄靜則波光萬頃一碧涵天人
之息偽還眞中扄虚湛者有類於此夫
至德之士由人以明天因權以達理察
安危謹去就物孰能害之然亦未嘗恃
此而傲物也天在内所以立體人在外
所以應用德在乎天則合乎神而無方
不測者也體天居德則屈伸從世反要
語極則勿失其眞若然則處己處人之
道盡矣故河伯心㝠體會而無所復問
焉今學者自信不及群疑窒心與河伯

同病者不少儻能於海若言下豁然有
省如雲開月見則昭昭靈靈求諸己而
足何暇它問哉(知天人之行天當是夫音符位乎得當是德詳)
(文義可見)
南華眞經義海纂微卷之五十三





