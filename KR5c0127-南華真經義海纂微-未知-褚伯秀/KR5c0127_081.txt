










南華眞經義海纂微卷之八十三空八
　　　　武林道士褚伯秀學
　　　則陽第二
舊國舊都望之暢然雖使丘陵草木之緡入
之者十九猶之暢然況見見聞聞者耶以十
仞之臺縣衆間者也冉相氏得其環中以隨
成與物無終無始無幾無時日與物化者一
不化者也闔嘗舍之夫師天而不得師天與
物皆殉其以爲事也若之何夫聖人未始有
天未始有人未始有始未始有物與世偕行

而不替所行之備而不洫其合之也若之何
湯得其司御門尹登恒爲之傅之從師而不
囿得其隨成爲之司其名之名嬴法得其兩
見仲尼之盡慮爲之傅之容成氏曰除日無
歲無内無外
　郭註得舊物猶暢然況得性乎見所嘗見
　聞所嘗聞猶暢然況體其體用其性耶衆
　之所習雖危猶閑況聖人無危乎冉相氏
　古之聖王居空以隨物而物自成與物無
　終無始忽然俱往日與物化故常無我而

　常不化夫爲者何不試舍其所爲乎唯無
　所師乃得師天師天猶未免於殉奚足事
　哉師天猶不足稱事況又不師耶必至於
　天人始物都無乃㝠合也故湯委之百官
　而不與焉任其自聚非囿之也任其自散
　非解之也司御之屬亦能隨物之自成而
　湯得之所以名寄於物功不在己名法者
　已過之跡非適足也故曰嬴然無心者寄
　治於群司則其名跡並見於彼仲尼曰天
　下何思何慮慮巳盡矣若有纖芥之慮豈

　得寂然不動感應無窮以輔萬物之自然
　耶今所以有歲而存日者爲有死生故若
　無死生歲日之計除矣
　吕註望舊國而暢然人之情也雖陵木緡
　合猶之暢然亦不忘其本而已況吾之所
　以見聞者與天地並則爲吾之國都又乆
　矣而見之聞之猶以十仞之臺縣衆間則
　無所不睹其暢然可勝道哉衆間謂無人
　之處環中運轉無巳而未始有物隨成而
　無所爲是以無終始無幾時也幾謂計數

　與物化者一不化則胡爲而不舍之其行
　恒無幾時而有止也夫欲師天而不得則
　與物皆殉其以爲事而已聖人者未始有
　天人始物也偕行不替備而不洫所謂復
　命摇作是眞師天者所以合之也湯得司
　御主調御門尹正所入登恒成有恒之脩
　主調御者心正所入者道恒則道之乆此
　皆以天爲師也唯師之從而不囿於物又
　得隨成爲之司其名則之名贏法得其兩
　見隨成則司御等名皆隨吾之成心非有

　爲之者之名也其精爲道其嬴爲法見其
　名之所由生則知法之所由成是爲兩見
　雖有所見而不知天下未始有思慮猶爲
　未盡也故仲尼盡慮爲之傅仲尼非傅湯
　也隨成則冉相氏之所得者以是知司御
　等名爲寓言除日無歲則不知有宙無内
　無外則不知有字唯盡慮者足以與此
　疑獨註人性逐物迷而不返猶去國都之
　乆望之暢然而喜入於國都十識其九猶
　有悦志況見所嘗見聞所嘗聞喜可知也

　眞性譬丘陵草木入之者譬將反本十識
　其九反之未至見見聞聞反之已至言見
　性之樂猶見舊國都之樂也夫高臺懸危
　習而登之亦如間暇況得眞性者乎冉相
　氏三皇已上聖君得眞空之理運轉無窮
　隨順萬物以成其道無終始幾時與物化
　也與物化者一不化一不化者能化化也
　世之有爲者何不舍其所爲而復於自然
　眞性可得矣然有心於師天則不得況與
　物殉而不反者乎未始有天有人而天人

　自存未始有始有物而始物自我行世則
　屈伸而不替備行則守謙而不溢與理㝠
　合若之何而如此也司御門尹官號登恒
　製名言登恒道者可爲人師也聖人從師
　不爲師所囿但任其自然彼且爲嬰兒與
　之爲嬰兒是也湯得此三人爲傅從之而
　不囿隨順而成其道湯反爲司其名彼三
　人者其跡不見於世矣此名嬴法兩見於
　湯湯雖爲盡人道之聖人其時法未備至
　仲尼之時天下之變備故盡慮以制成法

　是又爲湯之傅也
　碧虚註弱喪之人望故里而忻暢雖林屋
　荒穢十亡其九尚懷欣悦況見不失見聞
　不失聞而妙有湛然者耶大道之高明無
　隱如建崇臺於勝地縣鍾鼓於廣野警人
　耳目咸使曉悟衆間音閑謂廣野環中空
　故能轉物以其隨成故不可以終始幾時
　定之得環中之道則與物無際化雖日遷
　而原本湛然又何容心於化不化哉以其
　未嘗取故亦未嘗舍無心師天乃師天也

　若厭没於塵埃復如之何耶師天者必忘
　人事殉物者必忘妙本未始有天則人事
　不廢未始有物則妙本無虧與物混而不
　背眞履行具而不溺塵若假偽於綢繆何
　爲而若此昔湯良臣司主臨御以爲師傅
　故從之而不囿囿者任之極是以門尹登
　恒得其隨物自成之功而主其名名法者
　政治所難忘而況適名益法照然兩見且
　百官司御其職各盡慮以傅之盡慮則無
　思慮矣故可以爲師傅除日無歲則終始

　不囿無内無外則死生隨成此達綢繆而
　周盡一體之道也
　鬳齊口義乆旅而歸舊國必暢然有感入
　其中則草木緡合比昔十失其九猶且暢
　然況求道忽悟得見其所自見聞其所自
　聞皆吾固有之物能不喜乎臺最高處縣
　張樂衆多也間(去/聲)猶云笙鏞間作處最高
　之地聽交奏之樂可以聳動世俗耳目況
　聖人以虚無自然之理隨萬物而樂之其
　自處之高爲如何環中至虚之喻無終始

　如一也幾時猶古今幾者時之變日與物
　化言與物日新即我之所得一箇不化者
　也世人何不舍去故習而歸至道耶以自
　然爲法而無法自然之名不過與物相順
　而已若有心於爲事則末如之何人有爲
　也天無爲也非唯無事爲之跡併與無爲
　者無之故曰未始有天未始有人有物跡
　也無物之始無跡也非唯無有物之跡併
　與無跡者無之故曰未始有始未始有物
　行世與人同無廢替之事萬行俱備不著

　於一洫猶齊物論老洫泥著陷溺之意與
　道爲一不求而合求合則不可得而合矣
　昔湯以伊尹爲師不爲其所籠囿得萬物
　之成理而隨之自處無爲之地使尹主其
　名湯無爲而尹有爲湯無名而尹有名也
　此名在世是爲剩法兩見身與名爲二不
　得其混然之一也伊尹之任自未爲奇孔
　子又慕之盡慮以輔相斯世亦欲爲伊尹
　之事此語譏之也容成氏古聖人合三百
　六旬而爲歲逐日除之但謂之日不可謂

　之歲老子云數車無車之意外名固内而
　生無内則無外矣舉此以證自然之義
　　人之眞性渾全久而内虧者外爲聞見
　　所移浸遠其内猶去國都之舊漂寓他
　　鄉遇明師啓發之安有望故都而不暢
　　然者雖陵木緡合十失其九猶爲之欣
　　喜況見所自見聞所自聞出於性之本
　　然如高臺縣衆人之中無所不睹也昔
　　冉相氏得虚通之道其爲治也隨物而
　　成其性與之無終始則忘其化之大者

　　無幾時則忘其化之小者小大乆近混
　　而一之只今見在又何執著日與物化
　　者前焰非後焰一不化者今吾即故吾
　　何嘗舍離哉夫欲師自然而有心殉物
　　則不自然矣其爲事也若之何而可濟
　　耶聖人忘天忘人所以能天能人忘始
　　忘物所以能始能物與世偕行而不替
　　順物而已無虧也所行之備而不溢周
　　物而無過舉也動合於道若之何而能
　　如此也湯得三臣爲之傅師其道之無

　　爲而不爲政術所囿盖賢臣之政術所
　　以囿天下而育萬民其致君尊安者道
　　而已技能無與焉此又在乎君之用舍
　　而治亂禍福之機見矣湯得隨物順成
　　之道爲之司其治天下之名功成於三
　　人而名歸於湯此名皆剩法耳非湯之
　　眞也得其兩見謂君臣相資而成治道
　　其跡著見於世也故仲尼盡慮於其後
　　以成治世之法雖不與湯同時是亦爲
　　之傅也曆家積日而成歲帝王積知而

　　爲聖湯非三臣爲傅無以成其治道非
　　湯與三臣開創於前仲尼亦不能獨成
　　於後猶内外之不可相無也及其道成
　　德備澤流無垠皥皥熙熙民忘帝力則
　　聖知亦與之俱化除日無歲之義也又
　　何内外之分哉○經文入之難釋疑只
　　是合字連上文讀之
魏瑩與田侯牟約田侯牟背之魏瑩怒將使
人刺之犀首聞而恥之曰君爲萬乗之君而
以匹夫從讎衍請受甲二十萬爲君攻之虜

其人民係其牛馬使其君内熱發於背然後
拔其國忌也出走然後抶其背折其脊季子
聞而恥之曰築十仞之城城者既十仞矣則
又壞之此胥靡之所苦也今兵不起七年矣
此三之基也衍亂人不可聽也華子聞而醜
之曰善言伐齊者亂人也善言勿伐者亦亂
人也謂伐與不伐亂人也者又亂人也君曰
然則若何曰君求其道而已矣惠子聞之而
見戴晋人戴晋人曰有所謂蝸者君知之乎
曰然有國於蝸之左角曰觸氏有國於蝸之

右角曰蠻氏時相與爭地而戰伏尸數萬逐
北旬有五日而後反君曰噫其虚言歟曰臣
請爲君實之君以意在四方上下有窮乎曰
無窮曰知遊心於無窮而反在於通達之國
若存若亡乎曰然曰通達之中有魏魏中有
梁梁中有王王與蠻氏有辯乎曰無辯客出
而君惝然若有亡也惠子入見君曰客大人
也聖人不足以當之惠子曰夫吹管者猶有
嗃也吹劍首者吷而已矣堯舜人之所譽也
道堯舜於戴晋人之前譬猶一吷也

　郭註蝸至微而有兩角誠知所爭者若此
　之細則天下無爭也人迹所及爲通達謂
　四海之内今以四海爲大然計在無窮之
　中若有若無也王與蠻氏俱有限之物有
　限則不問大小不得與無窮者計雖復天
　地共在無窮之中皆蔑如也況魏中之梁
　梁中之王而足爭哉惝然若亡悼所爭者
　細吷而已矣曾不足聞也
　吕註罪莫大於可欲善言伐齊則見利之
　可欲固亂人也善言勿伐則見善之可欲

　亦亂人也謂伐與不伐亂人也者不免於
　有見又亂人也唯求其道則不滯一偏之
　見亂之所由息也人能遊心於無窮則四
　方上下相通達之國若魏若梁皆我心之
　所自起非唯王與觸蠻無辯通達之國魏
　梁觸蠻亦無辯也知此說則莫大於秋毫
　大山爲小矣王悟夫爭之所自起者本無
　有也是以惝然若亡神人聖人大人本無
　優劣所從言之異耳吹管者嗃有所受也
　吹劍者吷無所受也

　疑獨註戴晋人梁之懷道者通達舟車所
　通蝸角觸蠻之喻盖譏當時好戰之君魏
　王以爲虚言證以人事則見其實意在四
　方上下有窮極否知遊心無窮而反在通
　達之國言其處有窮之地通達中有魏魏
　中有梁梁中有王愈近愈小以至於王之
　身則與蝸角觸蠻何異由是觀之凡世間
　有形者未嘗無累況至於爭國爭地乎吹
　管聲大吹劍聲小道堯舜於戴晋人之前
　不足聞也

　碧虚註王者之師明行征伐若以虜掠爲
　事使彼怨憤發疽而拔國非所聞也今衍
　欲以小憤興兵侵暴鄰國固亂人也季子
　言勿伐縱鄰國之驕亦亂人也華子之自
　下以爲亂人者欲推有道之士而進諫也
　所謂求其道者脩德勿爭而已惠子請見
　晋人陳喻以解之寓意蝸角言其甚微爭
　於兩國之間不出一殻之内旬有五日一
　氣也喜怒之氣有反必復天地寄於太空
　小石之在太山通達之國寄於宇内似𥺀

　米之在太倉魏處通達之國似毫末之在
　馬體而況魏有梁梁有王不似觸蠻之在
　蝸角乎今齊魏之爭與觸蠻之戰有辯無
　辯乎大人者出六合任自然聖人則居域
　中守法度吹管者嗃然而鳴吹劍者吷然
　而過喻堯舜政教人所稱譽以道論之曾
　不足聞又況伐國虜民乎
　鬳齋口義兵不起七年此魏王之業之美
　犀首教之用兵猶壞其已成之城役者苦
　矣華子之言著一伐字則未免容心故三

　者皆亂人知道則併與兵不言矣蝸角之
　喻本虚下面說得成實無窮太虚之間通
　達即中國以太虚觀中國甚微以中國觀
　魏又小於魏國觀梁都又小於所都中求
　王之身愈微愈小以太虚而下觀王身與
　蝸角觸蠻何異惝然若失悟所爭之不足
　爭也管竅吹之有聲吹劍首則無聲謂有
　道者之前欲說仁義皆無所容聲也
　　犀首武士官號時公孫衍爲此官欲請
　　兵攻齊虜民拔國恃强輕敵固亂人也

　　季子謂兵乆不起爲王之基志在安民
　　靖國何爲而謂其亂人耶盖華子欲伸
　　後說故以此撓動魏君之心待其切問
　　而後告之奇哉君求其道之一語謂前
　　犀首所言非其道季子欲止之而無其
　　道若謂二者皆非未有以處之之道舉
　　不免爲亂人而已惠子請見戴晋人是
　　求之有道也蝸角二國以喻齊魏所爭
　　者甚微詳見諸解不復贅釋吹管有聲
　　喻衆人之譽堯舜道堯舜於晋人之前

　　猶吹劍無聲論伐國於華子之前亦猶
　　是也


南華眞經義海纂微卷之八十三















