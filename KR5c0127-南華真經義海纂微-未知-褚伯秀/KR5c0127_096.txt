










南華眞經義海纂微卷之九十八傳一
　　　　武林道士褚伯秀學
　　　漁父第一
孔子遊乎緇帷之林休坐杏壇之上弟子讀
書孔子絃歌鼓琴奏曲未半有漁父下船而
來鬢眉交白被髮揄袂行原以上距陸而止
左手據膝右手持頤以聽曲終而招子貢子
路二人俱對客指孔子曰彼何爲者也子路
對曰魯之君子也客問其族曰族孔氏曰孔
氏者何治也子路未應子貢對曰孔氏者性

服忠信身行仁義飾禮樂選人倫上以忠於
世主下以化於齊民將以利天下此孔氏所
治也又問曰有土之君與曰非也侯王之佐
與曰非也客乃笑而還行言曰仁則仁矣恐
不免其身苦心勞形以危其眞嗚呼遠哉其
分於道也子貢還報孔子孔子推琴而起曰
其聖人與乃求之至澤畔方將杖挐而引船
顧見孔子還鄉而立孔子反走再拜而進客
曰子將何求孔子曰曩者先生有緒言而去
丘不肖未知所謂竊侍於下風幸聞咳唾之

音以卒相丘也客曰嘻甚矣子之好學也孔
子曰丘少而脩學以至於今六十九歲矣無
所得聞至教敢不虚心客曰同類相從同聲
相應天之理也請釋吾之所有而經子之所
以子之所以者人事也天子諸侯大夫庶人
四者自正治之美也四者離位亂莫大焉官
治其職人憂其事乃無所陵故田荒室露衣
食不足徴賦不屬妻妾不和長少無序庶人
之憂也能不勝任官事不治行不清白群下
荒怠功美不有爵禄不持大夫之憂也廷無

忠臣國家昏亂工技不巧貢職不美春秋後
倫不順天子諸侯之憂也陰陽不和以傷庶
物諸侯暴亂以殘民人禮樂不節財用窮匱
人倫不飭百姓淫亂天子有司之憂也今子
上無君侯有司之勢下無大臣職事之官而
擅飾禮樂選人倫以化齊民不泰多事乎且
人有八疵事有四患不可不察也非其事而
事之謂之總莫之顧而進之謂之佞希意導
言謂之諂不擇是非而言謂之諛好言人惡
謂之讒析交離親謂之賊稱譽詐僞以敗惡

人謂之慝不擇善否兩容顔適偷拔其所欲
謂之險此八疵者外以亂人内以傷身君子
不友明君不臣所謂四患者好經大事變更
易常以挂功名謂之叨專知擅事侵人自用
謂之貪見過不更聞諫愈甚謂之狠人同於
己則可不同於己雖善不善謂之矜此四患
也能去八疵無行四患而始可教已孔子愀
然而歎曰丘也再逐於魯削迹於衛伐樹於
宋圍於陳蔡丘不知所失而離此四謗者何
也客曰甚矣子之難悟也八有畏影惡迹而

去之走者舉足愈數而迹愈多走愈疾而影
不離身自以爲尚遲疾走不休絶力而死不
知處陰以休影處靜以息迹愚亦甚矣子審
仁義之間察同異之際觀動靜之變適受與
之度理好惡之情和喜怒之節而幾於不免
矣謹脩而身慎守其眞還以物與人則無所
累矣今不脩之身而求之人不亦外乎孔子
愀然曰請問何謂眞客曰眞者精誠之至也
不精不誠不能動人故强哭者雖悲不哀强
怒者雖嚴不威强親者雖笑不和眞悲無聲

而哀眞怒未發而威眞親未笑而和眞在内
者神動於外是所以貴眞也其用於人理也
事親則慈孝事君則忠貞飲酒則歡樂處喪
則悲哀忠貞以功爲主飲酒以樂爲主處喪
以哀爲主事親以適爲主功成之美無一其
迹矣事親以適不論所以矣飲酒以樂不選
其具矣處喪以哀無問其禮矣禮者世俗之
所爲眞者所以受於天自然不可易也故聖
人法天貴眞不拘於俗愚者反此不能法天
而恤於人不知貴眞禄禄而受變於俗故不

足惜哉子之早湛於人僞而晩聞大道也孔
子曰今者丘得遇也若天幸然先生不羞而
比之服役而身教之敢問舍所在請因受業
而卒學大道客曰吾聞之可與往者與之至
於妙道不可與往者不知其道慎勿與之身
乃無咎子勉之吾去子矣吾去子矣乃刺船
而去延縁葦間顔淵還車子路授綏孔子不
顧待水波定不聞挐音而後敢乗子路旁車
而問曰由得爲役乆矣未嘗見夫子遇人如
此其威也萬乗之主千乗之君見夫子未嘗

不分庭伉禮夫子猶有倨傲之容今漁父杖
挐逆立而夫子曲要磬折言拜而應得無太
甚乎門人皆怪夫子矣漁父何以得此乎孔
子伏軾而歎曰甚矣由之難化也湛於禮義
有間矣而樸鄙之心至今未去進吾語汝夫
遇長不敬失禮也見賢不尊不仁也彼非至
人不能下人下人不精不得其眞故長傷身
惜哉不仁之於人也禍莫大焉而由獨擅之
且道者萬物之所由也庶物失之者死得之
者生爲事逆之則敗順之則成故道之所在聖

人尊之今漁父之於道可謂有矣吾敢不敬乎
　郭註此篇言無江海而間者能下江海之
　士夫孔子之所放任豈直漁父而已哉將
　周流六虚旁通無外蠕動之類咸得盡其
　所懷而窮理至命固所以爲至人之道也
　吕註孔子體性抱神以逰世俗則豈有漁
　父之譏哉所以言此者蓋世之學孔子者
　不過其迹故寓言於漁父以明孔子之所
　貴者非世俗所知子貢之告漁父者乃世
　儒所知孔子者也夫天下雖大亦物而巳

　孔子之所以爲孔子者孰肯以物爲事故
　道之眞以治身緒餘土苴以治國家天下
　誠如子貢所言非其任而爲其事則其分
　於道也豈不遠哉八疵四病宜其不免也
　觀後世得孔子之迹者而考其所爲則莊子
　之言千載之下猶親見之得不謂之神人乎
　疑獨註莊子寓言於漁父以明七十而從
　心然後造至命之地則六十九以前皆孔
　子經世之迹也其間八疵四病亦人情所
　不免者聖人順人情而制法其見於言行

　之際固亦未嘗不即此而心盖已離之矣
　莊子寓言以非其迹自天子至庶人莫不
　各有其序所論疵病切中事宜然則孔子
　稱六十九而無所得豈非以未能從心耶
　若夫從心則服仁義行忠信飾禮樂選人
　倫凡所以治天下者皆非其眞猶因指見
　月而指非月也孔子至此亦無所事乎受
　教漁父亦不可容聲故曰吾去子矣吾去
　子矣俱相忘於無言也
　碧虚註四民著業則不爲世利所滑事應

　所感故豐足而無憂志小者無圖大之謀
　失御者寡持執之術故功不立而禄不守
　也謀而不當言而不信役重則工麤貴多
　則貢惡悖道生怨故有後期而致者變宜
　則不和易常則傷物怒深則暴亂憤極則
　攘伐禮樂煩則人淫食税多則窮匱能反
　而修之疵病免矣歷聘諸國而欲無謗猶
　奔塵而欲衣不緇冒雨而欲巾不濕也在
　物遺物屬人還人修身守眞彼我無累眞
　者自然之性内發於精誠外感於天人其

　用於人理也忠孝哀樂各得其宜功成之
　美無一其迹禮者世教眞者天性愚者恤
　於人變於俗故於道則不足也漁父之道
　不經不營淡然無欲而衆美從之仲尼所
　以歸敬也
　劉槩註同於己則是之故趙王以莊子爲
　賢異於己則非之故暴跖以仲尼爲盜無
　同也無異也唯道所在吾將致其所尊而
　盡言之此漁父之篇所以作而必寓言於
　孔子也夫天眞與人理相去遠矣而其本

　末先後未嘗相廢眞積於内神動於外刑
　名禮法之用又其外者焉仲尼明憂患與
　故以與民同將以利天下守眞之士亦且
　致貴愛於身老氏嘗謂貴愛以身爲天下
　然後可以寄託天下則其利天下之術固
　有不治而治者矣此孔子之所取也若夫
　長沮桀溺之潔身而亂倫未嘗不辭而闢
　之以此知寓言之意有所在也
　慮齋云春秋後倫朝覲失序也稱譽詐偽
　譽所不當譽以敗惡人毁所不當毁以顔

　色投人之好曰顔適無善惡皆欲其悦已
　曰兩容八疵四病人之大患去此乃可語
　道也漁父謂凡夫子所爲皆爲人而已所
　以不免世謗若修身而守眞無物我之對
　則無所累矣今不求諸身而汲汲爲人不
　亦外乎不精不誠不能動人即至誠感神
　之意强哭强笑强親與其眞者六句甚切
　當眞在内者神動於外禮者文飾於外世
　俗之爲眞者天命自然之理不知天爵之
　貴者以世俗之禄爲禄甘爲流俗所化故

　但見其常慊然也下人不精不得其眞此
　又爲學者設漁父有道者也吾尊其道所
　以敬之
　　褚氏管見漁父或謂范蠡扁舟五湖屈
　　原澤畔所逢者竊謂亦不必泥其人但
　　隱德藏輝潛身湖海若太公望嚴子陵
　　張志和陵龜蒙之徒其間有併姓名俱
　　隱者豈得而盡考緇帷言林木茂密暗
　　如帷幄因以爲名南華寓言於漁父孔
　　子問答與楚狂接輿歌而過孔子意同

　　盖孔子爲人心切則經世迹著所以人
　　得而擬議故漁父告之以去疵遠患修
　　身守眞而還以物與人夫名亦物也造
　　物者所斬過分則忌之眞者在已之良
　　貴外物不足比人而不知貴眞則中無
　　所主禄禄而受變於俗也宜矣畏影惡
　　迹及强哭强怒二喻甚精當事親則慈
　　孝以下一段大有益於治道有以見漁
　　父亦非獨善其身者用舍有時耳孔子
　　聞言而悟願棄所學而卒受教盖治世

　　有爲者聞無爲之益不得不宗焉刺船
　　而去示過化而無留迹待水波定不聞
　　挐音而後敢乗則一聆至言心悦誠服
　　其人雖往敬猶存也凡漁父所言明世
　　俗之知孔子者不過如此特其行世之
　　迹耳唯南華得夫子之心指其迹而非
　　之則所謂眞者可默契矣世人多病是
　　經訾孔子余謂南華之於孔子獨得其
　　所以尊之妙正言若反盖謂是也
南華眞經義海纂微卷之九十八











