










南華眞經義海纂微卷之十建九
　　　　武林道士褚伯秀學
　　　人間世第四
孔子適楚楚狂接與遊其門曰鳳兮鳳兮何
如德之衰也來世不可待往世不可追也天
下有道聖人成焉天下無道聖人生焉方今
之時僅免刑焉福輕乎羽莫之知載禍重乎
地莫之知避已乎己乎臨人以德殆乎殆乎
畫地而趨迷陽迷陽無傷吾行吾行卻曲無
傷吾足山木自寇也膏火自煎也桂可食故

伐之漆可用故割之人皆知有用之用而莫
知無用之用也
　郭註順時直前盡乎會通之宜世之盛衰
　蔑然不覺付之自爾而理自生成豈爲治
　亂易節哉治自求成故遺成而不敗亂自
　求生故忘生而不死盡當今之會㝠然與
　時世爲一而後妙當可全刑名可免知止
　其所不知能止其所不能用其自用爲其
　自爲恣其性内而無纖芥於分外此無爲
　之至易無爲而性命不全者未之有也性

　命全而非福者理未聞也福者即向所謂
　全非假物也豈有寄鴻毛之重哉率性而
　動動不過分天下之至易也舉其自舉載
　其自載天下之至輕也釋此無爲之至易
　行彼有爲之至難棄夫自舉之至輕取夫
　載彼之至重此世之常患也烏内福也故
　福至輕爲外禍也故禍至重禍重而莫之
　避此世之大迷也畫地而循之其迹不可
　掩有己而臨物與物不㝠矣不明我以耀
　彼而任彼自明不得我以臨人而付之自

　得故泯然與天下爲一而内外同福也迷
　陽猶亡陽亡陽任獨不蕩於外曲成其行
　各自足矣
　吕註聖人成焉成己而成物聖人生焉則
　全其生而已天下之至善莫如道則福莫
　大於是其爲物也視聽莫及輕如羽而世
　莫之載也天下之至惡莫如非道則禍莫
　大於是其爲物也自無爲有重如地而人
　莫之避也臨人以德則有已畫地而趨不
　免殆而已迷陽則不知所如往唯曲乃所

　以全也山木桂漆之見伐皆自有以取之
　是知有用之用而不知無用之用也人之
　處世有治有亂遭亂而能曲全斯爲善處
　人間矣
　疑獨註聖人當有道之時則制禮作樂成
　功於當世當無道之時則全身遠害以保
　其生聖人非有係乎生也欲其身存垂法
　後世謂之成可也周公之於周聖人之成
　也孔子之於魯聖人之生也福不出於性
　内而罕求之禍多生於分外而求不止性

　内者舉則能勝載則能行豈有鴻毛之重
　哉分外者寄於吾身其重如地迷者没溺
　於其間而不避盖不明禍福之本故也所
　謂本者戒定慧即性内之福貪嗔癡即分
　外之禍也臨人以德則未能㝠於道畫地
　而趨則未能藏其迹迷陽則晦其明而無
　傷吾全生之行空却其心曲順於物則各
　足乎性分矣山木桂漆之召患以喻不能
　遠害而求用以傷身者也
　詳道註聖人之心豈弊弊然以經世爲事

　特因時乗理應之而已世之知孔子者止
　於形器之間而不見其無事之際故始陳
　其經世之迹卒援接輿之歌以信之則迹
　絶而心見矣所謂聖人成焉者以身徇道
　而成功聖人生焉者以道徇身而全生也
　已乎已乎至畫地而趨言今之從政者如
　此迷陽迷陽至無傷吾足言今之體道者
　如此也
　碧虚註有道則樂成無道則全生能載輕
　羽之福者無爲之士不避重地之禍者勢

　利之徒夸德臨人有我厚矣驅人徇迹其
　道尤危迷陽謂晦明晦明則行完却曲謂
　退身曲全安於分内木火桂漆之喻皆適
　人之適而不自適其適者也
　趙註接輿之歌盖傷孔子不遇時非譏孔
　子也天下無道聖人生焉言鳳出非時也
　人處斯時僅免刑戮足矣微福莫能勝重
　禍不知避言世人迷惑若此臨人以德則
　人惡有其美畫地而趨則人徇其迹已乎
　已乎言不可不止殆乎殆乎言不勝其危

　迷陽迷陽無傷吾行晦其明則吾行全矣
　山木至無用之用乃莊子之語用以結上
　文數章之義
　鬳齋云天下有道聖人可以成功天下無
　道聖人全生而已方今亂世苟免於刑爲
　幸何敢他求處亂世而免刑全生此特一
　羽之福而汝不知有亂世之禍常至殺戮
　是重於地而汝不知避臨人以德取禍之
　道不若已之畫地而趨言其拘束自苦誠
　危殆也迷陽喻失本性之光明曷行於世

　却曲言回護避就必至於傷吾足言其不
　可行也
　　諸解已詳不復贅釋按文中子迷史篇
　　天下有道聖人藏焉天下無道聖人彰
　　焉句法雖同而反其意各有所主耳愚
　　嘗謂秦漢以來諸子立言者襲南華語
　　意不少獨經中設譬引喻未嘗蹈前人
　　一轍而愈出愈奇是謂文可文非常文
　　也吾行却曲無傷吾足諸本皆然却多
　　音隙獨碧虚如字復正經文作却曲却

　　曲庶協上文元本應是如此傳寫差謬
　　誤疊吾行二字識者自能鑒之
　夫處人間世者君臣之分爲大不可不盡
　焉然當度可否之宜謹出處之節視古今
　而無愧超悔吝而獨全斯爲善美矣是以
　顔子將之衛而夫子備言事君之多患名
　知之相軋心氣未達譽終毁至弓旌在前
　而刀鋸在後者有之況以不違如愚之臣
　遽欲往化年壯行獨之君焉保其無悔所
　以力救止之使衛君知賢者不苟進益堅

　尊道之心固將自化奚必輕往以資驕志
　攖暴行邪顔子又陳端虚勉一内直外曲
　或可自全夫子謂僅免患耳胡可及化化
　者不言而信使人意消豈在政法繁多以
　啓物敵乎顔子至此無以進請問其方則
　是人欲空而天理將見之時也夫子乗其
　開悟之機告之以齋使虚心受教無聽以
　耳而以心無聽以心而以氣遂於言下悟
　其未始有回心虚而形亦忘則化物也無
　難矣子高將使齊誨以行事情而忘其身

　察風波而戒實喪顔闔將傅衛誨以就不
　入而和不出達虎怒而通馬情皆所以明
　世患之多端外物之難必在高識之士洞
　燭幾微進退以義可也至於曲轅櫟社以
　無保爲保商丘異材見不神而神又申言
　材之爲累而世人弗悟往往恃材求用而
　不揆分度宜名顯而妬害生利鍾而禍患
　至雖欲臃腫自全不可得也故是篇大意
　在乎外應世而内全眞道不離而物自化
　古之聖賢不得巳而有世俗之償罔不密

　由斯道遂寓孔顔問答以發明之篇末又
　引接輿之歌以袪聖賢經世有爲之迹以
　杜衆人逐物無厭之心復結以膏火桂漆
　之喻警世尤切唯其知涉世之難可以處
　世而無難矣
　太上云聖人猶難之故終無難




南華眞經義海纂微卷之十
