








道德眞經藏室纂微開題欲一
老子姓李名耳字聃或字伯陽按道家經籍
所說則挺生空洞之先變化自然之妙而常
居天上代爲帝師此則六合之外事故略而
不論也非其逕庭之語者舉其大槩云老子
母感大流星而有娠應見于李氏降生于商
室於商十八王陽甲之十七年歲在庚申寄
胎託娠經八十一年極太陽九九之數其母
常逍遥李樹之下而生老子老子生而皓首
故能言因指李曰此吾姓也又云父姓李名

無果母尹氏名益壽當商二十二王武丁之
九年歲在庚辰二月十五日卯時生也或云
老子身長八尺八寸黄色美眉廣顙聃耳大
目疏齒方口厚唇額有三五達理日角月淵
鼻有雙骨耳有三漏足蹈二午手握十文蓋
禀氣至清而受形特異生於楚國苦縣瀨鄉
曲仁里渦水之陰至紂二十一年丁卯歲居
岐山之陽西伯聞之詔爲守藏史武王克商
轉爲柱下史歷成康之世潜默卑秩居周乆
之見周衰而退官至昭王二十五年癸丑歲

五月二十九日壬午乃乘青牛薄軬車徐甲
爲御遂去周關令尹喜周大夫也姓尹名喜
字陽公著書九篇說道德之事(或今西升經是又莊列所)
(引之句或言)善内學星宿服精華隱德行仁時人
莫知也喜姿形長美雅好典墳善天文秘緯
仰觀俯察莫不洞徹雖鬼神之變無以匿其
情大度恢傑不修俗禮慈儉博愛損身濟物
入爲東宫賔友出補函谷關令每望霄漢有
升虚之思老子未至關時喜登樓四望見東
方有紫雲西邁知有眞人當過京邑乃戒嚴

門吏掃路焚香以俟應兆至七月十二日甲
子老子到關喜擎跽曲拳邀迎就舍巾櫛盥
漱齋戒問道至于十二月二十五日退官託
疾二十八日授道德二篇喜叩頭請隨老子
西徂流沙老子曰汝未得道惡能隨吾遠適
夫流沙異域獷俗難化而何術可禦邪唯生
道入腹神明皆存而能除垢止念靜心守一
千日清齋鍊形入妙而後可尋吾於蜀郡青
羊之肆其若之何喜唯唯而謝老子忽然騰
空冉冉升乎太微喜候光景斯散影響蕭寂

樓居清齋屏絶童隸誦經三年精思千日心
凝形釋骨肉都融已而窮數達變之微因形
移易之妙無不盡之矣於是去家超然高蹈
既往青羊之肆乃會老子老子命喜爲文始
先生俱遊乎流沙之域或曰昭王時出關化
導西胡至幽王時却還中夏故孔子適周嚴
事老子而問禮焉老子曰子所言者其人與
骨皆已朽矣獨其言在耳且君子得其時則
駕不得其時則蓬累而行吾聞之良賈深藏
若虚君子盛德容貌若愚去子之驕氣與多

欲態色與淫志是皆無益於子之身吾所以
吿子若是而已孔子去謂弟子曰鳥吾知其
能飛魚吾知其能游獸吾知其能走走者可
以爲罔游者可以爲綸飛者可以爲矰至於
龍吾不能知其乘風雲而上天吾今日見老
子其猶龍邪是時天下闇王道衰故再出關
或言二百餘歲以其修道而養壽也老子受
學於容成問道於常摐皆古之隱君子也老
子之子名宗宗仕魏爲將軍封於段干宗之
子注注之子宫宫之遠孫假假仕於漢孝文

帝假之子解解爲膠西王卬太傅因家于齊
夫有天地則有道術道術之士何時暫乏自
伏義以來至于三代顯名道士世世有之論
之老子本亦人靈蓋得道之尤精者也時俗
見其乆壽又生而皓首故曰老子老者尊稱
也子者通號也人受命自有通神達見者稟
氣與常人不同應爲道主故能爲天神所濟
衆仙所從是以所出度世之法若九丹八石
玉醴全液存眞守元思神歷藏行氣鍊形消
灾辟惡治鬼養性絶穀變化猒固教戒役使

鬼鬽皆老子常所經歷救世之術非至極者
也已而治家治世皆大道之土苴聖人之餘
事也老子恬淡無爲專以長生爲務故在周
雖乆而名位不遷者蓋和光同塵内實自然
所貴道虚無因應變化無爲故著書稱微妙
難識道成乃去是所謂博大眞人也且老子
之子孫祭祀不輟而升于玉京莊子之鼓盆
送妻而入侍帝宸皆爲道之宗師者使後世
之人信長生之可學非神異而學不能及也
是曰方外之教有淳古之風焉歷代尊崇廟

貌不絶至唐乾封元年高宗詔贈老子爲玄
元皇帝光宅元年太后詔贈尹氏爲先天太
后故爲有唐聖祖焉昔老子著書曰道德二
篇今曰老子道德經者當是關尹受書之後
標題云耳夫道者杳然難言有物混成强名
曰道以其通生萬物故訓曰通又道蹈也況
道路之道使人佩服其言而履行之也道者
德之欽有道則必有德德得也内得於心外
得於物得而不喪也故物得以生謂之德有
德則必全道道德相須而不相離故曰道德

也經者常也法也言其理有常可法如九經
可法之義又經者書之尊稱也今言道經上
德經下者上篇之首取其道可道非常道下
篇之首取其上德不德是以有德而題之也
後之說者故隨文生義言道非德無以顯德
非道無以明道無爲無形故居化物之先德
有用有爲故在生化之後道衰而有德德衰
而有五常是明道德爲衆行之先五常之本
故道經居先德經次之上下二卷法兩儀之
生育八十一章象太陽之極數是以上經明

道以法天下經明德以法地天數奇故上經
三十有七章地數偶故下經四十有四章此
皆起自先賢且仍舊貫此經以重淵爲宗自
然爲體道德爲用其要在乎治身治國治國
則我無爲而民自化我無欲而民自樸治身
則塞其兊閉其門谷神不死少私寡欲此其
要㫖可得而言也若夫視之不見聽之不聞
淵之又淵衆妙之門殆不可得而言傳也故
遊其廊廡者皆自以謂升堂睹奥及其研精
覃思然後於道知其秋毫之端萬分未得處

一焉輒依師授之㫖略纂昔賢之微其如怳
惚杳冥在達者之自悟耳
老子論
天下無二道聖人無兩心其著書所以傳道
其垂教所以救時救時之弊不同故迹之出
亦異其迹既異故立言有不同使後世之士
於此異觀而以孔老爲殊訓也苟通其道而
不窒以時會其心而不拘以迹得其意而不
泥以言則諸聖之書相爲終始固未嘗少戾
也自三代之季聖王不作天下溺於文勝之

弊无以反其情性而復其初道降德衰未有
甚於此時者也老聃氏生於周以濡弱謙下
爲表以虚空不毁萬物爲實故其去藏室而
隱也關令尹喜請著書遂作八十一章以暢
道德之㫖其辭簡其理遠以深爲根以約爲
紀以本爲精以末爲粗必欲使斯民復結繩
之朴而後己其所以扶教救時可謂切至矣
不幸後世不見天地之全功聖人之大體儒
者若馬遷氏至謂學儒者黜老學老者黜儒
道不同不相爲謀也楊雄氏曰絶滅禮樂吾

無取焉韓愈氏曰坐井觀天其見者小也三
君子者一何不知聖人之甚歟蓋道猶歲也
聖人時也夏以生出爲功秋以收斂爲德一
則使之榮華而蕃鮮一則使之凋悴而反本
相因而歲功成焉且自伏羲始造法迄于堯
舜三代禮樂制作炳然大備則夏之時也當
老子之時禮文過度若不斂浮華而歸道德
聖功何由而成哉其言失道而後德至失義
而後禮禮者忠信之薄而亂之首者謂天下
莫尊於道德而莫卑於禮茍自禮反之於仁

義仁義復歸於道德其於治天下有不足爲
矣所以黜仁義禮智而皆以道德著書詔天
下後世其言有物混成先天地生夫太易之
初渾淪而已無形體之可見無氣質之可名
逮乎易變而爲一始有數矣一變而爲七七
變而爲九九者究也乃復歸而爲一即其所
生而歸之也如此變化往復何有窮盡故老
氏著書九九篇以明陰陽消息禍福倚伏天
道往來人事終始無不備焉孔子與老氏同
時皆著書以垂不朽孔子曰我學不厭老氏

則絶學孔子曰必也聖乎老氏則絶聖孔子
貴仁義老氏棄仁義孔子舉賢才老氏不尚
賢孔子曰智者不惑老氏曰以智治國國之
賊其立言大率相反是豈故相乖背耶蓋孔
子立道之常以經世變老子明道之本以救
時弊其勢不得不然也絶學則使已任其性
命之情而造坐忘日損之妙絶聖則使人安
其性命之清而无驚愚明污之志棄仁義則
无蹩躠踶跂之私使天下不獨親其親子其
子而同歸於孝慈不尚賢則無儒墨畢起之

爭使天下無夸跂相軋之心以智治國國之
賊言澆僞多而智愈困孰若政悶悶而民淳
淳哉其所以立言不同者以此及莊周之書
寓言十九發明玄㫖多假孔老相爲問答而
傳亦載其問禮之事使其道異耶何爲有竊
比老彭及猶龍之語是必有名異而實同者
後世束教之士以迹觀聖人相去益遠矣老
子曰吾言甚易知甚易行天下莫能知莫能
行萬世之後一遇聖賢既以其所知行之而
成清靜之治又以其所言發之而爲博大之

書使四海還淳道德不廢仰何幸歟抑何幸
歟文康公葛邲次仲述
碧虚子陳君景元師事天合山鴻濛子張無
夢得老氏心印有道德經藏室纂微篇蓋摭
諸家注疏之精華而參以師傳之秘文義該
贍道物兼明發揮清靜之宗丕贊聖神之化
熙寧中召對便殿因進所著睿眷殊渥宣附
道藏鎮諸名山四海學徒典刑是賴仲庚西
蜀末楬訪道東南課習是經垂髫逮白義海
重玄望洋竊歎幸窺纂微之要若披雲霧而

覩日月也第以世無善本流行未博敬就藏
帙詳加校正募化善士命工刊梓以傳不朽
上答玄元道祖立言開教之恩次酬父師生
成訓迪之賜普祈同志潛心玩繹因言會道
俱證無爲益衍眞風保安國祚庶表林下野
人報本之萬一云皇宋寳祐戊午上元日瞻
山靈應觀開山管轄住持觀事臣楊仲庚拜
手謹書














