






○消災保安城隍牒
建善投誠爲○乞恩消災袪病祈安保㤗下民
右洎合家善信人等是日叩干
靈造意者切以邦國統元元亦仰資於牧守神祗稱赫赫誠藉
重於隍司蓋縣邑分權封疆是賴而幽㝠立政宰治攸關凡
屬修奉之途必經
威靈之聽但(民)投詞爲○名○本命○○年○月○○日○時
受生行庚○十○𡻕伏自○年○月○○日以來身躬欠利
疾厄相淩或爲刑衝尅戰致起沉災其因訟注愆尤乃招斯
厄莫明底藴深切憂惶非申解謝曷遂痊平由是寅具法信

恪辦凡儀擇期是月○○日良吉延仗羽人於家修設
太上消災保安善事一中用解深厄等因本司得此除已依科
修奉外恭惟貴職權司一邑宰制萬民凡有祈禳必資造
就須至具牒移知者右移
某縣城隍主者輔德尊神請看詳事理仰煩指揮里社肅淸
方隅掃蕩邪氛殄除妖戾仍乞請頒
恩貺解釋病源務俾星辰開㤗永無奇蹇之加身體遂𡨴時際
平安之福謹牒

○玄元寶引
爲傳給執照以廣善緣以全修度事竊惟繫身三界終爲業

識漂沉浮世百年未免塵根結習葢
元始金籙以傳文許世人生身而受度典訓昭垂遵行相繼
據大淸國(云)地分信人○○○卽日投詞叩干
元造意者但○自呈本命○年○月○日○時受生切念幸叨
眞化忝處人倫雖衣食之頗充惜年華之易邁輪迴不息轉
徙何窮非預備於津梁曷超臻於證度輒嚴素懇恭叩靈壇
稽首皈依請律身之妙戒洗心投告乞度世之靈文仰憑
三寶恩光用作兩生福果等因壇司據此理難阻違恭按
明眞玉格興賢舉善一欵凡世間善男信女有能崇奉
玄元皈依教法持齋守戒作善建功者准給引文以爲執照今

就○縣○廟○道場恭依
玉淸秘典金簡上儀特授法引一張付信人○○○收執佩受
之後敬信修持可使名著南宫益今生之福果咎銷北府釋
往刼之愆尤卽至數終天限身入陰邦關津無阻超陟有憑
須至引者
皈依道能消身業皈依經能消心業皈依師能消口業
太一保命延生神咒
玄天大誥普濟羣愚眞符煥發列籍淸都名標金籙宿衅咸除
飛騰碧落超登太旡一如玄科律令
昊天㙮圖

㙮礅三千三百拜
㙮身九千拜㙮頂三十六拜
總計一萬二千零三十六拜
補闕三百拜
年月日給付信人○收執引
玉皇玄帝太乙傳度監度保舉

○解疾白虎牒奉
道修因爲○投詞乞恩消災弭厄祛病延生迎祥弟子
是日叩干
靈造意者切以𡻕煞正宫垣列百神而司災戾月星分度次聯

三合而厯運程惟白虎之所躔凶危叵測而丹書之旣控福
澤可邀爰陳悃愫特叩
威靈但下民投詞伏爲○本命年月日時受生行庚○十𡻕伏
自○年月以來身染疾厄勢甚沉危精攷五星實犯三合非
憑禳禬曷遂痊平由是䖍偹法信凡儀延兆於家修設
太上禳災歛煞解病保安善事一中用解深厄等因本司得此
除已箋申省府該司祈
恩解釋外須至具牒移知者右移
流年宫限金精白虎神君請詳察事由體懷慈念應
上帝好生之德允下民致祝之誠轉凶造而爲吉造哮吼不張

戢厄因而降祠因爪牙潛伏與彼五鬼均錫一仁務俾信人
○疾苦頓除精神㤗復一門淸吉四序平安謹牒

○消災詞
維皇淸乾隆○年𡻕次○月建○朔日○越○日甲子良
吉(小臣)○謹領據○省府縣○地分下民○○等延(臣)及同
法等於就○處修設
河圖内篇日月三辰消災淸醮○晝宵自○月○日開啟至○
日告竣祈恩請命弭厄消愆(臣)謹上啟
太上無形無名虛無自然無上元尊七寶上帝玉几下恭望
天慈(允臣)所奏右(臣)伏以

獨高曰道運萬化而開宗
惟一以淸統三才而建極昭昭在上蕩蕩難名伏冀
祥鍾鳳暦瑞衍龍章象緯效和燦神輝於正度河圖徵㤗調
梵化於太旡欃槍俱戢熒冦雙消一境叨安四時叶吉(臣)冒
干天威無任激切懇祈之至謹詞

○請頒祈福一十八誥啟
具職(臣)○誠惶誠恐稽首頓首俯拜
上啟右(臣)以今月○日爲○縣地分居民投詞請建
消災保安醮事頒降
三景玉符一十八誥以消厄度以邀福澤者右(臣)伏以

靈寶玉符秘九天之奥法
玄元金篆露三景之神文微妙難窮祈禳克應(臣)夙際善因
獲參眞教謹代宣於
至化用仰答於
元庥將行救濟必假慈悲恭惟
洞眞大道說經教主大聖元始天尊玉几下
洞元大道玉宸教主大聖靈寶天尊玉几下
洞神大道混元教主大聖降生天尊玉凡下
以一爲宗
分三作祖

有爲梵相先天地以立名
無極神通闢玄黃而致用至大至尊至玄至上(臣)恭望
道慈允所奏啟特降
三景玉符一十八誥容(臣)奉行庶使有司悉知遵奉(臣)冒干
天威無任惶懼之至謹啟

○瘟醮遣舟水引
(某)壇爲護送事照得撿察有權固爾欽承天命回還無滯猶須稟
奉經言文昌有約正一立盟旣載典條敢行餞送兹據
大淸國四川○府○縣○地分居民○等卽日延仗羽人修設
○醮用消厄度以靖方隅除依儀修奉外所有

瘟部神祗合行遣送本司出給龍舟一隻神夫二十四名應用
旌仗口糧悉皆完備仰煩卽便起程别行顯化另給引文一
張沿途毋得遲滯倘有妖邪鬼祟攔截去路仰大帥擒赴
雷府依
女靑天律處斬施行須至引者
仰五瘟使者八大魔王准此
年月日限日赴雷府繳

○司命劄
爲肅淸方境事據
大淸國四川成都府○縣○地分奉

道𤊔炬焚香投詞淨灶祈吉下民
右洎合○善信人等是日叩干
神造意者切以人處兩間居安一宇日往月來固立㕓而從事
冬湯夏水亦順序而資生然終𡻕云𡨴雖叨
天佑則一年叶吉實仰醮功兹因本境擇期於本月○日良吉
修設淸醮用保平安壇司得此除次第修奉外切照在會各
戸宅宇均宜肅淸爲此合行具劄移知者
劄仰詳照事理卽便會合本家香火六神肅淸内外屏逐邪
氛克致平安以爲符信故劄
仰本宅東厨司命灶君准此


○和瘟金容大帥牒文
爲禳和疫戾以靖方區事據鄕貫(云)
等因本司得此除已具奏
帝庭箋申省府次第修奉外恭惟
大帥位正元戎權司瘟部凡有事於禳和必仰依於造就須至
具牒移知者右移
天符憲府統瘟都天金容大元帥請詳前事印錄凡情指揮五
瘟使者八聖將軍南北二朝全司部眾均體好生收回毒氣
卽便毁營折寨掩斾旋旌登龍舟而返駕向鶴島以停師游
戯壺天貯觀風景倘有下邪冒稱名色侵害生民仍煩驅治

施行謹牒

○迎靈過江關告河神祝文
維皇淸乾隆○年𡻕次○○月建○越○○日甲子良吉
嗣教○領據孝信○謹以牲醴香楮之儀敢昭告於
河伯水司曰長源浩浩瀠九折而泛流巨派洋洋下三門而湍
激俱自禹功而疏鑿悉[帥-巾+來]龍德以司承凡經渡濟必叩
威靈兹者孝信迎○柩以還鄕厯河頭而致祭伏願浪靜波澄
似一葦之平穩陽安陰㤗俾兩造之淸𡨴式應慈航克登彼
㟁鑒此精䖍伏惟
尙享


○亡齋城隍牒兼關夫丁式
爲移請照會開度齋由並關夫丁事據
大淸國(云)告㪚等因本司得此除次第修奉外恭惟
貴司權衡縣政統理㝠綱凡有薦揚必經造就須至具牒移會
者右移
○縣幽㝠正堂城隍主者輔德尊神請照驗事由洞囘慈愛陳
情天省請命嶽庭俯念哀誠之精切曲垂聖德之龎洪應
此薦功予之生籍仍乞差撥神吏一員夫丁力士○十名的
於○日未刻赴壇夯運錢貫庶津梁而有托致功德以無虛
是日道場開啟竚俟光臨印盟修奉謹牒


○亡齋抽魂牒爲關抽魂儀事
本司得此除已依科修奉外切慮幽關𣺌邃泉路迢遙欲追
抽於魂靈須仰憑於威力須至移關者右移
神虎通天入地鐵牛魯將軍何喬二大元帥請照詳事理指揮
吏兵逕赴酆嶽隍社蒿里泉鄉寒庭死戸應干拘留亡人去
處照依粘單列名等魂盡行抽拔的於○日夜分齊屆道場
祇承薦果其諸魂内有已受生者仍下功德案照會施行仍
俟光臨同歆修奉謹牒

○催票式
太極便宜司爲行催事據○縣○地分孝信○等卽日投詞

請薦伊故○正魂附度宗戚先亡等眾並巳開列姓名粘單
附牒昨經移請神虎官將追抽去訖今則攝召屆期合要眾
姓亡魂赴壇受度爲此票仰爾神郎〓風馬刻厯宜程會同
將吏催督所關魂眾星速前來勿致稽緩急准
元始符命電火奉行須至票者
仰當方土地里域都官准此

○爲古長生觀開爐關告城隍牒
請詳前事煩爲指揮里社肅淨方區迎降
眞驂鑒觀勝事仍爲移會鑄局金火神員同臨觀所監護爐功
運巽離之妙用一鑄圓成啟造化之神機百靈翊衞謹牒


○爲古長生觀開爐關告土地牒
除依科關告攸司同賜護持外照得貴職任列眞官權司觀
務凡舉工程必經監護合行移知者右移
本觀眞官土地護教正神請詳前事密運神功肅淸方地守護
圓爐迓金火之威員保全鑄造合陰陽之妙用成就鐘功永
懸琳宇大振豐音謹牒

○神廟供燈敘言
原夫燈號常明厯萬年而不古神垂巨庇運百福以長新凡將
妥奉神靈必應崇隆香火(羽)謹承焚献深切培修未興木石
工程先啟香燈事理幸君子之樂捐俾神人而增彩諒䝉

恩佑克集繁禧謹將○年月分供燈善士姓名目錄於左

○醮事禁止屠沽約條式
夫延眞設醮務在精䖍而祀帝將誠必須齋戒此玄律所昭傳
確然不易者也兹因○縣○街卜吉建醮制刼迎庥擇期於
○月○日○刻開壇啟事匝至○日圓功告竣凡我在會人
等應宜一體同誠屏除葷酒禁止屠沽庶合寅奉之儀克致
神天之感倘敢故違定行公罰先此預聞人其敬信

○壇門禁條式
照得玄壇有式由䖍恪而通神天律無私以森嚴而立法雖云
三級凡筵不異九重聖境故惟淸惟潔方可升階不敬不恭

何須進步葷酒尤當廻避語言切忌喧嘩禁門之内不許亂
行法器之屬豈容擅動敢申戒諭共事威嚴庶乎精誠所惑
福祉斯臻[(袞-口)(執-幸+坴)]慢相仍災殃曷免謹此預聞各宜愼之

○預修齋請庫官牒爲迎請威員鎭護庫財事
本司得此除箋申省嶽受生合屬眞司次第修奉外切照岱
宗列職各有攸司庫務設官亦分典守合行專牒迎請者
右牒請
嶽府受生院第○十○庫○曹官照詳前事曲允善請部領庫
吏一員庫夫○名守庫童子侍從士役光降道場印盟修奉
至於應期化煉庫財仍煩派員監守庶使冥貸可酬善緣不

爽謹牒

○預修齋祭庫官牒
等因今則善緣將竣化庫臨期仰仗
官威密爲護守爲此寅偹牲醴凡儀恭行致祭少舒誠欵用駐
神光須至牒者右移
嶽府受生院第○十○庫○曹官請詳前事允納凡誠所派庫
員吏夫童役同享微饈勿辭委任監臨財庫護守冥貲三載
爲期乃易員而相代百年立限方對號而楚交勳勞有記功
德無虛謹牒

○預修齋更換庫官請牒

爲請易庫員代任監守事據鄕貫奉
道陳情應期請官代守保庫延祥弟子○○○同緣○氏
右洎合家善信人等是日叩干
神造意者切以監守有期以三年而爲率交承有道滿一任而
言旋時當代謝特叩
威靈詞緣弟子自念幸以宿緣叨生盛世雖衣食以無虧必幽
㝠而有貸非預貯於楮財奚將塡於該庫爰卜吉於○年○
月○日延仗羽人○○○等於家修設
金籙受生大齋預修寄庫普福明幽道場○晝宵化煉樓庫○
座内貯錢箱存册列號封記分明移請

貴司派撥庫員並差庫吏庫夫童役臨庫守護期限三年方行
代換久勞衆職深刻寸心兹逢例滿重舉善因自○月○日
開啟匝至○日告竟敬申謝欵並請新員等因本司得此除
已依科修奉外須至具牒移知者右移
嶽府受生院第○十○庫○曹官請詳前事允納凡誠另委新
員換回舊官務使交代必淸勿致期程有誤竚俟
光臨願毋稽緩謹牒

○預修獻帖
嗣教小兆○○○爲進獻事㨿
四川成都府○縣○地分信人○○○卽日延兆及同法等

於家修設受生鴻齋寄貯庫財寅具金錢一箱呈進上詣
聖前伏乞聖慈洞囘昭格納受

○㤗山醮關取皇夫牒
爲關取皇夫以便遞運事入鄕貫(云)告散
等因本司除已箋申帝庭咨呈諸司次第修奉外切慮
㤗山寥遠雲路迢遙非仗神人以遞運曷致錢楮之進陳合
行移關者右移
東嶽泰山府掌功德案仙官請詳前事曲鍳凡情申誠言於
帝座請降恩光播善悃於該曹同歆愿欵仍乞差撥仗義神人
一員皇夫力士三十六名屆赴法筵代爲運繳是日竚俟

光臨印盟修奉謹牒

○請㤗山十二太保牒
爲迎請威員印錄愿盟事㨿鄕貫云
等因本司得此除依科修奉外今則甫嚴法席初展玄儀將
朝奏於帝君先祇迎於帥職須至牒者右牒請
第一位太保温元帥第二位太保李元帥
第三位太保鐵元帥第四位太保劉元帥
第五位太保楊元帥第六位太保康元帥
第七位太保張元帥第八位太保岳元帥
第九位太保孟元帥第十位太保韋元帥

第十一位太保朱元帥第十二位太保鄂元帥
右請各詳前事同振威光隊仗旌旗自㤗山而肅排軍伍羽
旌戈斧從法界而逕下戎軒式鑒凡情印盟愿欵謹牒

○諸廟祀典牒
等因本司得此除次第修奉外恭惟嶽瀆百靈悉朝宗於東
嶽山川諸廟咸佐命於㤗山凡舉愿盟必依翊衞須至具牒
移知者右移
陽元祀典廟貌神祗請各詳前事同允凡誠辭樓下殿紛紛從
雲路而來遷景分光濟濟向香壇而止印盟修奉密運
慈悲俾圓善果茂集紀禧謹牒


○領牲牒爲刑牲繳愿祈垂領度事
等因今則芳筵已備愿欵全陳所有豚牲雞隻鱗魚物類合
行宰割以便烹調須仰神威監司度化者右移
嶽府掌六畜案曹官典者請詳事理密運靈通點化禽魚脫羽
鱗而受度超提豚豕蛻蹄爪以更生逕免苦輪克升人道仍
乞神威印盟醮奉謹牒

○囘熟牒爲調和法味事
等因今則豚雞並具品饌全陳囘熟暫呈於法席調羹必仗
於厨員須至牒者右移
嶽府門下烹作大神請詳前事卽速會同司命神員督率庖丁

下臨厨所監修殽饌刻將豚雞魚蛋及三頭九子七寶珍饈
烹治香美列陳
嶽府門下太保尊神㤗山會中一切眞聖齊同歆享共錄愿誠
善果楚圓不忘効績謹牒

○㤗山醮祭太保牒將誠欵祀以盡愿修事
今則肆筵設饌列席舉觴敬申草莽之誠上奉
威靈之衆須至牒者右移
㤗山門下十二太保尊神各詳前事同領凡情喜色欣欣允銷
盟而滿愿恩光藹藹更賜福以流祥普奉
眞靈延邀福庇謹牒


○㤗山愿醮勾銷都牒式
爲備圓愿欵乞恩銷盟以臻福貺事據鄉貫云
本司得此除已依科次第修奉外今則善筵將徹法事云終
所有愿儀悉皆完備合行具牒投呈仰仗
官威條爲楚銷者
一修誦厶經一拜禮㤗山鴻儀
東嶽延生洪名法𢖱仗此靈文用延
聖貺昭大生之玄造廣衍元庥允小子之至誠錫諸福澤
寅具
九品全堂明香一束金錢幾箱淸齋一筵

美酒盈樽嶽錢五樹雲馬幾騎金山一座
銀山一座上奉
中界至尊東嶽天齊大生仁聖帝殿下

謹呈
寶炬全筵名香○封金錢○箱長錢十二樹
從馬一十六騎洪猪一口三頭九子全副
項圈一圓雄雞一隻鮮魚一尾雞蛋五枚
美酒一鐔殽饌一筵香齋全供饅首一盤

上奉
上殿太子炳靈王四侯尊神殿下

㤗山門下十二太保元帥七十四司八十一案主者
文武兩班公卿合屬諸司官衆各聖前
牒具如前愿欵並已備陳伏乞
仁慈俯垂印錄特與信人○○○名下勾銷舊籍永無通欠之
條註益新禧時有吉祥之貺門庭集慶老幼叨安謹牒
右牒移請
嶽府門下原日掌愿仙官今時勾銷典者照騐施行

○公卿百神狀式
嗣教小兆○○○謹領據
大淸國四川○府○縣○地分奉道投誠祀

嶽酧盟迎恩保㤗弟子○○○
是日延仗(兆)等於就○庭修設
東嶽㤗山延生醮事一供用酧愿信今則肅建玄壇恭宣秘範
謹錄狀投呈
嶽府門下文武公卿百神眞宰各聖前伏乞
洪慈鑒兹凡悃因至誠而歆享留大德以栽培克圓善果茂集
純禧謹狀

○禮案曹司狀式如右
㤗山頂上七十四司主者八十一案曹官各案前伏乞
仁慈洞囘昭格金書案上增添福夀之文玉册條中紀錄酬還

之字克保○家道維安𡻕時恊吉謹狀

○金銀錢山狀同式
淸淨奉道酬愿迎庥謝前保後信人○○○
是日延仗羽人於家修設
東嶽㤗山延生醮事一供用酧愿信今則善果云周法筵將徹
寅具○錢寶山一座法信凡儀
謹錄狀投呈
金山土地貯庫之神位前伏乞
靈慈昭囘妙用督皇夫而搬運法顯移山燦眞火以陶鎔神彰
點石布滿金錢收藏寶庫謹狀

銀錢山銀山土地布滿銀錢

○進錢引
太極便宜司爲進奉楮財事據○縣○地分奉
道酬恩還愿謝前保後信人○○○是日延仗羽人於家修設
東嶽㤗山延生醮事寅具金銀錢山二座金錢○十○箱合行
遞運爲此仰煩大帥督率㤗山府功德案差來仗義神人
一員皇夫力士等眾運赴
岱宗嶽府投納仍會該案主司注登字號沿途保護亦勿稽延
庶令愿籍楚銷純禧茂集須至引者右引仰
地祗太保仁聖康元帥准此


〓勾銷引
爲勾銷愿盟事據四川○府○縣○村○地分奉
道酧恩還愿謝前保後信人○○○是日延仗羽人於家修設
東嶽㤗山延生醮事一供用酧愿欵今則諸儀俱偹一醮云終
所有進奉物品除差仗義神人皇夫力士搬運呈繳並牒
掌愿仙官照驗收錄外仰煩
大帥賫此引文徧告
㤗山會上無鞅聖衆咸令照會今來事理應有愿盟務爲楚銷
願垂不盡之慈恩廣錫無涯之福祉須至引者右引仰
地祗太保顯德上將温元帥准此


○東嶽㤗山申
具職(臣)○○○謹申爲
大淸國四川成都府○縣○村○地分奉
道酧盟表愿謝前保後弟子
右洎合家善信人等是日叩干
元造意者切以五嶽朝宗盡中州而景仰萬靈受命合大地而
統承貴賤無殊均歸治下災祥有異悉在區裁分七十四司
之權列八十一官之案考覈則絲毫不爽祈禳則遐邇咸通
故鴻儀聿著乎㤗山寶典昭傳於人世凡當危急可叩
慈悲旣立愿盟敢忘酧謝但(民)投詞伏自○年○月○日之中

因○疾之沉危恐夀元之短促醫藥不靈覡巫罔効爰是不
揣陋微懇邀眷庇叩許
㤗山大愿一筵用解深厄幸䝉庇佑旋獲平康迄今已久未
事酧還銘刻於心結啣在念爰卜本年○月○日良吉䖍偹
品儀延(兆)及同法等祗就家庭舒壇立幕修設醮功恭申表
謝等因(兆)領詞䖍切依
教奉行伏念(兆)幸緣下士濫列淸班無術通神徒存誠於對越
有懷利世謹致意於操思旣承悃愫嚴切皈依須至申者
右謹具申
中界至尊東嶽天齊大生仁聖帝陛下伏乞

聖慈俯賜昭允特遷仙仗印錄醮修仍乞降
旨告下文武公卿太保曹僚司案典者中界嶽瀆威靈咸令照
應參隨帝駕鑒享凡誠銷除愿籍添賜
恩庥俾令一門俱㤗慶衣食之自然四序咸安度𡻕時而叶吉
永無災害常獲逍遙(臣)冒干
聖威無任激切屏營之至謹申

○炳靈申同前式不稱(臣)用(兆)字
意者切以道重元良綏萬邦而致慶位居儲副體重潤而繼
明少海恩深被生民而廣佑鴻儀式著合今古而同靈凡有
事於㤗山必扳光於御駕謹因愿欵特叩

威靈但(民)投詞(云)入事意
東嶽上殿太子至聖炳靈王殿下伏乞
仁慈俯賜昭格統文武兩班之衆率曹僚合部之神同降凡筵
印盟修奉特與勾銷愿籍紀錄善勛光流紫極衍吉象於乾
文恩出靑宮萃祥庥於震旦俾令○○○一門淸吉四斥平
安(兆)冒干
聖威無任激切屏營之至謹申

○請㤗山諸眞狀式
嗣教(小兆)○○○誠惶誠恐稽首頓首謹奏爲請迎
聖駕證盟修奉事據

大淸國四川○府○縣○村○地分奉
道投誠納欵建醮酧盟信人○○
是日寅偹法信凡儀延(兆)及同法等於就家庭修設
㤗山延生醮典表謝愿盟善事以○日爲始至○日○刻告竣
等因今則嚴肅華壇導迎
仙馭謹錄狀奏請
伏乞
仁慈俯賜昭允特遷
仙仗印錄凡誠(兆)冒干
咸光無任激切𥩟望之至謹狀


○淸醮都意
爲調平𡻕運以靖方境事
維時序當槐夏氣應麥秋
偃蓋池蓮初鑄色仙掌高擎
沿溪蒲劍巳垂靑靈鋒可運竹搖翠羽⬤綻錦容
雲淡風輕四氣朗淸開㤗象山靑木綠千林翠秀映晴嵐
景色因良時而益美醮緣從吉日以宏宜乃爾
投詞象教授事羽衣
壇舒淨界儀展舊章望碧落以迎眞向
蒼穹而請命丐沐元仁克垂妙化

凡情未述法職先稱嗣厶眞門下(云)
具職(臣)○○○誠惶誠恐稽首頓首上言
無極大道金闕元皇高眞闕下(臣)聞
道闡先天五篇秘旨開眞教
芒垂太古三洞靈書抉妙機皇人按筆厯百世以流通杜祖
傳宗卽萬年而欽奉伏念(臣)猥以庸才叨參
大教咎積在[身*司]濫列簪裳弟子功無及物虛充經籙微員中
懷有素欲濟世以利人上理未精謬登壇而闡事總仗
慈悲不遺草莽廣開
視聽曲狥懇陳據鄕貫云

金闕龍樓上聖道經師三寶元尊
玉京鳳閣高眞天地水萬靈仙哲
瘟司憲府威班行化神祇
離部星垣象緯厯旋主宰願舒
慧目洞⬤凡情右(臣)伏以
元始開圖五篇從龍漢而宣演
赤明闡教三藏啟鳳篆以流傳經天制運洵在於箇中阜物
安民端由乎斯内人天仰賴今古遵行意者切念(衆)等三界
庸愚千生慶幸家鄉非一萍聚維方舖戸相連雁排中市居
之云安均仰乾坤覆載平則爲福全叨

神聖帡幪是以𡻕有醮修用酧巨庇年陳善果致事預禳兹
者○○屆律適應良時爰備法信凡儀卜取○日甲子○刻
良吉爲始延仗羽人○○○等於就○處立壇修設
河圖内篇日月三辰消災淸醮○晝○宵匝至○日告竣壇中
諷誦經懴云琅函開處祈字字以消愆
寶號稱時冀行行而滅罪進奏
表詞懇祈恩澤消災賜福廣大德於生生錫慶延祥恢殊庥
於在在𤊔獻云
藉此微儀䖍申寸念長依覆育永介平康奠告
五方消災雲篆關宣十一大曜星燈

順正星躔調平𡻕運統三辰而効吉集百福以常新申聞
當年行瘟天子○王大帝牒移
天符憲府統瘟都天金容大元帥
咨告威員體囘善念將天殃而盡弭使人世以肅淸
劄下各家司命掃蕩氛嵐另偹龍舟一隻旌旗儀仗派撥
水夫○十○名具設雄雞花鴨三牲祭醴餞送
當年行化王神起離斯境其掩斾以旋師回轉洛陽可觀山
而玩景外壇判放𨯒鑵斛食一筵
傳度戒帖三百六十分
普濟水陸兩途孤魂甶子旁超酆幽九夜滯魄寒林陰翳

澄淸陽垣靖㤗伏乞
恩滋雨露
德溥乾坤和氣介祥大地皆春臺夀域善門集慶吾人樂麗水
提山(臣)冒干天威(云)

○爲雙溪寺柳姓寄庫道場都意
爲預修善緣廣培福果事
維時運屆五陽春深三月
榆錢鋪綠聯翠色於楊堤桐蕋凝紅映錦華於杏里
節過禁烟序云改火
沂水春風詠歸聞自曾皙蘭亭褉會作序本乎右軍至若遊

芳樹而酧林京都舊例出龍橋而祈福錦里遺風洵哉四美
並全天氣方新於此日善矣雙修並舉福基預建於來生
乃爾投詞玄氏致事齋科
象地法天舒蘭場而彷彿蓬壺仙序
鳴金振玉抉瑤笈而遵依道藏經文鸞⬤鶴馭遙從霄漢迎
來鳳篆龍章謹按品條宣去乞囘
元化克副民情凡誠未敘法籙先稱
具職(臣)○○○實惶實恐稽首頓首上言
無極大道金闕元皇高眞闕下
九天金籙無量受生眞君座前右(臣)伏聞

福根種自心田他生自今生種就
善果培從性地後世從斯世培成粤稽金籙經旨受傳者始
乎妙音眞人寶笈遺文寄庫者准彼閻浮善士流通宇宙昭
著古今伏念(臣)猥以凡材叨參
大教才慙襪線鮮有一條之長職在簮裳實爲三洞之濫舒
壇闡事惟運念於操存列欵謄詞謹陳言於
寂感據大淸國(云)奉道建齋舒誠貯財寄庫𥸤
天請命祈恩錫福延齡預修善緣弟子○○○同緣○氏
右洎合家善眷人等是日叩干
黃金闕内巍巍三境元尊白玉京中皇皇六御上帝

善積山間列班仙哲受生會上扈從眞官願垂
靑目洞盼丹誠伏以
道本玄微自混濛初而開一字
人生世域居天地内而號三才秉彝旣賦善本密具靈臺修
已如明福基可遺後世敢因往訓敬啟鴻齋欲條功德首錄
年齡詞照○○○本命○年月日○時建生上屬
北斗○○○○府天○○○星君主照正隷
嶽府受生院第○十○庫○曹官主司○氏云
意者(云如疏内語式)
祗就家庭嚴潔蓬宇法天爲則象地立壇依按

廣成天師杜眞人金亭序事儀範修設
金籙受生大齋預修寄庫普福明幽道場○晝○宵匝至○
曰告竣壇内諷誦○經拜禮○懴
○表東嶽寄庫表文𤊔獻大羅諸天寶炬淨供
上答玄恩旁祈福廕晚景淸甯雙臻桑榆之慶後人發達
永延蘭桂之芳復宣
金章祿庫受生尊經七十二卷加持延生神咒一會
關讚北斗七元延生星燈一周
另備金銀錢財六十四箱寄貯寶藏樓庫二座
傳受延生寶籙二道陰陽合同字號文憑二角

給付○人各行收領俟後百年限滿比投字樣照數楚收
半爲酬貸之貲餘作更生之用福田廣種統三世以流祥善
果永崇在一門而衍慶
次據○呈詞切念水有源木有本系氏之衍派惟長祖之德
宗之功先人之流恩至遠凡在𡻕時肅陳祭典旣逢勝善當
附洪齋請薦故○
猶念内戚外姻先賢隣屬或關親契之情或有守望之助應
附法緣同臻㝠福請薦故○
由是另牒該司追抽魂識已生者注善於當曹未生者承功
於斯會壇中重演○經○懴(云)

另偹㝠財○十○扛九眞大戒○十○張
藉此殊勛奉薦羣靈祇承善果何淨土以超騰俱沐元仁陟
人天而脫化外壇判放
銕鑵斛食一筵傳度戒牒(云)
普濟沉幽均沾勝利永辭泉壤之途克遂升遷之果
伏願道垂妙廕
天錫繁禧福海夀山應箕疇而並美蘭孫麟趾若螽羽以齊芳
一門胥慶百𡻕同安(臣)冒干
天威下情無任激切䖍祈之至謹意

○爲長生觀修顯英會都意

爲慶夀祀眞兼祈福祉事
維時暑光正熾𡻕序方中
沉李浮爪寒液汲來從冰井
張幔結綵長風拂至八錦亭二陰屆律初伏啟新祠傳黃
石杯有碧筒開瑞景於林鍾運星躔於鶉火况夫
水泛寶瓶叠浪連波漲渺渺
山環琳宇疎林古木翠層層地秀山靈香祀際良時而益盛
嵩呼嶽降會筵因夀節以鴻開
謹依元範授事道門日卜五期壇舒三級
酌水獻花將其誠野人是效

談經禮懴致其事羽客可依雲璈振響迓仙馭於珠闕瑤宫
綵仗紛紜駐靈⬤於蘭場芝席昭囘
恩化式應凡情維
皇淸乾隆御極之四十三年𡻕在戊戍月建已未廿日戊申至
四日壬子連期黃道吉旦
上淸三洞經籙嗣教(小臣)○○○實惶實恐稽首頓首
上言
昊天至尊玉皇上帝玉陛下
勅封承績顯英王御前右(臣)恭惟
四時行百物興天道不言開至教

二江分干疇潤神功無盡泛靈濤蒼蒼在上乾元廣育羣生
源源而來水利永垂千古雖欲酧至德之高深究何通輿情
之䖍切惟憑善事上達眞庥據
四川成都府灌縣各地分居民洎繁彭郫崇各屬善信同詣
離𡺾山長生古觀投誠奉祀川主慶祝神齡崇修
昊天錫福大會祈恩衍慶領首弟子
右洎合會善男信女人等是日叩干
元造意者切以
浩浩其天名天帝而稱尊大惟玉帝
滔滔者水繼夏王而爲治績著英王普天俱覆仰穹高萬派

同源全灌溉恩垂淵溥澤被古今○等身雖一介體寄三才
耕而食鑿而飲均從地利資生坤爲女乾爲男悉本天元造
命雖則士民有異莫不托庇於
神功然而遠近相殊均焉承恩於上下有懷修奉無物將誠是
以𡻕陳會典用答殊庥當兹六月正屬
千秋凡兹梁益之人來集觀祠之地香焚寶鼎燭燦銀臺瓶供
葵花心向日經翻貝葉韻聞霄千聖洪名聲聲禮拜九如大
願字字稱揚玄門法事依次第以奉行福海恩膏冀江洋而
沛溢詞投
川主祝聖夀之無疆䖍叩

玉皇迓眞元之不息旁通四府普告萬靈
次則瞻星禮斗祈善兆於乾文陳供祀天𥸤
恩光於璇極以此微因上聞至庭恭迎
景貺介福方來伏丐造化彌周
慈悲妙應善人是富共遊乎化日光天世界其昌同躋於夀
山福海雨暘時若慶三登穀麥盈倉歌大有折桂採芹萬里
鵬程直上披星戴月千金蚨利收來男增百福女納千祥凡
所未言總希
造就等因除依應修奉外重念泉臺幽苦㝠界淂靈爰偹戒
帖斛羹請煩羽士宣揚錬範賑濟寒林漂放河燈超㧞沉

滯庶乎利在人天功資幽顯一䖍俱感萬善同歸(云)

○爲上元宫建齋薦祖附度猶師意
爲懇恩演梵生神鍊質還眞雙登仙界事
維時夏至一陰甤賓五月
唐殿風薰花洲氣爽梅霖新霽竒雲聳玉壘之峰
槐蔭緩移畏日爍瑤空之火池内翠荷香馥馥窗前綠竹影
搖搖適臨仲夏可建洪齋
乃爾致事同人開行錬範
仰金城之等級層列仙班
望銀漢之迢遙肅迎聖駕願垂靑盼克副玄情

薦詞未敘法籙先稱具職(云)
憶惟師祖籍本秦人生於蜀地從父爲師由幼年而脫俗居
山悟道自中𡻕以研眞悟來無象工夫做出有爲功果承先
啟後壯聖苑之規模繼派傳燈衍法門之枝葉○等忝爲法
𦙌久沐殊恩謂是留形住世侍座永在於祖前夫何示化歸
空還眞遽傳於幕所瞻仙容而莫自哀感滴珠淚之千行聆
德教以無由追思望山雲之滿目欲薦祖靈於仙序敢修齋
事於本門
憶惟師叔秉賦惟淸操行存厚厭俗緣之紛擾頓破迷關慕
元氏之淸恬卽投眞教相太師而剏修琳宇披荆棘以何辭

奉玄規而寅奉香禋厯年華而不怠靈儀繼逝仙範遽違兹
舉行於鍊旨特附事於薦揚云
前後大略如亡齋意式惟酌量用之兹不全錄

○興利場文武夫子開光榜
爲迎神正位垂光鑒善事
維時春色平分和風半度
柳綠桃紅粧點出一畨新景
鶯聲燕語傳將來無限好音羣芳絢彩萬卉同榮在人事隨
天道以亨嘉乃神光應良辰而披點靈筵旣啟率同衆善來
朝勝會其修叩請羣眞降鑒據

大淸國(云)地分士民同詣文武廟捐貲塑像迎
神鎮安香火兼祈福祉領首
右洎合里洎隣邑紳庶人等是日叩干
聖造切以
有祠方奉祀剏修藉人力以經營
無像不皈依瞻仰因聖容而欽肅故流丹飛碧非祇壯觀而
入殿升堂良能起敬况
梓潼夫子秉文教之鈞衡
關聖帝君司武壇之模範功昭萬古祭享厯朝卽荒山僻壤尚
有行祠豈鄉村市場可無法相於焉工興甲午肇建寶宫事

舉丙申繼修金體迄今久謝梅臘方越花朝善果云終會因
特建鼓梨園之絃管大雅揚音振玄苑之琳琅鴻章泛韻恭
行慶賀迎降威靈伏願
彩毫一點金華燦燦放祥光
麗像雙開寶日條條飛瑞色善人是富普及萬戸千門吉地
其昌無分一方四境芹香桂蕋次第採來令子賢孫淵源繼
去倉箱廣積財穀豐饒老安少懷度𡻕月文成武就遂生平
街市淸𡨴利收千倍山門鎭靜祀享萬年公私兩慶物我同
榮卽至羽流亦叨廕佑

○都江堰興工建醮意

爲預禳厄度以護堰工事
維時冬囘仲序氣入嚴寒
黃鍾應律緹室之葭管灰飛
白雪盈空寒山之梅花香吐貞下起元慶一陽之將復誠中
達善致諸聖以垂觀據
大淸國四川成都府灌縣南門外都江大堰蓬居工役洎本處
附近人民同詣伏龍觀古蹟建醮投誠乞
恩消災集福保㤗迎祥領首
右洎合會善信人等是日叩干
元造意者切以

農事及田疇所資在水
居廬有蓬厰暫處乎人都江爲萬派之源堰功𡻕舉六字垂
千秋之法水利年修醮傳舊例用以保安工旣初興𡨴忘祈
福爰乃各捐善財特崇勝事期以十一月○○日酉刻開啟
匝至○○日申刻告竟於中作諸功德上祈
玄廕疫熒二炁弭災徵廣乞
仁庥福祉三多全吉兆堰務淸𡨴人工利益此境居民同臻福
貺須至榜者

○軒轅會事榜
維時秋色平分桂香初放

影搖金鏡萬川水色映淸輝
曲奏霓裳一派仙音聞碧漢時云四美會舉一誠據
大淸國(云)奉道投誠慶會(云)
右洎合行人等是日叩干
鴻造切以報德崇功永隆乎祀典投誠建會少盡乎人情葢衣
冠之製始自軒皇而服飾之仁被諸後世古今共仰士庶同
依况夫○等食祿成衣旣沾恩而至厚爰廼秉誠建會申崇
祀以維䖍各捐貲財營備法信就○居而設會延羽士以諷
經香花供奉詞疏奏陳上祝
聖德無疆等乾坤而不老

神通有感統遐邇以均庥善會自○日云告竣䖍邀
德廕敬迓繁禧次祈克保眾姓人等星辰順而災障不侵運限
通而吉祥來萃家庭淸吉俾長幼以均安衣食豐鐃使營謀
而俱利須至榜者
軒轅聖帝含光上德眞君

○上元天燈榜
爲慶賀春元兼培福果事
維時六律初調三陽兆㤗
玉漏停催率土有元宵之慶銀燈絢彩普天傳大節之觀
欣逢四美特秉一誠據

大淸國(云)地分奉道𥪡燈慶賀春元祈祥保㤗弟子
右洎合場善信人等是日叩干
元造意者詞念○等寰中小草宇内浮生居㕓處市日事名利
之端爲賈作商均操貨殖之務莫不仰叨天眷托庇
神庥是以會典連興於四時民情聊申於一念况兹新春集慶
元夜臨期名邦巨邑咸皆鶴燄鰲燈僻壤鄕場亦爾銀花火
樹我地雖微燈會舊設兹援往例特舉巍竿上祝
高明下祈福祉伏願
祥分二景繼日月以聯輝
光被四方保人民而俱㤗萬事與春華並茂千祥偕淑氣齊

來街坊淸吉人物平康

○又上元燈會榜
維時春臨首祚序正元時
火樹銀花錦里之萬里俱燦
龍燈鶴燄金城之千炬齊開率土皆然豈微場而遜美吾人
共慶合眾士而將誠舊例是因新華是賀據
大淸國四川(云)右洎合塲善信人等是日叩干
元造意者詞念○等叨逢盛世幸際昌期不知不識順帝則而
處寰中乃賈乃商托
神庥而居宇内慙無修省幸仗

帡幪况兹春元應律與人事以維新㤗序調陽統物華而絢
美燈會當陳凡情是舉募眾捐貲市油設供上祀
天眞下祈福祉伏願燄徹遙天光昭漢表
恩隆至造佑衆姓而惟吉惟𡨴
德沛大生保一方而恆安恆㤗熒疫潛消禎祥茂集須至榜
者

○靈巖會朝丹景山榜意同式
爲朝覲事維時履端兆慶正始迎祥
陽和徧地物華與人事維新
淑氣盈空春光應天時開㤗香會朝仙山殊方相若神庭舒

善欵易地皆然旣臨法座敢露凡情據
大淸國(云)地分居民同詣仙山趨庭奉
祀祈恩集福弟子右洎在會善男信女人等是日叩干
元造意者切以道在人弘修己還從寶善恩由聖顯臨民端應
皈眞故名山寶剎佛祖隱棲而梵宇琳祠神祗陟降恭惟
丹景地屬天彭峻嶺危峰不亞靈鷲佛國珠崖寶樹將伴海
島蓬壺神奉
東嶽則至聖而至靈威鎭中州實惟慈而惟正○等忝居近邑
久沐鴻庥致芹獻曝徒效乎野人謁廟進香謹朝於
聖帝伏丐德隆春造

仁廣新禧連名鑒佑悉膺福於休祥畢𡻕帡幪均保安於吉
慶

○楠木園鎭江王夀會榜
維時星躔鶉火吕應林鍾
地届楠園山色鎖翠嵐而開勝景
源從岷水江流映紅日而漾金波大暑乘權令節美逢天貺
華筵慶夀歡呼特進霞觴搦管彈絲歌聲與水聲相應傾葵
獻藻人事與會事宏修謹摭序其姓名用投呈於
鍳盼據(云)右洎合會善信人等是日叩干
神造意者切以嶽瀆分靈各有神祗憑香火江河異派悉歸威

力鎭波濤恭惟
大聖降化前朝童體成眞晉王封於紫雲臺上金身示應留聖
績於碧水波間寶斧凌霜金丸耀日龍伏而狂瀾不作鯨潛
而薄海永澄功昭萬古祀徧九州但○等幸以微生叨逢盛
世運木江中每沾依於
聖德居家山界亦仰荷於神庥是以報德崇功𡻕有酧恩之會
舒誠致祀年有慶夀之因兹際良辰爰興舊例各捐善財同
修勝事藉羽士以諷經獻花薦菓命優人而演戲戞玉敲金
上祝
英夀天齊並岷山而永峙

神功海濶鎭汶水以常澄俾夫浪靜風恬涉長川而無驚險人
安物阜度終𡻕而叶淸𡨴財祿豐饒人加倍利廟庭鎭靜永
祀千秋須至榜者

○楠木園上元天官會兼醮事榜
維時三陽開㤗首祚呈祥
萬卉含芳點染十分春色
千林發翠粧添無限淸光况乎地屆楠園峰連玉壘水秀山
明靑壁數行留宦筆地靈人傑紫雲一殿奉神威
際此昌期愈增好景
火樹銀花疑是六鰲移島至

金鶯玉燕相隨百鳥報春來迎祥有會肇自丙申祀聖崇齋
迫夫已亥
倡百和秉新誠而舉事遠從近悅依舊例以開端
未敘善名先稱法職具職(云)
右洎合會善信人等是日叩干
三寶三元鳳閣龍樓上聖
十洲十極金房玉闕高眞
大權上輔列曜華星賜福羣仙昭靈百職願舒
慧目洞盼丹誠右(臣)伏以
瑞自天開㤗序應陽和而運始

歡從人願休徵由象度而兆新金吾不禁啟萬國之輝煌玉
燭恆調昭一元之瑞慶洵屬良時應憑醮果(臣)據○等陳詞
自以寰中赤子宇内蒼生乃讀乃耕各勤事業爲商爲賈均
計生涯寄跡兩間莫不叨承覆載居安四季悉皆仰賴帡幪
然而百神參法
天官獨秉鈞衡四序成功春帝尊稱元首時當十五是爲賜福
之期靈應三千廣啟覃恩之化普天崇奉率土慶揚○等固
屬陋微亦叨廕佑雖境懸霄壤在上下而相殊若志契天人
卽邈遼而可格敢䖍精愫肅建鴻因特募方人捐助錙銖勷
勝事用延羽客振揚金玉宣玄章瑤壇三級駐仙馭於壺天

寶座九蓮飛神華於法界
三元同會萬聖齊臨鑒此凡情昭囘道化洪開
上元大會延祥集福道場總計幾晝宵自○日開啟匝至○曰
告竣壇中諷誦(云)
願藉靈文殄消厄運化日長春照羣峰而普消襍氣高天永
眷俾多生而共樂洪禧
謹於十五日淸旦恭率同人肅排淸序嵩呼三舉拜舞維䖍
表奏一函頌揚致慶
上元九炁賜福天官曜靈元陽大帝閣下
聖夀天齊眞元道運

太極爲宗體乾坤而致用雲臺開府亙今古而爲尊難揚
至德畧盡微誠
劄下各家司命移知本境山神肅淸山界保護田禾嵐氛淨
掃鼓玄造於太和司守恊靈致地經於永慶
另偹龍舟云外壇判放(云)伏願
德庇元元恩垂浩浩生長收藏每因時而衍慶
士民老幼悉䝉佑而叶安泮水芹香蟾窟桂一一採攀謝庭
芝草鄭宫闌綿綿繼述有土有財萬鎰千倉遂人願無災無
患頻年終𡻕沐
聖庥凡在所爲必然如意


○五月被火謝熒榜
爲謝熒善後以介平康事
維時夏令方中陰元生
園榴綰錦色殷然角黍繫絲節去矣
序應朱明在三鶉而居首筵開靈寶舉一醮以朝元(云)
上言(臣)聞仁可囘天古史傳文列宋景
德能滅火江陵異政見劉昆敢稽往訓用啟善緣據
大淸國(云)右洎善信人等是日叩干
道經師三寶天地水萬靈
熒府威靈經筵眞宰願舒

慧目洞盼凡情意者切以宅云五畝猶堪樹植乎牆桑田有一
廬亦足蔽遮乎風雨若夫處市居㕓則連衡而接壤開站坐
舖則比戸而傍鄰誠然火燭爲憂每托
神天相佑敢因驚爇特叩
慈悲但民等叨立寰中經營宇内蝸角蠅頭惟孜孜於利計朱
堤麗水日切切於財源關心居止着意隄防乃今月○日熒
光眹異囘祿流災雖則象兆緯垣甫搖芒而飛彗到底咎由
人事方燎棟以焚簷幸息餘威未致深厄甘雨同奕仙之酒
降澤殄災吾儕抱耜人之憂祈恩善後募衆捐貲營科設供
取今○月(云)以此微因上祈

天澤下奠街隅伏願
象躔正度熒精不守於心垣
聖澤含仁雨珠溥滋於法界永消炎上之虞默賜寰中之福
克保衆戸淸𡨴通街靖㤗須至榜者

○爲龍潭寺僧人圓寂建齋意十月初旬
爲煉性還眞遐升樂國以契本如事
維時應鍾屆律析木當躔
梅映小春樹上已開四五點
菊存晚節枝頭猶放兩三花吳江水面丹楓泛故國霜前白
雁飛鴛瓦生寒獸爐試煖

維此龍潭梵宇鷲嶺分支古木蒼杉染雲烟之漠漠靈泉靑
籟和風雨之瀟瀟方屬玄英按節景色將擬乎魚山詎期般
若興悲悽愴竟聞於蕭寺嗚呼寂滅爲宗固是大乘精義薦
揚立教宜崇上善鴻因卽以冬辰修諸法事
乃爾投詞玄教授意羽流
壇舒紺殿蕭臺與猊座而並登
儀展雲囊芝草逐曇花而徧覆
玉毫金相從西竺以迎來羽葆霓旌自南天而逕下仙佛齊
臨神祗畢集飛彩浮霞三寶之宫庭改色鳴金振玉兩廂之
鍾磬揚音恪起朝儀式陳薦悃冀囘

大造克副下情未述事由首稱職位
具職嗣玄教(臣)○○○誠惶誠恐稽首頓首
上言
無極大道金闕元皇上眞大聖元始天尊几下
西方極樂世界調御教主釋迦牟尼文佛蓮下
右(臣)伏聞
道釋理無殊皆自一中分造化
修參原不異俱從心上起經綸故梵書三藏宏開濟度梯航
而玄緖千言直闡升騰旨趣巳度者靈光一點諒證果於眞
如未成者本性純陰豈沈魂於幽夜須憑接引特啟因緣伏

念(臣)幸際法門欣參眞化靈圖貝葉慙微妙之未通白簡
黃函惟宣揚而是任承來詞懇切罔可抑違肅我念翹殷未
行謄奏總丐慈悲曲垂印證
大淸國四川成都府崇州豐七甲龍潭寺地分奉祀
三寶建齋請旨薦師遷神度品報恩孝徒
右洎合寺孝派人等是日叩干
慈鑒意者切以
百行以孝爲先
兩教以師爲主法乳深恩無殊乎父母智燈慧燄代繼乎鉢
衣惟三千世界瞻佛日之長輝而十二樓臺開眞風之廣度

敢緣慈化式舉齋誠但孝徒詞稱
釋傳臨濟正宗第○十○世師○○禀命○年月日時受生係
○處人氏僧臘○十○𡻕於○年月日時在○寺圓寂卜吉
入龕寄形坤府
孝徒伏念本師自偹緇員早參戒律雖萬德之未圓融而六
根則已淸淨修培功果爲佛氏之棟樑了悟因緣稱法門之
知識方期久侍於丈前詎意遐歸於物外想儀容而拭淚望
斷西嶺之雲烟睹手澤而悲心愁聞東林之風雨某九俄臨
鴻齋應建寅備信儀廣延羽客庸修㝠福以助覺靈取今○
月○日良吉爲始於就本剎建壇啟設

靈寶九鍊大齋玄釋廣度道場○晝宵匝至○日告竣
壇内諷誦
太上中道大乘妙法蓮華尊經○部
○經○懴進奉
昊天金闕表文靈山佛都表文𤊔獻
大羅諸天上帝御前蘭膏淨供一筵
光明會上大權眞宰蓮炬二十四莖宣演度人經義
恭行九煉鴻儀加持大梵神咒功德云
上答佛天旁通聖日同啟慈悲會玄功於一本默爲接
引彰妙法於三乘度此僧魂歸於淨土

次備㝠財(云)傳給公據云大戒(云)
憑斯㝠鏹以應法緣俾承功而度品致隨願以登眞
次請薦(云)又次利幽(云)
伏願天眼遙觀會風雲於鹿苑
聖心遠鑒飛花雨於龍潭提攜逝性近上品之蓮鄕保佑僧儔
安中州之梵宇山門興盛香火綿長(臣)冒干
慈光無任激切屏營之至謹意


玄宗通事雅宜集卷之三終
