








二經同卷
上清太霄隱書元眞洞飛二景經
太上洞玄靈寳六齊十直聖紀經


上清太霄隱書元眞洞飛二景經
行六會移度之道當修五晨離於死户度於
生宫飛仙上法當以壬申丙申戊申甲申庚
申夫五離之日是時高帝常乘景龍之輿緑
霞飛軿從仙官玉女周旋十天下降人間看

察學仙之人命北帝太隂五炁靈君齎死録
上詣平都主筭宫揀校死生簿録五方五星
眞皇道君各統一方緫領諸仙應得道者言
名東華有隂罪隂過陽罪陽過結在北帝者
太隂君言名酆都之宫離别善惡生死之人
是故五離之日首罪於太隂修生於太陽落
死籍於北帝求仙於五星每至其日齋盛衣
服燒香入室悔過念善存神内思一心注玄
無雜他念帝君周行五界神官自記子之功
上奏於

玉皇帝君如此五年尅得五星眞皇來降于
室至此日平旦日中夜半三時入室燒香北
向再拜叩齒三通存呪
高上玉皇帝君乞爲原除某七祖以來下逮
某身所行隂惡無道殺生淫漫𡜍害非法千
條萬紀陽罪隂過名奏北帝者並乞丐除削
滅罪名斷落死根度入天關得在東華書字
玉篇七祖父母反胎南仙
畢便思北方辰星眞皇道君精原著紫錦
飛裙腰帶虎符首建華冠乘錦霞飛雲玉

輿從十二仙官從北方來下降覆我身光
色蓊藹煥赫精芒仰呪曰
北上眞皇緫統飛仙乘雲迴軿來冠我身
乞爲我塡塞鬼户離絶死根言名玉清披釋
天關我得去離北帝上昇南軒壽與眞皇同
保北辰
便咽氣五過止東向再拜叩齒三通存呪
玉晨太上君太極元景君乞匄原某年一以
來所行隂罪陽過上及七祖宿對重愆結在
三隂者並乞披釋離滅罪名塡塞死根北帝

除我宿結東華記我玉篇七玄父母同昇帝
晨
畢次思東方歲星中眞皇君青牙著雲錦
龍帔之裙腰帶鳳符首建華冠乘碧霞飛
雲玉輿從十二仙官從東方來下降覆我
身光色鬱鬱煥爛東方仰呪曰
東方中眞流霞九門光映域外覆冠我身乞
匃賜我告下北帝離我死根度我玉名東華
内眞我得昇度永離死路七玄父母咸享福
祚與月俱生與日同暮乘虚浮空上登飛步

便咽氣九過止南向再拜叩齒三通存呪
上清三元君南極上元君太陽九氣玉賢元
君乞匄原某有知以來所行元惡不孝違逆
無道姦淫偷竊隂罪陽過上及七祖宿結積
逮白簡目在於太隂罪名係在於北辰乞匄
披釋離滅三官宿對之目塡絶死氣之根過
度東北之户上昇西南開關七玄父母咸蒙
帝恩
畢次思南方熒惑星眞皇君維淳著雪霜
鳳華龍鈴裙腰帶虎書首建飛青冠乘丹

霞絳輿從十二仙官從南方來下降覆我
身光色煥赫如日之昇仰呪曰
南方眞皇玄象流光徘徊三門叅駕丹輿上
昇上元光明内映洞冠我身爲我除絶北帝
罪名解結散滯消滅太隂身離鬼户之中斷
滅宿對之根上披天關昇入南軒七祖父母
同謁帝前
便八咽氣止西向再拜叩齒三通存呪
太素三元君四老道中君乞匄原赦某有識
以來所行所犯𡜍妬賢能輕泄經文履穢染

塵污慢三光呪誓悲淚上觸帝君宿對結於
太隂罪名係於鬼官者乞丐披釋離滅考根
斷塞死路度名生門七祖父母上昇福堂
畢次思西方太白星眞皇君白星著皓錦
流鈴裙腰帶虎章首建扶晨冠乘素霞飛
軿從十二仙官從西方來下降覆我身光
明洞徹煥赫西方便仰呪曰
西方眞皇素映玄標參駕玉輿素華鬱霄迴
晨來降眞形披交爲我迴轉九户度身皇朝
身離太隂之録上昇玄宫同瑶壽傾天地億

年不凋七玄父母咸登晨霄
畢便六咽氣止次向中央再拜叩齒三通
存呪
高上大帝玉皇君乞匄原某受生以來迄于
今日所行所犯億愆兆罪千負萬過七祖宿
對連染不解事結太隂者並乞解除披釋散
絶毁北帝玄名斷絶癸地鬼户死氣之根度
名天關歷過五晨七祖父母咸蒙更仙
便思中央鎭星眞皇君眈延著黃雲龍錦
虎裙腰佩金符首建紫冠駕黄霞飛輿從

十二仙官從中央來下冠覆我身光明洞
徹煥落中元便仰呪曰
中央眞皇緫攝五帝運轉玄綱參駕黃霞周
行四方爲我落絶死根度名南陽之宫離五
還六與我同翔變化萬津永享無疆上登太
極金闕玉堂七祖父母同荷利昌
畢便咽氣十二過止
五離首過於五帝存五晨以度生事畢於
此也若恒至其日行之不廢七年感徹五
晨眞星見形於子寢房也大帝自遺五方

玉女五人衛子之身北帝太隂亦來朝子
之門不敢拘子罪也學仙求眞宜勤行焉
悔過求生之道是上相青童君請金闕帝
君之法爲後學求生之者作式非大帝君
之悔過行其事帝君亦鑒子心自宿過不
盡六天之官亦不落子死名開關之府亦
不度子之身是故有離合府開關之門開
關之門爲度生之宫離合之府爲塡死之
源也惟在精求便得其眞也
夫攝生之士而不知天有開關地有酆都

開關統神酆都主鬼此是二帝主應乘生
死係由七星之樞機故七星移而度之北
帝無六宫之名開關有記仙之録玄科䕃
以華蓋七元授以豁落去仙之路近在咫
尺
南極上元君言人之有志皆七星九皇玄
照其心精求苦念自得此經修行七年白
日登晨若但奉此經未得思存燒香左右
七星精亦常玄照其房酆都之官不敢徑
近其身也

上清太宵隱書元眞洞飛二景經




















