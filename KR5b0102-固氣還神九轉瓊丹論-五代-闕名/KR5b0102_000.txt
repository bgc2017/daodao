








固氣還神九轉瓊丹論位七
固氣還神論
夫天地之大德曰生生可保者身身之源天
之沖氣隂陽媾精而所成以否泰返其類交
爲泰塞爲否否久固無成育之理長久之祚
人能則之乃可與天地齊體天地通氣精神
之所樂凡生之源精之與氣一者常存何慮
不生精氣之爲物也如四時焉如日月焉運
行則爲常退守則爲災四時不遞運萬物何
以生日月不交映萬物何以明則知精氣非

可效之此大惑矣經云流水不腐戸樞不蠧
揺動爲佳水木尚如斯而況於精氣乎所以
精動則長其精如陽氣長泄而草木生榮由
火因風而熾也天地離合隂陽升降自然之
常道非物能遣男女施化得生之本孰有棄
自然之生本而能常存人不則道之根本乃
云固精爲長生此言大爲非也若閉精可以
常存則布囊可以貯水且精化爲血血化爲
氣氣化爲精精氣變化未始有常縱不下施
而有益也返使勞精遊於靈府邪氣通於命

門爲伐命之斧斤勞精爲害靈之桎梏況世
人徒好固精之名而不知養精之術所以固
之雖存終隨氣而滅長精雖動則因血而生
血盛顔榮腦枯髪變枯盛在中變形於外時
人皆相覩不能明之且固精者先全其氣固
氣者先還其精是以氣全則陽精不虧精還
而元氣不散故黄庭經云三神還精老方壯
以其精化氣而上騰氣不固乃精竭氣返液
而下降精不還而氣傷如煎鼎水初無氣而
爲氣者何也以其下不能泄遇火所逼然也

旣而爲氣氣騰爲上上無所制則氣散氣散
則涸水若下不使漏上不使散水爲氣上氣
復水而下上下循環終無有極是以黃庭經
云通利道路無終休則固精養氣之妙也時
人空知養氣之益不知養氣之術空知固精
之名不知固精之道氣爲精而下泄養何益
也精爲氣而上散固何益矣又黃庭經云能
存元眞萬事畢一身精神不可失故知道也
在於變化得其道者在於還轉變故可還還
轉至九天德著矣

九轉瓊丹論
夫靈丹之源禀乎眞一之氣
眞一者爲大道源水也水者氣也氣者道
也道本無名因氣成質强名曰道以氣結
形形質既分得名爲丹華池旋運化氣自
然是故太丹禀乎眞一之氣用神水華池
是也
數起北方河車
車數共輳滿三十輻法則月候應三十日
每月六候陰陽各半互相受用内象二十

四氣氣行一周丹行一次起北方坎位爲
一陽之首濳龍伸德之象
定神水之受用
神水華池但能受用眞鉛若鉛不眞神水
無以能受若汞不眞黑鉛無以能親仙家
所忌雜類氣不用是故先定神水方合眞
鉛丹經曰鉛若不眞其汞難住鉛若有眞
其汞自伏伏爲流珠流珠化爲金液又曰
金漿又曰玉醴巳上俱是太丹變化之形
符節使之然哉故言光定神水爲之受用

神水是大丹之窟宅其間採其鉛之精者
便是黃芽收此芽重伸造化再理生成鍊
至九轉得名丹砂得名紫遊砂得名仙光
紫膏得名金液得名還丹斯乃並因神水
之受用得名一之數變化自然也
水数属一舍氣滋眞配位而黑得合眞鉛
眞鉛金受北方黑氣水也且非世間之鉛
與眞鉛相類者汞且非世間之汞也
此鉛藏光隠迹造化自然
眞鉛合五色之象應順五行感通造化故

曰自然也
或沉或浮能有能無
金虎元君赤龍訣曰沉浮恍惚渺邈如雲
其間有精有以經綸似有似無難辯素眞
且眞者謂得一元氣爲化爲芽此芽與鉛
異俗也謂巳結得眞鉛之花透出鉛上修
丹之士多不得此華錯認世間黑鉛結鉛
黃花爲芽誤之甚矣此華名神光流珠一
名金華液一名黄輕一名神符白雪一名
黃芽仙家最宻此意蕭侍即大丹歌曰千

年只爲祕黃芽此芽在鼎若符節應候如
聖如神數般元象並同天地造化之大功
神運也實非容易獲茲芽者巳入神仙之
郷矣
斯乃論大丹之要妙定神水之幽元且見今
之鍊藥擬效長生殊不知靈丹之源妄求朱
汞自古髙眞不無仙經及丹書洞文衆仙內
禁之訣莫不先明水火神水後理生成法象
五行乾坤互用始自從無入有返歸於無還
返数終神丹自備數還又返数返又還隨日

月之虧盈順五行之情性且如十五十六月
正圓明丹亦氣盛光明也月將虧月首又生
生者謂生一氣也准前圓明而又攝伏九還
七返此之謂也
九爲元陽之始七爲太隂之初隂陽對用
無窮故名曰道
又仙經曰還返曰不差精凝不飛若以砂抽
汞鉛霜取芽八石三黄五金雜類此俱不是
大丹之源只可以法制添變爲寳濟貪助道
散接孤危若將此頑滯爲丹又何得仙經云

朝服一刀圭暮可生羽翼料兹頑質寜有此
功痛哉甚矣又仙經云紫遊華蓋丹一銖度
一人升天元陽君曰無質生質是還丹凡汞
凡砂不勞弄且無質者神水華池也有質者
神水氣結也大丹戚乎神水受氣而生因氣
成質
河上公曰惟恍惟惚共中有一經營立化
因氣成質此之謂也
仙家定水爲宗化氣結子子母相戀名爲大
丹子受氣而成形丹禀水而立質兹明受氣

而生斯乃仙家共禁之訣未甞輕泄天機重
難也水雖有形終而無質神仙以法制之升
而復能生質也
昇則鼎中陽氣上騰降則壺中隂氣下結
斯乃明論虚无之氣結而成丹
虚无者橐籥中盛受二氣是也二氣者一
隂一陽交媾爲道故曰一隂一陽之謂道
升降旣以得度虚无靈質自生故曰無質生
質是還丹隂眞人曰造化成形便是無中之
有隂靈託質方知有中曰無

言逐月開鼎浴丹之時添合青龍沐浴白
虎混然無質不見其形故曰有中之無也
然則須憑漏刻反筭五行綱斗璇璣進退合
度其或遇進水進火之時俱在午前分漏焚
香勿絕仰告上眞乾火盛明恐鼎有失不可
暫抛藥堂専聽龍吟盛位之聲審察隂陽調
理之候或聞雄聲稍武暫開午門
午門以上有巳門是絶乾之火雄武難當
暫開午門是納隂之火以隂制陽之氣徐
而清幽之韻氣和也

微通火氣其聲清幽徐而速掩又恐歇氣多
時節滯神丹變化其或遇進水退火之時
時在姤卦一隂而仰五陽坤元亨利萬物
質生承順乎天乃終有慶
復霜堅水隂始凝也盛暑雷震恩以葳蕤芽
體漸成修養無失漏應二更正自復吉
大易曰配隂爲陽主道之樞機伏藏爲虎
履霜光耀堅水寒沍此時丹化凝液也
神水巳變大道功全造化旣成黃芽有質鍊
之九夑靈質可觀號曰老芽以兹方熟

此芽鍊至九轉或如爛鍾乳疊石嵯峨科
斗方勝文絲瑪瑙玉柱玲瓏别有靈異之
象直候九轉變化將足收爲大藥之基而
後鍊還丹
太一眞人玉壷頌曰十月雪飛霜又濃黄芽
内熟色顒顒修丹若見黃芽熟安得不思金
虎龍
思金虎龍者即是黃芽巳熟再思鍊大藥
爲丹龍虎者是金丹之號此芽雖熟爲是
孤陽之芽隂陽未足未堪爲大藥重配青

龍白虎方爲大藥參同契云孤陽之芽未
可獨立水合隂陽方爲大薬
此芽始自還丹之基本大藥之根元莫不重
開造化再理生成合丹之水須澄直候月餘
方用也
合丹之水但澄之月餘慮其麈濁丹無光
彩以金銀寶器盛之勿令麈入合丹之水
水有輕重軟硬應漏即知輕重重可用謂
道陽脉石泉也
太上曰天得一以清地得一以寧萬物得一

以生金丹運化理之自然得一者神水故曰
神水華池神仙抱一之道沖融受氣而生且
水性純陽形則純隂百斛入於釜中煎而乾
之顯兹無質也一潤及於大地萬物生焉其
有質也斯乃明顯盜氣而成質水也物尚盗
氣而生金丹祕在神水故曰金丹之術百數
妙在神水華池此訣天誡甚重而人莫知所
以金丹得水芽兆兹隆興豈不從無形而立
有神水也若以朱砂抽汞鉛花取芽氣類不
同無由合道而况明分刻漏顯配五行晝夜

璇璣應運符節
符節者應十二時時下之數應漏直符節
變大丹五色之光彩也全由符節使之然
也
無抛左右察聽吟聲時候稍差前功恐失眞
人有言曰且如金液之丹須是合津負液消
化爲漿故曰金液若以朱砂爲汞水銀結霜
又何金液之有哉斯乃學無稽古誤體經綸
以意自栽遠道背德萬家傾産無一可成實
謂世愚孰能開悟夫修丹切須認得眞鉛然

後經營造化若不知靈丹之宗徒費財寳廣
成子曰若修上清神丹其或得根得源知水
知火明藥物之銖兩應刻漏之元功如是則
法天而行盡無不成矣故曰天地變化聖人
效之天垂萬象聖人則之且如脉周一身漏
行百刻時隨漏應以刻定時漏旣不停丹隨
時變丹變合度應刻順時時旣不差巳合天
道天時相應造化有歸名曰還丹豈不是法
應乾坤運馳日月三才得備四象成眞始自
虛无從無制有且如定節分氣大凡五日一

候運化變遷故曰後五日雀入水化爲蛤後
五日野鷄入水化爲蛋理丹元象造化亦同
後五日神水冰丹形一斯乃天人共化律曆
同遷且如今日直符發揚復卦行水火大數
合乾坤二爻管十二時時數之内有隂有陽
有明有暗有動有靜有進有退綱斗璇璣周
行一帀隨卦變遷五色流光天人共愛此訣
外鎸金簡内可存心非聞流俗之耳仙戒云
天門開地戸裂聖人機勿妄泄又何輕論哉
丹書云若得薬源萬一成矣成必利衆

此藥得成有金家宅之功非獨一人升
舉也
且見今人鍊藥雖有其言而無其實朝朝說
藥日日言丹究論眞源罔知妙旨如斯焉能
利衆而金家升舉者哉仙經云不得藥源一
身難成若明神水全家歸眞
丹書云神水聖石一龍一虎二物之宗神
仙爲侣
得者日學日新
言得樂源經營有信一月一合開鼎沐浴

觀丹顔色漸覩幽元轉資開悟其道日新
權道守一
權道紀綱妙在守一起甲之筭春令發萌
經云三一之道天地常以時消息廵歴后
土歸于中宫中宫數五丹書云三五與一
天地至精可以口訣難以書傳大丹之要
非數莫之能成神水華池非眞不能合其
道守一始爲道之紀綱
皇天無親
上天並養萬物愛人最深元象天機靡不

出察道成德就感激玉皇惟善可親皇天
是鍳
我命在我
非天致我有其生非天促我無其壽璣璣
白日可養紅顔可學長生可以力致
非丹不仙
人身百餘斤何以輕舉若非金丹無由滌
蕩神藥一化反老爲童位列眞人名標玉
籍與天同壽與地齊休故曰非丹不仙
鍊之可久

運造神丹非一朝一夕之功凡九轉成芽
芽九轉成丹並于造化須出名山福地晨
昏資備同道數人藥室壇鑪穿砌井竈晨
昏朝謝勿起囂心志命歸眞神明如一豈
非容易歲久方成故錬之可久也
餌之長新
服藥之後三尸九蟲漸退還精補髓俱全
暗室夜光童顔日盛精神爽異道氣光祥
五嶽靈眞自來朝會魂神徹視玉髄金身
遊戲仙都長新極樂

數通即化
五行大數通運四時律吕旣終靈丹自化
數極乃神
隂陽莫之能神隂極則陽濳陽極則隂伏
二氣互用道之自然極者窮變也故曰窮
變巳盡神因神以明道隂陽數極必然而
成矣
獲茲天機
天下之能事莫過於道道之妙不過於丹
理丹理之妙不迓卋⬤軋化有形不迢於

數數造金丹三五與一保兹天機神仙事
畢
永列眞人
世有傍通雜術何啻萬端若言永列眞人
一粒還丹升舉


固氣還神九轉瓊丹論


