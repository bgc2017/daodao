








古文龍虎上經註映四
神室者丹之樞組汞者衆石之父母砂汞别
居出陽入陰流曜二方列數有三棲象水火
　同契曰乾坤者易之門户此言神室者丹
　之樞紐神室印乾坤也在人乾爲首坤爲
　腹復謂上下釜也印在首爲上丹田腹爲
　下中二丹田也丹則比易也六十卦比衆
　石也砂汞比坎離離爲日陽也以出爲用
　坎爲月陰也以入爲用坎屬水一數也離
　屬火二數也合而爲三又曰棲象水火

　　　右第一章
制由王者武以討叛文以懷柔土德以王提
劔偃戈以鎮四方坎離數一二南北獨爲經
故冠七十二石之長剛柔有表裏陰陽稟自
然
　牝牡二卦處中制外乃王者討叛懷柔之
　義也提劔偃戈以鎮四方印覆冒陰陽之
　道也以南離北坎爲經而諸卦爲緯成以
　六十卦分於三十日之内以象周天一年
　七十二候故以六十卦比七十二石也乾

　剛坤柔坎陽離陰皆自然相爲表裏也
　　　右第二章
金火當直事金水相含受雄雌併一體用之
有條理
　同契第十篇曰𡸁象著明莫大乎日月比
　此經云丹術著明莫大乎金火是金火即
　坎離也坎爲腎水也水之所生爲金離爲
　心心之所屬爲火同契言屯直事蒙知受
　此言金火直事金水相含受蓋朝屯暮蒙
　乃坎離之發爲六十卦而始以此二卦爲

　
　首也故同契言其用此言其體也至於雌
　雄相盪而爲六十卦遂成一全體矣且自
　屯蒙而推之於既未則一月之内而周六
　十卦豈不有條理乎
　　　右第三章
變化既未神終則復更始初九爲期度陽和
準旦暮
　自初一起九至十六則起六九陽生也六
　陰生也九自子起而至於巳六自午起而
　至於亥故曰凖旦暮

　　　右第四章
周暦合天心陽爻畢於巳正陰發離午自丁
終於亥
　此段言十二月乃年火也自復至乾爲陽
　也自姤至坤爲陰也
　　　右第五章
水火列一方守界成寒暑東西表仁義五行
變四時如是則陰陽互用順三一而得其理
　水主北火主南陽生子陰生午寒暑於此
　乎基東主春西主秋春生而秋殺惟陽生

　子至卯而大壯故有施仁之道陰生午至
　酉而陰盛故有剥落之象當其施仁則象
　其吐萌而飛晶當其立義則取其剥落以
　養根故陰陽皆得五用矣三者上而心肺
　肝之液也一者下而腎液也四者皆本乎
　中官之土故同契曰五行得其理
　　　右第六章
神室設位變化在乎其中矣神室者上下釜
也設位者列雌雄配合之密也變化謂砂汞
砂汞者金土之二用二用無定位張翼飛虛

危徃來既不定上下亦無常獨居不改化歸
中宫包囊衆石爲丹祖宗
　同契曰以乾坤比神室以陰陽配雌雄以
　砂汞比坎離又以金土配乾坤蓋乾金也
　坤土也故以坎離爲乾坤二用以比砂汞
　爲金土二用也張翼南方也虚危北方也
　往來不定上下無常謂砂汞二物合爲一
　體而百骸九竅五臟六腑皆於此而生之
　猶坎離施出化爲六十卦也故爲萬物之
　包囊而莫覩其迹也

　　　右第七章
有無相制朱雀炎空紫華耀日砂汞没亡
　同契以坎離没亡比砂汞没亡蓋六十卦
　本乎坎離而金丹本乎砂汞卦成而坎離
　無用亦猶丹變紫華而初不用砂汞也故
　丹經曰用鉛不用鉛須向鉛中作是也此
　復曰眞火者眞鉛也
　　　右第八章
訣不輒造理不虛設約文申奧叩索神眀演
爻徴卦五行爲諷坎雄金精離雌火光金火

相伐水土相尅土旺金郷三物俱喪四海輻
輳以置太平並由中宫土德黄帝之功
　同契曰坎戊月精離巳日光比此坎雄金
　精離雌火光是藏於坎者則爲金化流於
　外則爲水藏於離者則爲火而出於外則
　與脾液合而化爲土坎金離火雖相伐水
　與火雖相尅而相爲夫婦亦在乎是脾屬
　土而附於心肺之間先能生肺之金液故
　肺液遞能相生如是也金水土三物俱墮
　於虚無之間故四十一篇曰俓入虚無是

　也所以曰俱喪然後坎離之戊已得以運
　六十卦由四方而至如四時之成物也豈
　不有功哉
　　　右第九章
金火者眞鉛也丹術著眀莫大乎金火窮微
以任化陽動而陰消混沌終九一寳鼎更相
持合有三百八十四銖銖據一斤斤謂十六
兩也金精一化青龍受符當斯之時神靈煉
其精火金相運推雄陽翠玄水雌陰赭黄金
陰陽混交接精液包元氣萬象憑虛生感化

各有類衆丹之靈迹長生莫不由
　同契曰易𡸁象著明莫大乎日月比此丹
　術著明莫大乎金火金火即九章謂坎金
　離火也故離爲日爲陽坎爲月爲陰自朔
　旦以來則月受日光是月始生矣至上弦
　之前陰陽各半則三陰三陽未交也上弦
　之後則陽氣壯盛而索乎陰至於十五則
　上三陰俱交而爲陽自十六以後則姤之
　壯女復索乎陽至於下弦之前三陽俱化
　爲陰而三陰三陽至是始判而爲二矣故

　自上弦而至下弦皆爲混沌相交接之際
　修煉之士則因上弦以後之盛陽而收半
　斤之金因下弦以前之壯女而收半斤之
　水也半斤者八兩一兩二十四銖故合十
　六兩之銖可以當乎易全之爻矣及其金
　水既合化而爲一於神室之内又當象陰
　陽消長之數發火以煉之則金丹之所由
　成也其曰火金相運推而下者皆行而不
　已之謂也
　　　右第十章

於是元君始煉汞神室含洞虛玄白作金公
巍巍建始初冠三五以相守飛精乃濡滋
　同契以乾坤比神室謂上下釜也汞生於
　離鉛生於坎相與爲夫婦亦關睢后妃正
　夫婦之本始也三五乃坎離也飛精濡滋
　而後得以相守亦猶夫婦之相合亦必自
　元年而始也
　　　右第十一章
玄女演其序戊巳貴天符天符道漸剥難以
應玄圖故演作丹意乾坤不復言

　戊巳印坎戊離巳也天符即發爲六十卦
　以應三十日内陰陽之消長也然陽氣至
　於三十日則剥盡矣使其終於盡剥則不
　足以爲玄圖之用也惟其運轉無窮無徃
　不復如是故可以演作丹術之用在人之
　身則首爲乾腹爲坤心爲離腎爲坎除此
　四卦不用而即用六十卦爲天符矣故戊
　巳乾坤不復言
　　　　右第十二章
丹砂流汞父戊巳黄金母鍾律還二六斗樞

建三九赤童戲朱雀變化爲青龍坤初變成
震三日月出庚東西分卯酉龍虎自相尋坤
再變兌成八日月出丁上弦金半斤坤三變
成乾十五三陽備圓照東方甲金水濕太陽
赤髓流爲汞姹女弄眀鐺
　　　右第十三章
月盈自合虧十六運將減乾初缺成巽平明
月見辛乾再損成艮二十三下弦下弦水半
斤月出於丙南乾三變成坤坤乙三十日東
北喪其朋月没於乙地坤乙月既晦土木金

將化繼坤生震龍
　砂汞印第七叚謂坎離也前言坎離冠七
　十二石之長故此爲黃金母乃諸丹石皆
　自離坎而生故曰萬象憑虚生是也十二
　律年火也斗樞首指辰末指戌故曰建三
　九赤童心神也朱雀火神也青龍東方震
　卦也
　　　右第十四章
乾坤括始終如上三十日坤生震兌乾乾生
巽艮坤八卦列布曜推移不失中調火六十

日變化自爲證
　乾坤括始終者其初也未有天地則混然
　一太空耳及其陽氣始萌於太空之中亦
　猶坎生於純坤中矣故坤終而坎始也及
　坎之上生化爲震兌以至爲乾則輕清之
　體成於上矣自陽氣一極而陰氣已萌於
　純陽之中亦猶離之生於純乾中矣故乾
　終而離始及離之下降化爲巽艮以至於
　坤則重濁之質凝於下矣此天地之所由
　成也但此經以爲調火六十日則不如同

　契之朝暮屯蒙以至既未至晦爽爲合造
　化矣
　　　右第十五章
神室有所象雞子難爲容五嶽峙潜洞際㑹
爲樞轄發火初微温亦如爻動時上戴黄金
精下負坤元形中和流汞情參合應三才乾
動運三光坤靜含陽氣神室用施行金丹然
後成可不堅乎煉化之器包括飛凝開合靈
户希夷之府
　五嶽五臟也洞者言有所藏也黃金精即

　乾元而在上者坤也即地形而在下者流
　汞者五金也三光者離日坎月五星也故
　同契云河圖文即天文也地形即坤元也
　人心察乎天地而採取丹藥也皆謂三才
　器府丹也
　　　右第十六章
造化泉窟陽氣發坤日晷南極五星連珠日
月合璧金砂依分呼吸相應
　泉窟腎部也坎屬腎即一陽始萌於純陰
　之中在月爲建子在時爲半夜故當五星

　連珠之時謂五臟寳生也然後於日月合
　璧之後依分定其銖兩以收砂汞入於神
　室也於日則言呼於月則言吸黃庭曰出
　日入月呼吸存是也
　　　右第十七章
華蓋上臨三合下輔統録之司當密其固詰
責能否
　華蓋者乃人君於此而臨下謂乾居首上
　以號令天下也台輔者坎離之奉行君命
　以輔弼之統録之司各掌所部恐其漏泄

　也亦當察其能否而用之謂吐故納新也
　　　右第十八章
火煉中宫土金入北方水土水金三物變化
六十日自然之要光存没亡或土數多分兩
違則或水銖不定同處别居剛柔抗行不相
涉入非火之咎譴責於土土鎮中宫龍罩四
方
　火鍊中宫土即心液出而與脾液相㑹則
　化爲土也金肺液也入玄牝之門而與腎
　液相㑹則爲入北方水也故土水金三物

　先存於三府之間而後入於丹田之内則
　化爲金丹矣故曰後亡有如土數或太多
　水數或不定則剛柔相抗雖同居一處而
　終不能相入故曰别居此非火之不能煉
　成金丹實土數太多之咎也惟土數得宜
　則龍虎鉛汞四者始能相生而相成矣
　　　右第十九章
三光合度以致太平五藏内養四肢調和水
涸滅影含曜内朗金水相瑩閉塞沈曜調火
温水發之俱化道近可求

　三光坎月離日並諸金物也採取之各合
　其度無過不及之患則可以致太平矣惟
　採取有度故其餘可用以内養五藏使四
　肢得其調和惟坎宫之水苟能固而制之
　不使妄泄則自然内涸而不見其形影滅
　而不覩其迹故金水之曜含瑩内朗沈濳
　于中以養四肢此黃庭經所謂内主六府
　九液源是也若更調火以温之莫不俱化
　爲内丹矣豈不至近乎
　　　右第二十章

水土獨相配翡翠生景雲黄黑混其精紫華
敷太陽水能生萬物聖人獨知之
　土脾也水腎也此二宫功用同也故曰相
　配翡翠景雲言五彩備也何者使此二宫
　之液得相㑹合於丹田之内則變爲紫金
　丹與太陽爭光矣今脾能造化心肺肝之
　液以内養五藏百骸九竅修煉之士或能
　知之惟水不妄泄則自内而流注四肢百
　骸九竅之内以生萬物非聖人不能知之
　也故同契曰世人莫知也

　　　右第二十一章
金德尚白鍊鉛以求黄色焉感位生中宫黄
金銷不飛灼土煙雲起有無互相制上有青
龍居兩無宗一有靈化妙難窺
　金者即下文所謂銀者金精是也鉛則金
　之母也鍊鉛以求黃色者蓋坎中有戊乃
　坎生於純坤之中故有土性以火煉之則
　爲黃金故同契曰先液而後凝號曰黃轝
　焉是也惟有黃色故能感中宫之土以生
　之而凝不飛也有者坎中之陽也亦號爲

　虎乃月魄也青龍者肝魂也謂之龍則取
　其能變化也離宫之火又能燒煉之故謂
　之兩無宗一有
　　　右第二十二章
鍊銀於鉛神物自生銀者金精鉛色北靈水
者道樞其數名一陰陽之始故能生銀鉛化
黄丹寄位五金爲鉛外黑色禀北方内懷銀
精被褐懷玉外似狂夫
　同契曰知白守黑神明自來白者金精黑
　者水基惟能守此水基則金精由是而生

　故曰神明自來乃五行不順行金向水中
　生是也及是鉛之化黃丹也則寄五金之
　位矣亦二十二叚所謂感位生中宫也由
　是而觀則遞互相生而無窮矣
　　　右第二十三章
銀爲鉛子子隱鉛中鉛者銀母子藏母胞素
真眇邈似有似無灰池炎灼鉛沈銀浮潔白
見寳可造黄金
　鉛者生銀其始也銀在鉛中即子在母胞
　也無形可見無迹可求譬如烹銀於灰池

　之中必使鉛以引之及其火氣薫灼一盛
　則鉛沈而銀出矣今焉坎中之銀必假偃
　月以煅煉之則鉛自沈而銀自浮其寳潔
　白而見故從而煉之則黃金可造矣
　　　右第二十四章
殻爲金精水環黄液俓寸之質以混三才天
地未分混如雞子圓高中起狀似蓬壺關閉
微密神用其中爐竈取象固塞周堅
　殻爲金精同契曰以金爲隄防是也此金
　即鉛母所生者也水環黃液水即離宫所

　生乃玉池清水也黃液即脾液也俓寸之
　質即丹田也三才者離本於乾坎本於坤
　脾之在中而象人也方其天地之未分也
　混如雞子有神運於中則能化爲天地萬
　物而爐竈實取象乎此
　　　右第二十五章
委曲相制以使無虞自然之理神化無方磁
石吸鐵隔礙潜通何況雞子配合而生金土
之德常與汞俱
　委曲相通同契以爲曲閣蓋尾閭關也

　且磁石之於鐵雖有物隔之猶可濳通況
　爐鼎自有委曲相制而相違如雞子之配
　合者乎金即乾屬金而居上土印坤屬土
　而居下汞屬人而居中此經前第十叚指
　金火爲其鉛到此章又只言汞大抵心腎
　之液皆不出爲至寳故總以鉛汞目之也
　　　右第二十六章
火記不虛作鄭重解前文丹術既著不可更
疑故演此訣以附火記庶使學者取象無惑
焉

　火記同契解龍虎經至二十六叚却歎後
　學之不明乎此復作火記序於末此言鄭
　重解前文者廼十三十四十五叚復提說
　第四第五叚事也
古文龍虎上經註
















