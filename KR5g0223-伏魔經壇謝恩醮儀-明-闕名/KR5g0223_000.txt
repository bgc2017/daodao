








伏魔經壇謝恩醮儀聚十
　　法事
　　白請師文
恭以寳篆氤氲一縷之香烟乍起瑶壇煒燁
九華之燈焰初然天書暫閟於蘂宫誠意猶
存於菲禮欲攀迎於
上帝先關告於眞師遥望玄都修齋奉請
　　　　　　宗師
修齋行道奉請祖師降臨壇所
　　　　　　眞師

　　舉雲轝
　　法師長跪奏對如法
門下具法職姓某誠惶誠懼稽首頓首再拜
上言伏聞原神道設教之妙莫不於師推博
施濟衆之仁無過於法故行經教舉揚之際
必賴師資默佑之功有開必先無文不度恭
炷眞香一心啓告
伏魔啓教聖師孫君閔君眞人保舉師盧靖
張眞君蕆教祖師了源柯君眞人弘教祖師
三十五代天師觀妙張眞君宗師三十六代

天師冲和玄靜張眞君宗師四十二代天師
冲虛張眞人伏魔演派諸大師眞恭惟
諸位師君神威遠振聖道無方開化凡愚懸
一輪之道月主張教範振萬古之宗風百官
千將盡屬指揮三界萬靈悉皈糾察凡有祈
禱敢不奏聞恭對
清光俯陳丹悃
　　宣齋意
心詞眞實聖鑒匪遥諒沐師慈必垂省覽伏
念某教門末學濁世凡愚識淺才踈徒切心

存於眞一炁庸質濁豈能神會於玄微暨想
念之舛訛與言詞之鄙陋行持有誤孚應難
期必賴聖眼同明法輪大轉俯從凡懇眞輶
降幸於人間保奏
帝庭法澤沾濡於天地庶俾某思眞念道蕆
教行科悉獲感通以臻報應伏願眞靈下盻
道炁冥扶寳座敷時冀九龍飛步萬魔奔走
瓊科啓處俾三界侍衛五帝司迎果副所祈
不忘大德但某誠惶誠懼稽首頓首再拜謹
言

　　唱道　　旋遶
　　上香　　入户
　　各禮師存念如法
五星烈照　焕明五方　水星却灾
木德致昌　熒惑消禍　太白辟兵
鎮星四據　家國利亨　名刊玉簡
字録帝房　乘飈散景　飛騰太空
出入冥無　遊宴十方　五雲浮蓋
招神攝風　役使萬靈　上衛仙翁
　鳴法鼓二十四通

无上玄天五靈玄老黑炁眞皇大道君當召
出臣所佩法籙中神仙官將伏魔五帝直符
專將張包謝黄李五大天丁太玄夜光青腰
玉女飛龍飛虎騎吏奏事仙官出出者嚴裝
關啓此閒土地里域正神臣今設醮行科燒
香奏爲齋意以今關盟三界普告十方願得
太上正眞道炁下降流入巨等身中令臣心
廣體胖神清氣爽忱詞上達景貺下孚傳臣
所啓之誠速達徑御
无上三天七皇上帝伏魔洞微天尊衆眞御

前
　　請稱法位
　具位臣某謹上啓
金闕九清上帝大羅十極高眞諸天上帝星
斗群眞經壇與降四府群眞恭望
洪慈洞開靈鑑臣聞
大道無情萬物遂生成之化聖人有作群生
蒙覆護之恩自洪濛未判之先有曲成不遺
之者大而開天闢地巍巍乎有成功小則利
物濟人綽綽然有餘裕惟我

祖師伏魔大帝道宗三境位列九清爲中天
萬乘之尊主下土兆民之命昔在龍康之刼
時當甲午之年魔魅興妖生民夭閼承
元始之降宻㫖摧破鬼營佐
玉帝以福黎元咸躋壽域由是地絶妖塵天
無氛穢至今光華日月威鎮乾坤經宣金口
之中教闡塵寰之内昭昭靈跡赫赫玄功凡
有禱以必通悉無求而弗應今則座排寳位
案列菲儀燈然萬象之森羅燭幽破暗香𤑔
五雲之縹緲達信通誠既圓十品之眞詮尚

欲三陳於薄禮六甲威靈蔵瑞檢琅書暫閟
於天宫萬魔奔走聽神符儀仗分臨於醮席
宻邇龍鸞之御願歆豺獺之誠臣等瞻望天
堦恭迎聖駕
　　請班　降聖
　　安座　獻茶
臣謹重誠上啓
虛無金闕七皇上帝北極神霄帝君諸天宰
輔上壇高眞臣聞人生斯世命屬上天肫肫


其仁共禀陰陽之化高高在上難迯生殺之
權倘操修有昧於靈臺而報應定膺於憲網
漂沉諸趣淪没三途幸祖師垂經教之科俾
後世知修禳之目遷善改過請福延生以今
某德荷鈞陶身蒙覆燾用皈從於經教敬投
設於法門酌水獻花然燈像斗舉壺觴而陳
三獻披肝膽而瀝寸忱緑蟻黄封謾貢人間
之薄味珠宫貝闕自多天上之流霞聊寓小
心以酬大德伏願
諸天稱慶三界侍軒秩秩初筵如大會玉京

之日巍巍大範常願親寳黍之玄拜首高眞
謹陳初獻
　　樂法以爲妻
臣謹重伸上啓
主法中天北斗三光列曜星君上界群眞中
壇列聖臣聞日君月后爲上天列宿之尊斗
極星垣司下土群生之命運樞機於不測示
光彩之無私以及注賜諸曹泰玄三省莫不
恢張萬範調理四時輔相天地之宜主宰鬼
神之事宣其炁而張其教戒用休而董用威

居高聽卑彰善癉(音/旦)惡以今某生蒙宰制日
荷照臨深慮流慾海而趣愛河徒爲生中土
而遇正教敬崇玄範用啓琅書是再酌於清
酤(音/孤)悉昭回於皇覽三島神仙客旣昔陪於
瑶池一盃羅浮春更上陳於玉陛獻
上帝松花之義効野人芹藻之忱伏願享于
克誠錫之多福靈章出世覩落落之高張酒
星在天爍煌煌之曜景無任惶懼亞獻清觴
　　欝欝家國盛
臣謹重伸上啓

酆都岱嶽水國陽間經中無鞅神仙壇下合
干帥將臣聞上帝權衡盡屬百司之主宰下
民罪福難逃衆聖之詮量道德崇高神明渺
漠雝雝在宫肅肅在廟正直無私溷溷(音/混)其
淵浩浩其天監臨有赫或主玄籍掌青律或
窮碧落下黄泉陪上界之眞人爲神仙之官
府莫不除邪輔正出幽入冥誓以濟死度生
隨方蕆化以今某夙沾教雨久沐玄風念道
思眞爰舉行於教典避凶趍吉期固結於善
根三獻潢汙再陳丹悃懇懇款款懼深瀆於

高明巍巍堂堂諒不嫌於微陋與其潔也表
而出之清者聖而濁者賢固難品藻澄其心
而遣其慾極切傾葵伏願聽於無聲叩之則
應玉斚斟元醴罄一時事帝之忱仙兵護道
場仰千載伏魔之教酒終三獻禮盡一心
　　大道洞玄虛
禮畢三行徒寓小心之翼翼罪當萬坐難逃
天網之恢恢仰惟大德之好生爲此下民而
歛福仰祈
洪造少寓微誠圓滿心詞謹當宣奏

　　宣詞
具如詞㫖已罄敷宣諒沐天慈必從凡懇
伏願赦過宥罪滌垢蕩瑕勑下紫微宫功
圓靈寳蔵琳琅振響梵炁彌羅金童散花
玉女執巾魔王敬形鬼妖滅爽仍冀某身
沾法澤青編紀福壽之書生遇昌時黄道順
星𨇠之次無所不禳無所不度悉符經㫖之
不殊必得其禄必得其名咸契道言之無量
次冀臣等道心開發法性圓明常瞻獅座之
浮空風雲慶會共覩龍章之行世日月同明

陽長陰消天清地肅四海樂升平之化群生
躋仁壽之郷謹啓以聞
　　獻狀　三禮　十二願　誦經　宣䟽
　　重稱法位
具位臣某謹重誠上啓
金闕九清上帝大羅十極高眞諸天上帝星
斗群眞經壇與降四府衆眞恭望
洪慈洞開靈鑑臣聞
帝座中天居其所而衆星拱眞經垂世依玄
科而萬劫傳旣獲覩於靈文實可爲於大幸

重念臣等凡籠濁質下土行屍濫叨祭酒之
名莫稱持經之任言辭庸瑣儀範麄踈戰戰
兢兢懼難逃於斧鉞魏魏蕩蕩諒不責其草
茅監此微忱弘施巨澤小善必録鼓化筆以
覃恩大德曰生斡洪樞而錫佑今則香銷寳
鼎燈謝銀缸淺淺蝸廬難久淹於仙仗皇皇
龍馭亦將返於玄都攀戀无由喜懼交切傾
光廻駕肅瞻天上之麒麟卧轍攀轅空聽雲
中之鷄犬所願罪銷臣等福集齋官宥其蒙
瀆之愆錫以泰來之祉愽也厚也高也明也

莫盡賛揚之私匡之直之輔之翼之永賴帡
幪之賜無任惶懼奉送高眞
　　修齋事畢
　　雲輿已返
　　存神燒香
香官使者左右龍虎君侍香諸靈官當令臣
設醮之所自然生金液丹碧之英百靈衆眞
交會在此香火鑪前當願臣等學道得道求
仙得仙齋官蒙福合室治恩十方仙童玉女
接侍蘭筵向來所啓之誠速達徑御

无上三天七皇上帝伏魔洞微天尊衆眞御
前
　　解壇頌

伏魔經壇謝恩醮儀
















