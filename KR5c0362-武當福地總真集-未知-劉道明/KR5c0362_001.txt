










武當福地總眞集卷上
　　　　林下洞陽道人劉道明集
　　　武當事實
傳記云武當山一名太和一名大嶽一名仙
　室中嶽佐命之山應翼軫角亢分野在均
　州之南周迴六百里環列七十二峰三十
　六巖二十四澗嵩高之儲副五嶽之流輩
　唐虞柴望徧祀之地七十二福地之一乾
　兊發原盤亘萬里迴旋若地軸天關之象
　地勢雄偉非

　玄武不足以當因名之曰武當自
　佑聖眞君上昇之後宫觀巍峨神仙隱顯
　歷代封崇不可枚舉至元二十三年法師
　葉希眞劉道明華洞眞承應
　御前充武當山都提點奏奉護持
　聖㫖累降
　御香祝願祈福黑虎巡廊烏鴉唱曉實塵
　外之境也
　　峰巖溪澗
　　　七十二峰

大頂天柱峰一名參嶺高萬丈居七十二峰
　之中上應三天當翼軫之次俯眺均州鄧
　州襄陽房州千里之地晨夕見日月之降
　昇常有彩雲密覆其嶺峰頂東西長七丈
　南北闊九尺四維皆石脊如金銀之色地
　産異草細葉延蔓四時弗凋其味頗辛砌
　石爲殿安奉
　玄帝聖容怪松數株盤桓如龍蛇之狀高
　不滿丈許以其上鄰霄漢當剛風浩氣之
　所靈烏瑞雀飛翔左右下視群峰有如丘

　垤朝頂到此骨凛毛寒儻或厲聲指顧烈
　風雷雨立至南峭壁下有池如井名曰天
　池龍神所居前代以祈禱屢應進封大頂
　廣潤龍王今石刻昭然下有松蘿芳騫林
　樹等木北下石門三所呼之曰三天門皆
　插空萬仞雖猿鶴莫能躋攀傳云
　玄帝冲舉於此乗輦上朝
　天闕朝謁之士欲登大頂南巖取路先須
　紫霄宫殿内焚香祝珓聖許則上大頂無
　虞如上大頂山中見一關名顯定關次關

　皇崖關至此默誦仙經祝讚祖禰善功最
　大持心精恪則四氣朗清八表洞徹珍禽
　異瑞畢現于前至頂有銅亭一座亭内香
　爐一座
　玄帝一尊焚香書名誦經不宜久停速回
　下山風雨洗蕩穢氣若聖意不容强欲上
　山則霧鎖雲横莫辨高下巨蛇猛獸蹲踞
　道傍眞玉虚無色之界也記曰刻刻不離
　大頂無一時不在南巖三世爲人方上吾
　山七世爲人方住吾地又曰晴明之日然

　後見之信乎
顯定峰在大頂之北一名副頂上應顯定極
　風天翠巘倚空人跡不及祥雲瑞氣彌覆
　其間耆舊相傳此處即
　天眞校録之處但隱顯變化爾
萬丈峰在大頂之東北萬仞聳雲時聞鶴唳
　猿啼俱莫能至
師子峰在大頂之北第一天門之上蒼巒突
　出踞鎮雲端儼然師子之形下即尹喜所
　棲之地非策景排空之士曷能居焉

皇崖峰在大頂之北上應太安皇崖天金璧
　障空瑞光交映夕陽回景輝射九霄雨霽
　之間飛虹絢彩可仰而不可及下有一巖
　名曰皇后巖絶壁凌空若體未洞眞焉能
　寢息昔
　聖母善勝太后尋眞憩息于此故有是名
小筆峰在大頂東孤岑卓立如毫端抑天造
　地設何其巧耶
紫霄峰在大頂東北石作金星銀星之色竹
　木交翠巨虬異蛇盤穴其間爲無人跡故

　靈物得以攸居
雷石峰在大頂之西北山南路經于此上有
　石土地踞虎而坐地多山蛭往來苦之疊
　石架空獻瑰納奇跧伏拱立如虎如神雜
　以煙雲林木可敬可玩
貪狼峰　巨門峰　禄存峰　文曲峰
廉貞峰　武曲峰　破軍峰
　七峰在大頂之北若北斗拱極之象昂霄
　聳漢左參右立雲開霧幕綽約璇樞傳云
　天眞校善之所其中南有常春巖謂向明

　高敞常如陽春西有朱砂巖石爲日華所
　爍其色如之北有北斗巖上極太虚皆非
　中下士修煉之地夏秋之際雷電威奮其
　間夜漏清寂惟聞烏猿嘯月之聲
中笏峰在大頂之北石如圭瓚鞠躬朝頂類
　進趨之勢
千丈峰在大頂之西群山之下超然獨出其
　右即神仙房陵朱仲所居仲有縹李世所
　希有因名曰仙李園今無之矣
大蓮峰　小蓮峰

　二峰在大頂之西相望並秀稜層崔嵬亭
　亭然如隱清波春夏之時明媚尤絶
大筆峰　中筆峰
　二峰相峙於蓮峰之間千仞石笋倒倚枯
　松毛穎中書烏能比擬
落帽峰在中筆峰之北巨靈鎮立險絶難攀
　昔神仙戴孟於此飛昇落帽于上下有石
　橋古有文記今無之矣
白雲峰在大頂之西紫蓋皇崖東西互拱下
　有一巖名曰白雲虚寂軒豁傍一石穴如

　星名曰星牖俯視萬虎澗松風哮吼磵雲
　交飛與道合眞方可棲息陳希夷避名三
　遷于此次後五龍徙之華嶽
紫蓋峰在大頂之西五龍宫之南二十里横
　立太空若牙纛森列清曉紫氣騰覆夜間
　頻見仙燈往來傳云有神丹瘞此屢有覓
　之者不得昔有隱者劉道人結庵于下乆
　之一夕有子捧詔召之移時車從畢至其
　徒王先生吿其師曰天詔下臨當清晨陽
　光發見之時今暮夜陰晦而詔至無乃魔

　靈見試耶潜歸法靖密篆雷符焚之霹靂
　一聲悉無所見平旦視之但有血跡逐步
　行約二三里石穴之中有一巨獸爲雷所
　擊儻非雷法分剖正邪幾至傷生
松蘿峰在紫蓋峰之西下有山□亦以此名
　昔玄帝修眞之時常以松蘿爲服此峰最
　盛北有一巖名曰卧龍巖
桃源峰在紫蓋峰之北地勢闊遠其西曰桃
　源洞即道人蜕形藏劍之總塋古有道域
　安衆以奉歲祀東即誦經臺昔陳希夷遁

　跡再遷誦易于此今臺址歸然
疊字峰在五龍頂南三山疊字上窺空谾石
　蹬攀縁松竹扶疏其西峭壁之中有一石
　穴名曰雷巖深可二丈自上貫繩而下石
　皆作火燄之狀有坐形足跡存神風凛凛
　心膽震慄傳云雷帥欻火律令鄧天君鍊
　眞之處風雷多從此起
金鼎峰在疊字峰西山形類鼎時噴雲煙其
　下一巖名曰藏雲皆非尋常棲隱之地甫
　近龍頂陰氣逼人

伏龍峰在龍頂峰西山勢屈伏瞻望四表龍
　湫密邇人跡少到
五龍峰一名五龍頂上應龍變梵度天五峰
　分列中有靈池大旱不竭石廟一區名曰
　眞源之殿即五炁龍君神寓之所東有一
　巖以奉五炁龍君歷代祈禱應如響答常
　建殿宇即爲風雷所移石棧崎嶇延蔓而
　上白蛇異蝮草木混處其東即靈應峰五
　龍宫也
靈應峰在五龍宫後松杉接翠上凌星斗昔

　仙人房長鬚手植是木親遇
　玄帝事見本傳其西即宫門蔬果園芡池
　蓮沼分置上下
隱仙峰在龍頂之北其下即隱仙巖前曰竹
　關即宫中之第二門山神堂在路之左
陽鶴峰在龍頂之西北連峰疊嶂脩竹茂林
　壽杉數株昔有瑞鶴巢宿於上庵宇亦以
　此名中有藥圃蓮池隱者居之嶺畔即上
　山正路姚靈官祠即威烈王也
健人峰在大頂之東北三公山之右上控雲

　霄仰衝牛斗堂堂如天丁拱立之狀下一
　巖名曰道者巖
太師峰　太傅峰　太保峰
　三峰在大頂之東又曰三公山在紫霄宫
　之前如玉笋分班黄鶴猿猱飛攀莫進巫
　峽華頂似難並肩極天下峻秀無以加此
　下有一巖名曰三公巖山高雲深陽光難
　駐絶粒之士始可棲此
始老峰　眞老峰　皇老峰　玄老峰　
元老峰

　五峰在大頂東南一名五老峰五峰列居
　宛然筆架昔
　玄帝上昇五老奉詔啓途駐輦於此地神
　踴現下即昇眞巖白雲澗其水環崖飛湍
　由九渡澗而出
仙人峰　隱士峰
　二峰在大頂之南大嶺高山僅能企仰下
　即隱士巖本山神仙出没人多見之或槲
　衣披髮或奇形異相手足爪甲各長五七
　寸或坐盤石或濯澗濱眞氣逼人莫可近

　及恍惚之間俱失所在
大眀峰在大頂之西數峰矗矗正處陽明竹
　木泉石森天蔭日山深路僻畲原沃壤學
　道者多卜居之中有一庵名曰王母宫大
　松數株羅列四畔耆舊相傳昔
　聖母善勝太后尋訪
　玄帝于此後因名焉
中鼻峰　聚雲峰　手扒峰　竹篠峰
槎牙峰
　五峰在大頂之東南一嶺南飛五峰分布

　崇岡峻壑迢遥數里中有山徑名曰主簿
　□當均房往來之道山蛭爲害莫能著足
　聚雲峰下一巖名曰集雲蛇虎所居非修
　鍊之所
竈門峰在大頂之東南雲嶺横鋪怪石鞏堅
　嵐煙瘴霧清晨如炊非虞人樵叟欲此何
　之
九卿峰在大頂之南峰巒秀麗葱蒨奇特松
　篁花卉分置内外傳曰天眞校福之所下
　有一巖亦以是名昔有道流游宿巖畔夜

　聞金鍾玉磬之聲下有深潭人莫能至
伏魔峰在大頂之南接來龍之脉山勢威雄
　林木挺特下即大小鬼峪澗喧豗噴雪裂
　石通流常見靈龜巨蛇游走上下傳云
　玄帝收魔誥問聞奏俟命之地
玉笋峰在大頂之南人呼曰石人山以其峰
　巒之類人也其北名鷄冠嶺群峰裂地而
　上有新篁未擇之象南澗之外即房州界
　有山徑可通下即碧峰巖地僻土肥亦堪
　修養

抂笏峰　大夷峰
　二峰在大頂之西南望天柱嵩副之巘岡
　嶺平夷其横如帶一峰回仰渾如搢笏一
　峰坦然如掌托天皆猛獸所棲之域
把針峰在大頂之西岑小而高穎秀可敬傳
　云玄帝頓悟之後元君飛鐵杵于此
丹竈峰在大頂之西其山類偃月之體昏曉
　之交間有青煙紫霧人謂之丹竈凝煙足
　跡不可及
天馬峰在大頂之西百里一名馬嘶山一名

　西望峰即武當來山之正脉按圖記山自
　乾兊發原歷關隴金房之地盤亘萬里而
　至于斯當均房官道中有龍井深不可測
　泉清而美商旅莫不飲爨于此西澗發源
　于西下一巖名曰天馬巖行旅多宿于内
　俗呼崖屋者是也
鷄鳴峰　鷄籠峰
　二峰在大頂之西天馬峰之北當均房官
　道俗呼山曰大鷄鳴小鷄鳴古即金鷄澗
　會西澗之水羊腸灣曲夏秋水泛澎湃湍

　急懷山襄陵商旅經月不可渡諺曰上得
　馬嘶山四十九渡不曾乾是此水也傳曰
　昔有丹鳳集於山巓鳴及上下人莫之識
　指之曰天鷄移栖次峰因名曰籠鄙哉
眉稜峰在五龍頂之西房陵登山之路高低
　昂藏縈迂盤曲三十餘里而至五龍宫兩
　澗列乎左右群山聳其高低黑虎嘯風頑
　嚚兇狠之人雖欲進登悉皆逐去
復朝峰即外朝山也當均房官道七十峰巒
　俱拱天柱獨此一山飄然外居謂去有可

　復之理因名焉其北平田敞豁桑麻蔽野
　鷄犬相聞自山而南崎嶇百里直至房郡
　東有龍湫民常禱之
香爐峰在大頂之東北仙關之南巉巖磊落
　浮嵐晻靄千態萬狀下即紫霄澗巡澗即
　登山道路
九度峰一名仙關在大頂之東紫霄宫之正
　路峭峰屹嶻上摩青蒼石逕灣還白雲來
　去游人到此萬慮豁然
展旗峰在大頂之東紫霄宫之後山也一柱

　擎天千仞如削東鋪翠嶂如幟飛空宛然
　皂纛之形煙靄嵐横人間紫府中有玉清
　太清太子三巖皆
　玄帝游息之地石皆作金銀之色
金鎖峰在展旗峰之北地形類閣上倚蒼穹
　下臨青澗石如刀劍藤若網羅凛凛有不
　可近之勢牛漕關即其西也傳云
　玄帝收攝妖魔戮其渠魁奇形異狀如瀰
　如猴悉鎖于下誓曰俟此山下澗水枯竭
　方才放爾今石壁即其門也

青羊峰在金鎖峰之北高聳突兀林木蔚暢
　傳云
　太上駕青羊常游于此其下即清泉名曰
　青羊澗
七里峰在隱仙巖之北竹關之下一逕七里
　百步九折越山度嶺即鑽天五里下即五
　龍接待庵土花盈砌山桂飄香駐鶴迎賔
　烹茶炊粟一如仙家故事
繫馬峰在接待庵西北當登山正路一峰特
　起即天馬臺傳云昔

　玄帝現眞容乗白天馬立於其上下有一
　殿曰黑虎大神之祠
會仙峰在登山大道之間仙术鋪地橡木映
　天昔宋端平中主山曹觀妙迎三茅眞君
　于此遇而不識事見本傳今列祠于此曰
　會仙都土地
茅阜峰即山上之一嶺福地之初門上有守
　土地靈官之祠靈顯異衆人有茹葷䙝侮
　登山者微則蛇虎斥逐否則攝於樹下如
　束縛之狀由此觀之神物護山如是居者

　登者其靈應又當何如哉



武當福地總眞集卷上





