








重陽立教十五論楹七
第一住庵
凡出家者先須投庵庵者舍也一身依倚身
有依倚心漸得安氣神和暢入眞道矣凡有
動作不可過勞過勞則損氣不可不動不動
則氣血凝滯須要動静得其中然後可以守
常安分此是住安之法
第二雲遊
凡遊歷之道有二一者看山水明秀花木之
紅翠或翫州府之繁華或賞寺觀之樓閣或

尋朋友以縱意或爲衣食而留心如此之人
雖行萬里之途勞形費力遍覽天下之景心
亂氣衰此乃虚雲遊之人二者叅尋性命求
問妙玄登巇嶮之高山訪明師之不惓渡喧
轟之遠水問道無厭若一句相投便有圓光
内發了生死之大事作全真之丈夫如此之
人乃眞雲遊也
第三學書
學書之道不可尋文而亂目當宜採意以合
心捨書探意採理捨理採趣採得趣則可以

收之入心久久精誠自然心光洋溢智神踴
躍無所不通無所不解若到此則可以收養
不可馳騁耳恐失於性命若不窮書之本意
只欲記多念廣人前談說誇訝才俊無益於
修行有傷於神氣雖多看書與道何益既得
書意可深藏之
第四論合藥
藥者乃山川之秀氣草木之精華一温一寒
可補可泄一厚一薄可表可托肯精學者活
人之性命若盲毉者損人之形體學道之人

不可不通若不通者無以助道不可執著則
有損於陰功外貪財貨内費修眞不足今生
招愆切忌來生之報吾門高弟仔細叅詳
第五論蓋造
茅庵草舍須要遮形露宿野眠觸犯日月苟
或雕梁峻字亦非上士之作爲大殿高堂豈
是道人之活計斫伐樹木斷地脉之津液化
道貨財取人家之血脉只修外功不修内行
如畫餅充飢積雪爲糧虚勞衆力到了成空
有志之人早當覓身中寳殿體外朱樓不解

修完看看倒塌聦明君子細細察詳
第六論合道伴
道人合伴本欲疾病相扶你死我埋我死你
埋然先擇人而後合伴不可先合伴而後擇
人不可相戀相戀則繫其心不可不戀不戀
則情相離戀欲不戀得其中道可矣有三合
三不合明心有慧有志此三合也不明著外
境無智慧性愚濁無志氣乾打鬨此三不合
也立身之本在叢林全憑心志不可順人情
下可取相貌唯擇高明者是上法也

第七論打坐
凡打坐者非言形體端然瞑目合眼此是假
坐也眞坐者須要十二時辰住行坐卧一切
動静中間心如泰山不動不摇把斷四門眼
耳口鼻不令外景入内但有絲毫動静思念
即不名静坐能如此者雖身處於塵世名已
列於仙位不須遠叅他人便是身内賢聖百
年功滿脫殻登真一粒丹成神遊八表
第八論降心
凡論心之道若常湛然其心不動昬昬默默

不見萬物冥冥杳杳不内不外無絲毫念想
此是定心不可降也若隨境生心顛顛倒倒
尋頭覔尾此名亂心也速當剪除不可縱放
敗壞道德損失性命住行坐卧常勤降聞見
知覺爲病患矣
第九論鍊性
理性如調琴弦緊則有斷慢則不應緊慢得
中琴可調矣則又如鑄劒剛多則折錫多則
捲剛錫得中則劒可矣調鍊性者體此二法
則自妙也

第十論匹配五氣
五氣聚於中宫三元攅於頂上青龍噴赤霧
白虎吐烏煙萬神羅列百脉流沖丹砂晃朗
鉛汞凝澄身且寄向人間神已遊於天上
第十一論混性命
性者神也命者氣也性若見命如禽得風飃
飃輕舉省力易成陰符經云禽之制在氣是
也修真之士不可不叅不可泄漏於下士恐
有神明降責性命是修行之根本謹緊鍛鍊
矣

第十二論聖道
入聖之道須是苦志多年積功累行高明之
士賢達之流方可入聖之道也身居一室之
中性滿乾坤普天聖衆默默護持無極仙君
冥冥圍遶名集紫府位列仙階形且寄於塵
中心已明於物外矣
第十三論超三界
欲界色界無色界此乃三界也心忘慮念即
超欲界心忘諸境即超色界不著空見即超
無色界離此三界神居仙聖之郷性在玉清

之境矣
第十四論養身之法
法身者無形之相也不空不有無後無前不
下不高非短非長用則無所不通藏之則昬
默無跡若得此道正可養之養之多則功多
養少則功少不可願歸不可戀世去住自然
矣
第十五論離凡世
離凡世者非身離也言心地也身如藕根心
似蓮花根在泥而花在虚空矣得道之人身

在凡而心在聖境矣今之人欲永不死而離
凡世者大愚不達道理也言十五論者警門
中有志之人深可詳察知之

重陽立教十五論終
















