








四經同卷奉三
　太上靈寳淨明玉真樞真經
　太上靈寳淨明道元正印經
　太上靈寳淨明天尊說禦瘟經
　太上靈寳首入淨明四䂓明鑑經

太上靈寳淨明玉真樞真經
丹陽子學道於扶桑之宫悟真于瓊樓之城
受豐隆之正炁飲沆瀣之至精回盻太空接
侍玉清登洞神之庭得玉真之經其言淵澄

了性逹心足以錬炁足以飛神唯神悠悠三

界内外皆可平歩而升孰謂道不可學唯不
倦思微而後至仙不可求唯不疑定性而後
能真聖不可見聞唯誠恪淑㓗而後接虛空
不可游泳唯虛恬端靖而後悟得玉真之樞
者元網正元綱正則步趨言辯之間可以參
對天真皇人也
　夜坐淨明心性靈騰空飛飛上三清
　存想星壇在中庭忽然乗虛身外身
　真人傳呼金詔明勑吏瑶爵有玉精
　清風飄飄雲凝凝直歩大魁入七星

　廻旋出於熒惑庭朝東暮西見吾君
　輪轉无色見仙人億兆真仙相送迎
　重犯火𠔃度箕斗三十二天皆謁了
　不知妙理在玄玄此見寳圖在魁𨇠
　更有至微非言傳常思頂上五色煙
　煙雲溶溶合自然忽變忽化无停更
　或想鶴舞雙龍翔或思天賜玉霞漿
　玉真之香真膚肉骸骨可使歸天堂
　玉真之炁揺空洞厨舍可使到上方
　玉真之液變異味百好可使朝天王

　上有九玄下七孫立地可使乗雲屯
　元綱飛步不可闕行之既乆可轉功
　元網不是正西東或髙或低鳶舞風
　鳶舞風𠔃觀太空太空險處是罡風
　中有魔王大神通手携雙簡腰角弓
　不問賢否攝羅酆須得清淨正炁攝
　苟不佩籙遭磨礲弟子記之佩吾戒
　八極修為不可怠苟虧忠孝神不䕶
　送下洞神千萬數莫說淨明无寸功
　方奏名字升仙公不知仙公係仙籙

　足可歩武到神宫汝不樂道墮五濁
　我當奈何為汝哭分明勤讀玉樞經
　无使神魂自淪逐玉真本在想中立
　想意要在有端静是知淨明常了了
　便是玉真樞要境


太上靈寳淨明玉真樞真經













