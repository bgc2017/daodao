







洞玄靈寶自然九天生神章經注卷中
華陽復注
元始天尊時靜處閒居偃息雲宫黃房之内七寶幃中熙夷養
素空碧鍊眞躭咀洞惠俯研生神理微太混嘯朗九天
天尊閑居偃息養素鍊眞靜中自適熙夷太和也空碧始靑
天炁也雲宫黃房七寶幃天宫莊嚴也咀研玩味也洞惠生
神道書旨義也理微大混至理幽微不露端倪也嘯朗者舒
嘯軒豁靈襟也
是時飛天大聖無極神王玉輔上宰四協侍晨淸齋建節侍在
側焉憑瓊顏而妙感仰靈眸而開襟竊神章而踊躍飡天音而

䝉生敢乘機而悟會冒靈盼而披心
神王上宰侍晨皆近臣四恊與四輔同前疑後丞左輔右弼
也淸齋者虛心以待問建節者神王手持奉命用以徵召萬
神瓊顏玉潔也靈眸靈盻言無所不照神王此時仰瞻天顏
聞天音而慕神章豁然有悟因乘機冒干靈盼披陳夙心有
所請焉
於是飛天大聖無極神王前進作禮稽首而言上白天尊賤臣
幸會得仰侍靈軒不以短狹叨濯冥津重悟凝玄位登神王總
御生死領括天仙賞監七覺遠覽遐方雍觀上宰對司侍晨
神王欲請玉章先致詞於天尊自言不量短狹之才叨濯心

垢於冥海之津重悟凝玄者深造玄玄也總御生死以下皆
神王之職分也賞監七覺承帝命錫寵於學道之人也蕭眞
祐謂七覺者靈寶定觀經云學道之人有七候一者心得定
易覺諸塵漏二者宿疾普消身心輕爽三者塡補夭損還年
復命四者長生久視名曰仙人五者鍊形爲炁名曰眞人六
者鍊炁成神名曰神人七者鍊神合道名曰至人雍和也言
職當雍和仰觀以事上宰若侍晨與之對司也
方當乘機應會履九太陽洞履陰符撫掌兆民大運將期數終
甲申洪流蕩穢凶災彌天三官鼓筆料别種人考算功過善惡
當分

機者事之先會遇也履行也九乃亢陽洞通也符籍也言陽
極陰生通履陰籍三官天地水也鼓動筆端分别人之平生
善惡以降休咎種人蕭眞祐云四梵天謂之四種民天在二
十八天之上三災之所不及也神王愍當時有洪水之厄故
乘機請經宣揚道力以拯救之
自赤明以來至上皇元年依元陽玉匱受度者應二十四萬人
赤明靈寶度人之時上皇神寶出書之時元陽乃紫微之宫
九幽玉匱有明眞科條紀人功過受度者皆爲善之人
開皇以後數至甲申諸天選序仙曹空廢官僚不充遊散職司
皆應選人

開皇天上劫名在上皇之後定錄君曰昨東華集諸司命土
地靈神典司之徒撿課簡錄見天下之人爲善者少五十分
中無一况爲神仙者乎仙曹空廢無稱職者又遊散諸司亦
皆怠情考校有過者上仙降爲下仙下仙黜爲地下主者俾
其攺悔勤修仍復舊職昔上元夫人位至元君不勤帝局虧
替正事降適過禮朝宴失節輕泄天寶降授下眞削眞皇之
籙退紫虛之任以此見仙曹陞黜毫髮無差
依元陽玉厯當於三代更料有心積善建功爲三界所舉五帝
所保名在上天者取十萬人以充其任又當别舉一十二萬人
以充儲官

前云玉匱校死魂也此言玉厯紀仙曹之職也三代祖宗積
善也擇其奕世有功者充仙官之任儲者副貳之職
如此之例或以宿名玄圖
此選仙官之例取名在上天者如司馬子微名在丹臺絳闕
之類
或骨像合仙
人稟天地之淸炁生而不俗鶴頸龜腮碧瞳雙踝飄飄然抱
凌雲之姿所謂道林法器者足應此選
或以滅度因緣轉輪
修行道未成而終曰滅度亦得遷轉爲仙官昔鄭仁安生於

禪黎三日能言便知宿命年十二面有玉光棄家遊山林後
滅度於北戎之阿獲證果號丹靈老君是也
或篤好三寶善功徹天
三寶道經師也教法存焉學者誦其言以明其道又能轉化
未悟皆篤好也又秘眞藏經曰貪性寂滅塵累無染戒行不
虧名曰法寶嗔性不起不憤外塵定無生轉是名師寶癡性
無取無惱無患惠通無碍是名道寶貪嗔癡三毒消滅則三
寶自見善功徹天矣
或供養師寶爲三官所稱
師者所以傳道立教授經也自古仙聖無師不度至於常人

學業亦因師以傳授可不敬信而供養乎服勤盡誠確遵教
戒宜爲三官稱舉
或修齋奉戒功德積感
齋者齊其思慮薄味全眞戒者如靈寶九戒正一十戒之類
奉持久久不怠以積功德李昌齡曰日用之謂功日新之謂
德天仙一千三百善日行一善只在四年地仙三百善行之
只在一年但人多中道而廢不聞穿石禮樹之說乎紫虛元
君曰昔傅先生自少好道入焦山石室中積七年忽遇太極
眞人授以木鑽使之穿一磐石戒曰石透吾當度汝石厚五
尺傅穿之不怠積四十七年石忽透眞人果來度之南嶽夫

人曰昔有人勵志於道然不知求道之方唯日夕禮一枯樹
如是二十八年樹忽生花有汁如蜜其人取花及汁吞服遂
得長生噫木石無情尙能感通况修齋奉戒積功德以格高
靈者乎
或施散財寶建立道堂
凡殖貨財貴能施賑否則爲大盜積耳徙貽達者之笑建立
道堂乃興剙琳宇安奉尊像演說經教使人生善心妙法本
相經云太玄紫虛眞人悟前生造招賢集仙道館冩經萬卷
常以齋食衣服供養不輟得爲眞人事載琅函誠不虛也
或救䘏窮乏載度天人

惻隱之心人皆有之何忍見窮乏而不救乎宜隨力量而䘏
之昔周惠化好布施雖窮困辛苦不倦智觀眞人化爲丐者
以驗其事周果樂施卽日度爲西華眞人宋聖厯間梓州大
饑佑聖眞君化爲一叟賣蒸鳬慈所活者眾建隆末河北路
饑眞君又化爲商運粟麥十五萬斛入城商忽不見官取賑
濟傍及鄰郡眞君位登高眞猶如此者一念好生之仁如天
不息也又如黃兼濟糶粟不增元價紫府眞君敬禮令坐太
守張乖崖之上王士良糶米令糴者自量一言而降甘雨功
行昭然吉人爲善可不勉哉載度者若地之載物舟之度人
也

或爲三師建功充足天官有名
三師經籍度三師也立科範以濟度死生學者遵其遺法揚
道化以立功行若積累充足天官書名矣
考算簿錄三官相應皆逆注種名上下有别毫分無遺
三官分九宫總二十七府百二十曹左陽生宫右陰死宫左
府靑簿書功右府黑簿書過其有罪中涉福福中涉罪不專
於一曹也或三年或九年或二十四年皆考算之期若三官
文籍相同方注種名之數逆注者善未足亦注入
又九幽之府被東華靑宫九龍符命使拔九幽玉匱男女死魂
宿名有善功德滿足應受開度者取三十二萬人以充甲申驅

除之後開大有之民
九幽之府九地九陰治死魂處東華靑宫按黃炁陽精經云
扶桑洞陽也主領生籍以九龍符命下九幽府選擇男女死
魂嘗有善功者以受開度大有者蕃盛也
當此之時生死交會善惡分判得過者眞爲樂哉
分判别白善惡也爲惡不免於殃作善召祥而無害豈不樂
哉
然三官相切文墨紛紜龍門受會鳥母督仙萬聖顯駕晝夜無
閒功過平等使生死無偏此之昏鬧亦臣之憂矣大期旣切觸
事闕替恆恐一旦受罹公門

切磨也文墨紛紜簿書繁冗龍門在河東水會之處浮山眞
率謂鳥母水神也嘗於過去刼奉坤母之召於龍門制會河
源仍以大鳳車於水中載學仙之人昇於崐崘所謂督仙也
萬聖千眞察人善惡使生死皆當於公道神王不勝事煩恐
有遺闕未免於憂
伏聞天尊造大慈之化垂憐蒼生開九天之奥以濟兆民明科
有禁戒非賤臣所可參聞然大數有期甲申垂終運度促急大
法宜行
玉淸修行四法以慈爲先老氏三寶以慈爲首聖人擴而充
之無一物不被其澤明眞科戒傳經限期有定今神王請非

其時者急於度人也
使有心者得於考算之中聞於法音開示於視聽勸化於未悟
者也緣茲上陳懼觸天顏願見哀憫賜所未聞
請經欲使有心學道而未悟者得霑玄化進修善行免獲戾
於三官也
於是天尊俯几高抗凝神遐想仰誦洞章嘯詠琳琅良久忽然
歎曰上範虛漠理微太幽道達重玄炁冠神霄至極難言妙亦
難超
俯几有接下之容高抗仰之彌高也凝神遐想有所思也仰
誦洞章嘯詠琳琅淸響振激也上範虛漠理微太幽道達重

玄炁冠神霄者經之妙範至理虛曠幽遠其道則通貫眾妙
其炁則肇自神霄神霄者九霄之一也領率諸天此言玉章
有不可名言之妙諸經未有出其右者也
子旣司帝位受任神王飛天翼於瓊闕四宰輔於明輪遐盼極
覽領綜無窮雍和萬化撫料蒼生
神王司位則爲帝受任則爲王三十九章注訣謂瓊闕太微
之館實天帝玉宇也又云人間日月爲明輪皆須神王翼贊
而宰輔也此外雍和萬物生化遐盼極覽四方領綜事務非
止一端
今大運啟期三五告辰百六應機陽九激揚洪泉鼓波萬災厲

天四宫選舉以充種民三代昏亂善惡宜分子當勞心兆庶疲
於三官興廢之際事須開能今以相委其勉之焉
此天尊昔勉神王救民於洪水之中
寶書妙重九天靈音施於上聖非鬼神所聞明眞有格四萬刼
一傳今冒禁相付子祕之矣愼勿輕傳
傳授靈章丁甯告戒如是之切可不謹與
登命九天司馬侍仙玉郎開紫陽玉笈雲錦之囊出九天生神
玉章四輔列位五老監眞太一命辰玉帝唱盟一依俯仰明眞
具典南向長跪以付飛天無極神王法事旣畢諸天復位
登命不移時也侍仙玉郎典經之官紫陽藏經之所玉笈雲

錦貯經之囊四輔與四協同五老玉清昊極元老虛皇靈光
始老玄華寶天眞老露眇太極祖老娑鬱洪京仙老太一中
黃太一命辰擇良辰也玉帝高上玉帝也監眞唱盟俯仰長
跪皆明眞傳經之試
天尊重告飛天神王此九天之章乃三洞飛玄之炁三會成音
結成眞文混合百神隱韻內名故太一戒觀攝生十方領會洞
虛啟誓丹靑
混合隱韻見前注王隱賢謂戒字當作試言嘗令太一之神
試觀學道人若心不退方許起誓丹靑傳授立成訣云昔受
神經人有試吾者無故以杖槌吾手血出吾猶傾心信向之

經法有試投之約未受之前無故舉火燒其衣衣盡而猶不
言方爲不退轉金玄羽書經載傳授之法皆五老起途太一
試觀十方則試字誤作戒審矣六洞之中以洞虛屬西然元
始天尊令太一攝生十方主攝生炁又兼死籍故云領會洞
虛也丹靑者㰱血爲丹齎繒爲靑用以効信立盟
自無億刼因縁宿名帝圖不得參見得盼篇目九祖同仙當採
擇其人應爲仙者七百年中淸齋千日齎金繒誓心依盟以傳
愼之則享祚漏之則禍臻享祚則福延九祖德重山海招禍則
考流億刼痛於毒湯風刀相刑可不愼之焉
億刼因縁積累非一世也如許眞君上升時上帝詔云卿自

多刼之前積修至道勤苦備悉經緯逾深萬法千門罔不斯
厯今當昇舉卽命左大力天丁與流金火鈴照辟中黃無或
散慢仍封遠祖許由爲玉虛僕射曾祖先祖父爵皆有等差
然則宿名仙籍旌陽有焉得盼篇目九祖皆仙况誦詠是經
者乎今下士聞道則笑之惟其不信故不得聞非道棄絶於
彼乃彼自絶於道耳無他焉宿惡深重障隔善心故也五帝
內眞經云得道之人自無仙骨刻名玉書來生不得盻其篇
目有得其文則爲五嶽宗師大洞經云凡修道者先解冥結
故云九祖同仙七百年出經之時也清齋千日傳經之期也
金繒寶帛受經質信也玉章祕於上天傳之不易受持者當

嚴尊奉以明藴奥庶不負神王請經之初意也








洞玄靈寶自然九天生神章經注卷中
