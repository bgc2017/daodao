








二經同卷
　　上清九天上帝祝百神内名經承七
　　上清七聖玄紀經


上清九天上帝祝百神内名經
兆能知百神名首者不死𢘆誦九天上帝之
祝者神仙也兆行廻元五通八間十二願之
事旣畢讀百神名一過以續行事之後也
　百神名

　　三藍羅波逮臺離堂合推運入
　　珠鬱羅廣都靈弗育邈散兆生
　　超滯夫横冥始騫苞庭盻猷巳
　　玄幄沙稱福神明柱子㑹和存
　　樂百勒飛冥賢望昌竭順萬煙
　　廻素充吉來靜和歸絡結舒永
　　三樂深五逹門泓鬱遐度法全
　　明考梨㧞劫阿徊因明神初羅
　　發遷合光運長彌劫大大生彰
　　滿景生比常通種氣㑹出䦨蒙

　　㑹命初幽中和冥冲次信明都
　　掌堂逮元眇靈保解乗結六庭
　　丹明昌左帝根變世氣三道遷
　　豋來張乗法謨解曲玄鏡重車
　　總命本豋龍津暉延勒得日賢
　　乗元輪入幽宗无阿累奉神冲
　　暎遂劫度連絶觀軒寢明賔鬱
　　盈劫連邕玉昇合帝伯方超凝
　　開神華太紀元淩昌玉百塗君
　　極氣夀受乗明

　　三五七九仙道成混洞八間帝凝形
　　上願十二天福生是爲廻元百神明
　　五道祕祝保黄寧我知百神得常生
　　願天願仙得上清祚禄自然含眞靈
　　混洞八間雌一精懷抱大洞髙上經
　　上祖解結受胎名
　　右祝百神名畢於此也
三五七九混洞八間帝一凝形之道十二人
合願者乃大洞之口傳三十九章之玉訣得
之者成上眞行之者成上眞金簡撰於羽章

玉札刋於洞巓天帝寳其變三元禁其泄故
傳授者對齋三百日中齋一百七十日下齋
四十五日勤丹心於冥訣苦五體於請乞身
勞於經師之氣求感於靈漢之表香雲鬱於
寢席正和坐於師宇如此則眞心明逹玄苦
合旅幽求坦暢眞經乃與耳齋饌之節一依
大洞之法受書之日共盟于别室泄漏玉經
七祖獲風刀之考罰矣
太上說智慧消魔唱
讀大洞眞經十過輒當一過讀此消魔唱以

辟九天之毒氣禳北帝大魔王之來試也太
上四老君侍玉晨太上大道君之左大道君
閒居於協晨玉虛之房金華之室下籍九玄
右濟六領於是太保眞人簡生玉清神女房
素扏朱陵飛氣之香華捧要妙幽玄之神章
而立太上道君漱碧水吐絳氣虛心靜躬安
神注玄乃左帶神虎右佩金眞誦吟智慧玉
經及消魔藥叙上章及八玄九冥七扉三燭
日虛月无上文朗郁千眞停輪萬靈止足虛
音上激玄灑百福殊響逸奏洞金朗郁上鑒

潜幽下煥跧伏玄範流秀神覽頴速道㑹无
涯希韻幽覺飈氣延虛埃圮積域玄暎内照
清波鏡渌大道逺僃飛光遐灼動歩靈宇驚
浪素逸沉挺无冥望日解躍變則期蔚化不
淳黙逡化翹陽希栖景德恬愉𩀱門反悟理
㡬鎭朴大象振鈴廣河冥洞玄通理妙接微
遨玩神刀汎澄大瑰激百陽以生電鼓千隂
以吐威六天失氣九魔消摧握日廣霞萬煙
入懷靜與天地合契動與七景齊暉玄寢法
堂虛注安危暎冏流煙採眞含棲協晨則二

絶交和盻目則萬眞自開於是足排七度手
秉天機巓蓋玄辰合遁二儀河神爲之衝决
四氣爲之流移堅玄明玉九琁豁穨周落靈
度廓一玄歸神全虛往妙韻玄飛者必能動
太空於无常生羣風於潛穎舉八景以上昇
抗飛轡於清嶺逸鳯車以髙觀放雲軿以流
騁觀九遐以齊煥凌紫天而停朱景樂七源
以通氣冠碧津而注絳井飄煙浪電與妙體
挺澄空神欽靈梯絶永矣朱光巳煥氣反玄
河戢翼觀化逸尚虛羅萬殊總暎飛輪玉阿

鸞嘯龍躍虎嘷鳯歌萬響瓊散衆玉亂葩琳
琅振風絳木躍華尔乃激和萬音飛鳴千律
靈範旣舒雲麟顯質玄化晨流竒術夕出觧
帶遊神擁滕蕭華觀化不𦸼玉玄不蔚挺開空
流蕭任瑩薈七朗永時不遺不貴消傷寒靈
无任无對欽託神條行歌冥慧玃天僃肝師子
鎭肺焦火衛魂銅頭齊魄長牙奮耳以逆躍電
父激氣以𩀱趹揭齒歛足雷公𥕤捺六𦚧營
瞻五虎呴咈銜刀逐邪猛獸驅穢奔氣雷精
保生莫墜然此禽始由人動道亦濟生陵峰

凝神振披崢嶸九𠒋遣難不思不情均合八
象玄无氣輕重霄七盻垂芳秀英朱黄炎萃
飛煙煥靈陶運含眞灑朴散名漱味靈翰神
平霄清流浪九天髙房馨冥玉女執香紫妃
抱嬰灌津霄池散華玉庭檄命甲騶疾攝天
丁毒龍吐鋒神虎出兵外纏玄氣外僃五城
道无不合憑威而生眞成齊德元氣乃并是
故玉清霄眞心无空岸髙栖絶賢抱丹雲間
爰及上道之士含章自粲逮于上德之士獨
味冥散玄不期眞標不啓煥頡頏大道毫分

之畔冲起應時希微常韻飛弦逺逸音不待
彈九和玄響空同至宴故能心絶於天外妙
同於一觀也自此以下皆龍曜四澤發精幽
遷遊夢玉清託景上閒浪暎升虛手扇八千
身振紫䇿巾朱冠蓮晃暎七谷飛芳漱煙精
徹太虛德盈九天併日載月恬栖浩篇飛輪
比丘解帶華圎西元命轡驂乗龜山四攄玉
慧妙詠太玄六隂之華來修武縁德致朱遐
道悟上眞又加以琅玕鬱華七陽日嬰九琳
之液八瓊之精四蘂玄槳五珠絳生三華飛

網𩀱珠月明蘭液金𥹋甘露玉瓶青建弱羅
漂芝流靈神屑丹散玄柯連營浪根朝結西
皇素盈可以衝躍朱霄飛虚玉清呼而吸之
以至眞靈漱而變之以入紫庭亦可以東極
織女之水亦可以西盡長庚虞淵亦可以南
窮陽光之根亦可以北測大隂夜城於是朱
夏凝陽景飈逺翔太虚伏精二象向光八道
調和乗穆運芳化理九絶得暢玉皇窈窕三
關神軒四張慶雲霄構六度休祥靈風散魔
法鼓徴兵遊氾濯津洗心滄浪錬魂化魄俱

㑹道場歠精杞胎和氣保長啓華發穎慧讃
外融下挹玄流仰排空洞矣噐▲兆也爰玩
道宗結根因縁反宴玉皇晨落脫世上遊空
洞氣歸冥津振施靈江朝籍金仙自濟不終
玉清之上太元靈氣籍弃仙章解冠晨世雖
復軆和粉林然心栖象外髣髴髙秀希音冲
籟爾乃遂辭榮散華振策崇嶺咀嚼元氣吸
引二景控鵠九仙極神測挺寂骨虛中歛氣
傾鼎淡身自䘮宅運閒靜放形得空无心无
秉矣遂啓洞問於希林尋玉靈於丹穴開九

天之朱戸得玉清之瓊扎一瞻玉陛於清霄
之雲再覩洞文於錦雲之笈四遇三元於玄
臺六造五老於碧室過扶桑於玄宫見太常
於九髙天扇廓散素微玄幽延輪廻軒髙㑹
玉朝羽裙錦帔流鈴鳴簫龍冠鳯華隨雲逍
遥冥漠齊晨心洞軆遼大洞玉經發我九幽
上豋日月玉林之條
大洞玉經食玄根之氣法食玄根之氣法使
人軆中清朗神明八聰身有日暎面有玉澤
眼生明光齒含紫氣堅腸華藏長生乆視服

吸朝液懸粮絶粒道要於金液事妙於水玉
所爲謂吐納自然之太和御九精之靈者也
夫道之爲用貴自然也德之爲靜尊恬愉也
攝自然以表眞抱恬漠以正邪者則横犯不
生非害自滅此及三五七九之氣可謂要道
之㫖者也兆卧未起之時存口中有一白氣
大如雞子之黄雞子之黄外又有五色氣五
色氣宛轉自然結溢黄外須㬰乃須滿心口
中名曰三五七九日子玄根之氣也人存心
胃口之中有一女人如嬰兒之形无衣服也

正立胃管中張口向胃管門口號曰九天玄
女承注魂液仰噏口中雞子黄之五氣也常
漱滿口中内外上下以舌廻吸日氣五色津
液滿口吞之存使津液下入玄女之口矣如
此五過畢又叩齒三通微祝曰
玉清髙上九天九靈治在玄玄下入胃清金
和玉暎先自虚生名曰淳鐶字曰豔精錬魂
拘魄心開神明服食日子金華充盈
良乆都畢以手拭兩目二七又以兩手相拭
極摩面眉目之間鬢膚之際小令熱使臺薰

薰然也此太上服三五七九日子玄根之道
也紫微王夫人頌
　　　宴盼太霞宫金闕曜紫清
　　　仙房暎太素四軒皆朱瓊
　　　擲輪空洞津總轡儛緑軿
　　　玉華飛雲蓋西妃運錦旌
　　　翻然塵濁際倐欻佳人庭
　　　宿感應期來所得巳在冥
　　　乗風愬九霄共歠丹華嬰
　　　顧謝世俗物安知空洞靈

　　　北豋玄冥關携手結髙羅
　　　香煙散八景玄風皷絳波
　　　仰超琅玕津俯盼廻岳阿
　　　玉嘯雲上唱鳯鳴洞九遐
　　　乗氣浮太空曷爲躡山河
　　　金節命羽靈徴岳摧髙魔
　　　漱挹圎晨暉積椿方嬰牙
　　　紛紛趣競中不解可奈何

上清九天上帝祝百神内名經
