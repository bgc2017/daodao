








太上除三尸九蟲保生經(并圖)夙一
　　三魂圖









　　呪三魂法
三魂在肝下狀如人形並著青衣内黄衣毎
月初三日十三日二十三日是夕棄身遊外
當須仰卧去枕伸足交手心上合目閉息三
叩齒三存心中有赤氣大如雞子從内出於
咽喉散布眞光覆身成火燒身使匝覺體微
熱即呼三魂名了微呪曰
紫微玄官中黄始青内鍊三魂胎光安寧
神寶玉室與我俱生不得妄動監者太靈
若欲飛行惟詣上清若有飢渇得飮玉精

爽靈護我　三台飬我　幽精保生
急急如律令勑
如此即魂神安静災患不生邪魔賔伏身寧
道成永無憂苦也七魄者隂邪之氣爲鬼也
能使行尸慳貪嫉妬惡夢咬鹵令人口是心
非遺精好色慕戀奢滛全無淳朴只以鬼行
心損物爲根隂闇㘿毒害人爲本常迷人貞
白之路使人入黑䦣之方好惡不好善習死
不習生求強人我壯恣口味昏濁多尸臰而
穢漏催人而急死圖人與祭祀也若能運鍊

元氣得丹閉固眞精使陽勝隂消無爲害也
毎夜卧時呪曰
吾授三皇　太極靈章　吞丹服氣　用去不祥
急急如律令勑
能如是即得眠卧安穩身體康強邪惡災横
永不敢近也
夫修行絶三尸者當先専精守道異於世人
然後服藥不然者徒自勞苦矣
　　七魄圖





















夫七魂積隂之氣其形類於鬼也令人多欲
傷勞窒塞拘急好穢不好淨能使行尸背生

向死諂曲詭詐慕戀女色日夜興惡催人早
死遣入鬼趣能蔽障人生門名曰尸狗伏矢
雀隂吞賊飛毒除穢臰肺
凡有所欲及虚耗人心者切須禁斷勿隨之
則當安穩世人但盡窮物理自然得道如被
隂魄魔媚惑亂使人意無正信狀同尸穢自
然迷性強心不回求師問道不以鬼行邪諂
將僞賊眞如此得者魔難臨身行之終不成
也蓋果感自然而巳即還沉於行尸難脱於
世網淪隂冥而爲鬼理不直而爲邪同歸其

類柰何嘆世皆然所以述此要訣露旨迷徒
使先伏於六賊尸魄漸次登眞假使未達於
仙階亦終不墜於惡道又毎月朔望晦日七
魄不守尤用意内制之叩齒七通呼七魄名
一遍婦女修叩齒二七通兩呼其名平坐握
固冥心呪曰
玉帝髙尊　上皇至眞　萬神安鎮　七魄佩身
不得越錯　與惡爲群　長居室後　俱化成仙
未守神形　保我得眞　游行上宫　同爲玉賔
内有靈液　體有玉津　保我護我　不得邪淫

急急如律令勑
老君曰隂魄濁尸之氣在於形魂神常保守
故學道者順魂靈制尸魄爲鍊形之術也若
隨隂尸之魄耗動陽靈之精損失正氣易致
於死也經云魂欲上天魄入黄泉還魂返魄
其道自然又云鍊陽魂而制隂魄蓋人生乃
隨魂死乃隨魄魂好昇魄好沈聖人委曲示
修行徑路使人虚心存精運氣五神五神不
役神眞自然契應神仙近也學道者當須拘
魂制魄以陽消隂令魂鍊魄隂穢漸滅長生

之道也經云生之徒十有三謂三魂七魄也
黄庭經云攝魂還魄永無傾失魂魄二神是
隂陽之精能順而専之拘而制之無闕魂不
離人則久梘之道明也陽與隂并而人乃生
結胎運氣媾形者并由此成也所以圖而明
之將傳後世細思而行之





其守尸之鬼亦曰破射形似小兒忽如犬馬
皆有黑毛長二寸在人身中死後號之曰鬼
一似亡人生時長短夢人求食能祟人頭痛
寒熱惡心云是亡人也此尸之鬼假詐種類
魘人魂魄惡夢顛倒而夭如得丹服不能爲
害久坐神光皎潔
兄弟云昨飮浸藥水吐㵼岀惡物異類此必
是三尸九蟲也鳴呼浸藥泉水尚有如是大
功何況爐中神藥豈不通靈也遂取室中藥
爐拆封打破見藥一泓凝然如鏐紫光爍目

香氣襲人精魂不失於錙銖兄弟至誠獻天
取藥細研丸如稻子許齋戒分作三分一分
埋之於山下濟地一分散之於江湖濟魚一
分將來救世濟人兄弟䖍誠望天再拜服之
一粒三粒七粒眉鬚旋生瘡痍乾落鬢髮光
膩朽齒重生肌膚瑩滑百病全驅旬日之間
只見雲生谷口白鶴盤旋香風滿溪青童忽
至絳節一雙龍鸞兩騎仙童揖二人請馭雲
軒朝拜金闕遂冉冉登雲而升仙矣於唐光
化三年秋九月二十一日有青城山知觀道

士揚元一具狀申縣云今月二十一日寅時
水溪南北岡草庵中有二人仙去莫知所適
即今焼藥蹤由碑石見在事莫盡窮耳
　　三尸圖




上尸彭琚小名阿呵在頭上伐人泥丸丹田
令人頭重眼昏冷淚鼻中清涕耳聾齒落口

臰面皺感人好車馬慕聲色視惡垢同青蟲
穿鑿枯人眞元使人形悴髮白壽短令人迷
昧睡著録人罪名奏上上元天官若能服鍊
得精氣固實靈藥入口大道不遥九天非遠
如未間常以庚申之夜不寐而殺之及懃服
朱砂芝草隂尸自然消化也





中尸彭瓆小名作子好惑五味貪愛五色在
人心腹伐人絳宫中焦令人心迷健忘少液
氣乏隨邪倒見荒悶煩燥口乾目白穿鑿人
鹵日夜尅害人五臟六腑成諸疾病睡多惡
夢鬼交精脱小便赤白滑泄嘔逆多痰耳鳴
虚汗爲事恍惚白日昏沉毎夜驚魘催人早
死圖人祭祀也如能恬淡五情服丹餌栢無
能爲害當免形腐而巳






下尸彭矯小名季細在人胃足伐人下關傷
泄氣海發作百病牽引意賊慕戀女色勇懃
嗜慾觸事虚耗不能禁制促命令人夜與鬼
通背生向死流浪精氣令人髓枯筋急肉燋
意倦身虚腰重脚膝無力頻度小便與邪氣
波流漸成大患五勞七傷惑亂染著尸注不
絶要人死往鬼道希期飮食祭祀也如服水

銀湯藥丹砂眞鈆其隂尸之魄自當消滅而
得形全身安也
　一曰伏蟲長四寸　二曰回蟲長一寸
　三曰白蟲長一寸　四曰肉蟲如爛李
　五曰肺蟲如蠶蟻　六曰胃蟲若蝦䗫
　七曰鬲蟲如苽瓣　八曰赤蟲如生蟲
　九曰𧏙蟲色黑
身外有微蟲千萬細如菜子此群蟲之主令
皮膚瘙痒爲人大風瘡并惡瘡癬瘑痔漏隂
蛆濕痒能食人牙齒蚛落無故血岀惡臰衝

人皆此蟲之所爲也



㐲蟲長四寸有髭牙嚙人精血令人無力喘
乏時有惡心五藏痛悶走作上下攪刺胷脇
好食肉味生冷蕩散人眞元多隂汗便溺餘
𤁋背逆腰痛使人氣虚軟弱精滑脱失致疾
而死早宜服礬液貫衆丹砂固閉除之免此
蟲於内害亂於生元也




蚘蟲又曰回蟲一雌一雄心上心下食人血
令人心痛氣急肢節煩重小便難澀赤白不
定面無顔色放癡慵懶口吐清水其蟲長一
尺飮心血而通靈常宜以丹砂書眞一符塞
之及吞二氣水銀殺之不爾穿刺人心脾楚
痛難忍而斃及耗憊人正氣令人卒死是此
蟲也




寸白蟲長一寸子孫相生更長者四五寸巳
來令人好喫生米生茶生鱠生果及燋肉等
物宣泄人藏腑瘦薄人形骸嘔痰多涕面黄
無力咬人腹内攪刺忽成氣塊痛便難忍時
有痢疾漸變脱肛如或更餐雞肉特地蟲生
長養無限穿人藏腑窩成窟穴不覺氣促而
死如服水銀丹砂殺滅漸漸安寧也




肉蟲如爛李食人血令人正氣泄憊淋漏餘
𤁋舉動㽔弱筋背無力皮毛瘙痒肌肉漸漸
乾黑居上膜中令人好色伐人勞病慕肉血
之味枯陽靈之精耗盡得疾而死急宜服二
氣丹砂絶滅之而免形骸消瘦也



肺蟲狀如蠶老者色蒼或如紅蟻飮食人精
氣堅守肺口令人多痰咳嗽變成㾅疾脇脹
氣急夜卧不安嚨鳴如猫兒之聲能閉人五
音面無精光皮毛枯瘁髭髮脱落漸漸喘息
無力甚者更加咯血耳張肩戴胷堂骨出形
體瘦惡只欲思睡通連六腑泄痢頻下膿血
變成五痔及傳尸勞病復連血乾頰赤骨蒸
虚汗涕唾腥鹹害及性命瞥然而巳宜服海
魚丹金花散紫蘇湯順肺煎即得除其根本
不然者肺脹亂脚㽔不覺氣乏而夭也




胃蟲如蟾或如虎質接人飲食令人易飢好
血肉滋味之物況生冷甜香之氣虚人藏腑
骨體瘦薄唇焦而口生瘡鼻塞而皮毛瘙痒
四肢拘急背膊煩勞漸漸惡心多生痰涕飲
酒嘔逆餐啜不加氣結心胷走衝兩脇忽攻
外腎氣盡而殂月華先補於心脾日精後消
於隂魄蟲當溶化丹駐顔紅



鬲蟲令人六識昏迷少語多睡睡後夢遊他
邑登山峻嶺連綿墜落渡水乗船忽遭沉邁
枊曲共妖桃語笑花衢與隂穢相交世人皆
言魘也此是隂氣蕩動陽氣全輸艶媚牽情
靈根斬伐脱失精氣形轉傷殘可惜紅顔參
差覺老若得靈砂服餌㰱血拊肌而活似旱
苗得一漑之功如田獲十倍之利





赤蟲令人無氣虚憊腰重眼昏兩耳鳴聾隂
痒盗汗精滑冷脱膂痛背悶骨髓酸疼飮食
無味腸胃虚吼精隨水轉化入小便氣濁血
滯結成瘡腫癰疽而致夭傷宜先餌鎮心砂
安魂藥補虚丹固閉二門便榮衞交通蟲自
消化免形骸枯損矣



𧏙蟲色黑身外有微蟲周帀無數細如菜子
也此群蟲之主爲人皮膚瘡疥惡癬頭上白
屑甲虱并隂疽濕痒痔漏鼠妳白瘨等風無
所不作蝕人牙齒蚛落無故出血臰氣衝人
及脚下窩旋頑痺大風癩瘡遍身膿血尸臰
眉毛墜落肉色漸加青黑遞相易人父子絶
骨肉之親夫妻棄義合之體故
聖賢留其至藥妙訣使後人先沐浴齋戒然
後至服丹砂水銀礬液輕粉殺三尸蟲而免
害及子孫形體保其安康也





昔張君從王先生學道後師
孫眞人先授去蟲之法其尸蟲形狀因餌至
藥透下以視弟子周君周君圖之將傳後人
後有西蜀青城山道士趙希夷道業精微登
山歴險時彭州刺史庾河郎中迎在州中師
事之後經數年毎至庚申日侬經守持服餌

符藥後午至子晝夜不息亦感三尸九蟲下
遂命工人圖其形質將傳保生之人余友陳
靈章本東平人元和中届于西蜀修道至長
慶初仲夏月於新橋道友李玄㑹家絶糧一
百餘日攻氣術服陽精水銀靈藥毎日服水
三盞至九十七日日與一盞覺腹中微痛須
臾之間其痛轉甚似欲遊退李公云九十餘
日不食必無滓穢應有異事令於盆子中退
良乆間下一圑脂膜轉動不住以水洗之膜
透乃見有蟲兩枚髭爪俱備色黑毎箇有脚


六隻髭長五分丹眼足頭皆如朱點狀似夏
中栁樹上蟲俗呼曰伊羊遂各取手内拳之
耕人手如石鼠衆呼異之嗟乎五藏有如是之
蟲人豈得長壽陳君服丹退下此蟲畢顔如
童稚耳目聦明後入青城山不復出乃編入
䇿并圖其形將警來者
此傳胎知命蟲共飛尸同類抱穀氣流精與




人俱生能令人無正信嫉妬善道與惡爲侣
怕懼陽靈毎發嗔怒要人同歸鬼趣日夜凶
惑慳貪憎愛人我六情恩愛好色牽染不淨
透漏元精作人病本消耗形神勞役眞性使
人誅求急急茍且波波覺命盡方爲休了此
蟲好食肉茶及炙煿令人藏腑宣泄耳目昏
沉口鼻氣臭淋漏滴𤁋白屑滿頭皮膚瘙痒
渾身拘急内漸傷殘而歸死路蟲自擺撥其
鬼將口塞人生門方始化去若閉精運氣服
丹無以爲害身安住世而永免憂患也

　老君去尸蟲方
　　貫衆五分殺伏蟲　白雀蘆十二分殺尤蟲
　　蜀漆三分殺白蟲　蕪荑五分殺肉蟲
　　雷丸五分殺赤蟲　僵蚕四分殺鬲蟲
　　厚朴五分殺肺蟲　狼牙子四分殺胃蟲
　　石蠶五分殺𧏙蟲
　右件九味細剉熬令香熟搗羅爲末蜜丸
　如梧桐子大以輕粉漿服五丸日三服加
　至十丸三十日見効六十日百病愈衆蟲
　盡病差凡服此丹藥先須齋戒至心餌之

　無不効也斯經訣耳目驗矣
　甲子日爲秘之秘之
　　太上去三尸鍊水銀靈砂秘訣
　　朱汞(一斤)太陽(一兩)旭黄(三兩)
　右都慢火炒一伏時候紫色以水火鼎飛
　七度然後大火煆之岀火毒了大麥麺丸
　如梧桐子大毎兩入輕粉六銖丸之空心
　服七粒忌羊血葵菜眞人云人服安魂魄
　固元精補血液駐顔色祛百病壯筋骨并
　効

老君六旬六甲符毎十日一服十枚去三尸
九蟲保陽精經大驗矣兼用前訣水銀砂研
用書符常餌之
　　　六甲符









叩齒三通稽首叩頭呼六甲神名云某奉受
靈符
謹請甲子神王文鄉從官一十八人降下纒
吾筆
謹請甲戌神展子公從官一十四人降下纒
吾筆
謹請甲申神扈文鄕從官一十六人降下纒
吾筆

謹請甲午神衞上鄉從官一十八人降下纒
吾筆
謹請甲辰神孟非鄉從官一十四人降下纒
吾筆
謹請甲寅神明文章從官一十六人降下纒
吾筆
　右巳上神符於淨室中燒香札之




　右以除破日朱書吞之伏滅三尸










其符三道毎至庚申日夜朱書白紙上吞萬
不失一庚申日夜禁絶尸鬼警備以朱砂點
左右目下以雄黄點右鼻令小入左鼻中點
畢先叩齒三通呪曰
上景飛纒　朱黄散煙　氣撮濁邪　尸穢沉眠
和魂鍊魄　合形爲仙　令我不死　福壽永全
聦聽微視　長亨利元
呪畢又叩齒三通咽液三過以右手第二指
躡右鼻孔下左手第三指躡左鼻下各七過
當盡隂按之勿舉手也此是七魄遊尸之門

户精賊之津梁故以朱黄之精塞尸鬼之路
閉滛亂之氣矣
又甲子日伏三尸秘法平明時取東面水一
升日中時亦取一升日入時取一升黄昏後
露星月下至夜半時祝面東服之呪曰
天清地寜　日月五星　六甲神水　滅尸賊兵
回凶爲吉　元亨利貞　急急如律令
　　初神去本丸又名制蟲丸
　　　大附子(五兩八角者炮令拆)薰陸香(五兩)
　　　青木香(五兩)麻子仁(七升)

　　乾地黄(六兩)大黄(五兩)
　　詹木糖膠(五兩)术七兩
　　茱萸南行根皮(五月五日午時向王収/之用五兩)
　　柱心(五兩)雲芝英(五兩)
　　　丹砂(五兩)
　　　石上菖蒲(乾之令燥秤取十兩以浮/清酒耳浸)
　右一十三味别搗各三千杵畢都合和以
　白蜜又搗八千杵大凡搗五萬杵藥成以
　宻器謹盛之勿泄氣及殗汚也平旦東向
　初服七丸如小豆大漸益一丸以酒服之

　此藥益補除千災固魂魄填液血也服盡
　一劑則穀蟲死蟲死則三尸枯亦可常服
　穀蟲旣滅使食穀而無病過飽而無傷此
　至眞之言固合修之
　　造雲芝英法
　　　雲母粉(五兩)雄黄(篩令極細秤四兩)
　右二味合著銅器中微下火令藥色小變
　畢内竹筒中以松脂急塞其口愼勿令泄
　氣懸於飯甑下蒸熟一碩米飯畢撥視令
　三物相合如凝脂更以松脂重和之都合

　和藥用十兩松脂也屋上懸二十四日訖
　搗一萬杵於是雲芝英成也先齋三日合
　之雲芝英成後更齋七日乃合制蟲九齋
　者勿食五辛五肉忌婦人雞犬之軰見之
　當别止一室以合之諸齋不精及犯禁忌
　服藥無益及令人發火瘡匝身者以表合
　藥不精齊中犯禁忌之驗也又藥物當用
　精上者及毎事取妙繕而巳合藥當取月
　旦及三日七日十一日燒香設神床席於
　東面其日司命太一君必監省之也合藥

　對席東向也夫造此大藥不用天隂及風
　雨日祕之祕之耳昔修羊公檂丘子東方
　朔崔文子商丘子俱服此藥以辟穀皆得
　仙也
　　去三尸蟲方岀蘇仙内傳
　　　蕪荑(五兩)狗杞根(二兩)
　　　乾漆(四兩熬此一件獨熬候煙出)
　右件三味搗合細羅爲散辰旦先喫飲食
　以手三指捻藥末以井花水和服之五日
　三蟲自下初時令人惆悵悲思是蟲去之

　驗矣
　　太清八瓊丹方
　　　丹砂　雄黄　空青　瑠璜　雲母
　　　戎鹽　消石　雌黄
　右件八味准飛鍊諸丹研煞修理布置一
　依四神丹法并在飛伏諸石經中矣
　　守庚申之日法
存頭中有太上老君泥丸眞人二人立共坐
上著逺遊冠子服玄袍坐於冥光帳中下視
口目耳鼻清滌氣謂之上一抱部之魂心中

有太上帝絳宫眞人二人立共坐著九陽冠
服丹南𨓜景之袍坐於朱陵帳中下視四體
情狀肝脾膽腎皆令清潔如五色玉謂之中
一拘四肢之邪精存臍内有太黄老君黄眞
人二人戴十靈之冠服黄羅之袍坐於黄錦
帳中下親脾腸之孔竅皆令分眀如素謂之
下一拘腸胃制骸魄於是三尸無從得動也
　　太上眞人口訣
以春乙卯日夏丙午日秋庚申日冬壬子日
冥目卧時先搗朱砂雄黄雌黄三分等細羅

之綿裹如棗大以塞鼻中此謂消三尸鍊七
魄之道祕法勿令有知者明日日中時以東
流水浴畢更整飾床席三尸服新衣洗除鼻
中及掃洒寢席床下通令所止一室淨潔也
便安枕卧閉氣握固良乆微呪曰
夭道有常　改故易新　上帝吉日　沐浴爲眞
三氣消尸　朱黄合魂　寳鍊七魄　元與我親
呪畢此道是消鍊尸穢之上法改眞新形之
要訣四時唯各取一日爲吉趙先生曰欲除
三尸九蟲之法常以月建之日夜半子時宻

岀庭中正東向平體正氣叩齒三十通訖舉
頭小仰即復下頭小俛因咽液二七過又雙
前却兩手二七過前後却授手爲之竊呪曰
南昌君五人官將百二十人爲某除三尸伏
尸將某周遊天下過度災厄語訖徐徐左回
還卧行之三尸消滅若月中有重建者爲修
之法欲得齋戒獨住不欲人雜錯務令寂靜
勿使人知之及六畜鳥獸並無聲爲妙此法
易行無恍惚之患又曰欲除尸蟲之法春月
擇甲乙之日夜視歳星听在朝之再拜正心

窺呪曰
願東方明星若扶我魂接我魄使我壽如松
栢千秋萬歳長生不落除我身中三尸九蟲
盡去消滅常擇清淨地常行之爲善此仁德
樂生君木剋土所以除土尸又法除三尸九
蟲常以月晦日月岀時東向禹歩三呪曰
諾臯諾皐者喚聲如言號耳月中有兔蝦䗫
日中有蟲三足烏水中有蟲虵與魚土中有
蟲蟻螻蛄腹中有蟲蚘白徒(凡三呪正祕之)
禹步法閉(氣先前左足次前右足以左足並/右足爲三歩也)

又法常以寅日去手爪午日去足甲於十一
月十六日燒爲灰服之蔣先生曰用五行紫
文常以朔望日日中時臨目西向(臨者目常/閉而不開)
(也)存兩目中出青氣心中出赤氣臍下出黄
氣於是三氣相遶以灌一身須臾内外通徹
覺如火光之狀良乆乃叩鹵十四通咽液十
四過畢此謂鍊形之道除三尸之法也乆行
之則體有五香氣也常以雞鳴時漱取醴泉
咽之凡三漱戊上當起徐徐定氣勿與人言
語也


　修行存想圖









太上除三尸九蟲保生經(終)










