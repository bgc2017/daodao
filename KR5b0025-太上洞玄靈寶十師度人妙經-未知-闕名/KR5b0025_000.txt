








太上洞玄靈寳十師度人妙經字五
道言昔龍漢之年崑崙山西六十萬里海洲
之上有國名鳩耶梨國國王號曰盛首羅領
十九小國地方二十萬里其土人民利根智
慧易可化度其王夫人宿植德本曉了無上
大道慧解一切欲度於王故來爲王妻奉侍
齋戒飭不近身爲王說法王意逹悟堪任受
持時有神仙眞人名稱蓋世廣博法典靡經
不綜十九小國謂其廣博未曽聞斯眞要之
義乃以正法助王治國其王夫人親自供養

如事父母爲作舍舘壁方百丈七寳莊嚴黃
金爲棟珊瑚爲柱白玉爲壁瑠璃爲地瑪瑙
爲牀水晶爲帳紫金爲鈴懸垂四角月光摩
尼環釘四壁晝夜常明上妙竒玩以爲卧具
甘膳軟滑以用供養王與夫人坦然意解心
大歡喜得未曽有倍加恭敬即遣使者召十
九國中諸大臣等一時俱至王自宣言卿等
知不我有國師人中無雙卿等皆應徃詣稽
首作禮咸共請受治國之法諸大臣等是時
各受王勑徃仙人所咸共作禮义手當心長

跪白言我等暗蔽頑愚斯極有何功德今生
尊貴爲王所念得享斯位
仙人答曰善哉善哉諦聽諦聽當爲卿等解
其要義卿等前生好喜布施禮事三寳慈念
一切獲福報生尊貴豐財爲人所念故得斯
位爾符十九大臣各自思惟意解歡喜白仙
人曰唯願大師教我等王治正之法使國無
患風雨時若五穀豐登人民安樂恒蒙親昺
國内得濟
仙人答曰治正甚易何謂爲易愛䘏孤老不

枉人民辭無滯訴獄無停囚使役以時不廢
民務撫民如子治正如是國安民泰皆稱讃
王之德妖星隱没風雨以時君禮臣忠邊境
靖嘿四夷來王也國安民寧有何災患夫爲
王者賞罰之主所以賞者賞有功所以罰者
罰有罪故有功不賞有罪不罰何以爲君治
正苟乖則君暴虐於上臣亂於下四海糜沸
所以彗星夜現風雨不時人民窮困蝗蟲暴
食隂陽錯亂皆由國王諸大臣等横枉無辜
使役失度自恃豪貴傲忽自驕不憂國政萬

民患之皆思去亂天神地祇不復衛護衆惡
來前如此自害之道喻之天下有四者名爲
自害何者爲四一者樹繁花果自折其枝二
者如鐵依格自毀其形三者蚖蛇含毒還自
害身四者如王無道自害其國如影隨形如
響隨聲天之自然是時諸大臣等心開意解
前起作禮辭退而去爾時十九大臣各還其
國具向王說正法之治王大歡喜各還遣臣
齎持珍寳供養大齋七日七夜講說大乗經
典是時

天尊於大羅天上端拱于座逺以道眼見此
十九國王皆發道心即化作仙人與彼無異
入其舘殿便相勞問講說無上正眞道要無
有疲厭爾時仙人以威神力令彼仙人不别
識是天尊是時王與夫人及十九大臣見二
仙人儼然在座心各念言此二大士何者是
師誰爲弟子爾時天尊知其心念即化作瑠
璃珠一枚置正掌中遍見諸臣普告之曰卿
觀此珠内外明徹無有障礙
天尊告曰我觀汝等猶如此珠亦無障礙

天尊欲現示神化而已方便告之曰現汝道
力於是天尊湧身於虚空中上無所投下無
所依忽然下地履地如水履水如地還其本
座王及夫人并諸大臣見此神力而相與言
此之大師神力第一我昔以來未曽見此希
有之事爾時天尊知其心念即自變身三十
二相八十種好頂放光明遍照十方暗蔽日
月都不復現土石諸山一切草木皆作金色
譬如劫水滉洋浩汗是諸萬物沉溺不現唯
見大水天尊光明亦復如是其處幽㝠日月

盛光所不能照皆悉大明其中衆生兩得相
見自謂而言此中云何忽生汝等是時
天尊復現大身廣大無數遍滿虚空間隙無
容忽復身小細如微塵如是事已於虚空中口
吐五色妙光變成寳蓋獅子蓮花之座白銀
爲眉瑪瑙爲根瑠璃爲本紫金爲柱水晶爲
條𤥭磲爲葉蠲勝嘉寳以爲其臺明月寳珠
以爲花色文瓌妙珍以爲法飾天尊現身而
坐其上有十九大王及十方國土一切人民
皆見天尊在虚空中於七寳蓮花座上各以

衣帔盛衆名花尋光而來散天尊上圍遶三
帀禮敬而坐爾時天尊復於虚空中化作百
千寳帳下有百千獅子之座二座上有百千
天尊一一天尊各有百千仙童玉女而侍衛
之復有千萬諸無量之衆從地湧出各以諸
天妙花散天尊上所散之花各從十方來至
繽紛而下如天降雪諸天妓樂於虚空中一
時俱作復有諸天魔王從諸兵士中有一人
人身獸頭或作龍蛇種種異形尋光而來詣
天尊所皆前作禮却坐一面復有諸大鬼王

夜义羅刹諸農人鬼無量之衆皆同共集復
有異𩔖妙音之鳥其聲八種圍遶天尊吐其
雅音復有四大龍王東海龍王青衣青冠青
幢青蓋將從青者無鞅之衆南海龍王赤衣
赤冠赤幢赤蓋將從赤者無鞅之衆西海龍
王白衣白冠白幢白蓋將從白者無鞅之衆
北海龍王黒衣黒冠黒幢黒蓋將從黒者無
鞅之衆皆尋光而來俱到天尊所圍遶三帀
禮敬而坐爾時
天尊見是無量之衆皆悉以集旣化身而現

無量百千天尊從頂而來俱入忽不復見而
以一音聲爲是大衆諸天人民及鬼神等說
大乗經典於是大衆天龍八部各隨其𩔖各
解天尊一音之語自相謂言天尊今日爲說
正法深義開喻多矣爾時仙人見是神化不
可思議復有天尊無量百千皆在七寳獅子
座上今從頂入都不復見而白天尊言向見
百千諸無量天尊并諸侍者今皆隱沒得無
疑乎衆魔欲來惱我爾時
天尊告仙人及諸大衆曰譬如靜夜置百盆

水其中各有一月百盆百月天上有百月不
仙人白言無也
天尊曰今我此身亦復如是如天上月應百
盆水有何怪哉此日說是語時三百六十人
皆得下仙三萬天人皆得上仙十九大王悉
得神仙爾時大王心各念言如是大衆相謂
我等皆須香湯澡浴爾時
天尊知其心念即作淨池黃金爲底白銀爲
沙其池水中清淨薰香不冷不熱調和冷暖
悅可衆心爾時浴竟欲令水沒足水即沒足

欲令水至膝水即至膝欲令水至腰水即至
腰欲令水灌身水即灌身爾時入池者皆發
無上正眞大道之心衆病除愈其池底遍生
衆妙之花若寳之花千葉蓮花諸天雜花紛
馥香熏八種世俗人民聞香即得天仙又得
无上道无上道者不生不死不滅不壞不變
不易不來不去非實非空不離於空凝湛淡
泊是名无上大道說是語時十方天人得无
上道三十七仙人皆得六通道果爾時大王
心口自言中食時至如是無量大衆食不可

遍爾時
天尊知其心念即告王曰但非一盆飯爾時
天尊以威神力演一盆飯令是無量大衆皆
得飽足食餘飯如崑崙山爾時
天尊復以神力取崑崙山敬置掌中騰上大
羅天爾時大衆莫不皆見以崑崙山擎右掌
中弗起于座遍示十方猶如壯士屈伸臂肘
還置本處不令虧損是諸大衆聞法要者其
懈怠者其樂聞者即演七日以爲一劫令諸
聽者謂之爲食時爾時十九大王見是威神

功德成就第一大施法事度諸無量衆生是
事何師學誰大乗願示我等本師之處
天尊告曰善哉善哉諦聽諦聽我有十師近
在不逺十九王起前進作禮長跪白
天尊言願示我等本師之處
天尊告曰我見世人貪味殺生漁獵爲事飛
鷹走狗彈射飛鳥斷絶衆生之命死入地獄
億劫乃得出生作蜉蝣蟲朝生暮死坐其前
世斷他命故我見是故斷不殺生今得長壽
不壞之身是吾一師我見世人私竊偷盗負

債不償違忤逃避死入地獄億劫乃得出生
爲驢畜中身負諸重加苦鞭打後死人剥其
皮甚痛甚痛我見是故斷不偷盗自然財寳
是吾二師我見世人常懷嗔恚沉毒相怒結
忿胷心不離愁毒死入地獄而墮惡道億劫
乃得出生蝮蛇之中我見是故斷不嗔恚得
堅固力是吾三師我見世人貪慾奸淫犯盗
他妻死入地獄男抱銅柱女卧鐵牀舉體焦
爛痛不可當億劫乃得出生黃門石女之中
經五百世我見是故斷不奸淫常淨身心是

吾四師我見世人兩舌闘亂說人長短妄言
綺語誹謗彼此令人君臣父母朋友知識恩
義踈絶展轉無信死入地獄拔出其舌洋銅
灌口億劫乃得出生牛畜之中但念水草餘
無所知若得爲人生輒聾啞口氣腥臭人見
不喜有所言說人不聽受我見是故斷不兩
舌是故我今語聲八種言成法律一切天人
莫不樂聞是吾五師我見世人嫉妬勝已爭
競功名嗊嗃彼此無先讓心死入地獄億劫
乃得出生邊夷之國聾盲喑啞有人之形無

人之情我見是故斷不嫉妬是故我今智慧
如海種種方便諸妄無著說法無盡於大衆
中最尊無上猶如在於暗室舉入炬火除一
切暗是吾六師我見世人貪酒嗜味昏亂罵
詈去失正法清淨道性成就惡業死入沸屎
地獄晝夜常見諸臭億劫乃得出生若得爲
人狂聾心亂永不得聞正法妙音我見是故
斷不飲酒是故我今心如日月照臨一切幽
暗皆令明了是吾七師我見世人積聚錢財
不肯施惠兄弟妻子都不給與坐守而死後

生餓鬼中飲水成膿食飯成炭我見是故斷
不慳貪是故我今飲食天厨百味自然是吾
八師我見世人自恃豪貴輕慢孤老試弄誹
笑後生卑賤爲人矬小衆人輕試還受其罪
死受惡報是故我今見諸貧窮矬陋攣癖諸
根不具爲之悲傷是故我今得清淨妙身光
明第一一切諸天人中一切法中更無及者
是吾九師我見世人不敬父母不宗伯叔不
愛子孫父母教誨言令不從爲子不孝爲父
不慈爲兄不恭爲弟不順爲夫不信爲妻不

貞死入地獄輪轉五道無有出期後生蠐螬
之中自然化生無有父母妻子眷屬如是經
一劫乃得爲人生在邊夷無禮義處我見是
故勤心行道七祖父母皆得生天是吾十師
吾行諸善得六神通見無量慧得自在神通
力直至道塲說是語時十方天人皆得眞道
有諸魔王鬼等皆見道跡不可思議時說正
法是諸神仙亦得髙眞爾時仙人從座而起
頭足作禮長跪白言天尊今日大經云何奉
持天尊說言是爲名靈寳天尊神通變化十

師度人妙經當奉持之若復有人擔負乾草
入於大火火不能焼亦未爲難若復有人以
崑崙山逺擲他方亦未爲難若能讀此經爲
人解說則爲是難欲求神仙亦當讀此經欲
求名聲髙貴亦當讀此經欲求冨貴長壽者
亦當讀此經欲求與明師世世相值亦當讀
此經此經尊貴猛於我神有能奉持書寫讀
誦是經之者别見於我我亦未現於汝當令
是人坐於道塲則與十方天尊以手摩其頭
頂威神覆護令無衰患說是經訖諸天龍神

及諸大衆咸聞正典歡喜即共皆起前進作
禮辭退而去


太上洞玄靈寳十師度人妙經





