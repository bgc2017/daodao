








靈寳半景齋儀(自且至午謂之半景)化一
清旦第一朝
先門啓白意
次昌道
次華夏讃引至地戸
次各禮師存合如法
次衞靈神呪
次鳴法皷二十四通
次發爐
無上三天玄元始三炁太上老君召出臣衆

官等身中三五功曹左右官使者左右捧香
驛龍騎吏侍香金童傳言玉女五帝直符直
日香官各三十六人出關啓此間土地里域
眞官正神臣今正爾燒香奉爲大道弟子某
修設靈寳半景妙齋一中祈恩懴罪謝過消
災保護平安希求福祐願得太上十方正眞
生炁降流臣及齋主弟子等身中令臣所啓
速達逕御
太上無極大道至眞玉皇尊帝御前
次各稱法位

具法位臣某等謹同誠上啓
虚無自然金闕天尊無極大道太上大道君
太上老君髙上玉皇十方巳得道大聖衆至
眞靈寳天尊三十二天帝君玉虚上帝玉帝
大帝東華南極西靈北眞玄都玉京金闕七
寳玄臺紫微上宫靈寳至眞明皇道君玄中
大法師北極帝君天地水三官九天司命眞
君九天使者眞君三界官屬一切眞靈臣聞
大道無名强啓不言之教天尊出世特開正
法之門於是玉律宣行金科闡化旣有祈求

之路爰昭應感之機臣等學業因師叨傳儀
式凡有信心歸向須陳像設威容欲導精誠
先呈詞䟽
次讀詞
具如詞奏聖道以聞伏惟
太上三尊垂光照鑒齋主弟子伏聞玄元設
教常善救人太上眞風弘慈被物度有心於
福善接回向於裝嚴臣等受法之時約令級
引存玉皇而俯仰祈眞聖以來臨今故燒香
歸身歸神歸命

十方無極太上靈寳自然天尊乞降道場受
斯供養聽臣關奏願賜恩光使齋主弟子某
福果周圓功德成就懴罪愆於巳往希善慶
於將來家眷平安公私康泰九玄七祖承功
德以逍遥土地龍神奉靈恩而祐助今故燒
香自歸依師尊大聖衆至眞之德得道之後
昇入無形與道合眞
次禮方
次懴悔
臣等伏聞大道强名天尊應號御金闕玉京

之上見十方三界之中照群生垂日月之光
資品物布四時之炁凡有祈告隨願感通今
時謹有齋主弟子某投詞丹慊啓露玄師請
立道場奉修齋法祈眞啓請願降香筵稽首
天尊歸命懴悔伏恐弟子某自從曠劫爰及
今時父母宗親至于眷屬三業造三千之罪
六根爲六賊之愆生世生身有罪有咎今日
設齋懴悔敬禮
十方無極太上靈寳天尊伏願罪滅福生愆
消過息年歸善壽命益延昌九祖生天一門

慶泰禍沉未兆福起自新稽首歸依正眞三
寳
次三啓頌
次三禮
次稱名位
具法位臣某等謹重上啓
太上無極大道太上道君太上老君髙上玉
皇無上玄老十方巳得道大聖衆至眞靈寳
天尊三十六部尊經玄中大法師天地水三
官三界官囑一切威靈臣等服佩師資傳經

受籙先約立齋塵世常轉法輪後及剋意修
眞存三守一凡有人天請命當須依按科儀
布露壇場裝嚴象設具其齋意關奏上聞齋
主詞文向巳宣讀兼持法信披訴望恩伏惟
無上虚皇自然尊帝眄靈輿於碧落照虔告
之丹心齋功克遂於周圓福果盡蒙於昭著
洪恩燭祐使萬禍以消除靈澤霈臨蕩千災
而殄滅伏願齋主身安命泰福禄増榮家眷
女男俱資景壽九玄七祖三代家先受齋福
以逍遙各生天而自在住宅龍神土地城隍

廟貌靈祗皆承啓謝之功悉助善縁之德則
上明
天尊弘慈之澤下副臣等歸命之誠謹啓
次十念
次復爐
次小學仙讃
次回向讃畢散如常儀
平旦第二朝
自唱道至發鑪並如前法(只不宣衞靈神呪)
無上三天玄元始三炁太上老君召出臣衆

等身中三五功曹左右官使者左右捧香驛
龍騎吏侍香金童傳言玉女五帝直符直日
香官各三十六人出關啓此間土地里域眞
官正神臣今正爾燒香奉爲大道弟子某修
設靈寳半景妙齋一中祈恩懴罪請福消災
願得太上十方正眞生炁降流臣及齋主弟
子身中令臣所啓速達逕御
太上無極大道玉皇尊帝御前
次各稱名位
具法位臣某等謹同誠上啓

虚無自然金闕天尊無極大道太上大道君
太上老君髙上玉皇十方已得道大聖衆至
眞靈寳天尊三十二天帝君玉虚上帝玉帝
太帝東華南極西靈北眞玄都玉京金闕七
寳玄臺紫微上宫靈寳至眞明皇道君玄中
大法師北極帝君天地水三官九天司命眞
君九天使者眞君三界官屬一切威靈臣聞
大羅空寂中分九虚大包億萬之天獨止法
王之極轉法輪於天上流眞教於人間師寳
相承玄風廣扇立九眞之玉律修七聖之金

科祈求之䟽爰申齋法之門遂啓臣等早蒙
師教受籙傳經先弘濟度之心以副人天之
請旣奉詞䟽合具奏聞
次讀詞
具如詞奏玄鑒以聞伏惟
太上三尊聖慈昭覽眄顧䖍祈之懇賜留不
恃之恩臣等以滌濾身心恭行關告降眞聖
於九天之上禮天尊於十極之中齋主某專
備香花嚴陳供養時也金雞報曉玉漏將終
展此席之威儀按三時而行道祈恩有所請

福周勤旣陳初上之香先用祝堯之壽運兹
初捻上香供養
玉清聖境元始天尊願以是功德先用上資
當今皇帝陛下伏願天長寳位地久居尊聖
明齊日月之明皇化並唐虞之化北辰同德
南面永光乗景運於千年扇薫風於萬國諸
王太子磐石彌堅將相諸侯匡安社稷時豐
俗阜天下和平災害不生民安物泰今故燒
香自歸依師尊大聖衆至眞之德得道之後
昇入無形與道合直

臣聞香花二奏騰揺曵於三清福報見存達
薫修於九祖積善之家先德有餘之慶追思
運兹二捻上香供養
上清眞境虚皇靈寳天尊願以是功德奉爲
齋主九祖七玄三代家先伏恐父母因縁造
諸罪業未脫三塗五苦沉淪萬劫之愆伏願
承此懴悔俱蒙蕩雪冠帶裝嚴之境逍遙自
在之天福廕家門子孫光顯今故燒香自歸
依師尊大聖衆至眞之德得道之後昇入無
形與道合真

臣聞名香三上達金闕之齋心煙散玉花滿
十方而供養請福之期必應求恩之果感通
運兹三捻上香供養
太清仙境玉皇太極天尊願以是功德奉用
保持齋主某伏願眞靈降祐消世上之三災
道炁護持度人間之九厄赦愆尤於巳往恕
過犯於將來壽算増延年命長逺福禄叶四
時之慶官榮光極品之稱眷屬女男盡蒙康
泰境土樂農桑之業市𨞬臻百貨之財土地
龍神共資隂騭今故燒香自歸依師尊大聖

衆至眞之德得道之後昇入無形與道合真
次禮方
次懴悔
臣聞玉皇端御强爲之容弘慈而天地圓通
恕宥而神明方便衆生造罪懴悔能消日久
過愆首陳皆雪今時齋主弟子某歸依大道
敬念清齋稽首天尊歸命懴悔伏恐弟子六
根造罪三業爲愆世懼之災生虞九厄又恐
前身過犯見報愆尤害命殺生𡨚家債主爰
從多劫父母種親無量罪源宣陳難盡今日

設齋至心懴悔敬禮
十方無極太上靈寳天尊乞赦千愆萬罪過
犯深𡨚使赫日恩威霜消雪釋年増福善日
免凶災家眷康寧身躬慶泰先亡玄祖承善
果以逍遥土地龍神保公私而清吉禍沉九
夜福起十方稽首歸依正眞三寳
次三啓至重稱名位並如前法
具法位臣某等謹重上啓
太上無極大道至眞玉皇上帝太上老君九
天使者眞君三十六部尊經玄中大法師三

界官屬一切威靈臣聞道德巍巍難窮衆妙
龍漢蕩蕩何能别眞蓋天尊垂㫖浮黎之天
遂轉法輪之境初傳天上漸降人間師資相
傳法教彌廣臣以禀承明訓禆讃眞風先弘
接世之心後志修行之道凡有人天請命事
須開置壇場存太上於法筵具詞章而啓奏
陳其齋意宣達上聞齋主墨詞向巳披露伏
惟玉皇大道金闕天尊眄視丹誠聽宣詞䟽
伏乞齋主某赦見生之罪障消巳往之愆尤
賜八景之玄恩注九天之善福禄延南斗命

益東華家眷平安各増壽算免三災於歳月
除九厄於年庚然願七祖靈儀先亡神識旁
及追修之力俱承解脫之功各遂逍遙受生
常樂住宅龍神禁忌城隍社令廟貌靈祇同
資啓謝之恩皆作護持之力則上明
天尊弘慈之澤下副臣等歸命之誠謹啓
次十二願(散如常儀)
巳時第三朝
自唱道至發鑪並如前法(只不宣衞靈神呪)
無上三天玄元始三炁太上老君召出臣衆

等身中三五功曹左右官使者左右捧香驛
龍騎吏侍香金童傳言玉女五帝直符直日
香官各三十六人出關啓此間土地里域眞
官正神臣今正爾燒香奉爲大道弟子某修
設靈寳半景妙齋一中三時行道祈恩懴罪
請福消災願得太上十方正眞生炁降流臣
等身中令臣所啓速達逕御
太上無極至眞玉皇尊帝御前
次各稱名位
具法位臣某等謹同誠上啓

無上虚皇金闕天尊太上眞皇無極天尊髙
上玉皇太極天尊太上玉宸大道君太上玄
元老君十方得道大聖衆至眞諸君丈人三
十三天帝玉虚上帝玉帝大帝東華南極西
靈北眞玄都玉京金闕七寳玄臺紫微上宫
靈寳至眞明皇道君玄中大法師九天司命
眞君九天使者眞君北極大帝天地水三官
三界官屬名山洞府一切眞靈臣聞空洞之
前虚無何有旣結自然之炁强名大道之稱
於是朴散分元成天立地融先發妙唯神大

明立天子而置三公有師資而弘教法自此
眞經降世科律宣行茫茫欲海之中得爲舟
檝浩浩愛河之上憑作橋梁救群生於八苦
之門度厄禍於三災之運廣留齋法特濟人
天臣等忝職玄科俾弘誓願凡有信心所請
具有詞䟽宣呈
次讀詞
具如詞奏情理備陳衆聖巳聞虔祈慊切伏
惟虚皇大道無上慈尊鑒照俗心乞垂聽覽
臣聞天尊寂然不動見形於三界之中玄德

感而遂通應念於群生所告齋主弟子某特
將齋法啓黷眞靈薦香騰搖曵之花供養設
芳饈之饌臣等恭行關奏希達上聞旣蒙昭
祐之恩必䧏護持之力謹以初捻上香供養
虚無大道金闕天尊願以是功德奉爲齋主
先用仰祝
當今皇帝陛下伏願聖躬萬歳寳位億春齊
日月之大明等乾坤之永壽垂衣問道窮象
帝於希夷端拱凝旒恊華封之獻祝諸王太
子光玉樹於龍樓文武重臣耀功名於麟閣

薫風廣扇淳化弘流天下清平民康俗阜今
故燒香自歸依師尊大聖衆至眞之德得道
之後昇入無形與道合真
臣聞道力無形强名功德死生重罪回向能
消宜持二上之香沖雪九玄之苦謹以二捻
上香供養
無極大道衆聖願以是功德奉爲齋主家先
亡後化七祖九玄三代魂儀一門宗屬伏願
赦三塗之苦懟昇十極之福堂歩八景以逍
遙證六通而自在面朝眞帝親視法王福廕

見存永流餘慶今故燒香自歸依師尊大聖
衆至眞之德得道之後昇入無形與道合真
臣聞天尊妙相因凡相而裝嚴大道無形假
凡心而立教欲降九天之福宜騰三上之香
謹以三捻上香供養
玄元大道無上天尊願以是功德將用保持
齋主伏願玄恩賜祐東華益算於命宫靈澤
降流南斗延生於▲位壽山増峻福海彌深
居官寵極於人臣榮慶顯光於九族處私保
安於動止年庚康泰於四時眷屬一門尊卑

男女各比松筠之操盡堅金石之顔千災隨
懴以雲消萬禍因齋而雨散住宅寧謐財帛
豐饒蠶吐八絲田登九榖經求稱意市井駢
闐然及六道冥靈悉霑餘福今故燒香自歸
依師尊大聖衆至眞之德得道之後昇入無
形與道合真
次禮方
次懴悔
臣聞多事過生罪莫大於可欲道生安靜福
莫積於善縁故三災因三業而行九厄隨九

竅而作旣有六根之患拘成四大之身茫茫
生死之中擾擾愛貪之内頼神僊救世教闡
多門齋法弘宣濟其沉溺齋主歸依大道開
置法筵稽首天尊至心懴悔㐲恐弟子某前
生今世行止施爲曡曡愆尤海深山積今日
設齋啓謝敬禮十方無極太上靈寳天尊惟
願赫厥靈之恩澤蕩無妄之災虞年資福壽
以増新命叶善祥而延益先亡七祖各遂逍
遙見在尊卑盡蒙康泰禍猶冰釋福若川臻
稽首歸依正眞三寳

次三啓至重稱法位並如前法
具法位臣某謹重上啓
闔座眞靈一切主者臣等夙生餘慶浩劫信
根出煩惱之慾塵入眞師之法宇人間天上
相次提携莫知出没僞眞寧測去來凡聖神
仙妙典經教科儀先弘濟俗之心後詣修行
之路每遇人天祈福事須關奏法筵存虚皇
於寥廓之中降太上於道場之内今有齋主
某持設詞䟽修此妙齋巳呈三奏之儀庶滿
十全之禮備以香花燈燭果饌獻誠瞻尊像

以傾心竭塵情而供養願以是功德並用保
持齋主某伏願壽山増峻福海添波資禄算
於椿松保年命於龜鶴居官則位崇極品長
作重臣處私則身運亨通神明助祐宅多慶
泰人口平安九玄七祖先代尊魂一切有情
咸歸至化則上明
天尊至眞之德下副臣等歸命之誠謹啓以
聞
次十二願(散如常儀)
午朝罷散白讀三獻文

自唱道至發爐並如常儀
次各稱法位
具法位臣某等謹同誠上啓
太上無極大道太清玉陛下中黃九土十二
仙官五土神君九宫八卦日月星宿天曹地
府太歳將軍土漂神將四面方位一切威靈
臣聞天元定紀土德居尊清浮濁凝八方期
判圓象復西迴之道方輿飛東注之流鬼神
之理旣彰隂陽之功益著五行造化萬物咸
生穴處巢居京觀宫殿上棟下宇方傳先聖

神功户牖鑿開始自上皇洪範六十甲子納
音於五行變通十二時辰司禁於二宅方位
伏以水漿泛溢住宅重興動土興工鼎新換
舊益虞觸犯是用醮陳伏惟許允干祈再拜
奉請
次第一獻上香上茶上酒
臣謹上啓
天父太陽上帝地母太隂尊神北極紫微五
靈太微帝君北斗七元三台九曜二十八宿
天地水三官九地眞皇四司五帝宅後禁忌

十二時辰三百六十禁旬百二十殺方位城
隍土府五行一切至神臣今謹爲弟子縁宅
宇以闕修遂命工而添換旣多損動掘鑿髙
深慮恐觸犯龍神驚搖禁忌具陳醮謝布露
香燈祈福祐於上眞謝愆尤於下土備將丹
懇録在素函弟子詞文謹當宣奏
次讀詞
具如詞狀玄覽周知臣聞天覆地載日月流
暉星辰運度於上天人物禀承於下土五行
運化隂陽變通惟神惟靈有禁有忌今有某

夙承祖業繼嗣前風節鎭藩宣職臨府郡准
上有功之作得無動土之勞莫不下掘井泉
上崇臺榭耀華堂宇搆造庭除換舊添新惟
加壯麗掘鑿恐傷於龍將興工慮犯於神明
所以虔奉道門請陳料法嚴施醮禮供設香
燈繒綵鎭方命財質信銀錢駞馬逐位獻陳
酒脯飛觴祭神如在伏惟四司五帝土府眞
官軫鑾駕於九宫降醮筵於十地領納誠禮
賜福留恩使眷屬無災害之虞宅宇有周圓
之慶經營叶泰出入咸安五土城隍歡喜成

就再拜
次第二獻上香上茶上酒
臣謹重上啓
眞靈上帝五土尊神臣聞造化之初隂陽有
物變穴處巢居之代歸京城宫殿之朝莫不
埏埴範金斧斤斵木上棟下宇城壘堤防蚩
尤拒敵於軒轅兵甲遂流於後代天文垂象
五行通變於百神地理分形八卦統成於萬
化一十二辰之宫府六十甲子之納音博古
自此而禁方上郡因兹而避忌舉家動用民

庶行藏先宜㨂日揀時利方而吉況今國家
詔命使主新臨公署興修葺之功使宅動廣
深之役莫非掘鑿煥赫重新九冝難測於凶
方人物恐生於災患舉家懷慮户主知修依
道門謝過之科醮設五方土德伏惟五方五
帝十二時辰土府城隍宅神禁忌納闔宅之
醮席領齋主之虔祈興祐家宅克昌盛族蛾
蠶結秀倉箱資盈宅宇功成裝修事遂惟神
懽喜仰荷靈恩再拜
次第三獻上香上茶上酒

臣謹重上啓
天父地母五土尊神闔座衆聖及諸靈位臣
謹爲弟子醮設百神祗謝五帝盡賜威光聽
兹關陳許從謝過領納醮禮鑒映蘋蘩祐助
闔家益昌人口門庭受福户牖歡心願從今
醮之後五帝順行之化四神和敘之恩八卦
興八節之康九宫降九天之慶太歳正常生
之道太隂滋禄綬於人將軍專鎭化之權月
將致福祥之任青龍白虎振威武於宅門朱
雀北玄耀文章於户牖玉堂金匱天德明堂

長招富貴之人永保門庭之禄今則四向懸
於寳鏡五方立於星刀照十二位之正神辟
二八方之凶鬼五色繒綵質命五龍五般錢
財獻陳五帝奠斯醮禮以謝百神伏惟闔座
尊神特垂鑒祐依方鎭守永致吉祥禍去福
歸災消善集利康人物興盛家門在官者禄
受昇榮在私者所求皆得福星進照積釁蠲
消宅舍光明户庭肅睦綵䆫繡戸四時之喜
氣長盈香閤華堂八節之嘉聲益振然後動
鑿興工四向無災眷屬一門以時康泰瘟災

不起風火無虞倉庫資財無諸耗散謝冥眞
於今夕留福祚於此時所獻錢財謹具燒化
臣及弟子再拜奉送

靈寳半景齋儀(終)





