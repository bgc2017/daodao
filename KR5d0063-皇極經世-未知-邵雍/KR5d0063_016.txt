










皇極經世卷第六之上詠四
　　　　三川邵堯夫撰
　以運經世之七觀物篇之三十一
　　經元之甲一
　　經會之午七
　　經運之巳一百八十六
　　經世之子二千二百二十一
經世之子二千二百二十一
　甲子周威烈王九年魏城少梁
　乙丑秦靈公卒季父立是謂簡公

　丙寅
　丁卯魏伐秦韓伐鄭
　戊辰齊伐𣈆魏伐中山
　己巳
　庚午齊田莊子卒子太公和繼趙城平城
　辛未魯元公卒子顯繼是謂穆公
　壬申𣈆韓武子卒子景侯度繼趙獻子卒
　　　子烈侯藉繼魏伐秦
　癸酉韓伐鄭取雍丘魏滅中山楚簡王卒
　　　子當繼是謂聲王

甲戌鄭伐韓取負黍
乙亥宋昭公卒子悼公購繼趙以白公仲
　　爲相
丙子齊宣公卒子康公貸繼田會以廪丘
　　叛
丁丑
戊寅𣈆韓趙魏求爲諸侯于周
己卯周威烈王崩太子驕嗣位是謂安王
　　楚聲王遇盜卒子疑立是謂悼王
庚辰秦攻魏陽狐

辛巳秦簡公卒子惠公繼韓景侯卒子烈
　　侯繼趙烈侯卒弟武侯立魏文侯以
　　卜子夏叚干木爲師西門豹爲將守
　　鄴吴起爲將守西河魏成子爲相樂
　　羊爲將同韓趙伐楚至于乘丘
壬午
癸未
甲申韓盜殺相俠累
乙酉
丙戌𣈆烈公卒子孝公繼

　丁亥
　戊子魏伐鄭城酸棗又敗秦軍于注楚伐
　　　韓取負黍
　己丑
　庚寅齊田和徙其君康公于海上食一城
　　　秦伐韓冝陽取六邑韓趙大敗楚師
　　　于大梁
　辛卯魯伐齊于平陸齊伐魏取襄陵
　壬辰秦伐魏陰𣈆
　癸巳齊田和會魏文侯于濁澤求爲諸侯

　　　魏請于周及諸侯皆許之
經世之丑二千二百二十二
　甲午周安王十五年秦惠公卒子出子繼
　　　韓烈侯卒子文侯繼魏文侯卒子武
　　　侯繼趙武侯卒子敬侯繼
　乙未田和稱諸侯于齊列于周紀魏攻趙
　　　邯鄲
　丙申韓伐鄭取陽城伐宋執宋公于彭城
　　　魏城安邑及王垣趙破齊師于靈丘
　　　齊太公和卒子桓公午繼秦庶長改

　　殺出子及其母迎靈公之子于河上
　　立之是謂獻公
丁酉趙破齊師于廪丘
戊戌魏敗趙師于兔臺
己亥齊魏以衛伐趙取剛平
庚子趙會楚伐魏取棘蒲楚悼王卒宗室
　　作亂殺吴起王子繼是謂肅王誅害
　　吴起者七十餘家
辛丑齊伐燕取桑丘
壬寅齊康公死于海上齊桓侯卒子因齊

　　立是謂威王
癸卯𣈆孝公卒子靜公俱酒繼韓趙魏伐
　　齊至于靈丘
甲辰韓文侯卒子哀侯繼趙攻中山戰于
　　房子魯穆公卒子共公繼
乙巳周安王崩太子喜嗣位是謂烈王魏
　　武侯韓哀侯趙敬侯同滅晋而三分
　　其地以靜公爲家人食端氏一城
丙午韓滅鄭徙都之趙敬侯卒子成侯繼
　　宋休公卒子辟公繼

丁未
戊申魯伐齊入陽關趙伐齊至博陵
己酉魏拔齊薛陵攻趙北藺趙拔魏鄉邑
　　七十三宋辟公卒子剔成繼
庚戌韓嚴弑其君哀侯立其子懿侯魏武
　　侯卒公子爭國趙伐魏立公子罃是
　　謂惠王趙敗秦軍于鄗安
辛亥趙伐齊取甄魏敗趙師于覃懷齊威
　　王烹阿大夫封即墨大夫萬家楚肅
　　王卒弟良夫繼是謂宣王

壬子周烈王崩弟扁嗣位是謂顯王齊西
　　敗趙魏之師于濁澤趙輸長城魏入
　　觀齊魏敗韓師于馬陵
癸丑韓魏攻周
甲寅趙韓分周爲二
乙卯魏會趙攻秦不利于宅陽
丙辰齊攻秦不利于石門魏伐宋取儀臺
丁巳周顯王西賀秦獻公魏與秦會于杜
　　平
戊午

　己未秦獻公卒子孝公繼敗魏師于少梁
　　　魏敗韓師于澮
　庚申魏拔趙皮牢
　辛酉周致文武胙于秦孝公東周君惠公
　　　卒子傑繼韓趙魏伐齊
　壬戌秦用衛鞅韓懿侯卒子昭侯繼
　癸亥
經世之寅二千二百二十三
　甲子周顯王十二年宋取韓黄池齊封騶
　　　忌爲成侯

　乙丑趙會燕于河上會齊于平陸魯衛宋
　　　鄭朝魏
　丙寅魯共公卒子康公繼齊會趙于郊會
　　　魏于平陸會秦于杜平
　丁卯秦敗魏師于元里取少梁魏圍趙邯
　　　鄲
　戊辰韓攻東周君取陵觀及邢丘齊田忌
　　　孫臏救趙敗魏師于桂陵是年齊始
　　　稱王
　己巳秦大良造衛鞅會韓趙之師圍魏襄

　　陵
庚午韓用申不害爲相秦趙伐魏魏歸趙
　　邯鄲盟于漳水之上
辛未趙成侯卒世子繼是謂肅侯秦開阡
　　陌大築冀室于咸陽自雍徙都之
壬申
癸酉趙奪𣈆君端氏徙之屯留秦初爲賦
甲戌
乙亥魯康公卒子景公繼
丙子

丁丑
戊寅周顯王錫秦孝公命爲伯齊威王卒
　　子宣王辟彊繼
己卯諸侯西賀秦
庚辰齊救韓趙田忌田嬰孫臏大敗魏師
　　于馬陵獲將龐涓及世子申
辛巳楚宣王卒子威王繼秦奪魏河西七
　　百里魏去安邑徙都大梁
壬午
癸未秦孝公卒子惠文君繼是謂惠王商

　　鞅奔魏魏不受復入于秦
甲申秦惠文君夷商鞅族蘇秦入秦不受
乙酉周顯王西賀秦孟軻爲魏卿
丙戌秦拔韓冝陽魏惠王卒子襄王繼齊
　　宣王會魏襄王于鄄
丁亥蘇秦會趙燕韓魏齊楚六國之師盟
　　于洹水之上以攻秦至于函谷韓作
　　高門是年楚滅越獲其王無彊盡取
　　其地東開地至浙江魏始稱王齊田
　　嬰爲相

戊子燕文公卒子易王立韓昭侯卒子惠
　　王立楚敗齊師于徐州齊田嬰詐楚
　　故不利
己丑齊會魏伐趙又伐燕取十城
庚寅秦伐魏
辛卯宋亂公弟偃弑其君代立是謂元王
壬辰楚威王卒子懷王槐繼魏伐楚取陘
　　山秦伐魏取汾陰
癸巳秦用張儀爲相陳軫適楚楚滅蜀魏
　　輸秦上郡

經世之卯二千二百二十四
　甲午周顯王四十二年齊會魏攻韓之桑
　　　丘
　乙未趙肅候卒子定繼是謂武靈王齊用
　　　孟軻爲上𡖖
　丙申孟軻去齊
　丁酉秦始稱王齊宣王卒子湣王地繼秦
　　　築上郡塞
　戊戌韓燕稱王楚破魏襄陵八城移兵攻
　　　齊秦張儀會齊楚執政于齧桑

　己亥秦張儀出相魏燕會韓魏二君于區
　　　鼠
　庚子周顯王崩子定嗣位是謂愼靚王是
　　　年趙始稱王齊封田嬰于薛盜殺蘇
　　　秦于齊蘇代復相燕燕易王卒子噲
　　　繼子之專國蘇代使齊
　辛丑宋伐楚取地三百里始稱王秦齊交
　　　婚
　壬寅魏襄王卒子哀王繼張儀復相
　癸卯楚會齊趙韓魏燕攻秦不利齊獨後

　　秦樗里疾大敗六國之師獲將申差
　　及韓魏二公子
甲辰齊敗魏師于觀津與秦爭雄雌魯景
　　公卒子平公繼秦敗韓師于濁澤韓
　　請割名都
　　秦又伐韓敗韓師于岸門楚救不至
　　燕王噲以國屬子之
乙巳齊伐燕秦伐趙拔中都及西陽
丙午周愼靚王崩子延繼是謂赧王稱西
　　周君秦拔義渠二十五城又取韓之

　　石章
丁未楚齊和親燕亂將市被攻子之不克
　　反攻世子又不克死
戊申楚攻秦不利秦伐齊楚救不至秦張
　　儀結楚樗里疾攻趙
己酉楚懷王大伐秦不利又伐又不利秦
　　庶長魏章會齊韓之師大敗楚師于
　　藍田又敗之于丹水之陽獲其將屈
　　丐遂取漢中地置黔中郡韓宣王卒
　　世子蒼繼是謂襄王齊以五都兵攻

　　燕燕亂國人立太子平是謂昭王
庚戌楚屈原使齊秦張儀使楚會楚齊韓
　　趙魏燕六國西事秦至咸陽而秦惠
　　王卒世子武王繼燕起金臺以禮郭
　　隗樂毅自魏往鄒衍自齊至劇辛自
　　趙至
辛亥秦會魏于臨晋張儀魏章適魏樗里
　　疾甘茂爲相
壬子楚合齊以善韓
癸丑秦武王會魏哀王于應會韓襄王于

　　臨晋
甲寅東西二周君相攻楚圍韓之雍丘秦
　　甘茂拔韓之宜陽武王舉周鼎絶臏
　　而死國人迎母弟稷于趙而立之是
　　謂昭襄王太后臨朝稱制魏冉專政
　　趙武靈王改用胡服
乙卯秦復韓武遂嚴君疾向壽爲相甘茂
　　適魏
丙辰楚絶齊以善秦
丁巳秦昭襄王會楚懷王于黄棘復之上

　　　庸
　戊午齊韓魏攻楚楚求救于秦魯平公卒
　　　子文公賈繼秦取韓武遂拔魏蒲坂
　己未秦復魏蒲坂會韓于武遂
　庚申楚伐秦不利秦昭襄王會齊韓魏伐
　　　楚敗之于重丘
　辛酉齊孟甞君入秦爲質
　壬戌楚懷王放大夫屈原于江濱與秦昭
　　　襄王會于武關不復國人迎太子横
　　　于齊而立之是謂頃襄王其弟子蘭

　　　爲令尹齊歸秦涇陽君孟嘗君自秦
　　　逃歸秦會齊魏伐楚取八城趙拔燕
　　　中山攘地北至代西至九原
　癸亥齊會韓魏伐秦至于函谷秦伐楚取
　　　十六城趙武靈王稱主父會群臣于
　　　東宫廢太子章而授庶子何位是謂
　　　惠文王以肥義爲之相北略地南入
　　　秦稱使者
經世之辰二千二百二十五
　甲子周赧王十八年楚懷王于秦逃歸不

　　克
乙丑楚懷王死于秦楚遂絶秦魏哀王卒
　　子昭王繼齊會韓魏趙宋五國之兵
　　攻秦至鹽氏而還秦與韓魏河北及
　　封陵以和韓襄王卒子釐王繼趙主
　　父滅中山徙其王于膚施封廢太子
　　章于代號安陽君使田不禮爲之相
丙寅秦免樓緩相穰侯魏冉復相率師攻
　　魏趙安陽君及田不禮作難公子成
　　及大夫李兌平之主父死于沙丘宫

丁卯秦向壽伐韓拔武始
戊辰楚與秦復和韓伐秦不利秦左庶長
　　白起大敗韓及諸侯之師于伊闕取
　　城五坑軍二十四萬獲將公孫喜
己巳楚逆婦于秦秦魏冉免相大良造白
　　起伐魏取垣攻楚拔宛
庚午秦魏冉復相封陶邑司馬錯伐韓軹
　　及鄧
辛未齊有田甲之難免孟嘗君相魏獻河
　　東地方四百里入秦韓獻武遂二百

　　里入秦趙會齊伐韓
壬申齊復孟嘗君相秦伐韓拔六十一城
癸酉齊秦約稱東西帝復罷
甲戌齊孟嘗郡謝病秦昭襄王巡漢中及
　　上郡河北拔魏新垣及曲陽
乙亥齊滅宋至于泗上十二諸侯鄒魯之
　　君皆稱臣南取楚之淮北西侵韓趙
　　魏魏獻秦安邑秦伐魏之河内攻韓
　　之夏山
丙子齊孟嘗君以薛屬魏秦昭襄王會楚

　　頃襄王于宛會趙惠文王于中陽伐
　　齊拔九城
丁丑燕樂毅會秦楚韓趙魏五國之師伐
　　齊大敗齊師于濟西遂入臨菑拔城
　　七十拜樂毅上卿封昌國君留圍齊
　　即墨及莒齊湣王保莒楚使淖齒救
　　齊殺齊湣王于莒莒人立其子法章
　　是謂襄王荀卿行祭酒
戊寅楚頃襄王會秦昭襄王于鄢秦穰侯
　　代魏至于國

己卯秦昭襄王會韓釐王于新城會魏昭
　　王于新明伐趙拔二城伐韓取六邑
庚辰楚會魏趙伐秦秦伐楚魏冉復相趙
　　使蘭相如入秦獻璧
辛巳楚割上庸及漢中請和于秦秦白起
　　拔趙二城司馬錯拔楚上庸燕昭王
　　卒子惠王繼以騎劫代樂毅將樂毅
　　奔趙趙惠文王與秦昭襄王會于澠
　　池藺相如相
壬午齊田單大破燕軍于即墨獲將騎劫

　　復城七十迎襄王自莒入臨菑封田
　　單安平君秦白起拔楚西陵
癸未楚頃襄王出奔陳郢陷于秦大良造
　　白起破楚入郢燒夷陵以郢爲南郡
　　封起武安君
甲申秦拔楚巫及黔中作黔中郡魏昭王
　　卒子安釐王繼
乙酉楚東收江旁十五邑以扞秦魏拔秦
　　二城封無忌信陵君
丙戌秦兵圍大梁魏入温請和秦以穰侯

　　　爲相國韓暴䳒救魏不利趙廉頗拔
　　　魏房子安陽
　丁亥魏芒卯攻韓不利秦師救韓敗趙魏
　　　之師十五萬于華陽魏入南陽請和
　　　以其地爲南陽郡
　戊子韓釐王卒子桓惠王繼趙取東胡地
　己丑楚黄歇奉太子完入秦爲質求平又
　　　助韓魏伐燕齊田單拔燕中陽秦會
　　　楚韓趙魏伐燕燕惠王卒子武成王
　　　繼趙藺相如伐齊

　庚寅秦穰侯伐齊取剛壽以廣陶邑范睢
　　　自魏入秦
　辛卯秦師伐韓以逼周
　壬辰秦中更胡傷攻趙閼與趙奢擊之有
　　　功封馬服君與廉頗同位秦人爲之
　　　少懼
　癸巳秦拔魏懷城
經世之巳二千二百二十六
　甲午周赧王四十八年秦太子卒于魏
　乙未秦拔魏郪丘罷穰侯相國及宣太后

　　權以客𡖖范雎爲相封應侯魏冉就
　　國趙惠文王卒子丹繼是謂孝成王
　　太后專政
丙申齊襄王卒子建繼田單救趙秦以安
　　國君爲太子宣太后卒拔趙三城進
　　圍邯鄲趙出長安君爲質于齊求救
　　趙勝爲相封平原君
丁酉齊用田單爲相秦白起攻韓拔九城
戊戌楚頃襄王卒太子完自秦亡歸繼是
　　謂考烈王以左徒黄歇爲令尹號春

　　申君封于吴食淮北地秦白起拔韓
　　南郡
己亥楚獻地于秦乞和秦五大夫賁伐韓
　　拔五十城以斷太行路韓馮亭以上
　　黨入于趙趙受韓上黨廉頗軍長平
庚子楚伐魯取徐州秦白起攻趙長平
辛丑秦武安君大敗趙軍于長平進圍邯
　　鄲趙以趙括代廉頗將長平遂陷兵
　　四十萬爲秦所坑
壬寅秦分軍爲三罷武安君白起將以王

　　齕代攻趙拔趙武安及皮牢司馬梗
　　北定上黨趙使蘇代使秦
癸卯秦加范雎相國王齕圍邯鄲張唐攻
　　魏燕武成王卒子孝王繼趙平原君
　　求救于楚魏
甲辰楚春申君魏信陵君救趙秦起武安
　　君白起不克殺之于杜郵
乙巳周赧王會齊韓趙魏兵出伊闕攻秦
　　不利西奔秦秦昭王滅周盡入其地
　　三十六城徙其王于憚狐楚滅魯以

　　齊荀卿爲蘭陵令
丙午秦徙周民及九鼎于咸陽蔡澤自燕
　　入秦代范雎相燕孝王卒子喜繼
丁未楚齊韓燕趙皆服命于秦魏獨後秦
　　使將軍樛伐之取吴城
戊申秦郊上帝于雍丘趙徙都鉅鹿
己酉趙平原君卒
庚戌秦昭襄王卒太子安國繼是謂孝文
　　王立三日又卒子楚立是謂莊襄王
　　以華陽夫人爲后子政爲太子吕不

　　韋爲丞相封文信侯食河南十萬户
　　楚春申君入弔于秦燕將栗腹攻趙
　　不利趙廉頗破燕軍于鄗封頗信平
　　侯
辛亥東周君會諸侯攻秦不利没于秦秦
　　丞相吕不韋平東周盡入其地置三
　　川郡徙其君于陽人趙廉頗伐燕圍
　　其國
壬子秦蒙驁拔趙太原拔韓滎陽及成臯
癸丑秦蒙驁拔魏高都又舉趙三十城楚

　　齊魏韓燕趙攻秦不利
甲寅秦莊襄王卒太子政繼是謂始皇帝
　　以吕不韋爲相國號仲父同太后專
　　政李斯爲舍人齊田單屠聊城魏無
　　忌自趙歸國率楚齊韓趙燕五國之
　　師攻秦軍于河外走蒙驁追至函谷
乙卯秦蒙驁平晋陽
丙辰趙孝成王卒子偃繼是謂悼襄王以
　　樂乘代廉頗將頗奔魏
丁巳秦蒙驁攻魏拔二城攻韓拔十二城

　戊午魏安釐王卒子景湣王繼信陵君亦
　　　卒趙將李牧拔燕二城
　己未秦拔魏二十城置東郡趙伐燕獲將
　　　劇辛
　庚申楚考烈王會齊韓趙魏燕五國之兵
　　　伐秦至于函谷不利東徙都壽春春
　　　申君就國于吴
　辛酉秦拔魏之汲趙拔魏之鄴
　壬戌秦封嫪毒長信侯關政于内韓桓惠
　　　王卒子安繼

　癸亥長信侯嫪毒作難政鄿年宫不克伏
　　　誅徙太后于雍流蜀者四千家楚者
　　　烈王卒子幽王悍繼
經世之午二千二百二十七
　甲子秦始皇帝十年吕不韋坐嫪毒事免
　　　相李斯爲相齊趙來置酒復華陽太
　　　后于甘泉宫
　乙丑秦王翦桓齮拔趙九城趙悼襄王卒
　　　子遷繼秦兵攻鄴
　丙寅秦會魏伐楚及韓文信侯吕不韋自

　　殺
丁卯秦桓齮大敗趙軍十萬于平陽韓公
　　子非使秦不還
戊辰秦桓齮破趙宜安及赤麗韓王安朝
　　秦
己巳秦伐趙一軍攻鄴一軍攻狼孟燕太
　　子丹自秦逃歸趙李牧扞秦有功
庚午魏獻秦麗邑
辛未秦内史騰滅韓獲其王以其地爲潁
　　川郡

壬申秦王翦下井陘大破趙軍進圍鉅鹿
　　趙以趙葱代李牧顔聚代司馬尚將
癸酉秦王翦滅趙獲其王以其地爲趙郡
　　楚幽王卒母弟猶立庶兄負芻殺猶
　　代立魏景湣王卒子假繼趙亡太子
　　喜稱王于代會燕軍于上谷
甲戌秦王翦破燕軍于易水燕荆軻使秦
　　不還
乙亥秦王翦王賁滅燕獲其太子丹翦謝
　　病還拔楚十城

丙子秦王賁滅魏决河灌大梁獲其王
丁丑秦王翦破楚殺其將項燕楚喪師于
　　蘄走壽春
戊寅秦王翦蒙武滅楚獲其王以其地爲
　　楚郡
己卯秦王賁平遼東獲燕王平代獲趙太
　　子王翦定越以其地爲會稽郡
庚辰秦王翦滅齊獲其王以其地爲齊郡
　　東至海及朝鮮西至臨洮羌中南至
　　北嚮户北至陰山遼東分天下地爲

　　三十六郡罷侯置守鑄天下兵爲十
　　二金人徙天下豪富十二萬户于咸
　　陽大建宫室作阿房爲萬世業稱始
　　皇帝更以建亥月爲歲首
辛巳西巡狩至于隴右北地及回中乃復
壬午東巡狩至于鄒嶧封太山禪梁甫南
　　登瑯琊丞相隗林王綰卿士李斯王
　　戊五大夫趙嬰將軍楊樛及九侯勒
　　帝功于金石表于海上遂南至于衡
　　山浮江自南郡由武關乃復

癸未東巡狩至于博浪沙中遇盜遂登罘
　　罳刻石紀功北由上黨乃復
甲申
乙酉
丙戌北巡狩至于碣石由上郡乃復使蒙
　　恬擊胡取河南地
丁亥南取陸梁地爲桂林象郡又北斥匈
　　奴自榆中並河以東屬之陰山爲三
　　十四縣城河上爲塞又使蒙恬渡河
　　取高闕陶山北假中以築亭障

戊子置酒咸陽宫聚天下書焚之
己丑聚天下學士于驪山坑之廣阿房宫
　　自咸陽達于渭南
庚寅
辛卯南巡狩至于雲夢左丞相馮去疾留
　　守右丞相李斯從行少子胡亥請行
　　至九疑浮江東至于會稽又北至于
　　瑯琊由平原達沙丘崩左丞相李斯
　　宦氏趙高矯帝書更立少子胡亥賜
　　上郡太子將軍蒙恬死遂還咸陽胡

　　亥立是謂二世皇帝葬始皇帝于驪
　　山
壬辰宦氏趙高爲中郎令專政東巡狩至
　　于會稽北又至于遼東乃復大殺王
　　族及群臣復廣阿房徵天下材士以
　　五萬人爲屯尉咸陽三百里内不得
　　食其穀戍卒陳勝稱王于楚關東郡
　　邑皆殺其令長以應陳勝而西攻秦
　　陳勝將武臣稱王于趙魏咎稱王於
　　魏狄人田儋稱王于齊楚人項梁稱

　　王會稽徐人劉季稱兵豐沛陳勝兵
　　西攻秦至于戲
癸巳秦殺右丞相馮去疾將軍馮劫及囚
　　左丞相李斯諫罷阿房故也將軍張
　　邯滅陳勝于城父破項梁于定陶平
　　田儋于臨濟渡河北攻趙田儋死其
　　弟榮立儋子市爲王陳勝將秦嘉立
　　勝子景駒爲王項梁殺景駒求楚懷
　　王孫心立之保盱眙項梁死其侄羽
　　軍彭城其將劉季軍碭山楚王心收

　　　項梁軍自盱眙徙彭城以劉季爲碭
　　　郡長封武安侯俾南略地而西攻秦
　　　以項羽爲魯國公封長安侯俾北救
　　　趙而西攻秦約先入關者王
經世之未二千二百二十八
　甲午秦二世三年中郎令趙高稱丞相殺
　　　李斯及弑其君胡亥于望夷宫代立
　　　不克立二世兄之子嬰爲王嬰立夷
　　　趙高三族沛公兵十萬由武關入至
　　　咸陽秦子嬰降于軹道收圖籍封宫

　　　室府庫示秦人以約法三章還軍灞
　　　上以待東諸侯項羽北救趙殺大將
　　　軍宋義至鉅鹿大敗章邯軍于洹水
　　　秦軍降者二十萬悉坑之于新安合
　　　齊趙魏韓燕五國之兵四十萬由函
　　　谷而入會沛公于戲而屠咸陽殺子
　　　嬰收子女玉帛焚宫室府庫
　乙未項羽渝約自主封建立楚王心爲義
　　　帝徙之江南都郴封沛公季爲漢王
　　　遷之漢中都南鄭分秦關中爲三一

封降將章邯爲雍王都廢丘一封降
將司馬欣爲塞王都櫟陽一封降將
董翳爲翟王都高奴分齊爲三一封
齊將田都爲臨菑王都臨菑一封齊
將田安爲濟北王都博陽一封齊王
田市爲膠東王徙即墨分楚爲三一
封楚將英布爲九江王都六一封楚
將共敖爲臨江王都江陵一封蕃君
吴芮爲衡山王徙邾分趙爲二一封
楚將張耳爲常山王都襄國一封趙

王歇爲代王徙鴈門分韓爲二一封
楚將申陽爲河南王都洛陽一封韓
將韓成爲韓王都陽翟分魏爲二一
封趙將司馬印爲殷王都朝歌一封
魏王豹爲魏王徙平陽分燕爲二一
封燕將臧荼爲燕王都薊一封燕王
韓廣爲遼東王徙無終封吴芮將梅
鋗十萬户侯趙歇將陳餘環三縣田
市將田榮不及封羽自稱西楚霸王
王梁地九郡都彭城諸王之在戲下

　　者咸遣罷兵就國羽亦東出使人殺
　　義帝于江上殺韓王成以鄭昌代之
　　臧荼殺韓廣于燕并有其地田榮殺
　　田都田安田市于齊并有其地稱齊
　　王彭越受榮符以覆梁地陳餘受榮
　　兵以破常山趙王歇自代遷都鉅鹿
　　張耳走漢項羽北破田榮于齊榮死
　　弟横立榮子廣復保城陽
丙申漢王自南鄭東收三秦二韓五諸侯
　　兵合三河士五十六萬東伐楚入彭

　　城取重寶美女爲置酒高會項羽至
　　自伐齊大破漢軍于睢水殺十餘萬
　　并獲漢王父母妻子漢王退保滎陽
　　築甬道以通敖倉粟使將韓信張耳
　　攻魏趙丞相蕭何兵至自關中自此
　　日戰于京索間
丁酉楚圍漢于滎陽拔之紀信周苛摐公
　　死之漢退師保成臯九江王英布降
　　于漢彭越破楚軍于下邳韓信張耳
　　平魏趙還軍脩武漢王自成臯北渡

　　河至脩武使張耳收兵趙地韓信伐
　　齊盧綰劉賈南渡白馬津會彭越攻
　　楚楚又拔漢成臯
戊戌漢復取成臯與楚對兵廣武韓信平
　　齊乞封假王項羽請和約分天下于
　　鴻溝歸漢父母妻子還軍至陽夏漢
　　軍復至楚復敗漢軍漢又大會韓信
　　彭越英布及諸侯兵于垓下
己亥漢滅楚項羽死于東城漢王以魯國
　　公禮葬羽于穀城楚之諸侯而王者

　　並降封侯封齊王韓信爲楚王治下
　　邳建成侯彭越爲梁王治定陶九江
　　王英布爲淮南王治廣陵韓王信爲
　　韓王治陽翟衡山王吴芮爲長沙王
　　治臨湘肇帝位于汜水之陽西都長
　　安大建官室燕王臧荼不恭命攻下
　　代郡徃平之獲臧荼以太尉盧綰爲
　　燕王齊王田廣卒叔横立入于海
庚子帝游雲夢會諸侯于陳執楚王韓信
　　歸降爲淮陰侯分其地爲二一封劉

　　賈爲荆王治淮東一封弟交爲楚王
　　治淮西别封子肥爲齊王徙韓王信
　　爲太原王匈奴寇馬邑韓王信以衆
　　叛帝尊父太公爲太上皇
辛丑帝北征韓王信于銅鞮信走匈奴遂
　　征匈奴至于平城匈奴圍帝于平城
　　七日樊噲北定代以兄仲爲代王
壬寅建未央宫代王劉仲自鴈門逃歸廢
　　爲合陽侯以陳豨爲代王
癸卯大朝諸侯于未央宫趙相貫高事覺

甲辰太上皇及太上后崩陳豨以鴈門叛
　　帝北征誅淮陰侯韓信并夷三族蕭
　　何爲相國
乙巳梁王彭越以定陶叛平之夷三族淮
　　南王英布以廣陵叛兼有淮東西地
丙午帝征淮南平之夷英布三族周勃平
　　代獲陳豨于當城帝崩太子盈踐位
　　是謂惠帝太后吕氏臨朝稱制蕭何
　　曹參陳平周勃輔政葬高祖于長陵
　　盧綰以燕叛

丁未太后殺趙王如意及母夫人戚氏齊
　　王肥獻陽城爲魯元公主湯沐邑
戊申相國蕭何卒曹參爲相國
己酉城長安
庚戌除挾書律
辛亥相國曹參卒王陵爲右丞相陳平爲
　　左丞相
壬子太尉樊噲卒周勃爲太尉
癸丑惠帝崩立無名子爲帝葬惠帝于安
　　陵封吕氏四人爲王六人爲侯罷王

　　陵相進陳平右丞相以審食其爲左
　　丞相關政于内于太后專制名雉
甲寅
乙卯
丙辰
丁巳幽無名子于永巷殺之立恒山王爲
　　義帝
戊午尉它稱帝南越
己未匈奴寇狄道
庚申太后殺趙王友以梁王吕産爲相國

　　　趙王吕禄爲上將軍分統南北軍
　辛酉太后吕氏崩丞相陳平太尉周勃朱
　　　虛侯劉章曲周侯酈商及子寄誅吕
　　　産獲南北軍夷吕氏三族廢恒山王
　　　義迎高祖中子代王恒于鴈門立之
　　　是謂文帝以宋昌爲衛將軍專南北
　　　軍丞相陳平讓周勃右丞相而爲左
　　　丞相灌嬰爲太尉張武爲中郎
　壬戌以皇子啓爲皇太子周勃免相陳平
　　　兼左右丞相

　癸亥丞相陳平卒周勃復相始作銅虎符
經世之申二千二百二十九
　甲子漢孝文皇帝三年免周勃相以灌嬰
　　　爲相王興居以濟北叛平之匈奴寇
　　　北地
　乙丑絳侯周勃下廷尉
　丙寅
　丁卯王長以淮南叛徙之蜀放賈誼于長
　　　沙
　戊辰

己巳
庚午
辛未
壬申
癸酉
甲戌除肉刑
乙亥
丙子祀上帝
丁丑
戊寅改稱元年是謂後元

己卯
庚辰
辛巳
壬午
癸未匈奴寇雲中上郡命六將屯備周亞
　　夫軍細柳
甲申文帝崩太子啓踐位是謂孝景皇帝
　　葬太宗于灞陵
乙酉與匈奴約和親
丙戌

　丁亥吴王濞膠西王卬楚王戊趙王遂濟
　　　南王辟光菑川王賢膠東王雄渠七
　　　國連叛誅御史大夫晁錯七國平梁
　　　孝王霸有東土
　戊子以皇子榮爲皇太子
　己丑以公主嬪于匈奴
　庚寅
　辛卯廢皇太子榮以膠東王徹爲皇太子
　　　太尉周亞夫爲丞相
　壬辰改稱元年是謂中元

　癸巳

經世之酉二千二百三十
　甲午漢孝景皇帝十年周亞夫免相
　乙未
　丙申
　丁酉
　戊戌載改元年是謂後元周亞夫下獄死
　己亥
　庚子景帝崩皇太子徹踐位是謂孝武皇
　　　帝葬景帝于陽陵

辛丑改建元元年
壬寅竇嬰免相田蚡免太尉
癸卯
甲辰
乙巳
丙午
丁未改元元光始令郡國貢孝廉董仲舒
　　起焉
戊申命將五兵三十萬大伐匈奴不利
己酉

庚戌竇嬰棄市田蚡卒
辛亥廢皇后陳氏以衛子夫爲皇后弟青
　　爲將軍
壬子命將四大伐匈奴無功
癸丑改元元朔
甲寅衛青伐匈奴有功收河南置朔方五
　　原郡
乙卯
丙辰匈奴寇上郡
丁巳匈奴寇雁門衛青伐之有功拜大將

　　　軍公孫弘爲丞相封平津侯
　戊午衛青征匈奴大有功霍去病爲嫖姚
　　　校尉張騫通西域有功封博望侯
　己未改元元狩獲白麟故也淮南王安衡
　　　山王賜二國叛平之册據爲皇太子
　庚申霍去病征匈奴至于居延拜驃騎將
　　　軍李廣征匈奴無功謫爲庶人
　辛酉
　壬戌衛青霍去病李廣大伐匈奴李廣自
　　　殺

　癸亥丞相李蔡自殺
經世之戌二千二百三十一
　甲子漢孝武皇帝二十四年大司馬霍去
　　　病卒
　乙丑改元元鼎
　丙寅丞相翟青下獄死
　丁卯徙函谷關于新安
　戊辰封方士欒大爲樂通侯
　己巳南越王相吕嘉叛諸侯坐酎金輕奪
　　　爵者一百六十人丞相趙周下獄死

　　樂通侯欒大坐誣罔棄市西羌及匈
　　奴寇五原
庚午南寇平東越王餘善叛卜式爲御史
　　大夫
辛未改元元封帝征匈奴至于北海東越
　　殺餘善降有事于東西中三嶽及禪
　　梁甫東巡狩至于碣石西歷九原歸
　　于甘泉
壬申復巡太山作瓠子隄朝鮮寇遼東
癸酉朝鮮殺其王右渠以降祀汾陰后土

甲戌
乙亥南巡狩至于盛唐大司馬衛青卒
丙子西幸回中及祀汾陰后土
丁丑改元太初東巡太山更以建寅月爲
　　歲首西伐大宛起建章
戊寅北幸河東祀后土騎二萬征匈奴不
　　復
己卯東巡海上匈奴寇張掖酒泉
庚辰李廣利平大宛獲其王及汗血馬
辛巳改元天漢中郎將蘇武使匈奴北幸

　　　河東
　壬午東巡至于海上又西幸回中將軍李
　　　陵征匈奴不還
　癸未東巡太山又北幸常山匈奴寇鴈門
　甲申大伐匈奴不利朝諸侯于甘泉宫
　乙酉改元太始
　丙戌西幸回中
　丁亥東巡海上
　戊子東巡太山
　己丑改元征和巫蠱事起

　庚寅太子殺江充相劉屈氂攻太子戰于
　　　長安太子敗死皇后自殺諸邑公主
　　　皆坐巫蠱死
　辛卯大伐匈奴巫蠱事覺誅丞相劉屈氂
　壬辰東巡海上天下疲于兵革
　癸巳改元後元重合侯馬通叛
經世之亥二千二百三十二
　甲午漢孝武皇帝五十四年册皇子弗陵
　　　爲皇太子帝幸盩厔五柞宫崩大司
　　　馬霍光顧命太子弗陵嗣皇帝位是

　　謂昭帝葬世宗于茂陵大將軍霍光
　　專政
乙未改元始元
丙申
丁酉
戊戌
己亥
庚子
辛丑改元元鳳誅鄂邑長公主及燕王旦
　　左將軍上官桀謀害霍光事覺故也

壬寅
癸卯
甲辰丞相田千秋卒
乙巳丞相王訢卒
丙午
丁未改元元平帝崩昌邑王賀立葬世宗
　　于平陵賀立不明大將軍霍光廢之
　　迎戾太子孫詢立之是謂孝宣皇帝
　　邴吉爲相
戊申改元本始

己酉命將五兵十五萬大伐匈奴
庚戌
辛亥皇后許氏遇毒崩霍光以女上皇后
壬子改元地節
癸丑大司馬大將軍霍光卒子禹繼事
甲寅册皇子奭爲皇太子
乙卯大司馬霍禹謀逆事覺夷三族廢皇
　　后霍氏
丙辰改元元康
丁巳册王氏爲皇后

戊午太子太傅疏廣太子少傅疏受謝病
　　歸東海
己未
庚申改元神雀趙充國伐西羌
辛酉
壬戌蕭望之爲御史大夫
癸亥潁川太守黄霸賜爵關内侯河南太
　　守嚴延年棄市





皇極經世之六
　以運經世之八觀物篇之三十二
　　經元之甲一
　　經會之午七
　　經運之庚一百八十七
　　經世之子二千二百三十三
經世之子二千二百三十三
　甲子漢孝宣皇帝十七年改元五鳳左馮
　　　翊太守韓延壽棄市貶蕭望之爲太
　　　子太傅坐慢丞相邴吉也平通侯楊

　　　惲棄市坐怨望也
　乙丑
　丙寅丞相邴吉卒黄霸爲相
　丁卯
　戊辰改元甘露
　己巳
　庚午匈奴呼韓增邪單于來朝于定國爲相
　辛未
　壬申改元黄龍宣帝崩于未央宫皇太子
　　　奭踐位是謂孝元皇帝

癸酉改元初元葬中宗于杜陵
甲戌册皇子驁爲皇太子盜殺蕭望之
乙亥
丙子幸河東
丁丑
戊寅改元永光
己卯
庚辰西羌平
辛巳
壬午

癸未改元建昭
甲申
乙酉匡衡爲相
丙戌
丁亥
戊子改元竟寧帝崩皇太子驁即位是謂
　　孝成皇帝葬高宗于渭陵王鳳爲大
　　司馬大將軍專政
己丑改元建始
庚寅

　辛卯王商以誣免相匡衡爲庶人
　壬辰河大决王商爲相
　癸巳改元河平
經世之丑二千二百三十四
　甲午漢孝成皇帝六年
　乙未
　丙申
　丁酉改元陽朔京兆尹王章下獄死張禹
　　　爲相
　戊戌王音爲御史大夫

　己亥大司馬王鳳卒弟音繼事
　庚子
　辛丑改元鴻嘉
　壬寅幸靈陽
　癸卯廢皇后許氏
　甲辰
　乙巳改元永始封王莽新都侯册趙飛燕
　　　爲皇后
　丙午大司馬王音卒王商爲大司馬翟方
　　　進爲相孔光爲御史大夫

丁未
戊申大司馬王商免王根爲大司馬
己酉改元元延
庚戌
辛亥
壬子
癸丑改元綏和
甲寅成帝崩皇太子欣踐位是謂孝哀皇
　　帝太后王氏臨朝稱制大司馬王根
　　專政葬成帝于延陵王根罪免丁明

　　爲大司馬孔光爲丞相
乙卯改元建平册傅氏爲皇后傅喜爲大
　　司馬朱博爲大司空
丙辰傅喜免丁明復爲大司馬孔光免朱
　　博自殺
丁巳相平當薨王嘉爲相
戊午息夫躬下獄死
己未改元元壽王嘉以下獄死大司馬丁
　　明免
庚申哀帝崩元帝孫中山王子衍即位是

　　　謂孝平皇帝年方九歲太后衡姬臨
　　　朝以王莽爲太傅輔政王室元始五
　　　年立莽女爲皇后
　辛酉改元元始封大司馬王莽安漢公
　壬戌
　癸亥
經世之寅二千二百三十五
　甲子漢孝平皇帝四年王莽以女上皇后
　乙丑王莽弑帝于未央宫立元帝孫孺子
　　　嬰莽加九錫

　丙寅王莽改元居攝
　丁卯王莽稱假皇帝翟義立嚴鄉侯信于
　　　東都莽將王邑滅之
　戊辰王莽改元初始
　己巳王莽竊國命改國爲新室元曰建國
　　　降孺子嬰爲定安公
　庚午
　辛未
　壬申
　癸酉

甲戌王莽改元天鳳四夷交侵中國
乙亥
丙子
丁丑
戊寅
己卯校書郎楊雄卒
庚辰王莽改元地皇兵起緑林
辛巳
壬午劉玄稱兵宛業劉秀及兄伯升稱兵
　　舂陵

癸未劉玄稱帝元曰更始以劉伯升爲司
　　徒劉秀爲太常偏將軍是年大破莽
　　將王尋王邑軍于昆陽三輔遂滅莽
　　于漸臺劉玄拜劉秀破虜大將軍行
　　大司馬事使持節巡撫河北王郎
　　子林稱帝邯鄲
甲申劉玄西入長安殺漢孺子嬰大將軍
　　劉秀北徇薊還拔邯鄲誅王郎受劉
　　玄蕭王又號爲銅馬帝破赤眉大彤
　　於射犬赤眉西入函關攻更始李憲

　　自立稱王淮南秦豐自號楚黎王董
　　憲起東海延岑稱兵漢中
乙酉蕭王肇帝位于河朔之鄗國曰漢元
　　曰建武南次洛陽都之赤眉陷長安
　　稱帝殺劉玄公孫述稱帝成都元曰
　　龍興劉永稱帝睢陽隗囂稱兵隴右
　　盧芳稱兵安定彭寵稱王薊門
丙戌赤眉焚長安宫室陵寢銅馬青犢尤
　　來立孫登爲帝于上郡其將樂方殺
　　之

丁亥赤眉降漢于宜陽長安平蓋延平劉
　　永于睢陽隗囂以西州格命李憲稱
　　帝淮南
戊子
己丑彭寵爲家奴所殺來降封不義侯薊
　　門平朱祐平秦豐于黎丘滅張步于
　　臨淄盧芳稱帝五原帝徵嚴光不起
庚寅馬成平李憲于淮南吴漢平董憲于
　　東海隗囂以西州入于蜀
辛卯

　壬辰西征馮異竇融破隗囂于隴右
　癸巳隗囂死子純立來歙馮異伐蜀入天
　　　水
經世之卯二千二百三十六
　甲午漢光武皇帝十年西征滅隗純于隴
　　　右
　乙未西征蜀至于南陽吴漢岑彭大破蜀
　　　軍于荆門
　丙申吴漢拔成都誅公孫述及將田戎岑
　　　延

　丁酉盧芳自五原亡入匈奴
　戊戌天下平
　己亥大司徒歐陽歙下獄死
　庚子交阯女徵側叛青徐幽冀盜起
　辛丑南巡廢皇后郭氏爲中山太后册貴
　　　人陰氏爲皇后
　壬寅西巡史歆以成都叛吴漢復平之馬
　　　援伐交阯幸長安
　癸卯南巡馬援平交阯封新息侯廢皇太
　　　子彊爲東海王以東海王莊爲皇太

　　子
甲辰大司徒戴涉下獄死
乙巳
丙午
丁未
戊申
己酉馬援破武陵蠻
庚戌作壽陵
辛亥
壬子

癸丑
甲寅東巡狩
乙卯
丙辰東封太山禪梁甫改元中元西幸長
　　安馮魴爲司空
丁巳帝崩皇太子莊踐位是謂孝明皇帝
　　葬世祖于原陵
戊午改元永平
己未
庚申

　辛酉
　壬戌北巡
　癸亥東巡
經世之辰二千二百三十七
　甲子漢孝明皇帝七年
　乙丑
　丙寅
　丁卯南巡狩
　戊辰
　己巳牟融爲司空

　庚午河大决
　辛未
　壬申東巡狩
　癸酉司徒邢穆駙馬都尉韓光下獄死
　甲戌
　乙亥帝崩皇太子坦踐位是謂孝章皇帝
　　　葬顯宗于節陵
　丙子改元建初
　丁丑
　戊寅

己卯鮑星爲太尉桓虞爲司徒詔于白虎
　　觀議五經異同
庚辰
辛巳
壬午廢皇太子爲清河王立皇子肇爲皇
　　太子北幸鄴西幸長安
癸未東巡狩
甲申改元元和南巡狩鄭弘爲太尉
乙酉東巡狩
丙戌北巡狩

丁亥改元章和南巡狩
戊子帝崩皇太子肇踐位是謂孝和皇帝
　　太后竇氏臨朝稱制竇憲爲車騎將
　　軍專政葬肅宗于敬陵以鄧彪爲太
　　尉録尚書事
己丑改元永元竇憲敗匈奴于稽落山以
　　竇憲爲大將軍
庚寅
辛卯帝加元服班超平西域
壬辰竇憲作逆事覺伏誅帝始親萬機

　癸巳
經世之巳二千二百三十八
　甲午漢孝和皇帝六年
　乙未
　丙申
　丁酉司徒劉方有罪自殺
　戊戌
　己亥
　庚子張酺罷太尉張禹爲太尉
　辛丑魯恭爲司徒

　壬寅廢皇后陰氏册貴人鄧氏爲皇后徐
　　　防爲司空
　癸卯南巡
　甲辰司徒魯恭罷免徐防爲司徒陳寵爲
　　　司空
　乙巳改元元興帝崩皇子隆立是謂殤帝
　　　太后鄧氏臨朝稱制車騎將軍鄧隲
　　　專政
　丙午改元延平葬穆宗于愼陵帝又崩鄧
　　　隲迎章帝孫祐立之是謂孝安皇帝

　　葬殤帝于康陵尹勤爲司空
丁未改元永和魯恭爲司徒張禹爲太尉
　　張敏爲司空周章謀廢立不克自殺
戊申鄧隲爲大將軍
己酉帝加元服
庚戌海寇亂
辛亥西羌入寇張禹免大尉
壬子太后鄧氏有事于太廟劉愷爲司空
癸丑
甲寅改元元初司馬苞爲太尉

乙卯册閻氏爲皇后劉愷爲司徒袁敞爲
　　司空
丙辰李咸爲司空
丁巳
戊午
己未
庚申改元永寧楊震爲司徒
辛酉改元建光太后鄧氏崩帝始親政事
　　特進鄧隲渡遼將軍鄧遵下獄死
壬戌改元延光

　癸亥司徒楊震爲太尉
經世之午二千二百三十九
　甲子漢孝安皇帝十八年東巡廢皇太子
　　　保爲濟陰王楊震罷太尉馮石爲太
　　　尉
　乙丑帝南巡崩于葉太后閻氏臨朝稱制
　　　閻顯爲車騎將軍專政立章帝玄孫
　　　北鄉侯懿誅大將軍耿寶葬恭宗于
　　　恭陵懿又卒車騎將軍閻顯及大長
　　　秋江京閉宫門擇立它子中黄門孫

　　　程十九人殺江京迎濟陰侯立之是
　　　謂孝順皇帝顯兵入北宫不勝孫程
　　　取閻顯及江京之黨殺之亂乃定以
　　　王禮葬北鄉侯馮石爲太傅劉喜爲
　　　太尉李郃爲司徒
　丙寅改元永建皇太后閻氏崩桓焉爲太
　　　傅朱寵爲太尉朱倀爲司徒
　丁卯
　戊辰
　己巳帝加元服龐參爲太尉王龔爲司空

　　劉俊爲司徒
庚午班勇棄市
辛未
壬申改元陽嘉册梁氏爲皇后
癸酉施延爲太尉
甲戌黄尚爲司徒王卓爲司空
乙亥
丙子改元永和王龔爲太尉
丁丑郭虔爲司空
戊寅劉壽爲司徒

己卯誅中常侍張達
庚辰
辛巳趙誠爲司空梁冀爲大將軍
壬午改元漢安遣張綱等八使持節巡行
　　天下廣陵寇亂趙峻爲太尉胡廣爲
　　司徒
癸未彭門寇亂
甲申改元建康帝崩皇太子炳踐位是謂
　　冲帝太后梁氏臨朝稱制大將軍梁
　　冀專政葬敬宗于憲陵盜發憲陵免

　　　尚書欒巴爲庶人
　乙酉改元永嘉帝崩太后梁氏大將軍梁
　　　冀迎肅宗孫纘立之是謂質帝葬沖
　　　帝于懷陵江淮寇亂九江賊稱黄帝
　　　歷陽賊稱黑帝
　丙戌改元太初梁冀弑帝迎肅宗曾孫志
　　　立之是謂桓帝李固罷免梁冀專政
　丁亥改元建和梁冀以女上皇后杜喬爲
　　　太尉胡廣罷免李固杜喬下獄死
　戊子帝加元服趙誡爲太尉袁湯爲司徒

　己丑
　庚寅改元和平太后梁氏崩
　辛卯改元元嘉黄瓊爲司空尋罷免
　壬辰
　癸巳改元永興袁成逢隗爲三公
經世之未二千二百四十
　甲午漢孝桓皇帝八年黄瓊爲太尉尹頌
　　　爲司徒
　乙未改元永壽韓縯爲司空
　丙申

丁酉
戊戌改元延熹
己亥皇太后梁氏崩大將軍梁冀謀逆事
　　覺夷三族黄門單超擅命胡廣韓縯
　　滅死
庚子白馬令李雲直諫死于獄太山及長
　　沙寇亂
辛丑武庫火
壬寅
癸卯

甲辰南巡揚秉爲太尉
乙巳廢皇后鄧氏册貴人竇氏爲皇后陳
　　蕃爲太尉竇武爲大將軍
丙午黨錮事起司隸李膺等三百人下獄
丁未改元永康帝崩太后竇氏臨朝稱制
戊申竇武迎肅宗玄孫解犢侯宏立之是
　　謂靈帝竇武録尚書事專政改元建
　　寧葬威宗于宣陵中常侍曹節王甫
　　殺太傅陳蕃大將軍竇武及尚書尹
　　勳侍中劉瑜屯騎校尉馮述夷其族

　　徙太后竇氏于南宫謀誅宦氏不克
　　故也胡廣爲太尉劉寵爲司徒
己酉朋黨事復起殺李膺等百人
庚戌
辛亥帝加元服册宋氏爲皇后
壬子改元嘉平太后竇氏崩誣構事大起
癸丑叚穎爲太尉楊賜爲司空
甲寅李咸爲太尉
乙卯五經文皆刻石于太學袁隗爲司徒
丙辰劉寬爲太尉楊賜爲司空

丁巳大伐鮮卑孟郁爲太尉陳耽爲司空
戊午改元光和合浦交阯内寇廢皇后宋
　　氏大鬻爵至三公袁滂爲司徒
己未諸貴臣下獄死者相繼宦氏誣故也
　　劉郃爲司徒叚穎爲太尉張濟爲司
　　空
庚申陳耽爲司徒册何氏爲皇后
辛酉作宫市帝遊以驢爲駕
壬戌
癸亥





皇極經世卷第六之上









