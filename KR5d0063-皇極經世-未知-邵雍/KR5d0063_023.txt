










皇極經世卷第十二之下貴四
三川邵堯夫撰
觀物外篇下
以物喜物以物悲物此發而中節者也
石之花鹽之消之類也
水之物無異乎陸之物各有寒熱之性大較
則陸爲陽中之陰而水爲陰中之陽
日月星辰共爲天水火土石共爲地耳目鼻
口共爲首髓血骨肉共爲身此乃五之數也
火生于無水生于有

不我物則能物物
辰至日爲生日至辰爲用蓋順爲生而逆爲
用也
易有三百八十四爻眞天文也
鷹鵰之類食生而雞鳧之類不專食生虎豹
之類食生而猫犬之類食生又食穀以類推
之從可知也
馬牛皆陰類細分之則馬爲陽而牛爲陰
飛之類喜風而敏于飛上走之類喜土而利
于走下

禽蟲之卵果穀之類也穀之類多子蟲之類
亦然
蠶之類今歲蛾而子來歲則子而蠶蕪菁之
類今歲根而苗來歲則苗而子
天地之氣運北而南則治南而北則亂亂久
則復北而南矣天道人事皆然推之歷代可
見消長之理也
任我則情情則蔽蔽則昏矣因物則性性則
神神則明矣潜天潜地不行而至不爲陰陽
所攝者神也

在水者不瞑在風者瞑走之類上睫接下飛
之類下睫接上類使之然也
在水之鱗鬛飛之類也龜獺之類走之類也
夫四象若錯綜而用之日月天之陰陽水火
地之陰陽星辰天之剛柔土石地之剛柔
天之孽十之一猶可違人之孽十之九不可
逭
陽主舒長陰主慘急日入盈度陰從于陽月
入縮度陽從于陰
飛之走雞鳧之類是也走之飛龍馬之屬是

也
先天之學心也後天之學迹也出入有無死
生者道也
神無所在無所不在至人與他心通者以其
本于一也道與一神之强名也以神爲神者
至言也
身地也本乎靜所以能動者氣血使之然也
天地生萬物聖人生萬民
生生長類天地成功别生分類聖人成能
神者人之主將寐在脾熟寐在腎將寤在肝

(又言在膽)正寤在心
以物觀物性也以我觀物情也性公而明情
偏而暗
陽主闢而出陰主翕而入
日在于水則生離則死交與不交之謂也
陰對陽爲二然陽來則生陽去則死天地萬
物生死主于陽則歸于一也
神無方而性有質
發于性則見于情發于情則見于色以類而
應也

天地之大寤在夏人之神則存于心
以天地生萬物則以萬物爲萬物以道生天
地則天地亦萬物也
水之族以陰爲主陽次之陸之類以陽爲主
陰次之故水類出水則死風類入水則死然
有出入之類者龜蟹鵝鳧之類是也
天地之交十之三
一變而二二變而四三變而八卦成矣四變
而十有六五變而三十有二六變而六十四
卦備矣

天火無體之火也地火有體之火也
人之貴兼乎萬類自重而得其貴所以能用
萬類
凡人之善惡形于言發於行人始得而知之
但萌諸心發于慮鬼神已得而知之矣此君
子所以愼獨也
氣變而形化
人之類備乎萬物之性
火無體因物以爲體金石之火烈于草木之
火者因物而然也

氣形盛則魂魄盛氣形衰則魂魄亦從而衰
矣魂隨氣而變魄隨形而止故形在則魄存
形化則魄散
人之神則天地之神人之自欺所以欺天地
可不愼哉
人之畏鬼亦猶鬼之畏人人積善而陽多鬼
益畏之矣積惡而陰多鬼弗畏之矣大人者
與鬼神合其吉凶夫何畏之有
至理之學非至誠則不至
物理之學旣有所不通不可以强通强通則

有我有我則失理而入於術矣
星爲日餘辰爲月餘
星之至微如塵沙者隕而爲堆阜
心一而不分則能應弗違此君子所以虛心
而不動也
藏者天行也府者地行也天地並行則配爲
八卦
聖人利物而無我
明則有日月幽則有鬼神
易有眞數三而已參天者三三而九兩地者

倍三而六
八卦相錯者相交錯而成六十四卦也
夫易根于乾坤而生於姤復蓋剛交柔而爲
復柔交剛而爲姤自兹而無窮矣
素問陰符七國時書也
夫聖人之經渾然無跡如天道焉故春秋録
實事而善惡形于其中矣
中庸之法自中者天也自外者人也
韻法開閉者律天清濁者吕地
韻法先閉後開者春也純開者夏也先開後

閉者秋也冬則閉而無聲
素問宻語之類於術之理可謂至也
顯諸仁藏諸用孟子善藏其用乎
寂然不動反本復靜坤之時也感而遂通天
下之故陽動于中間不容髮復之義也
莊荀之徒失之辯
東爲春聲陽爲夏聲此見作韻者亦有所至
也銜凡冬聲也
不見動而動妄也動于否之時是也見動而
動則爲無妄然所以有災者陽微而無應也

有應而動則爲益矣
精氣爲物形也遊魂爲變神也又曰精氣爲
物體也遊魂爲變用也
君子之學以潤身爲本其治人應物皆餘事
也
剸割者才力也明辯者智識也寬弘者德器
也三者不可闕一
無德者責人怨人易滿滿則止也
龍能大能小然亦有制之者受制於陰陽之
氣得時則能變化變變則不能也

伯夷義不食周粟至餓且死止得爲仁而已
三人行亦有師焉至于友一鄉之賢天下之
賢以天下爲未足又至於上論古人無以加
焉
義重則内重利重則外重
兊說也其他說皆有所害惟朋友講習無說
於此故言其極者也
能循天理動者造化在我也
學不際天人不足以謂之學
君子於易玩象玩數玩辭玩意

能醫人能醫之疾不得謂之良醫醫人之所
不能醫者天下之良醫也能處人所不能處
之事則能爲人所不能爲之事也
人患乎自滿滿則止也故禹不自滿假所以
爲賢雖學亦當常若不足不可臨深以爲高
也
人苟用心必有所得獨有多寡之異智識之
有淺深也
理窮而後知性性盡而後知命知而後至
凡處失在得之先則得亦不喜若處得在失

之先則失難處矣必至於隕穫
人必有德器然後喜怒皆不妄爲卿相爲匹
夫以至學問高天下亦若無有也
人必内重内重則外輕苟内輕必外重好利
好名無所不至
得天理者不獨潤身亦能潤心不獨潤心至
於性命亦潤
天下言讀書者不少能讀書者少若得天理
眞樂何書不可讀何堅不可破何理不可精
曆不能無差今之學曆者但知曆法不知曆

理能布筭者洛下閎也能推步者甘公石公
也洛下閎但知曆法楊雄知曆法又知曆理
一歲之閏六陰六陽三年三十六日故三年
一閏五年六十日故五歲再閏天時地理人
事三者知之不易
資性得之天也學問得之人也資性由内出
者也學問由外入者也自誠明性也自明誠
學也
顔子不遷怒不貳過遷怒貳過皆情也非性
也不至於性命不足謂之好學

伯夷柳下惠得聖人之一端伯夷得聖人之
清柳下惠得聖人之和孔子時清時和時行
時止故得聖人之時
太玄九日當兩卦餘一卦當四日半
楊雄作太玄可謂見天地之心者也
用兵之道必待人民富倉廪實府庫充兵强
名正天時順地利得然後可舉
易無體也曰既有典常則是有體也恐遂以
爲有體故曰不可爲典要既有典常常也不
可爲典要變也

莊周雄辯數千年一人而已如庖丁解牛曰
踟蹰四顧孔子觀吕梁之水曰蹈水之道無
私皆至理之言也
老子五千言大抵皆明物理
今有人登兩臺兩臺皆等則不見其高一臺
高然後知其卑下者也
學不至於樂不可謂之學
一國一家一身皆同能處一身則能處一家
能處一家則能處一國能處一國則能處天
下心爲身本家爲國本國爲天下本心能運

身苟心所不欲身能行乎
人之精神貴藏而用之苟衒於外則鮮有不
敗者如利刃物來則剸之若恃刃之利而求
割乎物則刃與物俱傷矣
言發于眞誠則心不勞而逸人久而信之作
僞任數一時或可以欺人持久必敗
人貴有德小人有才者有之矣故才不可恃
德不可无
天地日月悠久而已故人當存乎逺不可見
其近

君子處畎畒則行畎畒之事居廟堂則行廟
堂之事故無入而不自得
智數或能施于一朝蓋有時而窮惟至誠表
天地同久天地無則至誠可息苟天地不能
無則至誠亦不息也
室中造車天下可行執轍合故也苟順義理
合人情日月所照皆可行也
中庸非天降地出揆物之理度人之情行其
所安是爲得矣
歛天下之智爲智歛天下之善爲善則廣矣

自用則小
漢儒以反經合道爲權得一端者也權所以
平物之輕重聖人行權酌其輕重而行之合
其冝而已故執中無權者猶爲偏也王通言
春秋王道之權非王通莫能及此故權在一
身則有一身之權在一鄉則有一鄉之權以
至於天下則有天下之權用雖不同其權一
也
夫弓固有强弱然一弓二人張之則有力者
以爲弓弱無力者以爲弓强故有力者不以

己之力有餘而以爲弓弱無力者不以己之
力不足而以爲弓强何不思之甚也一弓非
有强弱也二人之力强弱不同也今有食一
杯在前二人大餒而見之若相讓則均得食
矣相奪則爭非徒爭之而已或不得其食矣
此二者皆人情也知之者鮮知此則天下之
事皆如是也
夫易者聖人長君子消小人之具也及其長
也闢之於未然及其消也闔之於未然一消
一長一闔一闢渾渾然無跡非天下之至神

其孰能與於此
大過本末弱也必有大德大位然後可救常
分有可過者有不可過者有大德大位可過
者也伊周其人也不可僣也有大德無大位
不可過也孔孟其人也不可誣也其位不勝
德邪大哉位乎待才用之宅也
復次剥明治生於亂乎姤次夬明亂生於治
乎時哉時哉未有剥而不復未有夬而不姤
者防乎其防邦家其長子孫其昌是以聖人
貴未然之防是謂易之大綱

先天學心法也故圖皆自中起萬化萬事生
乎心也
先天學主乎誠至誠可以通神明不誠則不
可以得道
先天圖中環中也
事必量力量力故久
所行之路不可不寬寬則少礙
知易者不必引用講解是爲知易孟子之言
未嘗及易其間易道存焉但人見之者鮮耳
人能用易是爲知易如孟子可謂善用易者

也
學以人事爲大今之經典古之人事也
春秋三傅之外陸淳琰助可以兼治
所謂皇帝王霸者非獨謂三皇五帝三王五
霸而已但用無爲則皇也用恩信則帝也用
公正則王也用智力則霸也霸以下則夷狄
夷狄而下是禽獸也
季札之才近伯夷
叔向子産晏子之才相等
管仲用智數晚識物理大抵才力過人也

五霸者功之首罪之魁也春秋者孔子之刑
書也功過不相掩聖人先褒其功後貶其罪
故罪人有功亦必録之不可不恕也
始作兩觀始者貶之也誅其舊無也初獻六
羽初者褒之也以其舊僣八佾也
某人受春秋於尹師魯師魯受於穆伯長某
人後復攻伯長曰春秋無褒皆是貶也田述
古曰孫復亦云春秋有貶而無褒曰春秋禮
法廢君臣亂其間有能爲小善者安得不進
之也况五霸實有功於天下且五霸固不及

於王不猶愈於夷狄安得不與之也治春秋
者不辨名實不定五霸之功過則未可言治
春秋先定五霸之功過而治春秋則大意立
若事事求之則無緒矣
凡人爲學失於自主張太過
平王名雖王實不及一小國之諸侯齊𣈆雖
侯而實僣王此春秋之名實也子貢欲去告
朔之餼羊羊名也禮實也名存而實亡猶愈
於名實俱亡苟存其名安知後世無王者作
是以有所待也

秦穆公有功於周能遷善改過爲霸者之最
𣈆文侯世世勤王遷平王於洛次之齊桓公
六合諸侯不以兵車又次之楚莊强大又次
之宋襄公雖霸而力微會諸侯而爲楚所執
不足論也治春秋者不先定四國之功過則
事無統理不得聖人之心矣春秋之間有功
者未見大於四國者有過者亦未見大於四
國者也故四者功之首罪之魁也人言春秋
非性命書非也至于書郊牛之口傷改卜牛
乃死猶三望此因魯事而貶之也聖人何容

心哉無我故也豈非由性命而發言也又云
春秋皆因事而褒貶豈容人特立私意哉又
曰春秋聖人之筆削爲天下之至公不知聖
人之所以爲公也如因牛傷則知魯之僣郊
因初獻六羽則知舊僣八佾因新作雉門則
知舊無雉門皆非聖人有意於其間故曰春
秋盡性之書也
春秋爲君弱臣强而作故謂之名分之書
聖人之難在不失仁義忠信而成事業何如
則可在於絶四


有馬者借人乘之舍己以從人也
或問才難何謂也曰臨大事然後見才之難
也曰何獨言才曰才者天之良質也學者所
以成其才也曰古人有不由學問而能立功
業者何必曰學曰周勃霍光能成大事唯其
無學故未盡善也人而無學則不能燭理不
能燭理則固執而不通人有出人之才必以
剛克中剛則足以立事業處患難若用於他
反爲邪惡故孔子以申棖爲焉得剛既有慾
心必無剛也

君子喻於義賢人也小人喻於利而已義利
兼忘者唯聖人能之君子畏義而有所不爲
小人直不畏耳聖人則動不踰矩何義之畏
乎
顔子不貳過孔子曰有不善未嘗不知知之
未嘗復行是也是一而不再也韓愈以爲將
發於心而便能絶去是過與顔子也過與是
爲私意焉能至於道哉或曰與善不亦愈於
與惡乎曰聖人則不如是私心過與善惡同
矣

爲學養心患在不由直道去利欲由直道任
至誠則無所不通天地之道直而已當以直
求之若用智數由逕以求之是屈天地而循
人欲也不亦難乎
事無巨細皆有天人之理修身人也遇不遇
天也求之者人也得之與否天也得失不動
心所以順天也强取必得是逆天理也逆天
理者患禍必至
魯之兩觀郊天大禘皆非禮也諸侯苟有四
時之禘以爲常祭可也至於五年大禘不可

爲也
仲弓可使南面可使從政也
誰能出不由户户道也未有不由道而能濟
者也不由户者開穴隙之類是也
多聞擇其善者而從之雖多聞必擇善而從
之多見而識之識别也雖多見必有以别之
或問顯諸仁藏諸用曰若日月之照臨四時
之成歲是顯諸仁也其度數之然而不知其
所以然是藏諸用也
落下閎改顓頊曆了雲初曆子雲準太初而

作太玄凡八十一卦九分共二卦凡一五隔
一四細分之則四分半當一卦氣起於中心
故首中卦
參天兩地而倚數非天地之正數也倚者擬
也擬天地正數而生也
元亨利貞變易不常天道之變也吉凶悔吝
變易不定人道之應也
鬼神者無形而有用其情狀可得而知也於
用可見之矣若人之耳目鼻口手足草木之
枝葉華實顔色皆鬼神之所爲也福善禍淫

主之者誰邪聰眀正直有之者誰邪不疾而
速不行而至任之者誰邪皆是鬼神之情狀
也
易有意象立意皆所以明象統下三者有言
象不擬物而直言以明事有象像擬一物以
明意有數象七日八月三年十年之類是也
易之數窮天地終始或曰天地亦有終始乎
曰既有消長豈無終始天地雖大是亦形器
乃二物也
易有内象理致是也有外象指定一物而不

變者是也
在人則乾道成男坤道成女在物則乾道成
陽坤道成陰
神無方而易無體滯於一方則不能變化非
神也有定體則不能變通非易也易雖有體
體者象也假象以見體而本無體也
一陰一陽之謂道道無聲無形不可得而見
者也故假道路之道而爲名人之有行必由
乎道一陰一陽天地之道也物由是而生由
是而成者也

事無大小皆有道在其間能安分則謂之道
不能安分謂之非道顯諸仁者天地生萬物
之功則人可得而見也所以造萬物則人不
可得而見是藏諸用也
正音律數行至于七而止者以夏至之日出
於寅而入於戌亥子丑三時則日入于地而
目無所見此三數不行者所以比於三時也
故生物之數亦然非數之不行也有數而不
見也
月體本黑受日之光而白

水在人之身爲血土在人之身爲肉
經綸天下之謂才逺舉必至之謂志并包含
容之謂量
六虛者六位也虛以待變動之事也
有形則有體有性則有情
天主用地主體聖人主用百姓主體故日用
而不知
膽與腎同陰心與脾同陽心主目脾主鼻
陽中陽日也陰中陰月也陰中陽星也陽中
陰辰也柔中柔水也柔中剛火也剛中柔土

也剛中剛石也
法始乎伏犧成乎堯革於三王極於五霸絶
於秦萬世治亂之迹無以逃此矣
日爲心月爲膽星爲脾辰爲腎蔵也石爲肺
土爲肝火爲胃水爲膀胱府也
易之生數一十二萬九千六百總爲四千二
百二十四此消長之大數演三十年之辰數
即其數也歲三百六十日得四千三百二十
辰以三十乘之得其數矣凡甲子甲午爲世
首此爲經世之數始于日甲月子星甲辰子

又云此經世日甲之數月子星甲辰子從之
也
鼻之氣目見之口之言耳聞之以類應也
倚蓋之說崑崙四垂而爲海推之理則不然
夫地直方而靜豈得如圓動之天乎
海潮者地之喘息也所以應月者從其類也
十干天也十二支地也支干配天地之用也
動物自首生植物自根生自首生命在首自
根生命在根
神者易之主也所以無方易者神之用也所

以無體
循理則爲常理之外則爲異矣
風類水類小大相反
震爲龍一陽動於二陰之下震也重淵之下
有動物豈非龍乎
一十百千萬億爲奇天之數二十百二十千
二百萬二十億二萬爲偶地之數也
天之陽在東南日月居之地之陰在西北火
石處之
身地也本乎靜所以能動者氣血使之然也

火以性爲主體次之水以體爲主性次之
陽性而陰情性神而情鬼
起震終艮一節明文王八卦也天地定位一
節明伏犧八卦也八卦相錯者明交錯而成
六十四也
數徃者順若順天而行是左旋也皆已生之
卦也故云數徃也知來者逆若逆天而行是
右行也皆未生之卦也故云知來也夫易之
數由逆而成矣此一節直解圖意若逆知四
時之謂也

堯典期三百六旬有六日夫日之餘盈也六
則月之餘縮也亦六若去日月之餘十二則
有三百五十四乃日行之數以十二除之則
得二十九日
五十分之則爲十若三天兩之則爲六兩地
又兩之則爲四此天地分太極之數也天之
變六六其六得三十六爲乾一爻之數也積
六爻之策共得二百一十有六爲乾之策六
其四得二十四爲坤一爻之策積六爻之數
共得一百四十有四爲坤之策積二篇之策

乃萬有一千五百二十也
素問肺主皮毛心脉脾肉肝筋腎骨上而下
外而内也心血腎骨交法也交即用也
易始于三皇書始于二帝詩始于三王春秋
始于五霸
乾爲天之類本象也爲金之類列象也
易之首于乾坤中于坎离終于水火之交不
交皆至理也
天地並行則藏府配四蔵天四府地也
自乾坤至坎离以天道也自咸常至旣濟未

濟以人事也
太極一也不動生二二則神也
火生濕水生燥
神生數數生象象生器
太極不動性也發則神神則數數則象象則
器器之變復歸於神也
復至乾凡百有二十陽姤至坤凡八十陽姤
至坤凡百有二十陰復至乾凡八十陰
乾奇也徤也故天下之徤莫如天坤耦也陰
也順也故天下之順莫如地所以順天也震

起也一陽起也起動也故天下之動莫如雷
坎䧟也一陽䧟於二陰䧟下也故天下之下
莫如水艮止也一陽於是而止也故天下之
止莫如山巽入也一陰入二陽之下故天下
之入莫如風离麗也一陰離於二陽其卦錯
然成文而華麗也天下之麗莫如火故又爲
附麗之麗兊說也一陰出於外而說於物故
天下之說莫如澤
火内暗而外明故离陽在外火之用用外也
水外暗而内明故坎陽在内水之用用内也

三天兩地而倚數非天地之正數也倚者擬
也擬天地正數而生也
人謀人也鬼謀天也天人同謀而皆可則事
成而吉也
湯放桀武王伐紂而不以爲弑者若孟子言
男女授受不親禮也嫂溺則援之以手權也
故孔子旣尊夷齊亦與湯武夷齊仁也湯武
義也唯湯武則可非湯武是篡也
諸卦不交於乾坤者則生於否泰否泰乾坤
之交也乾坤起自奇偶奇偶生自太極

自泰至否其間則有蟲矣自否至泰其間則
有隨矣
天使我有是之謂命命之在我之謂性性之
在物之謂理
變從時而便天下之事不失禮之大經變從
時而順天下之理不失義之大權者君子之
道也
朔易之陽氣自北方而生至北方而盡謂變
易循環也
春陽得權故多旱秋陰得權故多雨

元有二有生天地之始太極也有萬物之中
各有始者生之本也
五星之說自甘公石公始也
天地之心者生萬物之本也天地之情者情
狀也與鬼神之情狀同
天有五辰日月星辰與天而爲五地有五行
金木水火與土而爲五
有温泉而無寒火陰能從陽而陽不能從陰
也
有雷則有電有電則有風

木之堅非雷不能震草之柔非露不能潤
人智强則物智弱
陽數於三百六十上盈陰數於三百六十上
縮
人爲萬物之靈寄類於走走陰也故百有二
十
雨生於水露生於土雷生於石電生於火電
與風同爲陽之極故有電必有風
莊子與惠子遊於濠梁之上莊子曰鯈魚出
游從容是魚樂也此盡己之性能盡物之性

也非魚則然天下之物皆然若莊子者可謂
善通物矣
莊子著盜跖篇所以明至惡雖至聖亦莫能
化蓋上智與下愚不移故也
魯國之儒一人者謂孔子也
老子知易之體者也
天下之事始過於重猶卒於輕始過於厚猶
卒於薄况始以輕始以薄者乎故鮮失之重
多失之輕鮮失之厚多失之薄是以君子不
患過乎重常患過乎輕不患過乎厚常患過

乎薄也
莊子齊物未免乎較量較量則爭爭則不平
不平則不和
無思無爲者神妙致一之地也(所謂一以貫之)聖人
以此洗心退藏於宻
當仁不讓於師者進人之道也
秦穆公伐鄭敗而有悔過自誓之言此非止
霸者之事幾於王道能悔則無過矣此聖人
所以録於書末也
劉絢問無爲對曰時然後言人不厭其言樂

然後笑人不厭其笑義然後取人不厭其取
此所謂無爲也瞽瞍殺人舜視棄天下猶棄
敝屣也竊負而逃遵海濱而處終身訢然樂
而忘天下聖人雖天下之大不能易天性之
愛
文中子曰易樂者必多哀輕施者必好奪或
曰天下皆爭利棄義吾獨若之何子曰舍其
所爭取其所棄不亦君子乎若此之類禮義
之言也心迹之判久矣若此之類造化之言
也

莊子氣豪若吕梁之事言之至者也盜跖言
事之無可奈何者雖聖人亦莫如之何漁父
言事之不可强者雖聖人亦不可强此言有
爲無爲之理順理則無爲强則有爲也
金須百鍊然後精人亦如此
佛氏棄君臣父子夫婦之道豈自然之理哉
志於道者統而言之志者潜心之謂也德者
得於已有形故可據德主於仁故曰依
莊子曰庖人雖不治庖尸祝不越樽俎而代
之此君子思不出其位素位而行之意也

晋狐射姑殺陽處父春秋書晋殺大夫陽處
父上漏言也君不宻則失臣故書國殺
人得中和之氣則剛柔均陽多則偏剛陰多
則偏柔
人之爲道當至於鬼神不能窺處是爲至矣
作易者其知盜乎聖人知天下萬物之理而
一以貫之
大羹可和玄酒可漓則是造化亦可和可漓
也
有一日之物有一月之物有一時之物有一

歲之物有十歲之物至於百千萬皆有之天
地亦物也亦有數焉(雀三年之物馬三十年之物凡飛走之物皆可)
(以數推人百有二十年之物)
太極道之極也太玄道之玄也太素色之本
也太一數之始也太初事之初也其成功則
一也
易地而處則無我也
陰者陽之影鬼者人之影也
氣以六變體以四分
以尊降卑曰臨以上觀下曰觀

毋意毋必毋固毋我合而言之則一分而言
之則二合而言之則二分而言之則四始於
有意成於有我有意然後有必必生於意有
固然後有我我生於固意有心固不化我有
已也
記問之學未足以爲事業
智哉留侯善藏其用
思慮一萌鬼神得而知之矣故君子不可不
愼獨
時然後言言不在我也

學在不止故王通云没身而已
誠者主性之具無端無方者也


皇極經世卷第十二之下
















