










孫真人備急千金要方卷之四十三箴三
　　　　(宋朝奉郎守太常少卿充/祕閣校理林億等校正)
　小腸腑方
　　　小腸腑脉論第一
論曰小腸腑者主心也舌是其候也心合於
小腸小腸者受盛之腑也號監倉吏重二斤
十四兩長二丈四尺廣二寸四分(難經甲乙/云長三丈)
(二尺大二寸半徑/八分分之少半也)後附脊左回叠積其注於
回腸者外傅臍上回運環反十六曲常留水
穀二斗四升其一斗二升是水一斗二升是

穀應主二十四氣也(難經云十六曲盛穀二/斗四升水六升三合合)
(之大半甲乙云受三/斗三合合之大半)脣厚人中長以候小腸
小腸病者小腹痛腰脊控睾而痛時窘之復
耳前熱若寒甚獨肩上熱及手小指次指之
間熱若脉滑者(脉經作陷/甲乙亦同)此其候也
小腹控睾引腰脊上衝心邪在小腸者連睾
系屬於脊貫肝肺絡心系氣盛則厥逆上衝
腸胃動肝肺散於肓結於臍故取之肓原以
散之刺太陰以與之取厥陰以下之取巨虚
下廉以去之按其所過之經以調之

左手關前寸口陽絶者無小腸脉也苦臍痺
小腹中有疝瘕王月即冷上搶心刺手心主
治陰心主在掌後横文中入一分
左手關前寸口陽實者小腸實也苦心下急
熱痺小腸内熱小便赤黄刺手太陽治陽手
太陽在手小指外側本節陷中
小腸有寒其人下重便膿血有熱必痔
小腸有宿食常暮發熱明日復止
小腸脹者少腹䐜脹引腹痛
心前受病移於小腸心欬不已則氣與欬俱

出
厥氣客於小腸夢聚邑街衢
心應皮皮厚者脉厚脉厚者小腸厚皮薄者
脉薄脉薄者小腸薄皮緩者脉緩脉緩者小
腸大而長皮薄而脉沖小者小腸小而短諸
陽經脉皆多紆屈者小腸結
扁鵲云手少陰與太陽爲表裏所以表清裏
濁清實濁虚故食下腸實而胃虚故腑實而
不滿實則傷熱熱則口張口爲之生瘡虛則
傷寒寒則便泄膿血或發裏水其根在小腸

先從腹起方見治水篇中
小腸絶不治六日死何以知之髮直如乾麻
不得屈伸白汗不止
手太陽之脉是動則嗌痛頷腫不可以顧肩
似拔臑似折是主液所生病者耳聾目黄頰
頷腫頸肩臑肘臂外後廉痛(經脉支别已/見心臟部中)
　　　小腸虛實第二(脉方/灸法)
小腸實熱
左手寸口人迎以前脉陽實者手太陽經也
病苦身熱來去汗不出心中煩滿身重口中

生瘡名曰小腸實熱也
柴胡澤瀉湯治小腸熱脹口瘡方
　　柴胡　澤瀉　橘皮(一用/桔梗)
　　黄芩　旋復花　枳實
　　升麻　硭硝(各三/兩)　生地黄(切一/升)
　右九味㕮咀以水一斗煮取三升去滓下
　芒消分三服
大黄圓治小腸熱結滿不通方
　　大黄　芍藥　葶藶(各二/兩)
　　大戟　朴消(各三/兩)　杏仁(五十/枚)

　　巴豆(七/枚)
　右七味爲末蜜和丸如梧子大飲服大人
　七丸小兒二三丸日二熱去日一服
灸法
小腸熱滿灸陰都隨年壯穴俠中管兩邊相
去一寸是也
小腸泄痢膿血灸魂舍一百壯小兒减之穴
在俠臍兩邊相去各一寸(翼云相/去一寸)又灸小腸
輸七壯
小腸虚寒

左手寸口人迎以前脉陽虚者手太陽經也
病苦顱際偏頭痛耳頰痛名曰小腸虚寒也
治小腸虚寒痛下赤白腸滑腸中懊憹補之
方
　　乾薑(三/兩)　當歸　黄蘖
　　地榆(各四/兩)　黄連　阿膠(各二/兩)
　　石榴皮(三/枚)
　右七味㕮咀以水七升煮取二升五合去
　滓下膠煮取膠烊盡分三服
　　　舌論第三

論曰凡舌者心主小腸之候也舌重十兩長
七寸廣二寸半善用機衡能調五味也凡有
所啖若多食鹹則舌脉凝而變色多食苦則
舌皮槁而外毛焦枯多食辛則舌筋急而爪
枯乾多食酸則舌肉肥而脣揭多食甘則舌
根痛而外髮落又曰心欲苦肺欲辛肝欲酸
脾欲甘腎欲鹹此五味内合五臟之氣也若
臟熱則舌生瘡引唇揭赤若腑寒則舌本縮
口噤脣青寒宜補之熱宜瀉之不寒不熱依
臟腑調之舌縮口噤脣青升麻煎主之方見

别卷
　　　風眩第四(叙論方/灸禁法)
　前卷既有頭面風方風眩不當分出思邈
　蓋以此是徐嗣伯方不可以餘方相雜故
　此特立風眩方條專出徐氏方焉
徐嗣伯曰余少承家業頗習經方名醫要治
備聞之矣自謂風眩多途諸家未能必驗至
於此術鄙意偏所究也少來用之百無遺策
今年將衰暮恐奄忽不追故顯明證論以貽
於後云爾

夫風眩之病起於心氣不定胷上蓄實故有
高風面熱之所爲也痰熱相感而動風風心
相亂則悶瞀故謂之風眩大人曰癲小兒則
爲癇其實則一此方療治萬無不愈但恐證
候不審或致差違大都忌食十二屬肉而賁
豚爲患發多氣急氣急則死不可救故此一
湯是輕重之宜勿因此便謂非患所治風眩
湯散丸煎凡有十方凡人初發宜急與續命
湯也困急時但度灸穴便火針針之無不瘥
者初得針竟便灸最良灸法次列于後余業

之以來三十餘年所救活者救十百人無不
瘥矣後人能曉此方幸勿參以餘術焉
續命湯治風眩發則煩悶無知口沫出四體
角弓目反上口噤不得言方
　　竹瀝(一升/二合)生地黄汁(一/升)龍齒(四/兩)
　　生薑　防風　麻黄(各四/兩)
　　防己(三/兩)　附子(三/分)　石膏(七/兩)
　　桂心(二/兩)
　右十味㕮咀以水一斗煮取三升分三服
　有氣加附子作一兩紫蘇子五合橘皮半

　兩已服續命湯口開四肢尚未好定而心
　中尚不除者紫石湯主之方見後紫石煮
　散是也
賁豚湯治氣奔急欲絶方
　　吴茱萸(一/升)　石膏　人參
　　半夏　芎藭(各三/分)　桂心
　　芍藥　生薑(各四/分)　生葛根
　　茯苓(各十/分)　當歸(四/兩)　李根皮(一/斤)
　右十二味㕮咀以水七升清酒八升煮取
　三升分三服

防己地黄湯治言語狂錯眼目霍霍或言見
鬼精神昏亂方
　　防己　甘草(各二/兩)　桂心
　　防風(各三/兩)　生地黄(五斤别切勿合藥/漬疾小輕用二斤)
　右五味㕮咀以水一升漬一宿絞汁著一
　面取滓著竹簀上以地黄著藥滓上於五
　斗米下蒸之以銅器承取汁飯熟以向前
　藥汁合絞取之分再服
薯蕷湯治心中驚悸而四肢緩頭面熱心胷
痰滿頭目眩冒如欲摇動方

　　薯蕷　麥門冬　人參(各四/兩)
　　生地黄　前胡　芍藥(各八/分)
　　枳實　遠志　生薑(各三/分)
　　茯苓　茯神(各六/分)　半夏(五/分)
　　甘草　黄芩　竹葉(各二/分)
　　秫米(三/合)
　右十六味㕮咀取江水高舉手揚三百九
　十下量取三斗煮米减一斗内半夏復减
　九升去滓下藥煮取四升分四服無江水
　處以千里東流水代之校手令上頭也秦

　中無江水涇渭水可用諸葛灌劔由尚取
　之
防風湯服前湯後四體尚不凉冷頭目眩轉
者服之此湯大勝宜長將服但藥中小小消
息隨冷暖耳仍不除瘥者依此方
　　防風　石膏　人參
　　赤石脂　白石脂　生薑
　　龍骨　寒水石　茯苓(各三/分)
　　桂心(二/分)　紫石(一/分)
　右十一味㕮咀以水八升煮取三升分三

　服凡用井花水者取清净也今用江水無
　泥又無砂穢源泉遠涉順勢歸海不逆上
　流用以治頭必歸於下故也
薯蕷煎方
　　薯蕷(二十/分)　甘草(十四/分)　澤瀉
　　人參　黄芩(各四/分)　當歸
　　白歛　桂心　防風(各二/分)
　　麥門冬(各三/分)山茱萸　桔梗
　　芍藥　紫菀　大豆黄卷
　　乾地黄　白术　芎藭

　　乾薑　蜀椒(各二分已上二/十味并用擣篩)
　　生地黄(十八斤擣絞取/汁煎令餘半)麞鹿雜髓
　　鹿角膠(各八/兩)大棗(八十/枚)　麻子仁(研)
　　蜜(各三/升)　桑根皮(五升忌岡上自出/土者大毒大忌近)
　　(籬屋垣墻下溝瀆/邊者皆不中用也)
　右二十七味以清酒二斗四升煮桑白皮
　麻子棗得一斗去滓次下地黄汁膠髓蜜
　煎减半内前諸末併煎令可丸如雞子黄
　大飲服一枚日三稍加至三丸
薯蕷圓治頭目眩冒心中煩鬱驚悸狂癲方

　　薯蕷(二十/八分)　甘草(二十/分)　鹿角膠
　　大豆黄卷　桂心(各七/分)　乾地黄
　　神麴　當歸　人參(各十/分)
　　麥門冬　防風　黄芩
　　芍藥　白术(各六/分)　柴胡
　　桔梗　茯苓　杏仁
　　芎藭(各五/分)　白歛　乾薑(各三/分)
　　大棗(一百枚/取膏)
　右二十二味爲末合白蜜棗膏丸如彈丸
　先食服一丸日三

天雄散治頭目眩運屋轉旋倒方
　　天雄　防風　芎藭
　　人參　獨活　桂心
　　葛根(各三/分)　莽草(四/分　)白术
　　遠志　薯蕷　茯神
　　山茱萸(各六/分)
　右十三味治下篩先食以菊花酒服方寸
　七日二漸加至三七以知爲度(菊花酒法/九月九日)
　(取鄧州甘菊花曝乾作/末以米饙中蒸作酒)
人參圓治心中時恍惚不定方

　　上黨人參　鬼臼　鐵精
　　牛黄　丹砂　雄黄
　　大黄　菖蒲　防風(各一/兩)
　　蜥蜴　赤足蜈蚣
　右十一味爲末蜜丸如梧子大用前菊花
　酒服七丸日三夜一稍加之合藥勿用青
　紙忌見婦人青衣人喪孝不具足人及濁
　穢六畜鷄犬鼠等
灸法
其法以繩横度口至兩邊既得口度之寸數

便以其繩一頭更度鼻盡其兩邊兩孔間得
鼻度之寸數中屈之取半合於口之全度中
屈之先覓頭上迴髮當迴髮灸之以度度四
邊左右前後當繩端而灸前以面爲正并依
年壯多少一年凡三灸皆須瘡瘥又灸壯數
如前若連灸火氣引上其數處迴髮者則灸
其近當鼻也若迴髮近額者亦宜灸若指面
爲瘢則闕其面處然病重者亦不得計此也
食禁
　虎兔龍蛇牛馬猪羊雞犬猴鼠

　右十二相屬肉物皆不得食及以爲藥牛
　黄龍骨齒用不可廢



孫真人備急千金要方卷之四十三















