










孫眞人備急千金要方卷之九
　　　　(宋朝奉郎守太常少卿充/祕閣校理林億等校正)
　　　初生岀腹第二(論)
論曰小兒初生先以綿裹指拭兒口中及舌
上青泥惡血此爲之玉𢖍(一作/銜)若不急拭啼
聲一發即入腹成百病矣兒生落地不作聲
者取暖水一器灌之須臾當啼兒生不作聲
者此由難産少氣故也可取兒臍帶向身却
捋之令氣入腹仍呵之至百度啼聲自發亦
可以葱白徐徐鞭之即啼兒已生即當舉之

舉之遲晚則令中寒腹内雷鳴乃先浴之然
後斷臍不得以刀子割之須令人隔單衣物
咬斷兼以暖氣呵七遍然後纏結所留臍帶
令至兒足趺上短則中寒令兒腹中不調常
下痢若先斷臍然後浴者則臍中水臍中水
則發腹痛其臍斷訖連臍帶中多有蟲宜急
剔撥去之不爾入兒腹成疾斷兒臍者當令
長六寸長則傷肌短則傷藏不以時斷若挼
汁不盡則令暖氣漸微自生寒令兒臍風生
兒宜用其父故衣裹之生女宜以其母故衣

皆勿用新帛爲善不可令衣過厚令兒傷皮
膚害血脉發雜瘡而黄兒衣綿帛特忌厚熱
愼之愼之凡小兒始生肌膚未成不可暖衣
暖衣則令筋骨緩弱宜時見風日若都不見
風則令肌膚脆輭便易中傷皆當以故絮衣
之勿用新綿也凡天和暖無風之時令母將
兒於日中嬉戲數見風日則血凝氣剛肌肉
牢密堪耐風寒不致疾病若常藏在幃帳之
中重衣温暖譬猶陰地之草木不見風日輭
脆不堪風寒也凡裹臍法椎治白練令柔輭

方四寸新綿厚半寸與帛等合之調其緩急
急則令兒吐哯兒生二十日乃解視臍若十
許日兒怒啼似衣中有刺者此或臍燥還刺
其腹當解之易衣更裹裹臍時閉户下帳然
火令帳中温暖换衣亦然仍以温粉粉之此
謂冬時寒也若臍不愈燒絳帛末粉之若過
一月臍有汁不愈燒蝦蟆灰粉之日三四度
若臍中水及中冷則令兒腹絞痛夭糺啼呼
面目青黑此是中水之過當炙粉絮以熨之
不時治護臍至腫者當隨輕重重者便灸之

乃可至八九十壯輕者臍不大腫但出汁時
時啼呼者擣當歸末和胡粉傅之炙絮日熨
之至百日愈以啼呼止爲候若兒糞青者冷
也與臍中水同兒洗浴斷臍竟棚抱畢未可
與朱蜜宜與甘草湯以甘草如手中指一節
許打碎以水二合煑取一合以綿纏沾取與
兒吮之連吮汁計得一蜆殻入腹止兒當快
吐吐去心胷中惡汁也如得吐餘藥更不須
與若不得吐可消息計如饑渴須臾更與之
若前所服及更與并不得吐者但稍稍與之

令盡此一合止如得吐出惡汁令兒心神智
慧無病也飲一合盡都不吐者是兒不含惡
血耳勿復與甘草湯乃可與朱蜜以鎮心神
安魂魄也兒新生三日中與朱蜜者不宜多
多則令兒脾胃冷腹脹喜陰癇氣急變噤痙
而死新生與朱蜜法以飛鍊朱砂如大豆許
以赤蜜一蜆殻和之以綿纏箸頭沾取與兒
吮之得三沾止一日令盡此一豆許可三日
與之則用三豆許也勿過此則傷兒也與朱
蜜竟可與牛黄如朱蜜多少也牛黄益肝膽

除熱定精神止驚辟惡氣除小兒百病也新
生三日後應開腸胃助穀神可研米作厚飲
如乳酪厚薄以豆大與兒咽之頻咽三豆許
止日三與之滿七日可與哺也兒生十日始
哺如棗核二十日倍之五十日如彈丸百日
如棗若乳汁少不得從此法當用意小增之
若三十日而哺者令兒無疾兒哺早者兒不
勝穀氣令生病頭面身體喜生瘡愈而復發
令兒尪弱難養三十日後雖哺勿多若不嗜
食勿强與之不消復生疾病哺乳不進者腹

中皆有痰癖也當以四物紫丸微下之節哺
乳數日便自愈小兒微寒熱亦當爾利之要
當下之然後乃瘥凡乳兒不欲太飽飽則嘔
吐每候兒吐者乳太飽也以空乳乳之即消
日四乳兒若臍未愈乳兒太飽令風中臍也
夏不去熱乳令兒嘔逆冬不去寒乳令兒欬
痢母新房以乳兒令兒羸瘦交脛不能行母
有熱以乳兒令變黄不能食母怒以乳兒令
喜驚發氣疝又令上氣癫狂母新吐下以乳
兒令虚羸母醉以乳兒令身熱腹滿凡新生

小兒一月内常飲猪乳大佳凡乳母乳兒當
先極挼散其熱氣勿令汁奔出令兒噎輙奪
其乳令得息息已復乳之如是十返五返視
兒飢飽節度知一日中幾乳而足以爲常又
常捉去宿乳兒若卧乳母當以臂枕之令乳
與兒頭平乃乳之令兒不噎母欲寐則奪其
乳恐填口鼻又不知飢飽也浴兒法凡浴小
兒湯極須令冷熱調和冷熱失所令兒驚亦
致五藏疾也凡兒冬不可久浴浴久則傷寒
夏不可久浴浴久則傷熱數浴背冷則發癇

若不浴又令兒毛落新生浴兒者以猪膽一
枚取汁投湯中以浴兒終身不患瘡疥勿以
雜水浴之兒生三日宜用桃根湯浴桃根李
根梅根各二兩枝亦得㕮咀之以水三斗煑
二十沸去滓浴兒良去不祥令兒終身無瘡
疥治小兒驚辟惡氣以金虎湯浴金一斤虎
頭骨一枚以水三斗煑爲湯浴但須浴即煑
用之凡小兒初出腹有鵝口者其舌上有白
屑如米劇者鼻中亦有之此由兒在胞胎中
受穀氣盛故也或姙娠時嗜糯米使之然治

之之法以髮纏箸頭沾井花水撩拭之三日
如此便脫去如不脫可煑栗荴汁令濃以綿
纏箸頭拭之若春夏無栗荴可煑栗木皮如
用井花水法小兒初出腹有連舌舌下有膜
如石榴子中隔連其舌下後喜令兒言語不
發不轉也可以爪摘斷之微有血出無害若
血出不止可燒髮作灰末傅之血便止也小
兒出腹六七日後其血氣收歛成肉則口舌
喉頰裏清净也若喉裏舌上有物如蘆籜盛
水狀者若懸癰有脹起者可以綿纏長針留

刃處如粟米許大以針刺决之令氣泄去青
黄赤血汁也一刺之止消息一日未消者來
日又刺之不過三刺自消盡餘小小未消三
刺亦止自然得消也有著舌下如此者名重
舌有著頰裏及上腭如此者名重腭有著齒
齗上者名重齗皆刺去血汁也小兒生輙死
治之法
　當候視兒口中懸癰前上腭有胞者以指
　摘取頭决令潰去血勿令血入咽入咽殺
　兒急急愼之

小兒初出腹骨肉未斂肌肉猶是血也血凝
乃堅成肌肉耳其血沮敗不成肌肉則使面
目繞鼻口左右悉黄而啼閉目聚口撮面口
中乾燥四肢不能伸縮者皆是血脉不歛也
喜不育若有如此者皆宜與龍膽湯也(方出/下驚)
(癇/篇)
相兒命短長法
　　兒初生呌聲連延相屬者壽聲絶而復
　　揚急者不壽
　　啼聲散不成人　啼聲深不成人

　　臍中無血者好　臍小者不壽
　　通身軟弱如無骨者不壽
　　鮮白長大者壽　自開目者不成人
　　目視不正數動者大非佳
　　　汗血者多厄不壽
　　汗不流不成人
　　小便凝如脂膏不成人
　　頭四破不成人　常摇手足者不成人
　　早坐早行早齒早語皆惡性非佳人
　　頭毛不周匝者不成人

　　髮稀少者强不聽人(一作/不聦)
　　額上有旋毛者早貴妨父母
　　兒生枕骨不成者能言而死
　　尻骨不成者能倨而死
　　掌骨不成者能匍匐而死
　　踵骨不成者能行而死
　　臏骨不成者能立而死
　　身不收者死　魚口者死
　　股間無生肉者死
　　頤下破者死　陰不起者死

　　陰囊下白者死赤者死
　　卵縫通達黑者壽
論曰兒三歲已上十歲已下視其性氣高下
即可知其夭壽大略兒小時識悟通敏過人
者多夭大則項橐顔回之流是也小兒骨法
成就威儀回轉遲舒稍費人精神雕琢者壽
其預知人意迴旋敏速者亦夭即楊修孔融
之徒是也由此觀之夭壽大略可知也亦猶
梅花早發不覩歲寒甘菊晩成終於年事是
知晩成者壽之兆也
