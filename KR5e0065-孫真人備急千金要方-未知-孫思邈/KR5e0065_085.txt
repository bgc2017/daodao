










孫眞人備急千金要方卷之八十五隠三
　　　　(宋朝奉郎守太常少卿充/祕閣校理林億等校正)
　平脉方
　　　五臟積聚第七
人病有積有聚有穀氣(穀一/作繫)夫積者臟病終
不移也聚者腑病發作有時展轉痛移爲可
治也穀氣者脇下牽痛按之則愈愈復發爲
穀氣夫病已愈不得復發今病復發即爲穀
氣也諸積大法脉來而細軟附骨者爲積也
寸口結積在胷中微出寸口積在喉中關上

結積在臍傍微下關者積在小腹尺中結積
在氣衝上關上積在心下脉出在左積在左
脉出在右積在右脉兩出積在中央各以其
部處之寸口沉而橫者脇下及腹中有橫積
痛其脉弦腹中急痛腰背痛相引腹中有寒
疝瘕
脉弦緊而細微者癥也夫寒痺癥瘕積聚之
脉狀皆弦緊若在心下即寸弦緊在胃管即
關弦緊在臍下即尺弦緊一曰關脉長弦有
積在臍左右上下

又脉癥法左手脉横癥在左右手脉橫癥在
右脉頭大在上頭小在下
又一法横脉見左積在右見右積在左偏得
洪實而滑亦爲積弦緊亦爲積爲寒痺爲疝
痛内有積不見脉難治見一脉相應爲易治
諸不相應爲不合治也左手脉大右手脉小
上病在左脇下病在左足右手脉大左手脉
小上病在右脇下病在右足脉弦而伏者腹
中有癥不可轉也必死不治脉來細而沈時
直者身有癰腫若腹中有伏梁脉來沈而虚

者泄注也脉來小沈實者胃中有積聚不可
下食即吐
　　　陰陽表裏虛實第八
弦爲少陽緩爲陽明洪爲太陽三陽也微爲
少陰遲爲厥陰沈爲太陰三陰也
脉有一陰一陽一陰二陽一陰三陽有一陽
一陰一陽二陰一陽三陰如此言之寸口有
六脉俱動耶然經言如此者非有六脉俱動
也謂浮沈長短滑濇也凡脉浮滑長者陽也
沈濇短者陰也所以言一陰一陽者謂脉來

沈而滑也一陰二陽者謂脉來沈滑而長也
一陰三陽者謂脉來浮滑而長時一沈也所
以言一陽一陰者謂脉來浮而濇也一陽二
陰者謂脉來長而沈濇也一陽三陰者謂脉
來沈濇而短時一浮也各以其經所在言病
之逆順也
脉有陽盛陰虛陰盛陽虚何謂也然浮之損
小沈之實大故曰陰盛陽虛沈之損小浮之
實大故曰陽盛陰虛是謂陰陽虛實之意也
凡脉浮大數動長滑陽也沈濇弱弦短微陰

也陽病見陰脉者逆也主死陰病見陽脉者
順也主生關前爲陽關後爲陰陽數即吐陰
微即下陽弦則頭痛陰弦即腹痛以依陰陽
察病也又尺脉爲陰陰脉常沈而遲寸關爲
陽陽脉但浮而速有表無裏邪之所止得鬼
病何謂表裏寸尺爲表關爲裏兩頭有脉關
中絶不至也尺脉上不至關爲陰絶寸脉下
不至關爲陽絶陰絶而陽微死不治呼爲表
屬腑吸爲裏屬臟陽微不能呼陰微不能吸
呼吸不足胷中短氣

弱反在關濡反在巔微在其上濇反在下微
即陽氣不足沾熱汗出濇即無血厥而且寒
諸腑脉爲陽主熱諸臟脉爲陰主寒陽微則
汗陰浮自下(脉經作/陰微)陽數口生瘡陰數加微
必惡寒而煩擾不得眠陽芤吐血(脉經作陽/數則吐血)
陰芤下血(脉經作陰/澀即下血)無陽即厥無陰即嘔
寸口脉浮大而疾者名曰陽中之陽病苦煩
滿身熱頭痛腹中熱寸口脉沈細者名曰陽
中之陰病苦悲傷不樂惡聞人聲少氣時汗
出陰氣不通(不通一/作併)臂不能舉(巢源作/臂偏不舉)

尺脉沈細者名曰陰中之陰病苦兩脛酸疼
不能久立陰氣衰小便餘瀝陰下濕癢
尺脉滑而浮大者名曰陰中之陽病苦小腹
痛滿不能溺溺即陰中痛大便亦然
尺脉牢而長關上無有此爲陰干陽其人苦
兩脛重小腹引腰痛
寸口壯大尺中無有此爲陽干陰其人苦腰
背痛陰中傷足脛寒
人有三虚三實者何謂也然有脉之虚實有
病之虚實有診之虚實脉之虚實者脉來濡

者爲虚牢者爲實也病之虚實者出者爲虚
入者爲實言者爲虛不言者爲實緩者爲虛
急者爲實也診之虚實者癢者爲虚痛者爲
實外痛内快爲外實内虚内痛外快爲内實
外虚故曰虚實也
問曰何謂虚實答曰邪氣盛則實精氣奪則
虛何謂重實所謂重實者大熱病氣熱脉滿
是謂重實也
脉盛皮熱腹脹前後不通悗瞀爲五實
脉細皮寒氣少泄痢注前後飲食不入爲五

虚也
　　　何時得病第九
何以知人露卧得病陽中有陰也何以知人
夏月得病諸陽入陰也何以知人春得病無
肝脉也無心脉夏得病無肺脉秋得病無腎
脉冬得病無脾脉四季之月得病
　　　扁鵲華佗察聲色要訣第十
病人五臟已奪神明不守聲嘶者死病人循
衣縫譫言者不可治病人陰陽俱絶掣衣掇
空妄言者死病人妄語錯亂及不能語者不

治熱病者可治病人陰陽俱絶失音不能言
者三日半死病人兩目眥有黄色起者其病
方愈病人面黄目青者不死青如草滋死病
人面黄目赤者不死赤如衃血死病人面黄
目白者不死白如枯骨死病人面黃目黑者
不死黑如炲死病人面目俱等者不死病人
面黑目青者不死病人面青目白者死病人
面赤目青者六日死病人面黄目青者九日
必死是謂亂經飲酒當風邪入胃經膽氣妄
洩目則爲青雖有天救不可復生病人面赤

目白者十日死憂恚思慮心氣内索面色反
好急求棺槨病人面白目黑者死此謂榮華
已去血脉空索病人面黑目白者八日死腎
氣内傷病因留積病人面青目黄者五日死
病人著牀心痛短氣脾竭内傷百病復愈能
起彷徨因坐於地其立倚牀能治此者可謂
神良病人面無精光若土色不受飲食者四
日死病人目無精光及牙齒黑色者不治病
人耳目鼻口有黑色起入於口者必死病人
耳目及顴頰赤者死在五日中病人黑色出

於額上髮際下直鼻脊兩顴上者亦死在五
日中病人及健人黑色若白色起入目及鼻
口者死在三日中病人及健人面忽如馬肝
色望之如青近之如黑者死病人面黑目直
視惡風者死病人面黑脣青者死病人面青
脣黑者死病人面黑兩脇下滿不能自轉反
者死病人目回回直視肩息者一日死病人
陰結陽絶目精脫恍惚者死病人陰陽絶竭
目眶陷者死病人眉系傾者七日死病人口
如魚口不能復閉而氣出多不返者死病人

口張者三日死病人脣青人中反者三日死
病人脣反人中滿者死病人脣口忽乾者不
治病人脣腫齒焦者死病人齒忽變黑者十
三日死病人舌卷卵縮者必死病人汗出不
流舌卷黑者死病人髮直者十五日死病人
髮如乾麻善怒者死病人髮與眉衝起者死
病人爪甲青者死病人爪甲白者不治病人
手足爪甲下肉黑者八日死病人榮衛竭絶
面浮腫者死病人卒腫其面蒼黑者死病人
手掌腫無文者死病人臍腫反出者死病人

陰囊莖俱腫者死病人脉絶口張足腫者五
日死病人足趺腫嘔吐頭重者死病人足趺
上腫兩膝大如斗者十日死病人卧遺屎不
覺者死病人尸臭者不可治肝病皮白肺之
日庚辛死心病目黑腎之日壬癸死脾病脣
青肝之日甲乙死肺病頰赤目腫心之日丙
丁死腎病面腫脣黃脾之日戊己死青欲如
蒼璧之澤不欲如藍赤欲如帛裹朱不欲如
赭白欲如鵝羽不欲如鹽黑欲如重漆不欲
如炭黄欲如羅裹雄黄不欲如黃土

　　　診五臟六腑氣絕證候第十一
病人肝絶八日死何以知之面青但欲伏眠
目視而不見人汗(一作/泣)出如水不止(一日二/日死)
病人膽絶七日死何以知之眉爲之傾病人
筋絶九日死何以知之手足爪甲青呼駡不
休(一日八/日死)病人心絶一日死何以知之肩息
回視立死(一日目亭/亭二日死)病人腸(一云/小腸)絶六日死
何以知之髮直如乾麻不得屈伸白汗不止
病人脾絶十二日死何以知之口冷足腫腹
熱臚脹泄利不覺出無時度(一日五/日死)病人胃

絶五日死何以知之脊痛腰中重不可反覆
(一日腓腸/平九日死)病人肉絶六日死何以知之耳乾
舌皆腫溺血大便赤泄(一日足腫/九日死)病人肺絶
三日死何以知之口張但氣出而不還(一日/鼻口)
(虛張/短氣)病人大腸絶不治何以知之泄利無度
利絶則死病人腎絶四日死何以知之齒爲
暴枯面爲正黑目中黄色腰中欲折白汗出
如流水(一日人中/平七日死)病人骨絶齒黄落十日死
諸浮脉無根者皆死已上五臟六腑爲根也
　　　診四時相反脉第十二

春三月木旺肝脉治當先至心脉次之肺脉
次之腎脉次之此爲王相順脉也到六月土
王脾脉當先至而反不至反得腎脉此爲腎
反脾也七十日死何謂腎反脾夏火王心脉
當先至肺脉次之而反得腎脉是謂腎反脾
期五月六月忌丙丁脾反肝三十日死何謂
脾反肝春肝脉當先至而反不至脾脉先至
是謂脾反肝期正月二月忌甲乙腎反肝三
歲死何謂腎反肝春肝脉當先至而反不至
腎脉先至是謂腎反肝期七月八月忌庚辛

腎反心二歲死何謂腎反心夏心脉當先至
而反不至腎脉先至是謂腎反心期六月忌
戊己此中不論肺金之氣踈略未諭指南又
推五行亦頗顛倒待求别録上
凡療病察其形貌神氣色澤脉之盛衰病之
新故乃可治之形氣相得色澤以浮脉從四
時此爲易治形氣相失色夭不澤脉實堅甚
脉逆四時此爲難治
逆四時者春得肺脉夏得腎脉秋得心脉冬
得脾脉其至皆懸絶澀者曰逆春夏沈澀秋

冬浮大病熱脉靜泄痢脉大脫血脉實病在
中脉堅實病在外脉不實名逆四時皆難療
也凡四時脉皆以胃氣爲本雖有四時王相
之脉無胃氣者難瘥也何謂胃脉來弱以滑
者是也命曰易治
　　　診脉動止投數踈數死期年月第十三
脉一動一止二日死一經云一日死脉二動
一止三日死脉三動一止四日死或五日死
脉四動一止六日死脉五動一止七日死或
五日死脉六動一止八日死脉七動一止九

日死脉八動一止十日死脉九動一止九日
死又云十一日死一經云十三日死若立春
死脉十動一止立春死一經云立夏死脉十
一動一止立夏死一經云夏至死又云立秋
死脉十二動十三動一止立秋死一經云立
冬死脉十四動十五動一止立冬死一經云
立夏死脉二十動一止一歳死若立秋死脉
二十一動一止二歳死脉二十五動一止二
歲死一經云一歲死又云立冬死脉三十動
一止二歲死若三歲死脉三十五動一止三

歲死脉四十動一止四歲死脉五十動一止
五歲死不滿五十動一止五歳死五行氣畢
陰陽數同榮衛出入經脉通流晝夜百刻五
德相生脉來五十投而不止者五臟皆受氣
即無病也脉來四十投而一止者一臟無氣
却後四歳春草生而死脉來三十投而一止
者二臟無氣却後三歳麥熟而死脉來二十
投而一止者三臟無氣却後二歲桑椹赤而
死脉來十投而一止者四臟無氣歲中死得
節不動出清明死遠不出穀雨死矣脉來五

動而一止者五臟無氣却後五日而死脉一
來而久住者宿病在心主中治脉二來而久
住者病在肝枝中治脉三來而久住者病在
脾下中治脉四來而久住者病在腎間中治
脉五來而久住者病在肺枝中治五脉病虚
羸人得此者死所以然者藥不得而治針不
得而及盛人可治氣全故也


孫眞人備急千金要方卷之八十五











