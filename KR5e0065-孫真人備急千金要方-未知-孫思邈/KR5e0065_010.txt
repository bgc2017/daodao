










孫眞人備急千金要方卷之十分四
　　　　(宋朝奉郎守太常少卿充/祕閣校理林億等校正)
　　少小嬰兒孺方
　　　驚癇第三(論候癇法/方灸法)
論曰少小所以有癇病及痙病者皆由臟氣
不平故也新生即癇者是其五臟不收歛血
氣不聚五脉不流骨怯不成也多不全育其
一月四十日已上至期歲而癇者亦由乳養
失理血氣不和風邪所中也病先身熱掣瘲
驚啼呌唤而後發癇脉浮者爲陽癇病在六

腑外在肌膚猶易治也病先身冷不驚掣不
啼呼而病發時脉沉者爲陰癇病在五臟内
在骨髓極難治也病發身軟時醒者謂之癇
也身强直反張如弓不時醒者謂之痙也諸
反張大人脊不容側手小兒容三指者不可
復治也凡脉浮之與沉以判其病在陰陽表
裏耳其浮沉復有大小滑澁虚實遲駃諸證
各依脉形爲治神農本草經說小兒驚癇有
一百二十種其證候微異於常便是癇候也
初出腹血脉不歛五臟未成稍將養失宜即

爲病也時不成人其經變蒸之後有病餘證
并寬惟中風最暴卒也小兒四肢不好驚掣
氣息小異欲作癇及變蒸日滿不解者并宜
與龍膽湯凡小兒之癇有三種有風癇有驚
癇有食癇然風癇驚癇時時有之十兒之中
未有一二是風驚者凡是先寒後熱發者皆
是食癇也驚癇皆按圖灸之風癇當與猪心
湯食癇當下乃愈紫丸佳凡小兒所以得風
癇者縁衣暖汗出風因入也風癇者初得之
時先屈指如數乃發作者此風癇也驚癇者

起於驚怖大啼乃發作者此驚癇也驚癇微
者急持之勿復更驚之或自止也其先不哺
乳吐而變熱後發癇者此食癇早下則瘥四
味紫丸逐癖飲最良去病速而不虚人赤丸
(本無赤丸方諸醫方并無按此服四味紫丸/不得下者當以赤丸赤丸瘥駃病重者當用)
(之今次後癖結脹滿篇中第一方八味名紫/雙丸者用朱砂色當赤用巴豆又用甘遂比)
(紫丸當駃疑/此即赤丸也)瘥駃病重者當用之凡小兒不
能乳哺當與紫丸下之小兒始生生氣尚盛
但有微惡則須下之必無所損及其愈病則
致深益若不時下則成大疾疾成則難治矣

凡下四味紫丸最善雖下不損人足以去疾
若四味紫丸不得下者當以赤丸下之赤丸
不下當倍之若已下而有餘熱不盡當按方
作龍膽湯稍稍服之并摩赤膏(方見本/篇末)風癇
亦當下之然當以猪心湯下之驚癇但按圖
灸之及摩生膏(方見本/篇末)不可大下也何者驚
癇心氣不定(一作/足)下之内虚益令甚爾驚癇
甚者特爲難治故養小兒常愼驚勿令聞大
聲抱持之間當安徐勿令驚怖又天雷時當
塞兒耳并作餘細聲以亂之也凡養小兒皆

微驚以長其血脉但不欲大驚大驚乃灸驚
脉若五六十日灸者驚復更甚生百日後灸
驚脉乃善兒有熱不欲哺乳卧不安又數驚
此癇之初也服紫丸便愈不愈復與之兒眠
時小驚者一月輙一以紫丸下之减其盛氣
令兒不病癇也兒立夏後有病治之愼勿妄
灸不欲吐下但以除熱湯浴之除熱散粉之
(除熱湯散見下/篇傷寒條中)除熱赤膏摩之又以膏塗臍
中令兒在凉處勿禁水漿常以新水飲之小
兒衣甚薄則腹中乳食不消不消則大便皆

醋臭此欲爲癖之漸也便將紫丸以微消之
服法先從少起常令大便稀勿大下也稀後
便漸减之不醋臭乃止藥也凡小兒冬月下
無所謂夏月下難瘥然有病者不可不下下
後腹中當小脹滿故當節哺乳數日不可妄
下又乳哺小兒當令多少有常劑兒漸大當
稍稍增之若减少者此腹中已有小不調也
便微服藥勿復哺之但當與乳甚者十許日
微者五六日止哺自當如常若都不肯食哺
而但欲乳者此是有癖爲疾重要當下之不

可不下不下則致寒熱或吐而發癇或更致
下痢此皆病重不早下之所爲也此即難治
矣但先治其輕時兒不耗損而病可速愈凡
小兒屎黄而臭者此腹中有伏熱宜微將服
龍膽湯若白而醋臭者此挾宿寒不消也當
服紫丸微者少與藥令内消甚者小增藥令
小下皆復節乳哺數日令胃氣平和若不節
乳哺則病易復復下之則傷其胃氣令腹脹
滿再三下之尚可過則傷矣凡小兒有癖其
脉大必發癇此爲食癇下之便愈當審候掌

中與三指脉不可令起而不時下致於發癇
則難療矣若早下之此肰終不起也脉在掌
中尚可早療若至指則病增矣凡小兒腹中
有疾生則身寒熱寒熱則血脉動動則心不
定心不定則易驚驚則癇發速也
候癇法
夫癇小兒之惡病也或有不及求醫而致困
者也然氣發於内必先有候常宜審察其精
神而採其候也
　　手白肉魚際脉黑者是癇候魚際脉赤

　　者熱
　　脉青大者寒脉青細者爲平也
　　鼻口乾燥大小便不利是癇候
　　眼不明上視喜陽是癇候
　　耳後完骨上有青絡盛卧不靜是癇候
　　青脉刺之令血出也
　　小兒髮逆上啼笑面暗色不變是癇候
　　鼻口青時小驚是癇候
　　目閉青時小驚是癇候
　　身熱頭常汙出是癇候

　　身熱吐哯而喘是癇候
　　身熱目時直視是癇候
　　喜欠目上視是癇候
　　身熱目視不精是癇候
　　目瞳子卒大黑於常是癇候
　　卧惕惕而驚手足振摇是癇候
　　卧夢笑手足動摇是癇候
　　意氣下而妄怒是癇候
　　咽乳不利是癇候
　　身熱小便難是癇候

　　吐痢不止厥痛時起是癇候
　　弄舌摇頭是癇候
已上諸候二十餘條皆癇之初也見其候便
爪其陽脉所應灸爪之皆重手令兒驟啼及
足絶脉亦依方與湯直視瞳子動腹滿轉鳴
下血身熱口噤不得乳反張脊强汗出發熱
爲卧不悟手足掣瘲喜驚凡八條癇之極者
也如有此非復湯爪所能救便當時灸之
論曰若病家始發便來詣師師可診候所解
爲法作次序治之以其節度首尾取瘥也病

家已經雜治無次序不能制病病則變異其
本候後師便不知其前證虚實直依其後證
作治亦不得瘥也要應精問察之爲前師所
配依取其前蹤迹以爲治乃無逆耳前師處
湯本應數劑乃瘥而病家服一兩劑未效便
謂不驗已後更問他師師不尋前人爲治寒
温次序而更爲治而不次前師治則弊也或
前已下之後須平和療以接之而得瘥也或
前人未下之或不去者或前治寒温失度後
人應調治之是爲治敗病皆須邀射之然後

免耳不依次第及不審察必及重弊也
龍膽湯治嬰兒出腹血脉盛實寒熱温壯四
肢驚掣發熱大吐哯者若已能進哺中食實
不消壯熱及變蒸不解中客人鬼氣并諸驚
癇方悉主之十歲已下小兒皆服之小兒龍
膽湯第一此是新出腹嬰兒方若日月長大
者以次依此爲例若必知客忤及有鬾氣者
可加人參當歸各如龍膽多少也一百日兒
加三銖二百日兒加六銖一歲兒加半兩餘
藥皆准耳

　　龍膽　釣藤皮　柴胡
　　黄芩　桔梗　芍藥
　　茯苓(一作/茯神)甘草(各六/銖)　蜣螂(二/枚)
　　大黄一兩
　右十味㕮咀以水一升煑取五合爲劑也
　服之如後節度藥有虚實虚藥如足數合
　水也兒生一日至七日分一合爲三服兒
　生八日至十五日分一合半爲三服兒生
　十六日至二十日分二合爲三服兒生二
　十日至三十日分三合爲三服兒生三十

　日至四十日盡以五合爲三服皆得下即
　止勿再服也
大黄湯治少小風癇積聚腹痛夭矯二十五
癇方
　　大黄　人參　細辛
　　乾薑　當歸　甘皮(各三/銖)
　右六味㕮咀以水一升煑取四合服如棗
　許日三
白羊鮮湯治小兒風癇胷中有疾
　　白羊鮮(三/銖)　蚱蟬(二/枚)　大黄(四/銖)

　　甘草　釣藤皮　細辛(各二/銖)
　　牛黄(如大豆/四枚)蛇蜕皮(一/寸)
　右八味㕮咀以水二升半煑取一升二合
　分五服日三若服已盡而癇不斷者可更
　加大黄釣藤各一銖以水漬藥半日然後
　煑之
增損續命湯治小兒卒中風惡毒及久風四
肢角弓反張不隨并軃□僻不能行步方
　　麻黄　甘草　桂心(各一/兩)芎藭
　　葛根　升麻　當歸獨活(各/十)

　　(八/銖)　人參　黄芩　石膏(各/半)
　　(兩)　杏仁(二十/枚)
　右十二味㕮咀以水六升煑麻黄去上沫
　乃納諸藥煑取一升二合三歲兒分爲四
　服一日令盡少取汗得汗以粉粉之
石膏湯治小兒中風惡痱不能語口眼了戾
四肢不隨方
　　石膏(一/合)　麻黄(八/銖)　甘草
　　射干　桂心　芍藥
　　當歸(各四/銖)　細辛(二/銖)

　右八味㕮咀以水三升半先煑麻黄三沸
　去上沫内餘藥煑取一升三歲兒分爲四
　服日三
治少小中風狀如欲絶湯方
　　大黄　牡蠣　龍骨
　　栝蔞根　甘草　桂心(各二/十銖)
　　赤石脂　寒水石(各六/銖)
　右八味㕮咀以水一升内藥重半兩煑再
　沸絞去滓半歲兒服如雞子大一枚大兒
　盡服入口中即愈汗出粉之藥無毒可每

　日二服有熱加大黄不汗加麻黄無寒水
　石朴消代之
二物石膏湯治少小中風手足拘急方
　　石膏(如雞子大/一塊碎)眞珠(一/兩)
　右以水二升煑石膏五六沸内眞珠煑取
　一升稍稍分服
桂枝湯治少小中風脉浮發熱自汗出項强
鼻鳴乾嘔方
　　桂心　生薑　甘草
　　芍藥(各一/兩)　大棗(四/枚)

　右五味㕮咀三物以水三升煑取一升分
　三服(此方與傷寒/篇中方相重)
二物驢毛散治少小新生中風方
　　驢毛一圯(取背前交脊上會中拔/取如手拇指大一把)
　　麝香(二豆/大)
　右以乳汁和銅器中微火煎令焦熟出爲
　末小兒不能飲以乳汁和之葦筒貯瀉著
　咽中然後飲乳令入腹
茵芋圓治少小有風癇疾至長不除或遇天
陰節變便發動食飲堅强亦發百脉攣縮行

步不正言語不便者服之永不發方
　　茵芋葉　鈆丹　秦芁
　　釣藤皮　石膏　杜蘅
　　防葵(各一/兩)　菖蒲　黄芩(各一/兩半)
　　松蘿(半/兩)　蜣螂(十/枚)　甘草(三/兩)
　右十二味爲末蜜丸如小豆大三歲已下
　服五丸三歲已上服七丸五歲已上服十
　丸十歲已上可至十五丸
鎮心圓治小兒驚癇百病鎮心氣方
　　銀屑(拾二/銖)　水銀(二十/銖)　牛黄(六/銖)

　　大黄(六/分)　茯苓(三/分)　茯神
　　遠志　防己　白歛
　　雄黄　人參　芍藥(各二/分)
　　紫石英　眞珠　防葵
　　鐵精(各四/分)
　右十六味先以水銀和銀屑如泥别治諸
　藥和丸二歲兒如麻子二丸隨兒大小增
　之一方無牛黄一味
丹參赤膏治少小心腹熱除熱方
　　丹參　雷丸　硭硝

　　戎鹽　大黄(各一/兩)
　右五味㕮咀以苦酒半升浸四種一宿以
　成鍊猪肪一斤煎三上三下去滓乃内芒
　消膏成以摩心下冬夏可用一方但用丹
　參雷丸亦佳
五物甘草生摩膏治少小新生肌膚幼弱喜
爲風邪所中身體壯熱或中大風手足驚掣
方
　　甘草　防風(各一/兩)　白术
　　桔梗(各二十/銖)雷丸(二兩/半)

　右㕮咀以不中水猪肪一斤煎爲膏以煎
　藥微火上煎消息視稠濁膏成去滓取如
　彈丸大一枚炙手以摩兒百過寒者更熱
　熱者更寒小兒雖無病早起常以膏摩顖
　上及手足心甚辟寒風
灸法
論曰小兒新生無疾愼不可逆針灸之如逆
針灸則忍痛動其五脉因喜成癇河洛關中
土地多寒兒喜病痙其生兒三日多逆灸以
防之又灸頰以防噤有噤者舌下脉急牙車

筋急其土地寒皆决舌下去血灸頰以防噤
也吴蜀地温無此疾也古方既傳之今人不
詳南北之殊便按方而用之是以多害於小
兒也所以田舍小兒任其自然皆得無有夭
横也小兒驚啼眠中四肢掣動變蒸未解愼
不可針灸爪之動其百脉仍因驚成癇也惟
陰癇噤痙可針灸爪之凡灸癇當先下兒使
虚乃承虚灸之未下有實而灸者氣逼前後
不通殺人癇發平旦者在足少陽晨朝發者
在足厥陰日中發者在足太陽黄昏發者在

足太陰人定發者在足陽明夜半發者在足
少陰
　右癇發時病所在視其發早晩灸其所也
夫癇有五藏之癇六畜之癇或在四肢或在
腹内當審其候隨病所在灸之雖少必瘥若
失其要則爲害也
肝癇之爲病面青目反視手足摇灸足少陽
厥陰各三壯
心癇之爲病面赤心下有熱短氣息微數灸
心下第二肋端宛宛中此爲巨闕也又灸手

心主及少陰各三壯
脾癇之爲病面黄腹大喜痢灸胃管三壯俠
胃管傍灸二壯足陽明太陰各二壯
肺癇之爲病面目白口沫出灸肺輸三壯又
灸手陽明太陰各二壯
腎癇之爲病面黑正直視不摇如尸壯灸心
下二寸二分三壯又灸肘中動脉各二壯又
灸足太陽少陰各二壯
膈癇之爲病目反四肢不舉灸風府又灸頂
上鼻人中下唇承漿皆隨年壯

腸癇之爲病不動摇灸兩承山又灸足心兩
手勞宫又灸兩耳後完骨各隨年壯又灸臍
中五十壯
　右五藏癇證候
馬癇之爲病張口摇頭馬鳴欲反折灸項風
府臍中三壯病在腹中燒馬蹄末服之良
牛癇之爲病目正直視腹脹灸鳩尾骨及大
椎各三壯燒牛蹄末服之良
羊癇之爲病喜揚目吐舌灸大椎上三壯
猪癇之爲病喜吐沫灸完骨兩傍各一寸七

壯
犬癇之爲病手屈拳攣灸兩手心一壯灸足
太陽一壯灸肋户一壯
雞癇之爲病摇頭反折喜驚自摇灸足諸陽
各三壯
　右六畜癇證候
小兒暴癇灸兩乳頭女兒灸乳下二分
治小兒暴癇者身軀正直如死人及腹中雷
鳴灸太倉及臍中上下兩傍各一寸凡六處
又灸當腹度取背以繩繞頸下至臍中竭轉

繩向背順脊下行盡繩頭灸兩傍各一寸五
壯
若面白啼聲色不變灸足陽明太陰
若目反上視眸子動當灸囟中取之法横度
口盡兩吻際又横度鼻下亦盡兩邊折去鼻
度半都合口爲度從額上髮際上行度之灸
度頭一處正在顖上未合骨中隨手動者是
此最要處也次灸當額上入髮二分許直望
鼻爲正次灸其兩邊當目瞳子直上入髮際
二分許次灸頂上廻毛中次灸客主人宂在

眉後際動脉是次灸兩耳門當耳開口則骨
解開動張陷是也次灸兩耳上捲耳取之當
捲耳上頭是也一法大人當耳上横三指小
兒各自取其指也次灸兩耳後完骨上青脉
亦可以針刺令血出次灸玉枕項後高骨是
也次灸兩風池在項後兩轅動筋外髮際陷
中是也次灸風府當項中央髮際亦可與風
池三處高下相等次灸頭兩角兩角當廻毛
兩邊起骨是也
右頭部凡十九處兒生十日可灸三壯三十

日可灸五壯五十日可灸七壯病重者具灸
之輕者惟灸顖中風池玉枕也艾使熟炷令
平正著肉火勢乃至病所也艾若生炷不平
正不著肉徒灸多炷故無益也
若腹滿短氣轉鳴灸肺募在兩乳上第二肋
間宛宛中懸繩取之當瞳子是次灸膻中次
灸胷堂次灸臍中次灸薜息薛息在兩乳下
第一肋間宛宛中是也次灸巨闕大人去鳩
尾下一寸小兒去臍作六分分之去鳩尾下
一寸是也并灸兩邊次灸胃管次灸金門金

門在穀道前囊之後當中央是也從陰囊下
度之大孔前中分之
右腹部十二處胷堂巨闕胃管十日兒可灸
三壯一月已上可五壯陰下縫中可三壯或
云隨年壯
　　强反張灸大椎并灸諸臟輸及督脊上
當中從大椎　　窮骨中屈更從大椎度之
灸度下頭是督脊也
右背部十二處十日兒可灸三壯一月已上
可灸五壯

若手足掣瘲驚者灸尺澤次灸陽明次灸少
商次灸勞宫次灸心主次灸合谷次灸三間
次灸少陽
右手部十六處其要者陽明少商心主尺澤
合谷少陽也壯數如上
又灸伏兔次灸三里次灸腓腸次灸鹿溪次
灸陽明次灸少陽次灸然谷
右足部十四處皆要可灸壯數如上
手足陽眀謂人四指凡小兒驚癇皆灸之若
風病大動手足掣瘲者盡灸手足十指端又

灸本節後


孫眞人備急千金要方卷之十






