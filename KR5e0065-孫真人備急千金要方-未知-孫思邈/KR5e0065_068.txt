










孫眞人備急千金要方卷之六十八仁八
(宋朝奉郎守太常少卿充秘閣校理林億等校正)
瘭疽第六(論一首方十五條)
論曰瘭疽者肉中忽生點子如豆粒小者如
黍粟極者如梅李或赤或黑或青或白其狀
不定有根不浮腫痛傷之應心根深至肌經
久便四面悉腫皰黯熟紫黑色能爛壞筋骨
若毒散逐脉入臟殺人南人名爲搨著毒厚
肉處即割去之亦燒鐵烙之令焦如炭或灸
百壯或飲葵根汁或飲藍青汁若犀角汁及

升麻汁竹瀝黄龍湯等諸單方治專去其熱
取瘥其病喜著十指故與代指相似人不識
之呼作代指不急治之亦逐脉上入臟殺人
南方人得之皆斬去其指初指頭先作黯疱
後始腫赤黑黯瘮痛入心是也
代指者先腫𤷓熱痛色不黯縁爪甲邊結膿
劇者爪皆脫落此謂之代指病也但得一物
冷藥汁搨漬之佳若熱盛服漏蘆湯及搨漬
之傅升麻膏亦可針去血不妨洗漬塗膏也
復有惡肉病者身上忽有肉如赤豆粒突出

便長推出如牛馬乳上如雞冠狀不治自長
出不止亦不痛癢此由春冬時受惡風入肌
脉中變成此疾治之宜服漏蘆湯外燒鐵烙
之日日爲之令焦盡即以升麻膏傅上積日
乃瘥
又有赤脉病者身上忽有赤脉絡起隴聳如
死蚯蚓之狀視之如有水在脉中長短皆逐
脉所處此由春冬受惡風入絡脉中其血肉
瘀所作也宜五香連翹湯及竹瀝等治之刺
去其血仍傅丹參膏亦用白雞屎塗之良

惡核病者肉中忽有核累累如梅李核小者
如豆粒皮肉瘮痛壯熱𤺢索惡寒是也與諸
瘡根瘰癧結筋相似其瘡根瘰癧因瘡而生
是緩無毒惡核病卒然而起有毒若不治入
腹煩悶殺人皆由冬月受温風至春夏有暴
寒相搏氣結成此毒也但服五香湯主之又
以小豆末傅之亦煑湯漬時時洗之消後以
丹參膏傅之令餘核盡消凡惡核初似被射
公毒無常定處多惻惻然痛或時不痛人不
痛者便不憂不憂則救遲救遲即殺人是以

宜早防之尤忌魚雞猪牛馬驢等肉其疾初
如粟米或似麻子在肉裏而堅似皰長甚速
初得多惡寒須臾即短氣取吴茱萸五合作
末水一升和之絞取汁頓服以滓傅上須臾
服此汁令毒散止即不入腹也入腹則致禍
矣切愼之
凡㾫病喜發四肢其狀赤脉起如編繩急痛
壯熱其發於脚喜從腨起至踝亦如編繩故
云㾫病也發於腎喜著腋之下皆由久勞熱
氣盛爲濕凉所折氣結筋中成此病也若不

即治其久潰膿亦令人筋攣縮也若不消潰
其熱氣不散多作□病漏蘆湯主之瀉後鋒
針數針去惡血氣針瀉其根核上傅小豆末
取消爲度又用治丹法治之亦用治癰三味
甘草散傅之若潰傅膏散如癰法
惡核㾫病瘭疽等多起嶺表中土尠有南方
人所食雜類繁多感病亦復不一仕人往彼
深須預防防之無法必遭其毒惟須五香湯
小豆散吴茱萸皆其要藥
凡附骨疽者以其無破(外臺作故)附骨成膿故名

附骨疽喜著大節解中丈夫産婦喜著䏶中
小兒亦著脊背大人急著者先覺痛不得動
摇按之應骨痛經日便覺皮肉漸急洪腫如
肥狀是也小兒纔手近便大啼呼即是肢節
有痛候也大人緩著者先覺肌烘烘然經日
便覺痛痺不隨小兒四肢不能動摇亦如不
隨狀看肢節解中若有肌烘烘處不知是附
骨疽令徧身成腫不至潰體皆有青黯大人
亦有不别呼爲賊風風腫不知是疽也凡人
身體患熱當風取凉風入骨解中風熱相搏

便成附骨疽其候嗜眠沈重忽忽耳鳴又秋
夏露卧爲冷所折風熱伏結而作此疾急者
熱多風少緩者風多熱少小兒未知取風冷
何故而有此疾由其血盛肌嫩爲風折之即
使凝結故也凡初得附骨疽即須急服漏蘆
湯下之傅小豆散得消可服五香連翹湯方
見癰疽條中
凡賊風其人體卒無熱中暴風冷即骨解深
痛不廢轉動按之應骨痛久即結痛或結瘰
癧其附骨疽久即腫而結膿以此爲異耳若

治附骨作賊風則增益病深膿多若治賊風
作附骨即加風冷遂成瘰癧偏枯攣曲之疾
也療之之效皆在善始耳此非天下至精其
孰能與於此若候附骨與賊風爲異者附骨
之始未腫但痛而已其賊風但痛不熱附骨
則其上壯熱四體乍寒乍熱小便赤大便澀
而無汗若得下却熱并開發腠理便得消也
縱不消盡亦得浮淺近外凡賊風但夜痛骨
不可按抑不得回轉痛處不壯熱亦不乍寒
乍熱多覺身體索索然冷欲得熱熨痛處即

小寬時復有汗出此爲賊風證也宜針灸熨
𤍿諸服治風藥即愈方見風條中
又有風熱毒相搏爲腫其狀先腫上生瘭漿
如火灼處名曰風熱毒治之一如丹法
又有洪燭瘡身上忽生瘭漿如沸湯灑劇者
徧頭面亦有胷脇腰腹腫緩通體如火湯灼
瘭起者是也治之法急服漏蘆湯下之外以
升麻膏傅之其間傅升麻膏若無效一依傅
丹方
凡熱瘡起便生白膿黄爛瘡起即淺但出黄

汁名肥瘡
浸淫瘡者淺搔之蔓延長不止搔癢者初如
疥搔之轉生汁相連著是也
瘑瘡者初作亦如肥瘡喜著手足常相對生
隨月生死痛癢坼裂春夏秋冬隨瘥劇者是
也
有久癰餘瘡敗爲深疽者在腨脛間喜生瘡
中水惡露寒凍不瘥經年成骨疽亦名胻瘡
深爛青黑四邊堅强中央膿血汁出百藥不
瘥汁潰好肉處皆虛腫亦有碎骨出者可温

赤龍皮湯漬(方見七十卷腸癰篇)夏月日日洗冬月四
日一洗青肉多可傅白䕡茹散食去惡肉可
三日傅之止後長傅家猪屎散得瘥止取猪
屎燒作灰末如粉致瘡中令滿白汁出吮去
隨更傅之瘥止若更青肉復著白䕡茹散如
前法家猪屎散取平復凡骨疽百療不瘥者
可瘡上以次灸之三日三夜便瘥如瘡不瘥
瘥而復發骨從孔中出者名爲骨疽取先死
烏雌雞一隻去肉取骨熬焦如炭取三家牛
棓木刮取屑三家甑□各一兩皆燒成炭合

導瘡中碎骨當出數片瘥
治瘭疽秘方
射干甘草枳實
升麻乾地黄黄芩(各二兩)
麝香(二分)前胡(三分)犀角(六分)
大黄(十分)
右十味㕮咀以水九升煑取三升下大黄
一沸去滓内麝分三服瘥止不限劑數此
方世所不傳神良無比(外臺無黄芩云翼深師加黄芩麻黄)
(白薇枳實升麻松葉)

治瘭疽諸疽十指頭焮赤癢痛方(千金翼名猪蹄湯)
白芷大黄芎藭
黄芩黄連甘草
細辛藁本當歸
藜蘆莽草(各一兩)
右十一味㕮咀以水二斗先煑猪蹄一具
取一斗煑藥取五升浸瘡即瘥
治瘭疽浸淫多汁日漸大方
黄連(二兩)胡粉甘草
䕡茹(各二分)

右四味治下篩以粉瘡上日三四度
治瘭疽著手足肩背累累如米起色白刮之
汁出瘥後復發方
黄耆(六分)升麻(四分)款冬花(二分)
附子苦參(范汪無)赤小豆(各一分)
右六味治下篩酒服方寸七稍加日三服
又方虎屎白者以馬屎和曝乾燒爲灰粉之
良
又方青木香滑石龍骨(各三兩)
胡粉(一兩)米粉(一升)

右五味爲末稍以粉病上日三
又方竈屋塵竈突墨釜下土(各一升)
右三味合研令匀以水一斗煑三沸取汁
洗日三四度
治瘭疽著手足肩背忽發累累如赤豆剥之
汁岀者方
鯽魚(長三寸者)亂髮(雞子大)猪脂(一升)
右三味煎爲膏傅之
又方熬蕪菁子擣碎帛裹展轉傅上良
又方以麻子熬作末摩上良

又方酒和麫傅之
又方以猪膽傅之良
又方剥去瘡痂温醋泔清洗之以胡燕窠和
百日男兒屎如膏傅之
又方亂髮灰服方寸七日三亦治發背
又方煑芸臺菜取汁一升服之并食乾熟芸
臺數頓少與鹽醬冬月研子水和服之
又方枸杞根并葵根葉煑汁煎令如糖隨意
服之
又方臘月糖晝夜連浸數日乃愈

治疽潰後方
以鹽湯洗拭了燒皂莢灰粉上良
又方以牛耳中垢傅之良
又方梁上塵和車𨊧中脂傅之
又方以生麻油滓綿裹布瘡上蟲出
又方以沸湯灌瘡中三四徧(湯一作餳)
治疽似癰而小有異膿如小豆汁今日去明
日滿者方
右用芸臺熟擣濕布袋盛之埋熱灰中更
互熨之不過再三度安瘥冬用乾者

又方皂莢煎湯洗瘡拭乾以檗皮爲末傅之
勿令作痂
治疽卒著五指筋急不得屈伸者方
右灸踝骨中央數十壯或至百壯
治風疽方(凡脚腨及曲䐐中癢搔則黄汁出是也灸法見後)
右以青竹筒一枚徑一寸半長三尺當中
著大豆一升以糠馬屎二物燒爲火當竹
筒中燒之以器承兩頭取汁先以泔清和
鹽熱洗瘡了即塗豆汁不過三度極效
又方嚼胡麻傅以綿裹之日易神良

治石疽狀如痤癤而皮厚方
右擣穀子傅之亦治金瘡
治久癰瘡敗壞成骨疽方
右用末龍骨粉瘡四面厚二分以膏著瘡
中日二易蟲出如髮盡愈膏方如左
大蝦蟆(一枚自死者)亂髮(一塊雞子大)猪脂(一斤)
右三味取二味内脂中煎略消盡下待冷
更内鹽一合攪和充前用
治瘡久不瘥瘥而復發骨從孔中出名爲骨
疽方

以猪膽和楸葉擣封之
又方擣白楊葉末傅之
又方擣蕪菁子傅之帛裹日一易
又方穿地作坑口小裏大深三尺取乾雞屎
二升以艾及荆葉擣碎和雞屎令可燃火
坑中燒之令烟出内疽於坑中熏之以衣
擁坑口勿洩氣半日當有蟲出甚效
治附骨疽方
槲皮燒末飲服方寸七
又方新剥鼠皮如錢孔大貼腫上即膿出已

潰者取猪脊上脂貼之
又方灸間使後一寸隨年壯立瘥
治久疽方
右用鯽魚破腹勿損内白鹽於腹中以針
縫之於銅器中火上煎令乾作末傅疽瘡
中無膿者以猪脂和傅上小疼痛無怪也
十日瘥
苦瓠散治浸淫瘡方(瘡表裏相當名浸淫瘡)
苦瓠(一兩)蜂房蛇蛻(半兩)
大豆(半合)梁上塵(一合)

右五味治下篩以粉爲粥和傅紙上貼之
日三(古今録無大豆)
又方以煎餅承熱搨之亦治細癬
又方猪牙車骨年久者槌破燒令脂出熱塗
之
又方取苦楝皮若枝燒作灰傅上乾者猪脂
和塗之并治小兒秃瘡及諸惡瘡
治瘑瘡方
右用醋一升温令沸以生薤一把内中封
瘡上瘥爲度

又方擣桃葉和鯉魚鮓糂封之亦可以鮓傅
上
又方炒臘月糖傅之
又方燒故履系爲末傅之
又方燒松根取脂塗之
治燥瘑方
右用醋和灰塗之
又方熱牛屎塗之
治濕瘑方
右燒乾蝦蟆猪脂和傅之

治瘑疥百療不瘥方
楝實(一升)桃皮苦參
地榆根(各五兩)
右四味㕮咀以水一斗煑取五升稍温洗
之日一度
治久瘑疥濕瘡浸淫日廣癢不可堪搔之黄
汁出瘥後復發方
右用羊蹄根净去土細切熟熬以醋和熟
擣净洗瘡傅上一時間以冷水洗之日一
度又陰乾作末癢時搔則汁出以粉之又

以生葱根揩之(千金翼無葱字)
治一切瘑瘡(凡脚腨及曲䐐中癢搔則黄汁出是名風疽)
右灸足大趾奇間二七壯又灸大趾頭亦
佳
治諸瘡因風致腫方
右燒白芋灰温湯和厚三分傅瘡上乾即
易五六度瘥
又方櫟根皮三十斤剉以水三斛煑令熱下
鹽一把令的的然熱以浸瘡當出膿血日
日爲之瘥止

治惡露瘡方
以擣薤菜傅瘡口以大艾炷灸藥上令熱
入内即瘥
治惡瘡方
礬石松脂亂髮
蠟(各二分)猪膏(四兩)
右五味煎髮候消内礬石次内松脂次内
蠟去滓先刮洗瘡令净然後用藥塗之日
再三不痛久瘡時愈新瘡遲愈瘑疥癢瘡
頭秃皆即愈生髮勝飛黄膏

又方燒萹竹灰和楮白汁塗之
又方羊屎麻根燒烟斷膏和封上有汁者乾
傅之
又方麫一升作餅大小以覆瘡灸上令熱汁
出盡瘥
治惡瘡似火爛洗湯
右用白馬屎曝乾以河水和煑十沸絞取
汁洗之
治惡瘡其大如錢名曰馬疥方
右以水漬自死蛇一頭令爛去骨以汁塗

之隨手瘥
治惡瘡十年不瘥似癩者方
右用蛇蛻皮一枚燒爲末下篩猪脂和傅
之醋和亦得
又方苦瓠一枚㕮咀煑取汁洗之日三度又
煎以塗癬甚良當先以泔净洗乃塗三日
瘥
又方燒猳猪屎傅之
又方鹽湯洗搗地黄葉貼之
又方燒莨菪子爲末傅之

又方燒鯽魚灰和醬清傅之
烏膏治惡瘡方
雄黄雌黄芎藭
升麻烏頭防己
竹灰黄連黄蘖
水銀(各二兩)胡粉(一分)蠟(三兩)
杏仁(三十枚)巴豆(二十枚)松脂
亂髮(各一雞子大)
右十六味㕮咀以猪膏三升急煎令髮消
去滓停小冷入眞朱三錢七攪令相得以

傅之凡用膏先净洗瘡拭乾乃傅上傅訖
以赤石脂黄連散粉之(千金翼無竹灰水銀蠟)
治種種諸瘡不愈者方
水銀(一兩)黄連(二兩)經墨(三分)
右三味治下篩以不中水猪膏和傅上不
過再三度瘥神良若欲多作任人水銀大
須熟研其藥惟不治金瘡
治反花瘡并治積年諸瘡方
右取牛蒡根熟擣和臘月猪脂封上瘥止
并治久不瘥諸腫惡瘡漏瘡等皆瘥

又方取馬齒菜搗封上瘥止
又方取蜘蛛膜貼上數易之瘥止
治身瘡及頭瘡不止方
右取菖蒲爲末傅上日三夜二
治瘡久不瘥方
蕪荑藜蘆(各一兩)薑黄
青礬雄黄(各一分)苦參
沙參(各三分)附子(一枚)
右八味治下篩先以藍汁洗瘡去痂乾拭
傅上小兒一炊久剥去之大人半日纔剥

再傅不過三四度愈
治諸瘡久不瘥并治六畜方
右用棗膏三升水三斗煑取一斗半數洗
取愈
治代指方
右用甘草二兩㕮咀水五升煑取一升半
漬之(若無用芒消代)
又方以唾和白𥐻砂先搜麫作椀子盛唾次
著𥐻砂如棗許以爪指著中一日瘥
又方以毛雜黄土作泥泥指上厚五分許内

煻灰中煨之令熱可忍泥乾即易不過數
度瘥
又方刺指熱飯中二七遍
又方以麻沸湯漬之即愈
又方單煑地榆湯漬之半日
又方取萎黄葱葉煑沸漬之
又方以蜀椒四合水一升煑三沸漬之
又方先刺去膿血炙魚鮓皮令温以纏裹周
匝痛止便愈
治指痛欲脫方

右用猪脂和鹽煑令消熱内指中一食久
住(千金翼和乾薑)
治手足指掣痛不可忍方
右用醬清和蜜温塗之
又方灸指端七壯立瘥
治手足指逆臚方(此縁厠上搔頭所致)
右還坐厠上以指到捋二七下即瘥
又方青珠(一分)乾薑(二分)
右二味擣以粉瘡上日三
治手足皴裂逆臚代指方

右酒搦猪𦚠洗之愼風冷
治冬月冒涉凍凌面目手足皴瘃及始熱痛
欲瘃者方
右取麥窠煑令濃熱洗之
治凍指瘃欲墮方
右用馬屎三升以水煑令沸漬半日愈
治手足皴劈破裂血出疼痛方
右用猪脂著熱酒中洗之
治手足皴痛方
右用煑茄子根洗之

又方芎藭(三分)蜀椒(二分)白芷
防風鹽(各一兩)
右五味㕮咀以水四升煎取濃塗之或猪
脂煎更良
治尸脚方(凡人脚無冬夏常拆裂者是)
右用雞屎一升水二升煑數沸停水冷漬
半日瘥止亦用馬屎忌踏酒吐及婦人穢
血
又方烊膠膠乾故帛貼上
治割甲侵肉不瘥方

右以𥐻砂礬石爲末裹之以瘥爲候
又方擣鬼針草苗汁鼠黏草根和臘月猪脂
傅之


孫眞人備急千金要方卷之六十八




