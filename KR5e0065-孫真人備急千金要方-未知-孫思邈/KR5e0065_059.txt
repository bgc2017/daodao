










孫眞人備急千金要方卷之五十九規九
(宋朝奉郎守太常少卿充祕閣校理林億等校正)
腎臟方
腎臟脉論第一
論曰腎主精腎者生來精靈之本也爲後宫
内官則爲女主所以天之在我者德也地之
在我者氣也德流氣薄而生者也故主來謂
之精精者腎之藏耳者腎之官也腎氣通於
耳耳和則能聞五音矣腎在竅爲耳然則腎
氣上通於耳下通於陰也左腎壬右腎癸循

環玄宫上出耳門候聞四遠下迴玉海俠脊
左右與臍相當經於上焦榮於中焦衛於下
焦外主骨内主膀胱腎重一斤一兩有兩枚
神名㵱㵱主藏精號爲精臟隨節應會故云
腎藏精精舍志在氣爲欠在液爲唾腎氣虛
則厥逆實則脹滿四肢正黑虚則使人夢見
舟船溺人得其時夢伏水中若有畏怖腎氣
盛則夢腰脊兩解不相屬厥氣客於腎則夢
臨淵没居水中
凡腎藏象水與膀胱合爲腑其經足少陰與

太陽爲表裏其脉沉相於秋王於冬冬時萬
物之所藏百蟲伏蟄陽氣下陷陰氣上昇陽
氣中出陰氣冽而爲霜遂不上昇化爲霜雪
猛獸伏蟄蜾蟲匿藏其脉爲沉沉爲陰在裏
不可發汗發之者如蜾蟲出見其霜雪陰氣
在表陽氣在藏愼不可下下之者傷脾脾土
弱即水氣妄行如魚出水蛾入湯重客在裏
愼不可熏熏之逆客其息則喘無持客熱令
口爛瘡陰脉且解血散不通正陽遂厥陰不
往從客熱狂入内爲結胷脾氣遂弱清溲痢

通
冬脉如營冬脉者腎也北方水也萬物之所
以合藏也故其氣來沉以搏故曰營反此者
病何如而反其氣來如彈石者此謂太過病
在外其去如數者此謂不及病在中太過則
令人解俠脊脉痛而少氣不欲言不及則令
人心懸如病飢䏚中清脊中痛小腹滿小便
變赤黄
腎脉來喘喘累累如勾按之而堅曰平冬以
胃氣爲本腎脉來如引葛按之益堅曰腎病

腎脉來發如奪索辟辟如彈石曰腎死
眞腎脉至搏而絶如以指彈石辟辟然色黄
黑不澤毛折乃死
冬胃微石曰平石多胃少曰腎病但石無胃
曰死石而有勾曰夏病勾甚曰今病凡人以
水穀爲本故人絶水穀則死脉無胃氣亦死
所謂無胃氣者但得眞藏脉不得胃氣也所
謂脉不得胃氣者肝不弦腎不石也
腎藏精精舍志盛怒不止則傷志志傷則善
忘前言腰脊痛不可以俯仰屈伸毛悴色夭

死於季夏
足少陰氣絶則骨枯少陰者冬脉也伏行而
濡滑骨髓者也故骨不濡則肉不能著骨也
骨肉不相親即肉濡而却肉濡而却故齒長
而垢髮無澤髮無澤者骨先死戊篤巳死土
勝水也
腎死藏浮之堅按之亂如轉丸益下入尺中
者死
冬腎水王其脉沉濡而滑曰平反得微澀而
短者是肺之乘腎母之歸子爲虚邪雖病易

治反得弦細而長者是肝之乘腎子之乘母
爲實邪雖病自愈反得大而緩者是脾之乘
腎土之尅水爲賊邪大逆十死不治反得浮
大而洪者是心之乘腎火之陵水爲微邪雖
病即瘥
左手關後尺中陰絶者無腎脉也苦足下熱
兩髀裏急精氣竭少勞倦所致刺足太陽治
陽左手關後尺中陰實者腎實也苦恍惚健
忘目視𥆨𥆨耳聾悵悵善鳴刺足少陰治陰
右手關後尺中陰絶者無腎脉也苦足逆冷

上搶胷痛夢入水見鬼善魘寐黑色物來掩
人上刺足太陽治陽
右手關後尺中陰實者腎實也苦骨疼腰脊
痛内寒熱刺足少陰治陰
腎脉沉細而緊再至曰平三至曰離經病四
至脫精五至死六至命盡足少陰脉也
腎脉急甚爲骨痿癲疾微急爲奔豚沉厥足
不收不得前後緩甚爲折脊微緩爲洞下洞
下者食不化入咽還出大甚爲陰痿微大爲
石水起臍下以至小腹腫垂垂然上至胃管

死不治小甚爲洞泄微小爲消癉滑甚爲癃
𤻊微滑爲骨痿坐不能起目無所見視見黑
花濇甚爲大癰微濇爲不月水沉痔
腎脉搏堅而長其色黄而赤當病折腰其軟
而散者當病少血黑脉之至也上堅而大有
積氣在小腹與陰名曰腎痺得之沐浴清水
而卧
扁鵲曰腎有病則耳聾腎在竅爲耳然則腎
氣上通於耳五臟不和則九竅不通陰陽俱
盛不得相營故曰關格關格者不得盡期而

死也
腎在聲爲呻在變動爲慄在志爲恐恐傷腎
精氣并於腎則恐
藏主冬病在藏者取之井
病先發於腎小腹腰脊痛脛痠一日之膀胱
背膂筋痛小便閉二日上之心心痛三日之
小腸脹四日不已死冬大晨夏晏晡
病在腎夜半慧日乘四季甚下晡靜
假令腎病中央若食牛肉及諸土中物得之
不者當以長夏時發得病以戊己日也

凡腎病之狀必腹大脛腫痛喘欬身重寢汗
出憎風虚即胷中痛大腹小腹痛清厥意不
樂取其經足少陰太陽血者腎脉沉之而大
堅浮之而大緊苦手足骨腫厥而陰不興腰
脊痛小腹腫心下有水氣時脹閉時泄得之
浴水中身未乾而合房内及勞倦發之
腎病其色黑其氣虚弱吸吸少氣兩耳苦聾
腰痛時時失精飲食减少膝以下清其脉沉
滑而遲此爲可治宜服内補散建中湯腎氣
丸地黄煎春當刺涌泉秋刺復溜冬刺陰谷

皆補之夏刺然谷季夏刺太谿皆瀉之又當
灸京門五十壯背第十四椎百壯
邪在腎則骨痛陰痺陰痺者按之而不得腹
脹腰痛大便難肩背頸項强痛時眩取之涌
泉崑崙視有血者盡取之有所用力舉重若
入房過度汗出如浴水則傷腎
腎中風腎中寒
腎水者其人腹大臍腫腰痛不得溺陰下濕
如牛鼻頭汗其足逆寒大便反堅(一云面反瘦)
腎脹者腹滿引背央央然腰髀(一作痺)痛

腎著之病其人身體重腰中冷如水狀(一作如水)
(洗狀一作如坐水中形如水狀)反不渴小便自利食飲如故
是其證也病屬下焦從身勞汗出衣裏冷濕
故久久得之
腎著之爲病從腰以下冷腰重如帶五千錢
診得腎積脉沉而急苦脊與腰相引痛饑則
見飽則减小腹裏急口乾咽腫傷爛目𥆨𥆨
骨中寒主髓厥善忘色黑腎之積名曰奔豚
發於小腹上至心下如豚奔走之狀上下無
時久久不愈病喘逆骨痿少氣以夏丙丁日

得之何也脾病傳腎腎當傳心心適以夏王
王者不受邪腎復欲還脾脾不肯受因流結
爲積故知奔豚以夏得之腎病手足逆冷面
赤目黄小便不禁骨節煩疼小腹結痛氣衝
於心其脉當沉細而滑今反浮大其色當黑
而反黄此是土之剋水爲大逆十死不治
羽音人者主腎聲也腎聲呻其音瑟其志恐
其經足少陰厥逆太陽則榮衛不通陰陽飜
祚陽氣内伏陰氣外昇昇則寒寒則虚虚則
厲風所傷語音謇吃不轉偏枯脚偏跛蹇若

在左則左腎傷在右則右腎傷其偏枯風體
從鼻而分半邊至脚緩弱不遂口亦欹語聲
混濁便利仰人耳偏聾塞腰背相引甚則不
可治腎瀝湯主之(方見别卷中)又呻而好恚恚而
善忘恍惚有所思此爲土剋水陽擊陰陰氣
伏而陽氣起起則熱熱則實實則怒怒則忘
耳聽無聞四肢滿急小便赤黄語音口動而
不出笑而看人此爲邪熱傷腎甚則不可治
若面黑黄耳不應亦可治
腎病爲瘧者令人凄凄然腰脊痛宛轉大便

難目眴眴然身掉不定手足寒恒山湯主之
(方見别卷中)若其人本來不吃忽然謇喫而好嗔
恚反於常性此腎已傷雖未發覺已是其候
見人未言而前開口笑還閉口不聲舉手栅
腹(一作把眼)此腎病聲之候也虚實表裏浮沉清
濁宜以察之逐以治之黑爲腎腎合骨黑如
烏羽者吉腎主耳耳是腎之餘其人水形相
比於上羽黑色大頭曲面廣頤小肩大腹小
手足發行摇身下尻長背延延也不敬畏善
欺紿人戮死耐秋冬不耐春夏春夏感而生

病主足少陰汙汙然耳大小高下厚薄偏圓
則腎應之正黑色小理者則腎小小即安難
傷粗理者則腎大大則虛虚則腎寒耳聾或
鳴汗出腰痛不得俯仰易傷以邪耳高者則
腎高高則實實則腎熱背急綴痛耳膿血出
或生肉塞耳耳後陷者則腎下下則腰尻痛
不可以俯仰爲狐疝耳堅者則腎堅堅則腎
不受病不病腰痛耳薄者則腎脆脆則傷熱
熱則耳吼鬧善病消癉耳好前居牙車者則
腎端正端正則和利難傷耳偏高者則腎偏

欹偏欹則善腰尻偏痛凡人分部骨陷者必
死不免俠膀胱并太陽爲腎之部骨當其處
陷也而藏氣通於内外部亦隨而應之沉濁
爲内浮清爲外若色從外走内者病從外生
部處起若色從内出外者病從内生部處陷
内病前治陰後治陽外病前治陽後治陰陽
主外陰主内凡人生死休否則藏神前變形
於外人腎前病耳則爲之焦枯若腎前死耳
則爲之𪒠黑焦癖若天中等分暮色應之必
死不治看應增損斟酌賒促賒不出四百日

内促則旬月之間腎病少愈而卒死何以知
之曰黄黑色黶點如拇指應耳此必卒死腎
絶四日死何以知之齒爲暴黑面爲正黑目
中黄腰中欲折白汗出如流面黑目青(一作白)
腎氣内傷病因留積八日當亡是死變也面
黄目黑不死黑如炲死吉凶之色天中等分
左右發色不正此是陰陽官位相法若不遭
官事而應死也其人面目帶黄黑連耳左右
年四十以上百日死若偏在一邊最凶必死
兩邊有年上無三年之内禍必至矣

冬水腎脉色黑主足少陰脉也少陰何以主
腎曰腎者主陰陰水也皆生於腎此脉名曰
太衝凡五十七穴冬取其井滎冬者水始治
腎方閉陽氣衰少陰氣堅盛太陽氣伏沉陽
脉乃去故取井以下陰氣逆取滎以通(素問作實)
陽氣其脉本在内踝下二寸應舌下兩脉其
脉根於涌泉(涌泉在脚心下大拇指筋是)
其筋起於小指之下入足心并太陰之筋而
邪走内踝之下結於踵與太陽之筋合而上
結於内輔下并太陰之筋而上循陰股結於

陰器循脊内俠膂上至項結於枕骨與太陽
之筋合
其脉起於小指之下斜趣足心出然骨之下
循内踝之後别入跟中以上腨内出膕中内
廉上股内後廉貫脊屬腎絡膀胱其直者從
腎上貫肝鬲入肺中循喉嚨俠舌本其支者
從肺出絡心注胷中合足太陽爲表裏太陽
本在跟以上五寸中同會於手太陰
其足少陰之别名曰大鍾當踝後澆跟别走
太陽其别者并經上走於心包下貫腰脊主

腎生病病實則膀胱熱熱則閉癃癃則陽病
陽脉反逆大於寸口再倍其病則口熱舌乾
咽腫上氣嗌乾及痛煩心心痛黄癉腸澼脊
股内後廉痛痿厥嗜卧足下熱而痛灸則强
食而生灾緩帶被髮大杖重履而步虛則膀
胱寒寒則腰痛痛則陰脉反小於寸口其病
則飢而不欲食面黑如炭色欬唾則有血喉
鳴而喘坐而欲起目𥆨𥆨無所見心懸若病
飢狀氣不足則善恐心惕惕若人將捕之是
爲骨厥

冬三月者主腎膀胱黑骨温病也其源從太
陽少陰相搏藴積三焦上下壅塞陰毒内行
臟腑受客邪之氣則病生矣其病相反若腑
虚則爲陰毒所傷裏熱外寒意欲守火而引
飲或腰中痛欲折若臟實則爲陽温所損胷
脅切痛類如刀刺不得動轉熱彭彭若服冷
藥過差而便洞瀉故曰黑骨温病也
扁鵲曰灸脾肝腎三輸主治丹金毒黑温之
病當依源爲理調臟理腑清濁之病不生也
腎虛實第二(脉方灸法)

腎實熱
左手尺中神門以後脉陰實者足少陰經也
病苦舌燥咽腫心煩嗌乾胷脇時痛喘欬汗
出小腹脹滿腰背强急體重骨熱小便赤黄
好怒好忘足下熱痛四肢黑耳聾名曰腎實
熱也(脉經云腎實熱者病苦膀胱脹閉少腹與腰脊相引痛也)
右手尺中神門以後脉陰實者足少陰經也
病苦痺身熱心痛脊脇相引痛足逆熱煩名
曰腎實熱也
瀉腎湯治腎實熱小腹脹滿四肢正黑耳聾

夢腰脊離解及伏水等氣急方
硭硝茯苓黄芩(各三兩)
生地黄汁菖蒲(各五兩)磁石(八兩碎如雀頭)
大黄(切一升用水密器中宿漬)玄參
細辛(各四兩)甘草(二兩)
右十味㕮咀以水九升煑七味取二升半
去滓下大黄内藥汁中更煑减二三合去
大黄内地黄汁微煎一兩沸下硭硝分爲
三服
治腎熱好怒好忘耳聽無聞四肢滿急腰背

轉動彊直方
柴胡茯神(外臺作茯苓)黄芩
澤瀉升麻杏人
大青硭硝(各三兩)淡竹葉
地黄(各切一升)磁石(四兩)羚羊角(一兩)
右十二味㕮咀以水一斗煑取三升去滓
下硭硝分三服
治腎熱小便黄赤不出出如栀子汁或如黄
蘖汁每欲小便莖頭即痛方
榆白皮(切)冬葵子(各一升)車前子(切二升)

滑石(八兩碎)子芩通草
瞿麥(各三兩)石韋(四兩)
右八味㕮咀以水二斗先煑車前草取一
斗去滓澄清取九升下諸藥煑取三升五
合去滓分四服
腎膀胱俱實
左手尺中神門以後脉陰陽俱實者足少陰
與太陽經俱實也病苦脊强反折戴眼氣上
搶心脊痛不能自反側名曰腎與膀胱俱實
也

右手尺中神門以後脉陰陽俱實者足少陰
與太陽經俱實也病苦癲疾頭重與目相引
痛厥欲走反眼大風多汗名曰腎膀胱俱實
也
腎虚寒
左手尺中神門以後脉陰虚者足少陰經也
病苦心中悶下重足腫不可以按地名曰腎
虛寒也
右手尺中神門以後脉陰虛者足少陰經也
病苦足脛小弱惡寒脉代絶時不至足寒上

重下輕行不可按地小腹脹滿上搶胷痛引
脅下名曰腎虚寒也
治腎氣虚寒陰痿腰脊痛身重緩弱言音混
濁陽氣頓絶方
蓯蓉白术巴戟天
麥門冬茯苓甘草
牛膝五味子杜仲(各八兩)
車前子乾薑(各五兩)生乾地黄(五斤)
右十二味治下篩食後酒服方寸七日三
治腎風虚寒方

灸腎輸百壯對臍兩邊向後俠脊相去
各一寸五分
腎膀胱俱虚
左手尺中神門以後脉陰陽俱虚者足少陰
與太陽經俱虛也病苦小便利心痛背寒時
時小腹滿名曰腎膀胱俱虛也
右手尺中神門以後脉陰陽俱虛者足少陰
與太陽經俱虚也病苦心痛若下重不自收
纂反出時時苦洞泄寒中泄腎心俱痛名曰
腎膀胱俱虛也

腎勞第三(論方)
論曰凡腎勞病者補肝氣以益之肝王則感
於腎矣人逆冬氣則足少陰不藏腎氣沉濁
順之則生逆之則死順之則治逆之則亂反
順爲逆是謂關格病則生矣
栀子湯治腎勞實熱小腹脹滿小便黄赤末
有餘瀝數而少莖中痛陰囊生瘡方
栀子仁芍藥通草
石韋(各三兩)石膏(五兩)滑石(八兩)
子芩(四兩)生地黄榆白皮

淡竹葉(切各一升)
右十味㕮咀以水一斗煑取三升去滓分
三服
麻黄根粉治腎勞熱陰囊生瘡方
麻黄根石硫黄(各三兩)米粉(五合)
右三味治下篩安絮如常用粉法搭瘡上
粉濕更搭之
治腎勞熱妄怒腰脊不可俯仰屈伸煑散方
丹參牛膝葛根
杜仲乾地黄甘草

猪苓(各二兩半)茯苓遠志
子芩(各一兩十八銖)五加皮石膏(各三兩)
羚羊角生薑橘皮(各二兩)
淡竹葉(鴨子大)
右十六味治下篩爲粗散以水三升煑兩
方寸七帛裹之時用動取八合爲一服日
二服
治虛勞陰陽失度傷筋損脉噓吸短氣漏溢
泄下小便赤黄陰下濕癢腰脊如折顔色隨
落方(随一云隱)

萆薢棗肉生地黄
桂心杜仲麥門冬(各一斤)
右六味㕮咀以酒一斗五升漬三宿出曝
乾復漬如此候酒盡取乾治下篩食後酒
服方寸七日三
治腎勞虚冷乾枯憂恚内傷久坐濕地則損
腎方
秦芁牛膝芎藭
防風桂心獨活
茯苓(各四兩)乾山藥(作乾)麥門冬

地骨皮(三兩)茯神五味子(各五兩)
石斛(六兩)沉香末(一兩)五加皮(十兩)
薏苡仁(一兩)大麻子(二升)
右十七味㕮咀以酒四斗漬七日每服七
合日二服
精極第四(論方灸法)
論曰凡精極者通主五臟六腑之病候也若
五臟六腑衰則形體皆極眼視而無明齒焦
而髮落身體重則腎水生耳聾行步不正凡
陽邪害五臟陰邪損六腑陽實則從陰引陽

陰虚則從陽引陰若陽病者主高高則實實
則熱眼視不明齒焦髮脫腹中滿滿則歷節
痛痛則宜瀉於内苦陰病者主下下則虛虚
則寒身體重則腎水生耳聾行步不正邪氣
入内行於五臟則咳咳則多涕唾面腫氣逆
邪氣逆於六腑淫虚厥於五臟故曰精極也
所以形不足温之以氣精不足補之以味善
治精者先治肌膚筋脉次治六腑若邪至五
臟已半死矣
扁鵲曰五陰氣俱絶不可治絶則目系轉轉

則目精奪爲志先死遠至一日半日非醫所
及矣宜須精研以表治裏以左治右以右治
左以我知彼疾皆瘥矣
竹葉黄芩湯治精極實熱眼視無明齒焦髮
落形衰體痛通身虚熱方
竹葉(切二升)黄芩茯苓(各三兩)
甘草麥門冬大黄(各二兩)
生薑(六兩)芍藥(四兩)生地黄(切一升)
右九味㕮咀以水九升煑取三升去滓分
三服

治精極五臟六腑俱損傷虛熱遍身煩疼骨
中㾓痛煩悶方
生地黄汁(二升)麥門冬汁赤蜜(各一升)
竹瀝(一合)石膏(八兩)人參
芎藭桂心甘草
黄芩麻黄(各三兩)當歸(四兩)
右十二味㕮咀以水七升先煑八味取二
升去滓下地黄等汁煑取四升分四服日
三夜一
治五勞六極虚羸心驚尪弱多魘忘湯方

茯苓(四兩)甘草芍藥
桂心乾薑(各三兩)大棗(五枚)
遠志人參(各二兩)
右八味㕮咀以水八升煑取三升分三服
治虚勞少精方
鹿角爲末白蜜和丸如梧子大每服七
丸日三服十日大效
又方漿水煑蒺藜子令熟取汁洗陰二十日
大効
棘刺圓治虚勞諸氣不足夢泄失精方

棘刺乾薑菟絲子(各二兩)
天門冬烏頭小草
防葵薯蕷萆薢
細辛石龍芮枸杞子
巴戟天萎蕤石斛
厚朴牛膝桂心(各一兩)
右十八味爲末蜜丸如梧子大酒服五丸
日二服(深師方以蜜雜雞子白各半和丸若患風痿痺氣體不便熱煩滿少)
(氣痟渴加萎蕤天門冬菟絲子身黄汗小便赤黄不利加石龍芮枸杞子關節腰背)
(痛加萆薢牛膝寒中氣脹時泄數唾吐嘔加厚朴乾薑桂心陰囊下濕精少小便徐)

(瀝加石斛以意增之古今録驗以乾地黄代乾薑以麥門冬代天門冬以杜仲代薯)
(蕷以柏子仁代枸杞子以蓯蓉代萎蕤用治男子百病小便過多大精)
治夢中泄精尿後餘瀝及尿精方
人參麥門冬赤石脂
遠志續斷鹿茸(各一兩半)
柏子仁丹參韭子(各一兩六銖)
茯苓龍齒磁石
蓯蓉(各二兩)乾地黄(三兩)
右十四味爲末蜜丸如梧子大酒服二十
丸日再稍加至三十丸

治虚損小便白濁夢泄方
菟絲子車前子韭子(各一升)
礬石當歸(各二兩)附子
芎藭(各三兩)桂心(一兩)
右八味爲末蜜丸如梧子大酒服五丸日
三
又方
大棗(五十枚)韭子(五合)黄耆
人參甘草乾薑
當歸龍骨半夏

芍藥(各二兩)
右十味爲末蜜丸如梧子大酒服五丸日
三服
韭子圓治房室過度精泄自出不禁腰背不
得屈伸食不生飢兩脚苦弱方
韭子(一升)甘草桂心
紫石英禹餘粮遠志
山茱萸當歸天雄
紫菀薯蕷細辛
茯苓殭蠶菖蒲

人參杜仲白术
乾薑芎藭附子
石斛天門冬(各一兩半)蓯蓉
黄耆菟絲子乾地黄
蛇床子(各二兩)大棗(五十枚)牛髓
乾㯃(各四兩)
右三十一味爲末牛髓合白蜜棗膏合擣
三千杵空腹服如梧子大十五丸日再可
加至二十丸
韭子散治小便失精及夢洩精方

韭子麥門冬(各一升)菟絲子
車前子(各二合)芎藭(二兩)白龍骨(三兩)
右六味治下篩酒服方寸七日三不止稍
增甚者夜一服肘後(用澤瀉一兩半)
棗仁湯治大虛勞夢洩精莖核微弱血氣枯
竭或醉飽傷於房室驚惕忪悸小腹裏急方
棗核仁(二合)澤瀉人參
芍藥桂心(各一兩)黄耆
甘草茯苓白龍骨
牡蠣(各二兩)生薑(二斤)半夏(一斤)

右十二味㕮咀以水九升煑取四升一服
七合日三若不能食小腹急加桂心六兩
治夢洩失精方
韭子一升治下篩酒服方寸七日再服
立效
治虛勞尿精方
韭子(一升)稻米(二升)
右以水一斗七升煑如粥取汁六升爲三
服精溢同此
又方

石榴皮(外臺作柘白皮)桑白皮(切各五合)
右二味以酒五升煑取三升分三服
又方乾膠三兩爲末以酒二升和分三服温
服瘥止一方用鹿角膠
又方新韭子二升十月霜後采者用好酒八
合漬一宿明旦日色好童子向南搗一萬杵
平旦温酒五合服方寸七日再
禁精湯治失精羸瘦痠削少氣目視不眀惡
聞人聲方
韭子(二升)粳米(一升)

右二味於銅器中合熬米黄黑及熱以好
酒一斗投之絞取汁七升每服一升日三
盡二劑
羊骨湯治失精多睡目𥆨𥆨方
羊骨(一具)飴糖(半斤)生地黄
白术(各二斤)大棗(二十枚)桑白皮
厚朴阿膠(各一兩)麥門冬
人參芍藥生薑
甘草(各三兩)茯苓(四兩)桂心(八兩)
右十五味㕮咀以水五斗煑羊骨去骨取

汁三斗煑藥取八升湯成下膠飴令烊平
旦服一升後旦服一升
灸法
虛勞尿精灸第七椎兩傍各三十壯○又灸
第十椎兩傍各三十壯○又灸第十九椎兩
傍各二十壯○又灸陽陵泉陰陵泉各隨年
壯
夢洩精灸三陰交二七壯夢斷神良(内踝上大脉并)
(四指是)
丈夫夢失精及男子小便濁難灸腎輸百壯

男子陰中疼痛溺血精出灸列缺三十壯
失精五臟虚竭灸屈骨端五十壯陰上横骨
中央宛曲如却月中央是也此名横骨
男子虚勞失精陰上縮莖中痛灸大赫三十
壯穴在屈骨端三寸
男子虚勞失精陰縮灸中封五十壯
男子腰脊冷疼溺多白濁灸脾募百壯
男子失精膝脛疼痛冷灸曲泉百壯穴在膝
内屈文頭
骨極第五(論方災法)

論曰骨極者主腎也腎應骨骨與腎合又曰
以冬遇病爲骨痺骨痺不已復感於邪内舍
於腎耳鳴見黑色是其候也若腎病則骨極
牙齒苦痛手足㾓疼不能久立屈伸不利身
痺腦髓痠以冬壬癸日中邪傷風爲腎風風
歷骨故曰骨極若氣陰陰則虚虚則寒寒則
面腫垢黑腰脊痛不能久立屈伸不利其氣
衰則髮墮齒槁腰背相引而痛痛甚則欬唾
甚若氣陽陽則實實則熱熱則面色炲隱曲
膀胱不通牙齒腦髓苦痛手足痠㾓耳鳴色

黑是骨極之至也須精别陰陽審其清濁知
其分部視其喘息善治病者始於皮膚筋脉
即須治之若入臟腑則半死矣
扁鵲云骨絶不治㾓而切痛伸縮不得十日
死骨應足少陰少陰氣絶則骨枯髮無澤骨
先死矣
三黄湯治骨極主腎熱病則膀胱不通大小
便閉塞顔色枯黑耳鳴虛熱方
大黄(切别漬水一升)黄芩(各三兩)栀子(十四枚)
甘草(一兩)硭硝(二兩)

右五味㕮咀以水四升先煑黄芩栀子甘
草取一升五合去滓下大黄又煑兩沸下
硭硝分三服
灸法
腰背不便筋攣痺縮虚熱閉塞灸第二十一
椎兩邊相去各一寸五分隨年壯
小便不利小腹脹滿虚乏灸小腸輸隨年壯
骨虛實第六(論方灸法)
論曰骨虚者痠疼不安好倦骨實者苦煩熱
凡骨虛實之應主於腎膀胱若其腑臟有病

從骨生熱則應臟寒則應腑
虎骨酒治骨虛酸疼不安好倦主膀胱寒方
虎骨一具通炙取黄焦汁盡碎如雀頭
大釀米三石麴四斗水三石如常釀酒
法所以加水麴者其骨消麴而飲水所
以加之也酒熟封頭五十日開飲之
治骨實苦酸疼煩熱煎方
葛根汁生地黄汁赤蜜(各一升)
麥門冬汁(五合)
右四味相合攪調微火上煎三四沸分三

服
治骨髓中疼方
虎骨(四兩)芍藥(一斤)生乾地黄(五斤)
右三味㕮咀以清酒一斗漬三宿曝乾復
入酒中如此取酒盡爲度搗篩酒服方寸
七日三
治骨髓冷疼痛方
取地黄汁一石酒二斗相攪重煎温服
日三補髓
又方灸上廉七十壯三里下三寸是穴

治虛勞冷骨節疼痛無力方
豉(二升)地黄(八斤)
右二味兩度蒸曝乾爲散食後以酒一升
進二方寸七日再服亦治虚熱
又方天門冬爲散酒服方寸七日三一百日
取瘥
腰痛第七(論方導引法針灸法)
論曰凡腰痛有五一曰少陰少陰腎也十月
萬物陽氣皆衰是以腰痛二曰風痺風寒著
腰是以腰痛三曰腎虛役用傷腎是以腰痛

四曰䐴腰墜墮傷腰是以腰痛五曰取寒眠
地爲地氣所傷是以腰痛痛不止引牽腰脊
皆痛
杜仲酒治腎脉逆小於寸口膀胱虛寒腰痛
胷中動通四時用之方
杜仲乾薑(各四兩一云乾地黄)
萆薢羌活天雄
蜀椒桂心芎藭
防風秦芁烏頭
細辛(各三兩)五加皮石斛(各五兩)

栝蔞根地骨皮續斷
桔梗甘草(各一兩)
右十九味㕮咀以酒四斗漬四宿初服五
合加至七八合日再通治五種腰痛
又方
桑寄生牡丹皮鹿茸
桂心
右四味各等分治下篩酒服方寸七日三
又方單服鹿茸與角亦愈
治腎虛腰痛方

萆薢桂心白术(各三分)
牡丹皮(二分)
右四味治下篩酒服方寸七日三亦可作
湯服之甚良
又方
附子(二分)桂心牡丹皮(各一兩)
右三味治下篩酒服一刀圭日再甚驗
腎著湯腎著之爲病其人身體重腰冷如水
洗狀不渴小便自利食飲如故是其證也從
作勞汗出衣裏冷濕久久得之腰以下冷痛

腹重如帶五千錢者方(古今録驗名甘草湯)
甘草(二兩)乾薑(三兩)茯苓
白术(各四兩)
右四味㕮咀以水五升煑取三升分三服
腰中即温
腎著散方
杜仲桂心(各三兩)甘草
澤瀉牛膝乾薑(各二兩)
白术茯苓(各四兩)
右八味治下篩爲粗散一服三方寸七酒

一升煑五六沸去滓頓服日再
治腰痛不得立方
甘遂桂心(一作附子)杜仲
人參(各二兩)
右四味治下篩以方寸七内羊腎中炙令
熟服之
治腰痛方
萆薢杜仲枸杞根(各一斤)
右三味㕮咀好酒三斗漬之内甖中密封
頭於銅器中煑一日服之無節度取醉

杜仲圓補之之方
杜仲(一兩)石斛(二分)乾薑
乾地黄(各三分)
右四味爲末蜜丸如梧子大酒服二十丸
日再
丹參圓治腰痛并冷痺方
丹參杜仲牛膝
續斷(各二兩)桂心乾薑(各二兩)
右六味爲末蜜丸如梧子每服二十丸日
再夜一禁如藥法

獨活寄生湯腰背痛者皆是腎氣虚弱卧冷
濕當風得之不時速治喜流入脚膝或爲偏
枯冷痺緩弱疼重若有腰痛攣脚重痹急宜
服之(方見别卷中)
治腰脊苦痛不遂方
大豆三斗熬一斗煑一斗蒸一斗酒六
斗甕一口蒸令極熱豆亦熱内甕中封
閉口秋冬二七日於甕口作孔出取服
五合日夜二三服
又方地黄花爲末酒服方寸七日三

又方鹿角去上皮取白者熬令黄爲末酒服
方寸七日三特禁生魚餘不禁新者良陳者
不任服角心中黄處亦不中服大神良
又方羊腎爲末酒服二方寸七日三
又方三月三日收桃花取一斗一升井花水
三斗麴六升米六斗炊之一時釀熟去糟每
服一升日三服若作食飲用河水禁如藥法
神良
治丈夫腰脚冷不隨不能行方
上醇酒三斗水三斗合著甕中温漬脚

至膝三日止冷則瓮下常著灰火勿使
冷手足煩者小便三升盆中温漬手足
腰䐴痛導引法
正東坐收手抱心一人於前據躡其兩
膝一人後捧其頭徐牽令偃卧頭到地
三起三卧止便瘥
針灸法
腰䐴痛宜針决膝腰勾畫中青赤路脉出血
便瘥
腰痛不得俯仰者令患人正立以竹柱地度

至臍斷竹乃以度度背脊灸竹上頭處隨年
壯灸訖藏竹勿令人得知腰痛灸脚跟上横
文中白肉際十壯良○又灸足巨陽七壯巨
陽在外踝下○又灸腰目窌七壯在尻上約
左右是○又灸八窌及外踝上骨約中
腰卒痛灸窮骨上一寸七壯左右一寸各灸
七壯


孫眞人備急千金要方卷之五十九
