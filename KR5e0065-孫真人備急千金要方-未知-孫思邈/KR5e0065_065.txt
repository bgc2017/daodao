










孫眞人備急千金要方卷之六十五仁五
(宋朝奉郎守太常少卿充秘閣校理林億等校正)
丁腫第一論證方灸法
論曰夫禀形之類須存攝養將息失度百病
萌生故四時代謝陰陽遞興此二炁更相擊
怒當是時也必有暴氣夫暴氣者每月之中
必有卒然大風大霧大寒大熱若不時避人
忽遇之此皆入人四體頓折皮膚流注經脉
遂使腠理壅隔榮衛結滯陰陽之氣不得宣
泄變成癰疽丁毒惡瘡諸腫至於丁腫若不

預識令人死不逮辰若著訖乃欲求方其人
已入木矣所以養生之士須早識此方凡是
瘡痍無所逃矣
凡療丁腫皆刺中心至痛又刺四邊十餘下
令血出去血傅藥藥氣得入針孔中佳若不
達瘡内療不得力
又其腫好著口中頰邊舌上見赤黑如珠子
磣痛應心是也是秋冬寒毒久結皮中變作
此疾不即療之日夜根長流入諸脉數道如
箭入身捉人不得動摇若不愼口味房室死

不旋踵經五六日不瘥眼中見火光神惛口
乾心煩即死也
一曰麻子丁其狀肉上起頭大如黍米色稍
黑四邊微赤多癢忌食麻子及衣布并入麻
田中行
二曰石丁其狀皮肉相連色烏黑如黑豆甚
硬刺之不入肉内陰陰微疼忌瓦礫磚石之
屬
三曰雄丁其狀皰頭黑黶四畔仰瘡皰漿起
有水出色黄大如錢孔形高忌房事

四曰雌丁其狀瘡頭稍黄向裏黶亦似灸瘡
四畔皰漿起心凹色赤大如錢孔忌房事
五曰火丁其狀如湯火燒灼瘡頭黑黶四邊
有皰漿起如赤粟米忌火炙爍
六曰爛丁其狀色稍黑有白瘢瘡中潰潰則
有膿水流出瘡形大小如匙面忌沸熱食爛
帛物
七曰三十六丁其狀頭黑浮起形如黑豆四
畔起大赤色今日生一明日二後日三乃至
十若滿三十六藥所不能治如未滿三十六

者可治俗名黑皰忌嗔怒畜積愁恨
八曰蛇眼丁其狀瘡頭黑皮上浮生形如小
豆狀似蛇眼大體硬忌惡眼看并嫉妒人見
之及毒藥
九曰鹽膚丁其狀大如匙面四畔皆赤有黑
粟粒起忌食鹹物
十曰水洗丁其狀大如錢形或如錢孔大瘡
頭白裏黑黶汁出中硬忌飲漿水水洗渡河
十一曰刀鐮丁其狀瘡闊狹如薤葉大長一
寸左側肉黑如燒爍忌刺及刀鐮切割鐵刃

所傷可以藥治
十二曰浮漚丁其狀瘡體曲圓少許不合長
而狹如薤葉大内黄外黑黑處刺不痛内黄
處刺之則痛
十三曰牛拘丁其狀肉皰起掐不破
右十三種瘡初起必先癢後痛先寒後熱
熱定則寒多四肢沉重頭痛心驚眼花若
大重者則嘔逆嘔逆者難治其麻子丁一
種始末惟癢所録忌者不得犯觸犯觸者
即難療其浮漚丁牛拘丁兩種無所禁忌

縱不療亦不能殺人其狀寒熱與諸丁同
皆以此方療之萬不失一欲知犯觸之狀
但脊强瘡痛極甚不可忍者是也
治十三種丁方
右用枸杞其藥有四名春名天精夏名枸
杞秋名却老冬名地骨春三月上建日採
葉夏三月上建日採枝秋三月上建日採
子冬三月上建日採根凡四時初逢建日
取枝葉子根等四味并曝乾若得五月五
日午時合和大良如不得依法採者但得

一種亦得用緋繒一片以裹藥取匝爲限
亂髮雞子大牛黄梧子大反鈎棘針二十
七枚末赤小豆七粒末先於緋上薄布亂
髮以牛黄末等布上曝即捲緋繒作團以
髮作繩十字縛之熨斗中急火熬令沸沸
定後自乾即刮取擣作末絹篩以一方寸
七取枸杞四味合擣絹篩取二七和合前
一七共爲三七令相得入分爲二分早朝
空腹酒服一分日二
齊州榮姥方凡是丁腫皆用治之

牡蠣(九兩爛者)鍾乳枸杞根皮(各二兩)
白石英(一兩)桔梗(一兩半)白薑石(一斤軟黄者)
右六味各擣絹篩合和令調先取伏龍肝
九升爲末以清酒一斗二升攪令渾澄清
取二升和藥捻作餅子大六分厚二分其
濁滓仍置盆中布餅子於籠上以一幅紙
藉盆上以泥酒氣蒸之仍數攪令氣散發
經半日藥餅子乾乃内瓦堈中每一重紙
一重藥遍布勿令相著以泥密封三七日
乾以紙袋貯置乾處舉之用法以針刺瘡

中心深至瘡根并刺四畔令血出以刀刮
取藥如大豆許内瘡上若病重困日夜三
四度輕者一二度著重者二日根爛始出
輕者半日一日爛出當看瘡浮起是根出
之候若根出已爛者勿停藥仍著之藥甚
安穩令生肌易其病在口咽及胷腹中者
必外有腫異相也寒熱不快疑是此病即
以飲或清水和藥如二杏仁許服之日夜
三四服自然消爛或以物剔吐根出即瘥
若根不出亦瘥當看精神自覺醒悟合藥

以五月五日爲上時七月七日次之九月
九日臘月臘日皆可若急須藥他日亦得
要之不及良日也修合須清净燒香不得
觸穢毋令孝子不具足人産婦六畜鷄犬
等見之凡有此病忌房室猪牛雞魚生韭
葱蒜芸薹胡荽葵酒醋麵等若犯諸忌而
發動者取枸杞根湯和藥服并如後方其
二方本是一家智者評論以後方最是眞
本
趙嬈方

薑石(二十五兩)牡蠣(十兩崔氏作七兩)茯苓(三兩)
枸杞根皮(四兩)
右四味各擣篩合和先取新枸杞根合皮
切六升水一斗半煎取五升去滓内狗屎
(崔氏云尿)二升攪令調澄取清和前藥熟擣捻
作餅子陰乾病者以兩刃針當頭直刺瘡
痛徹拔針出刮取藥末著急内瘡孔中勿
令歇氣并遍封瘡頭上即脹起針挑根即
出重者半日已上或已消爛挑根不出亦
自瘥勿憂其病在内者外當有腫相應并

皆惡寒發熱疑有瘡者以水半盞刮取藥
如桐子大五枚和服之日夜三服即自消
也若須根出服藥經一日以雞羽剔吐即
隨吐根出若不出根亦自消爛在外者亦
日夜三度傅藥根出後常傅勿住即生肉
易瘥若犯諸忌而發動者取枸杞根合皮
骨切三升以水五升煎取二升去滓研藥
末一錢七和枸杞汁一盞服之日二三服
并單飲枸杞汁彌佳又以枸杞汁攪白狗
屎取汁服之更良合訖即用不待乾所言

白狗屎是狗食骨其屎色如石灰故直言
狗白屎也如預造取五月五日七月七日
九月九日臘月臘日者尤良神驗或有人
忽喉中痛乍寒乍熱者即是其病當急以
此藥療之無故而痛惡寒發熱者亦是此
病但依前服之立瘥前後二方同是一法
其用一同亦主癰疽甚效
治丁腫病忌見麻勃見之即死者方
胡麻燭燼針沙(各等分)
右三味爲末以醋和傅之

又方石灰(三分)馬齒菜(二分)
右二味擣以雞子白和傅之
又方針刺四邊及中心塗雄黄末立愈神驗
(一云塗黄土)
又方鼠新坌土以小兒尿和傅之
又方鐵衣末以人乳汁和傅之立可
又方小豆花爲末傅之瘥
又方以人屎尖傅之立瘥
又方以四神丹一枚當頭上安經宿根即出
矣

治一切丁腫方
右用蒼耳根莖苗子但取一色燒爲灰醋
泔淀和如泥塗上乾即易不過十度根即
拔神良余以正觀四年忽口角上生丁腫
造甘子振家母爲貼藥經十日不瘥余以
此藥塗之得愈已後常作此藥以救人無
有不瘥者故特論之以傳後嗣丁腫方殆
有千首皆不及此雖齊州榮姥方亦不能
勝此物造次易得也
又方取鐵漿每飲一斗立瘥

又方麫和臘月猪脂封上瘥
又方蒺藜子一升燒灰釅醋和封上經宿便
瘥(或針破頭封上更佳)
又方皂莢子取仁作末傅之五日内瘥
玉山韓光方韓光治丁腫人也正觀初衢州
徐使君訪得此方
右用艾蒿一擔燒作灰於竹筒中淋取汁
以一二合和石灰如麫漿以針刺瘡中至
痛即點之點三遍其根自拔亦大神驗正
觀中用治三十餘人得瘥故録之

魚臍丁瘡似新火針瘡四邊赤中央黑可針
刺之若不大痛即殺人治之方
右以臘月魚頭灰和髮灰等分以雞溏屎
和傅上此瘡見之甚可即能殺人(外臺不用髮灰)
(以雞子清和塗)
又方以寒食餳傅之良硬者燒灰塗帖即瘥
治魚臍瘡頭白似腫痛不可忍者方
先以針刺瘡四畔作孔擣白苣取汁滴著
瘡孔内
又方傅水獺屎大良

治赤根丁方
右熬白粉令黑蜜和傅之良
又方以新坌鼠壤水和塗之熱則易
又方馬牙齒擣末臘月猪脂和傅之根即拔
燒灰用亦可
犯丁瘡方
蕪菁根鐵生衣各等分
右二味和擣以大針刺作孔復削蕪菁根
如針大以前鐵生衣塗上刺孔中又塗所
擣者封上仍以方寸七緋帛塗帖之有膿

出即易須臾拔根出立瘥忌油膩生冷醋
滑五辛陳臭粘食
又方刺瘡頭及四畔令汁極出擣生栗黄傅
上以麫圍之勿令黄岀從旦至午即根拔
矣
又方以麫圍瘡如前法以針亂刺瘡銅器煑
醋令沸瀉著麫圍中令容一盞冷則易之
三度根即出
又方取蛇蛻皮如雞子大以水四升煑三四
沸去滓頓服立瘥

又方燒蛇蛻皮灰以雞子清和塗瘥
又方取蒼耳苗擣取汁一二升飲之滓傅上
立瘥
又方灸掌後横紋後五指男左女右七壯即
瘥已用得效丁腫灸法雖多然此一法甚
驗出於意表也





孫眞人備急千金要方卷之六十五












