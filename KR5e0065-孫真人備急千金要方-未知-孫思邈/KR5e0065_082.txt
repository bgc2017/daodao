










孫眞人備急千金要方卷之八十二慈十一
　　　　(宋朝奉郎守太常少卿充/祕閣校理林億等校正)
　養性
　　　按摩法第四
天竺國按摩此是婆羅門法
兩手相捉紐捩如洗手法
兩手淺相叉翻覆向胷
兩手相捉共按䏶左右同
以手如挽五石力弓左右同
兩手相重按䏶徐徐捩身左右同

作拳向前築左右同
作拳却頓此是開胷左右同
如拓石法左右同
以手反搥背上左右同
兩手據地縮身曲脊向上三舉
兩手抱頭宛轉䏶上此是抽脅
大坐斜身偏欹如排山左右同
大坐伸兩脚即以一脚向前虛掣左右同
兩手拒地回顧此是虎視法左右同
立地反拗身三舉

兩手急相叉以脚踏手中左右同
起立以脚前後虛踏左右同
大坐伸兩脚用當相手勾所申脚著膝中以
手按之左右同
　　右十八勢但是老人日别能依此三徧
　　者一月後百病除行及奔馬補益延年
　　能食眼明輕健不復疲乏
老子按摩法
兩手捺䏶左右捩身二七徧
兩手捻䏶左右紐肩二七徧

兩手抱頭左右紐腰二七徧
左右挑頭二七徧
兩手托頭三舉之
一手抱頭一手托膝三折左右同
一手托頭一手托膝從下向上三徧左右同
兩手攀頭下向三頓足
兩手相捉頭上過左右三徧
兩手相叉托心前推却挽三徧
兩手相叉著心三徧
曲腕築肋挽肘左右亦三徧

左右挽前後拔各三徧
舒手挽項左右三徧
反手著膝手挽肘覆手著膝上左右亦三徧
手摸肩從上至下使徧左右同
兩手空拳築三徧
兩手相叉反覆攪各七徧
外振手三徧内振三遍覆手振亦三徧
摩紐指三徧
兩手反揺三徧
兩手反叉上下紐肘無數單用十呼

兩手上聳三徧
兩手下頓三徧
兩手相叉頭上過左右申肋十徧
兩手拳反背上掘脊上下亦三徧掘揩之也
兩手反捉上下直脊三徧
覆掌搦腕内外振三徧
覆掌前聳三徧
覆掌兩手相叉交橫三徧
覆掌橫直即聳三徧
若有手患冷從上打至下得熱便休

舒左脚右手承之左手捺脚聳上至下直脚
三徧右手捺脚亦爾
前後捩足三徧
左捩足右捩足各三徧
前後却捩足三徧
直脚三徧
紐䏶三徧
内外振脚三徧
若有脚患冷者打熱便休
紐䏶以意多少頓脚三徧

却直脚三徧
虎據左右紐肩三徧
推天托地左右三徧
左右排山負山拔木各三徧
舒手直前頓申手三徧
舒兩手兩膝亦各三徧
舒脚直反頓申手三徧
捩内脊外脊各三徧
　　　調氣法第五
彭祖曰道不在煩但能不思衣食不思聲色

不思勝負不思曲直不思得失不思榮辱心
無煩形勿極而兼之以導引行氣不已亦可
得長年千歲不死凡人不可無思當以漸遣
除之彭祖曰和神導炁養道當得密室閉户
安牀暖席枕高二寸半正身偃卧瞑目閉氣
於胷膈中以鴻毛著鼻上而不動經三百息
耳無所聞目無所見心無所思如此則寒暑
不能侵蜂蠆不能毒壽三百六十歲此隣於
眞人也每旦夕(旦夕者是陰陽轉换之時凡/旦五更初暖氣至頻頻眼閉)
(是上生氣至名曰陽息而陰消暮日入後冷/氣至凛凛然時乃至牀坐睡倒是下生氣至)

(/)
(名曰陽消而陰息旦五更初暖氣至暮日入/後冷氣至常出入天地日月山川河海人畜)
(草木一切萬物體中代謝往來無時休息進/退如晝夜之更迭如海水之潮夕是天地消)
(息之/道也)面向午展兩手於脚膝上徐徐按捺肢
節口吐濁氣鼻引清氣(凡吐者去故氣亦名/死氣納者取新氣亦)
(名生氣故老子經云玄牝之門天地之根綿/綿若存時之不勤言口鼻天地之門可以出)
(納陰陽死/生之氣也)良久徐徐乃以手左托右托上托
下托前托後托瞋目張口叩齒摩眼押頭拔
耳挽髮放腰咳嗽發揚振動也雙作隻作反
手爲之然後掣足仰振數八十九十而止仰
下徐徐定心作禪觀之法閉目存思想見空

中太和元氣如紫雲成蓋五色分明下入毛
際漸漸入頂如雨初晴雲入山透皮入肉至
骨至腦漸漸下入腹中四肢五臟皆受其潤
如水滲入地若徹則覺腹中有聲汩汩然意
專思存不得外縁斯須即覺元氣達於氣海
須臾則自達於涌泉則覺身體振動兩脚踡
曲亦令牀坐有聲拉拉然則名一通一通二
通乃至日别得三通五通則身體悅懌面色
光輝鬢毛潤澤耳目精明令人食美氣力强
健百病皆去五年十歲長存不忘得滿千萬

通則去仙不遠矣人身虚無但有遊氣氣息
得理即百病不生若消息失宜即諸痾競起
善攝養者須知調氣方焉調氣方療萬病大
患百日生眉鬚自餘者不足言也
凡調氣之法夜半後日中前氣生得調日中
後夜半前氣死不得調調氣之時則仰卧牀
鋪厚輭枕高下共身平舒手展脚兩手握大
拇指節去身四五寸兩脚相去四五寸數數
叩齒飲玉漿引氣從鼻入腹足則停止有力
更取久住氣悶從口細細吐出盡遠從鼻細

細引入出氣一准前法閉口以心中數數令
耳不聞恐有誤亂兼以手下籌能至千則去
仙不遠矣若天陰霧惡風猛寒勿取氣也但
閉之
苦患寒熱及卒患癰疽不問日中疾患未發
前一食間即調如其不得好瘥明日依式更
調之
若患心冷病氣即呼出苦熱病氣即吹出若
肺病即噓出若肝病即呵出若脾病即唏出
若腎病即呬出夜半後八十一雞鳴七十二

平旦六十三日出五十四辰時四十五已時
三十六欲作此法先左右導引三百六十徧
病有四種一冷痹二氣疾三邪風四熱毒若
有患者安心調氣此法無有不瘥也
凡百病不離五臟五臟各有八十一種疾冷
熱風氣計成四百四病事須識其相類善以
知之
心臟病者體冷熱相法心色赤患者夢中見
人著赤衣持赤刀杖火來怖人療法用呼吹
二氣呼療冷吹治熱

肺臟病者胷背滿脹四肢煩悶相法肺色白
患者喜夢見美女美男詐親附人共相抱持
或作父母兄弟妻子療法用噓氣出
肝臟病者憂愁不樂悲思喜頭眼疼痛相法
肝色青夢見人著青衣捉青刀杖或師子虎
狼來恐怖人療法用呵氣出
脾臟病者體上遊風習習徧身痛煩悶相法
脾色黄通土色夢或作小兒擊歷人邪猶人
或如旋風團圞轉治法用唏氣出
腎臟病者體冷陰衰面目惡痿相法腎色黑

夢見黑衣及獸物捉刀杖相怖用呬氣出
冷病者用大呼三十徧細呼十徧呼法鼻中
引氣入口中吐氣出當令聲相逐呼字而吐
之熱病者用大吹五十徧細吹十徧吹如吹
物之吹當使字氣聲似字肺病者用大噓三
十徧細噓十徧肝病者用大呵三十徧細呵
十徧脾病者用大唏三十徧細唏十徧腎病
者用大呬五十徧細呬三十徧此十二種調
氣法若有病依此法恭敬用心無有不瘥皆
須左右導引三百六十徧然後乃爲之

　　　服食法第六(論/方)
論曰凡人春服小續命湯五劑及諸補散各
一劑夏大熱則服腎瀝湯三劑秋服黄耆等
丸一兩劑冬服藥酒兩三劑立春日則止此
法終身常爾則百病不生矣俗人見淺但知
鉤吻之殺人不信黃精之益壽但識五穀之
療飢不知百藥之濟命但解施瀉以生育不
能閉固以頤養故有服餌方焉郄愔曰夫欲
服食當尋性理所宜審冷暖之適不可見彼
得力我便服之初御藥皆先草木次石是爲

將藥之大較也所謂精粗相代階粗以至精
者也夫人從少至長體習五穀卒不可一朝
頓遺之凡服藥物爲益遲微則無充飢之驗
然積年不已方能骨髓填實五穀居然而自
斷今人多望朝夕之效求目下之應腑臟未
充便以絶粒穀氣始除藥未有用又將御女
形神與俗無别以此致弊胡不恠哉服餌大
體皆有次第不知其術者非止交有所損卒
亦不得其力故服餌大法必先去三蟲三蟲
既去次服草藥好得藥力次服木藥好得力

訖次服石藥依此次第乃得遂其藥性庶事
安穩可以延齡矣
去三蟲圓方
　　生地黃汁三斗東向竈葦火煎三沸内
　　清漆二升以荆七攪之日移一尺内眞
　　丹三兩復移一尺内瓜子末三升復移
　　一尺内大黄末三兩微火勿令焦候可
　　丸丸如梧子大先食服一丸日三濁血
　　下鼻中三十日諸蟲皆下五十日百病
　　愈面色有光澤

又方
　　漆(二/升)　大黄(六兩/末)　酒(一升/半)
　　蕪菁子(三升/末)
　右四味以微火合煎令可丸如梧子大先
　食服三丸十日濁血下出鼻中三十日蟲
　皆爛下五十日身光澤一年行及奔馬消
　息四體安穩乃可服草藥其餘法在三蟲
　篇中備述(三蟲篇見前/第十八卷)
服天門冬方
　　天門冬曝乾擣下篩食後服方十七日

　　三可至十服小兒服尤良與松脂若蜜
　　丸服之益善惟多彌佳
又方擣取汁微火煎取五斗下白蜜一斗胡
　　麻炒末二升合煎攪勿息手可丸即止
　　火下大豆黃末和爲餅徑三寸厚半寸
　　一服一枚日三百日已上得益此方最
　　上妙包衆方一法釀酒服始傷多無苦
　　多即吐去病也(方見第十/四卷中)蒯道人年近
　　二百而少常告皇甫隆云但取天門冬
　　去心皮切乾之酒服方寸匕日三令人

　　不老補中益氣愈百病也天門冬生奉
　　高山谷在東嶽名淫羊食在中嶽名天
　　門冬在西嶽名管松在南嶽名百部在
　　北嶽名無不愈在原陸山阜名顛棘雖
　　然處處有之異名其實一也在北陰地
　　者佳取細切烈日乾之久服令人長生
　　氣力百倍治虛勞絶傷年老衰損羸瘦
　　偏枯不隨風濕不仁冷痺心腹積聚惡
　　瘡癰疽腫癩疾重者周身膿壞鼻柱敗
　　爛服之皮脫蟲出顔色肥白此無所不

　　治亦治陰痿耳聾目暗久服白髮黑齒
　　落生延年益命入水不濡服二百日後
　　恬泰疾損拘急者緩羸劣者强三百日
　　身輕三年走及奔馬又三年心腹痼疾
　　皆去
服地黄方
　　生地黄五十斤熟擣絞取汁澄去滓微
　　火上煎減過半内白蜜五升棗脂一升
　　攪令相得可丸乃止每服如雞子一枚
　　日三令人肥白

又方地黄十斤細切以醇酒二斗漬三宿出
　　曝乾反復内漬取酒盡止與甘草巴戟
　　天厚朴乾漆覆盆子各一斤擣下篩食
　　後酒服方寸七日三加至二七使人老
　　者還少强力無病延年
作熟乾地黄法
　　採地黄去其鬚葉及細根擣絞取汁以
　　漬肥者著甑中土若米無在已蓋上蒸
　　之一時出曝燥更内汁中又蒸汁盡止
　　便乾之亦可直切蒸之半日數以酒灑

　　之使周匝至夕出曝乾可擣蜜丸服之
種地黄法
　　先擇好地黄赤色虚軟者深耕之臘月
　　逆耕凍地彌好擇肥大好地黄根切長
　　四五分至一二寸許一斛可種一畝二
　　三月種之作畦畔相去一尺生後隨鋤
　　壅數耘之至九月十月視其葉小衰乃
　　掘取一畝得二十許斛擇取大根水净
　　洗其細根乃剪頭尾輩亦洗取之日曝
　　令極燥小䐢乃以竹刀切長寸餘許白

　　茅露甑下蒸之密蓋上亦可囊盛土填
　　之從旦至暮當黑不盡黑者明日又擇
　　取蒸之先時已擣其細碎者取汁銅器
　　煎之如薄飴遂以地黃内汁中周帀出
　　曝乾又内汁盡止率百斤生者令得一
　　二十斤取初八月九月中掘者其根勿
　　令太老强蒸則不消盡有筋脉初以地
　　黄内甑中時先用銅器承其下以好酒
　　淋地黄上令帀汁後下入器中取以併
　　和煎汁佳

黄精膏方
　　黄精一石去鬚毛洗令净潔打碎蒸令
　　好熟壓得汁復煎去上遊水得一斗内
　　乾薑末三兩桂心末一兩微火煎看色
　　鬱鬱然欲黄便去火待冷盛不津器中
　　酒五合和服二合常未食前日二服舊
　　皮脫顔色變光花色有異鬢髮更改欲
　　長服者不須和酒内生大豆黄絶穀食
　　之不饑渴長生不老
服烏麻法

　　取黑皮眞檀色者烏麻隨多少水拌令
　　潤勿過濕蒸令氣遍即出曝乾如此九
　　蒸九擣去上皮未食前和水若酒服二
　　方寸七日三漸漸不飢絶穀久服百病
　　不生常服延年不老
餌柏實方
　　柏子仁二升擣令細淳酒四升漬攪如
　　泥下白蜜二升棗膏三升擣令可丸入
　　乾地黄末白术末各一升攪和丸如梧
　　子每服三十丸日二服二十日萬病皆

　　愈
餌松子方
　　七月七日採松子過時即落不可得治
　　服方寸七日三四一云一服三合百日
　　身輕二百日行五百里絶穀服昇仙渴
　　飲水亦可和脂服之若丸如梧桐子大
　　服十丸
服松脂方
　　百鍊松脂下篩以蜜和内筒中勿令中
　　風日服如博棋子一枚(博棋長二/寸方一寸)日三

　　漸漸月别服一斤不飢延年亦可淳酒
　　和白蜜如餳日服一二兩至半斤凡取
　　松脂老松皮自有聚脂者最第一其根
　　下有傷折處不見日月者得之名曰陰
　　脂彌良惟衡山東行五百里有大松皆
　　三四十圍乃多脂又法五月刻大松陽
　　面使向下二十四株株可得半升亦煑
　　其老節根處有脂得用仙經云常以三
　　月入衡山之陰取不見日月松脂鍊而
　　餌之即不召而自來服之百日耐寒暑

　　二百日五臟補益服之五年即見西王
　　母仙經又云諸石所生三百六十五山
　　其可食者滿谷陰懷中松脂耳其谷正
　　從衡山嶺直東四百八十里當橫揵正
　　在横嶺東北行過其南入谷五十里窮
　　穴有石城白鶴其東方有大石四十餘
　　丈狀如白松松下二丈有小穴東入山
　　有丹砂可食其南方陰中有大松大三
　　十餘圍有三十餘株不見日月皆可取
　　服之

採松脂法
　　以日入時破其陰以取其膏破其陽以
　　取其脂脂膏等分食之可以通神靈鑿
　　其陰陽爲孔令方五寸深五寸還以皮
　　掩其孔無令風入風入則不可服以春
　　夏時取之取訖封塞勿泄以泥塗之東
　　北行丹砂穴有陰泉水可飲此弘農車
　　君以元封元年入此山食松脂十六年
　　復下居長安東市在上谷牛頭谷時往
　　來至秦嶺上年常如三十者

鍊松脂法
　　松脂七斤以桑灰汁一石煑脂三沸接
　　置冷水中凝復煑之凡十徧脂白矣可
　　服今谷在衡州東南攸縣界此松脂與
　　天下松脂不同
餌茯苓方
　　茯苓十斤去皮酒漬密封下十五日出
　　之取服如博棋日三亦可屑服方寸匕
　　凡餌茯苓皆湯煑四五沸或以水漬六
　　七日

茯苓酥方
　　茯苓(五斤灰汁煑十遍漿水/煑十徧清水煑十徧)
　　松脂(五斤煑如茯苓去/毎次煑四十徧)白蜜(三斤煎/令沫盡)
　　生天門冬(五斤去心皮/曝乾作末)蠟
　　牛酥(各三斤鍊/三十徧)
　右六味各擣篩以銅器重湯上先内酥次
　蠟次蜜消訖内藥急攪勿住手務令大均
　内甆器中密封勿令泄氣先一日不食欲
　不食先須喫好美食令極飽然後絶食即
　服二兩二十日後服四兩又二十日後八

　兩細丸之以咽中下爲度第二度以四兩
　爲初二十日後八兩又二十日二兩第三
　度服以八兩爲初二十日二兩二十日四
　兩合一百八十日藥成自後服三丸將補
　不服亦得恒以酥蜜消息之美酒服一升
　爲佳合藥須取四時王相日特忌刑殺厭
　及四激休廢等日大凶此彭祖法
茯苓膏方(千金翼名/凝靈膏)
　　茯苓(净去/皮)　松脂(二十/四斤)　松子仁
　　栢子仁(各十/二斤)

　右四味皆依法鍊之松柏仁不鍊擣篩白
　蜜二斗四升内銅器中湯上微火煎一日
　一夕次第下藥攪令相得微火煎七日七
　夜止丸如小棗毎服七丸日三欲絶穀頓
　服取飽即得輕身明目不老(此方後一本/有茯苓酥杏)
　(人酥地黄酥三方然諸本并無/又千金翼中已有今更不添録)
服枸杞根方(主養性/遐齡)
　　枸杞根切一石水一石二斗煑取六斗
　　澄清煎取三升以小麥一斗乾净擇内
　　汁中漬一宿曝二往反令汁盡曝乾擣

　　末酒服方寸匕日二一年之中以二月
　　八月各合一劑終身不老
枸杞酒方
　　枸杞根一百二十斤切以東流水四石
　　煑一日一夜取清汁一石漬麴一如家
　　醖法熟取清貯不津器中内乾地黃末
　　二斤半桂心乾薑澤瀉蜀椒末各一升
　　商陸末二升以絹袋貯内酒底緊塞口
　　埋入地三尺堅覆上三七日沐浴整衣
　　冠再拜平曉向甲寅地日出處開之其

　　酒赤如金色旦空腹服半升十日萬病
　　皆愈三十日瘢痕滅惡疾人以水一升
　　和酒半升分五服愈(千金翼又云若欲/服石者取河中青)
　　(白石如棗杏大者二升以水三升煑一/沸以此酒半合置中須臾即熟可食)
餌雲母水方(療萬/病)
　　上白雲母二十斤薄擘以露水八斗作
　　湯分半洮洗雲母如此再過又取二斗
　　作湯内芒消十斤以雲母木器中漬之
　　二十日出絹袋盛懸屋上勿使見風日
　　令燥以水漬鹿皮爲囊揉挻之從旦至

　　日中乃以細絹下篩滓復揉挻令得好
　　粉五斗餘者棄之取粉一斗内崖蜜二
　　斤攪令如粥内生竹筒中薄削之漆固
　　口埋北垣南崖下入地六尺覆土春夏
　　四十日秋冬三十日出之當如澤爲成
　　若洞洞不消者更埋三十日出之先取
　　水一合内藥一合攪和盡服之日三水
　　寒温盡自在服十日小便當變黄此先
　　療勞氣風疹也二十日腹中寒澼消三
　　十日齲齒除更新生四十日不畏風寒

　　五十日諸病皆愈顔色日少長生神仙
　　吾目驗之所以述録
鍊鍾乳粉法
　　鍾乳一斤不問厚薄但取白净光色好
　　者即任用非此者不堪用先泥鐵鐺可
　　受四五斗者爲竈貯水令滿去口三寸
　　内乳著金銀甆盎中任有用之乃下鐺
　　中令水没盎上一寸餘即得當令如此
　　勿使出水也微火燒日夜不絶水欲竭
　　即添成暖水每一周時輙易水洗鐺并

　　洮乳七日七夜出之净洮乾内甆鉢中
　　玉椎縛格少著水研之一日一夜急著
　　水攪令大濁澄取濁汁其乳粗者自然
　　著底作末者即自作濁水出即經宿澄
　　取其粗著底者准前法研之凡五日五
　　夜皆細逐水作粉好用澄鍊取曝乾即
　　更於銀鉢中研之一日候入肉水洗不
　　落者佳
鍾乳散治虚羸不足六十已上人瘦弱不能
食者百病方

　　上黨人參　石斛　乾薑(各三/分)
　　鍾乳粉(成鍊者/三兩)
　右四味擣下篩三味與乳合和相得均分
　作九貼平旦空腹温淳酒服一貼日午後
　服一貼黄昏後服一貼三日後准此服之
　凡服此藥法皆三日一劑三日内止用一
　升半飯一升肉肉及飯惟爛不得服葱豉
　問曰何故三日少食勿得飽也答曰三夜
　乳在腹中熏補臟腑若此飽食即推藥岀
　腹所以不得飽食也何故不得生食由食

　生故即損傷藥力藥力既損脂肪亦傷所
　以不得食生食也何故不得食葱豉葱豉
　殺藥故不得食也三日服藥既盡三日内
　須作羹食補之任意所便仍不用葱豉及
　鞭食也三日補訖還須准式服藥如前盡
　此一斤乳訖其氣力當自知耳不能具述
　一得此法其後服十斤二十斤任意方便
　可知也
西嶽眞人靈飛散方
　　雲母粉(一/斤)　茯苓(八/兩)　鍾乳粉

　　柏子仁　人參(千金翼/作白术)續斷
　　桂心(各七/兩)　菊花(十五/兩)　乾地黄(十二/兩)
　右九味爲末生天門冬十九斤取汁溲藥
　内銅器中蒸一石二斗黍米下米熟曝乾
　爲末先食飲服方寸匕日一三日力倍五
　日血脉充盛七日身輕十日面色悅澤十
　五日行及奔馬三十日夜視有光七十日
　白髮盡落故齒皆去更取二十一匕白蜜
　和擣二百杵丸如桐子大作八十一枚曝
　乾九皆映澈如水精珠欲令髮齒復生者

　吞七枚日三服即出髮未白齒不落者但
　服盡三百年乃白如前法服已白者餌藥
　至七百年乃落入山日吞七丸絶穀不飢
　余得此方已來將逾三紀頃面色美而悅
　之疑而未敢措手積年詢訪屢有好名人
　曾餌得力遂服之一如方說但能業之不
　已功不徒棄耳


孫眞人備急千金要方卷之八十二











