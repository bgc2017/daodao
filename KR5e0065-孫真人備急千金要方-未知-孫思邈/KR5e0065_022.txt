










孫眞人備急千金要方卷之二十二切三
(宋朝奉郎守太常少卿充祕閣校理林億等校正)
風毒脚氣方
論風毒狀第一(十六章)
論曰考諸經方徃徃有脚弱之論而古人少
有此疾自永嘉南渡衣纓士人多有遭者嶺
表江東有支法存仰道人等并留意經方偏
善斯術晋朝仕望多獲全濟莫不由此二公
又宋齊之間有釋門深師師道人述法存等
諸家舊方爲三十卷其脚弱一方近百餘首

魏周之代蓋無此病所以姚公集驗殊不慇
憅徐王撰録未以爲意特以三方鼎峙風教
未一霜露不均寒暑不等是以關西河北不
識此疾自聖唐開闢六合無外南極之地襟
帶是重爪牙之寄作鎮於彼不習水土徃者
皆遭近來中國士大夫雖不涉江表亦有居
然而患之者良由今代天下風氣混同物類
齊等所致之耳然此病發初得先從脚起因
即脛腫時人號爲脚氣深師云脚弱者即其
義也深師述支法存所用永平山敷施連范

祖耀黄素等諸脚弱方凡八十餘條皆是精
要然學者尋覽頗覺繁重正是方集耳卒欲
救急莫測指南今取其所經用灼然有效者
以備倉卒餘者不復具述
論何以得之於脚
問曰風毒中人隨處皆得作病何偏著於脚
也答曰夫人有五臟心肺二臟經絡所起在
手十趾肝腎與脾三臟經絡所起在足十趾
夫風毒之氣皆起於地地之寒暑風濕皆作
蒸氣足常履之所以風毒之中人也必先中

脚久而不瘥遍及四肢腹背頭項也微時不
覺痼滯乃知經云次傳間傳是也
論得已便令人覺不
凡脚氣病皆由感風毒所致得此病多不令
人即覺會因他病一度乃始發動或奄然大
悶經三兩日不起方乃覺之諸小庸醫皆不
識此疾謾作餘病治之莫不盡斃故此病多
不令人識也始起甚微食飲嬉戲氣力如故
惟卒起脚屈弱不能動有此爲異耳黄帝云
緩風濕痺是也

論風毒相貌
夫有脚未覺異而頭項臂膊已有所苦有諸
處皆悉未知而心腹五内已有所困又風毒
之中人也或見食嘔吐憎聞食臭或有腹痛
下痢或大小便祕澁不通或胷中衝悸不欲
見光明或精神惛憒或喜迷妄語言錯亂或
壯熱頭痛或身體酷冷疼煩或覺轉筋或腫
不腫或䏶腿頑痹或時緩縱不隨或復百節
攣急或小腹不仁此皆脚氣狀貌也亦云風
毒脚氣之候也其候難知當須細意察之不

爾必失其機要一朝病成難可以理婦人亦
爾又有婦人産後春夏取凉多中此毒宜深
愼之其熱悶掣瘲驚悸心煩嘔吐氣上皆其
候也又但覺臍下冷痞愊愊然不快兼小便
淋瀝不同生平即是脚氣之候頑弱名緩風
疼痛爲濕痺
論得之所由
凡四時之中皆不得久立久坐濕冷之地亦
不得因酒醉汗出脫衣靴襪當風取凉皆成
脚氣若暑月久坐久立濕地者則熱濕之氣

蒸入經絡病發必熱四肢酸疼煩悶若寒月
久坐久立濕冷地者則冷濕之氣上入經絡
病發則四體酷冷轉筋若當風取凉得之者
病發則皮肉頑痺諸處𥆧動漸漸向頭凡常
之日忽然暴熱人皆不能忍得者當於此時
必不得頓取於寒以快意也卒有暴寒復不
得受之皆生病也世有勤功力學之士一心
注意於事久坐行立於濕地不時動轉冷風
來擊入於經絡不覺成病故風毒中人或先
中手足十指因汗毛孔開腠理䟽通風如急

箭或先中足心或先中足趺或先中膝已下
腨脛表裏者若欲使人不成病者初覺即灸
所覺虚二三十壯因此即愈不復發也黄帝
云當風取凉醉已入房能成此疾
論冷熱不同
問曰何故得者有冷有熱答曰足有三陰三
陽寒中三陽所患必冷暑中三陰所患必熱
故有表裏冷熱冷熱不同熱者治以冷藥冷
者療以熱藥以意消息之脾受陽毒即熱頑
腎受陰濕即寒痺

論因脚氣續生諸病
雖患脚氣不妨乳石動發皆須服壓石藥療
之夫因患脚氣續生諸病者則以諸藥對之
或小便不利則以猪苓茯苓及諸利小便藥
治之大便極堅者則以五柔麻仁丸等治之
遍體腫滿成水病者則取治水方中諸治水
之藥治之餘皆倣此更無拘忌
論須療緩急
凡小覺病候有異即須大怖畏决意急治之
傷緩氣上入腹或腫或不腫胷脇逆滿氣上

肩息急者死不旋踵寬者數日必死不可不
急也但看心下急氣喘不停或自汗數出或
乍寒乍熱其肰促短而數嘔吐不止者皆死
論虚實可服藥不可服藥
凡脚氣之疾皆由氣實而死終無一人以服
藥致虚而殂故脚氣之人皆不得大補亦不
可大瀉終不得畏虚故預止湯不服也如此
者皆死不治也
論看病問疾人
世間大有病人親朋故舊交遊來問疾其人

曾不經一事未讀一方自騁了了詐作明能
談說異端或言是虚或道是實或云是風或
云是蠱或道是水或云是痰紛紜謬說種種
不同破壞病人心意不知孰是遷延未定時
不待人歘然致禍各自散走是故大須好人
及好名醫識病深淺探賾方書博覽古今是
事明解者看病不爾大誤人事竊悲其如此
者衆故一一顯析具述病之由狀令來世病
者讀之以自防備也但有一狀相應則須依
方急治勿取外人言議自貽憂悔但詳方意

人死不難莫信他言以自誤也余嘗爲人撰
門冬煎此方治脚氣大有驗病者須用之
論脉候法
凡脚氣雖復診候多塗而三部之脉要須不
違四時者爲吉其逆四時者勿治餘如脉經
所說此中不復具載其人本黑瘦者易治肥
大肉厚赤白者難愈黑人耐風濕赤白不耐
風瘦人肉硬肥人肉軟肉軟則受疾至深難
愈也
論腫不腫

凡人久患脚氣不自知别於後因有他病發
動治之得瘥後直患嘔吐而復脚弱余爲診
之乃告爲脚氣病者曰某平生不患脚腫何
因名爲脚氣不肯服湯餘醫以爲石發狐疑
之間不過一旬而死故脚氣不得一向以腫
爲候亦有腫者有不腫者其以小腹頑痺不
仁者脚多不腫小腹頑後不過三五日即令
人嘔吐者名脚氣入心如此者死在旦夕凡
患脚氣到心難治以其腎水剋心火故也
論須愼不愼

凡脚氣之病極須愼房室羊肉牛肉魚蒜蕺
菜菘菜蔓菁瓠子酒麫酥油乳糜猪雞鵝鴨
有方用鯉魚頭此等并切禁不得犯之并忌
大怒惟得食粳粱粟米醬豉葱韭薤椒薑橘
皮又不得食諸生果子酸酢之食犯者皆不
可瘥又大宜生牛乳生栗子
論善能治者幾日可瘥
凡脚氣病枉死者衆略而言之有三種一覺
之傷晩二驕狠恣傲三狐疑不决此三種正
當枉死之色故世間誠無良醫雖有良醫而

病人有性靈堪受入者更復鮮少故雖有騏
驥而不遇伯樂雖有尼父而人莫之師其爲
枉横亦猶此也今有病者有受入性依法使
余治之不過十日可得永瘥矣若無受入性
者亦不須爲治縱令治之恐無瘥日也非但
脚氣諸病皆然良藥善言觸目可致不可使
人必服法爲信者施不爲疑者說
論灸法
凡脚氣初得脚弱使速灸之并服竹瀝湯灸
訖可服八風散無不瘥者惟急速治之若人

但灸而不能服散服散而不灸如此者半瘥
半死雖得瘥者或至一二年復更發動覺得
便依此法速灸之及服散者治十十愈此病
輕者登時雖不即惡治之不當根源不除久
久期於殺人不可不精以爲意
初灸風市次灸伏兔次灸犢鼻
次灸膝兩眼次灸三里次灸上廉
次灸下廉次灸絶骨
凡灸八處第一風市穴可令病人起正身平
立垂兩臂直下舒十指掩著兩髀便點當手

中央指頭髀大筋上是灸之百壯多亦任人
輕者不可减百壯重者乃至一處五六百壯
勿令頓灸三報之佳第二伏兔穴令病人累
夫端坐以病人手夫掩横膝上夫下傍與曲
膝頭齊上傍側夫際當中央是灸百壯亦可
五十壯第三犢鼻穴在膝頭蓋骨上際外骨
邊平處以手按之得節解則是一云在膝頭
下近外三骨箕踵中動脚以手按之得窟解
是灸之五十壯可至百壯第四膝眼穴在膝
頭骨下兩傍陷者宛宛中是第五三里穴在

膝頭骨節下一夫附脛骨外是一云在膝頭
骨節下三寸人長短大小當以病人手夫度
取灸之百壯第六上廉穴在三里下一夫亦
附脛骨外是灸之百壯第七下廉穴在上廉
下一夫一云附脛骨外是灸之百壯第八絶
骨穴在脚外踝上一夫亦云四寸是凡此諸
穴灸不必一頓灸盡壯數可日日報灸之三
日之中灸令盡壯數爲佳凡病一脚則灸一
脚病兩脚則灸兩脚凡脚弱病皆多兩脚又
一方云如覺脚惡便灸三里及絶骨各一處

兩脚惡者合四處灸之多少隨病輕重大要
雖輕不可减百壯不瘥速以次灸之多多益
佳一說灸絶骨最要人有患此脚弱不即治
及入腹腹腫大上氣於是乃須大法灸隨諸
輸及諸管關節腹背盡灸之并服八風散徃
徃得瘥者諸管輸節解法并在别卷中覺病
入腹若病人不堪痛不能盡作大灸但灸胷
心腹諸穴及兩脚諸穴亦有得好瘥者凡量
一夫之法覆手并舒四指對度四指上中節
上横過爲一夫夫有兩種有三指爲一夫者

此脚弱灸以四指爲一夫也亦依支法存舊
法梁丘犢鼻三里上廉下廉解谿太衝陽陵
泉絶骨崑崙陰陵泉三陰交足太陰伏溜然
谷涌泉承山束骨等凡一十八穴舊法多灸
百會風府五臟六腑輸募頃來灸者悉覺引
氣向上所以不取其法氣不上者可用之其
要病已成恐不救者悉須灸之其足十趾去
指奇一分兩足凡八穴曹氏名曰八衝極下
氣有效其足十趾端名曰氣端日灸三壯并
大神要其八衝可日灸七壯氣下即止病者

非深相委悉愼勿爲人灸之愼之愼之凡灸
八衝須小作艾炷
論服湯藥色目
風毒之氣入人體中脉有三品内外證候相
似但脉有異耳若脉浮大而緩宜服續命湯
兩劑應瘥若風盛宜作越婢湯加白术四兩
若脉浮大緊轉駃宜作竹瀝湯若病人脉微
而弱宜服風引湯此人脉多是因虚而得之
若大虚短氣力乏可其間作補湯隨病冷熱
而用之若未愈更服竹瀝湯若病人脉浮大

而緊駃此是三品之中最惡脉也或沉細而
駃者此脉正與浮大而緊者同是惡脉浮大
者病在外沉細者病在内治亦不異當消息
以意耳其形尚可而手脚未容至弱數日之
中氣上即便命終如此之脉徃徃有人得之
無一存者急服竹瀝湯日服一劑切要湯勢
常令相及勿令半日之中空無湯也此湯竹
汁多服之若不極熱輙停在胷心更爲人患
每服當使極熱若服竹瀝湯得下者必佳也
若已服三劑竹瀝湯病及脉勢未折而苦脹

滿可以大鼈甲湯下之湯勢盡而不得下可
以圓藥助湯令下下後更服竹瀝湯趣令脉
勢折氣息料理便停服三十二物八風散佳
凡初得病便摩野葛膏日再頑痺脚弱都愈
乃止若服竹瀝湯脉勢折如未病時氣力轉
勝脚故未能行體力充足然後漸微行步病
重者瘥後半年始能扶人行耳既覺脉及體
内瘥但當勤服八風散勿以脚未能行輕加
餘治餘治未必全得益更生諸惡失此諸治
也猥人邊亦勿行野葛膏有人聞竹瀝湯云

恐傷腰脚者即勿與治宜知此法此皆人無
受入性不可與醫故也不爲疑者說此之謂
也竹瀝湯有三首輕者服前方重者以次第
服後方此風毒乃相注易病人宜將空缺服
小金牙散以少許塗鼻孔耳門病困人及新
亡人喜易人强健人宜將服之亦以塗耳鼻
乃可臨近亡人及視疾者絳囊帶一方寸匕
男左女右臂上此散毒服宜從少爲始金牙
散方見别卷病人惟宜飲赤小豆飲冬服側
子金牙酒續命湯治風毒病初得似時行毒

病而脉浮緩終不變訣此不治或數日而死
或十日而死或得便不識人或發黄或發斑
或目赤或下部穿爛者此最急得之即先服
續命湯一劑須服葛根湯麻黄湯下之若故
不折更與續命湯兩三劑必瘥此病大急常
令湯勢相接不可使半日闕湯即便殺人續
命湯方見别卷


孫眞人備急千金要方卷之二十二











