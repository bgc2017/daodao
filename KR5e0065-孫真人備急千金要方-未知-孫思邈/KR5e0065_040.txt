










孫眞人備急千金要方卷之四十磨十
　　　　(宋朝奉郎守太常少卿充/祕閣校理林億等校正)
　心臟方
　　　心臟脉論第一
論曰心主神神者五臟專精之本也爲帝王
監領四方夏王七十二日位在南方離宫火
也有生之來謂之精兩精相搏謂之神所以
任物謂之心神者心之藏也舌者心之官故
心氣通於舌舌和則能審五味矣心在竅爲
耳夫心者火也腎者水也水火相濟心氣通

於舌舌非竅也其通於竅者寄見於耳左耳
丙右耳丁循環炎宫上出唇口知味榮華於
耳外主血内主五音心重十二兩中有三毛
七孔盛精汁三合神名呴呴主藏神號五神
居隨節應會故云心藏脉脉舍神在氣爲吞
在液爲汗心氣虚則悲不已實則笑不休心
氣虛則夢救火陽物得其時則夢燔灼心氣
盛則夢喜笑及恐畏厥氣客於心則夢丘山
煙火凡心臟象火與小腸合爲腑其經手少
陰與太陽爲表裏其脉洪相於春王於夏夏

時萬物洪盛垂枝布葉皆下垂如曲故名鉤
心脉洪大而長洪則衛氣實實則氣無從出
大則榮氣萌萌洪相薄可以發汗故名曰長
長洪相得即引水漿溉灌經絡津液皮膚太
陽洪大皆是母軀幸得戊己用牢根株陽氣
上出汗見於頭五内乾枯胞中空虚醫反下
之此爲重虛脉浮有表無裏陽無所使不但
危身并中其母
夏脉如鉤夏脉心也南方火也萬物之所以
盛長也故其氣來盛去衰故曰鉤反此者病

何如而反其氣來盛去亦盛此謂太過病在
外其來不盛去反盛此謂不及病在内太過
則令人身熱而膚痛爲浸淫不及則令人煩
心上見咳唾下爲氣泄
心脉來累累如連珠如循琅玕曰平夏以胃
氣爲本心脉來喘喘連屬其中微曲曰心病
心脉來前曲後居如操帶鉤曰心死
眞心脉至堅而搏如循薏苡子累累然色赤
黑不澤毛折乃死
夏胃微鉤曰平鉤多胃少曰心病但鉤無胃

曰死胃而有石曰冬病石甚曰今病
心藏脉脉舍神怵惕思慮則傷神神傷則恐
懼自失破䐃脫肉毛悴色夭死于冬
手少陰氣絶則脉不通少陰者心脉也心者
脉之合也脉不通則血不流血不流則髮不
澤面黑如㯃葉者血先死壬篤癸死水勝火
也
心死藏浮之實如豆麻擊手按之益躁疾者
死夏心火王其脉浮大而散(一作/弦)曰平反得
弦細而長者是肝之乘心母之歸子爲虛邪

雖病易治反得大而緩者是脾之乘心子之
乘母爲實邪雖病自愈反得沉濡而滑者是
腎之乘心水之剋火爲賊邪大逆十死不治
反得微澀而短者是肺之乘心金之陵火爲
微邪雖病即瘥腎乘心必癃
左手關前寸口陰絶者無心脉也苦心下熱
痛掌中熱時時善嘔口中傷爛刺手少陽治
陽左手關前寸口陰實者心實也若心下有
水氣憂恚發之刺手心主治陰
心脉來累累如貫珠滑利再至曰平三至曰

離經病四至脫精五至死六至命盡手少陰
脉也
心脉急甚爲瘈瘲微急爲心痛引背食不下
緩甚爲狂笑微緩爲伏梁在心下上下行有
時唾血大甚爲喉介微大爲心痺引背善淚
出小甚爲善噦微小爲消癉滑甚爲善渴微
滑爲心疝引臍小腹鳴濇甚爲瘖微濇爲血
溢維厥耳鳴癲疾
心脉搏堅而長當病舌卷不能言其濡而散
者當病痟渴自已(渴一/作環)

赤脉之至也喘而堅診曰有積氣在中時害
於食名心痺得之外疾思慮而心虛故邪從
之扁鵲曰心有病則口生瘡腐爛
心在聲爲笑在變動爲憂在志爲喜喜傷心
精氣并於心則喜心虚則悲悲則憂實則笑
笑則喜
時主夏病者時間時甚知其源取其輸觀其
應審其害
病先發於心者心痛一日之肺喘欬三日之
肝脇痛支滿五日之脾閉塞不通身痛體重

三日不已死冬夜半夏日中
病在心日中慧夜半甚平旦靜
假令心病北行若食豚魚得之不者當以冬
時發得病以壬癸日方
凡心病之狀胷内痛脇支滿兩脇下痛膺背
肩脾間痛兩臂内痛虚則胷腹大脇下與腰
背相引而痛取其經手少陰太陽舌下血者
其變病刺郄中血者
心脉沉之小而緊浮之不喘苦心下聚氣而
痛食不下喜咽唾時手足熱煩滿時忘不樂

喜太息得之憂思
心病其色赤心痛短氣手掌煩熱或啼笑駡
詈悲思愁慮面赤身熱其脉實大而數此爲
可治宜服(闕宜服/者藥)春當刺中衝夏刺勞宫季
夏刺大陵皆補之秋刺間使冬刺曲澤皆瀉
之(皆是手心中/心胞胳經)又當灸巨闕五十壯背第五
椎百壯邪在心則病心痛善悲時眩仆視有
餘不足而調其輸
愁憂思慮則傷心心傷則苦驚喜忘善怒
心中風者翕翕發熱不能起心中飢則飲食

食則嘔
心中寒者其人病心如噉蒜齏狀劇者心痛
徹背背痛徹心如蠱注其脉浮者自吐乃愈
也
心傷其人勞倦頭面赤而下重心中痛徹背
自煩發熱當臍跳手其脉弦此爲心臟傷所
致也
邪哭使魂魄不安者血氣少也血氣少者屬
於心心氣虛者其人即畏合目欲眠夢遠行
而精神離散魂魄妄行陰氣衰者即爲癲陽

氣衰者即爲狂五臟者魂魄之宅舍精神之
所依託也魂魄飛揚者其五臟空虚也即邪
神居之神靈所使鬼而下之脉短而微其藏
不足則魂魄不安魂屬於肝魄屬於肺肺主
津液即爲涕泣出肺氣衰者即泣出肝氣衰
者魂則不安肝主善怒其聲呼
心水者其人身體腫(一作/重)而少氣不得卧煩
而躁其陰(大/腫)眞心痛手足清至節心痛甚者
旦發夕死夕發旦死
心腹痛懊憹發作腫聚徃來上下行痛有休

作心腹中熱善渴涎出者是蚘咬也以手聚
而堅持之無令得移以大針刺之久持之蟲
不動乃出針腸中有蟲蚘咬皆不可取以小
針
心脹者煩心短氣卧不安
凡心脉急名曰心疝小腹當有形其以心爲
牡藏小腸爲之使故小腹當有形
診得心積沉而芤時上下無常處病胷滿悸
腹中熱面赤咽乾心煩掌中熱甚則唾血身
𤸞瘲主血厥夏瘥冬劇色赤也

心之積名曰伏梁起於臍上上至心大如臂
久久不愈病煩心心痛以秋庚辛日得之何
也腎病傳心心當傳肺肺適以秋王王者不
受邪心復欲還腎腎不肯受因留結爲積故
知伏梁以秋得之
心病煩悶少氣大熱熱上湯心嘔欬吐逆狂
語汗出如珠身體厥冷其脉當浮今反沉濡
而滑其色當赤而反黑者此是水之剋火爲
大逆十死不治
徵音人者主心聲也心聲笑其音竽其志喜

其經手少陰厥逆太陽則榮衛不通陰陽反
錯陽氣外擊陰氣内傷傷則寒寒則虚虚則
驚掣心悸定心湯主之(方見/别卷)語聲前寬後急
後聲不續前混後濁口⬤冒昧好自笑此爲
厲風入心荆瀝湯主之(方見/别卷)心虚風寒半身
不遂骨節離解緩弱不收便利無度口面⬤
邪薑附湯主之(方見/别卷)此病不盈旬日宜急治
之又笑而呻呻而反憂此爲水剋火陰擊陽
陰起而陽伏伏則實實則傷熱熱則狂悶亂
冒昧言多謬誤不可採聽此心已傷若其人

口唇正赤可療青黄白黑不可療也
心病爲瘧者令人心煩甚欲得清水反寒多
不甚熱(方見/别卷)若其人本來心性和雅而忽弊
急反於常白术酒主之(方見/别卷)或言未竟便住
以手剔脚爪此人必死禍雖未及名曰行尸
此心病聲之候也虛則補之實則瀉之不可
治者明以察之
赤爲心心合脉赤如雞冠者吉心主舌舌是
心之餘其人火形相比於上徵赤色廣䀕兌
面小頭好肩背髀腹小手足行安地疾行摇

肩背肉滿有氣輕財少信多慮見事明了好
顧急心不壽暴死耐春夏不耐秋冬秋冬感
而生病主手少陰竅竅然𩩲骭長短傾正則
心應之正赤色小理者則心小小則邪弗能
傷易傷以憂粗理者則心大大則虛虛則寒
寒則憂不能傷易傷於邪無𩩲骭者則心高
高則實實則熱熱則滿於肺中悶而善忘難
開以言𩩲骭小短舉者則心下下則藏外易
傷於寒易恐以言𩩲骭長者則心堅堅則藏
安守固𩩲骭弱以薄者則心脆脆則善病消

癉熱中𩩲骭直下不舉者則心端正端正則
和利難傷𩩲骭向一方者則心偏傾偏傾則
操持不一無守司也(下去若𩩲骭小短薄弱/而下則心下下則虛虚)
(則傷寒病憂恚内損心暴痛而好唾清涎口/臭蟲齒痛侵唇齒若𩩲骭高起則心高高則)
(實實則熱熱則滿於心悶而善忘恐悸喉燥/口痛牙癰舌傷小兒則便秘口重舌鵝口聲)
(嘶方見頭/面篇中)凡人部分陷起者必有病生小腸
太陽爲心之部其處陷起即病生矣藏含内
外沉濁屬内浮清居外若外病内入小腹滿
起内病裏出所部陷没外入内前治陽後補
陰内出外前補陰後瀉陽陽則實熱陰則虚

寒在陽主外在陰主内凡人死生休咎則藏
神前變形於外人心前病則口爲之開張若
心前死則枯黑語聲不轉若天中等分墓色
應之卯死不治看應增損斟酌賒促賒則不
出四百日内促則不腠旬月之間心病少愈
而卒死何以知之曰赤黑色黯點顔即若見
顔度年上必卒死心絶一日死何以知之兩
目回回直視肩息立死凡面赤目白憂恚思
慮心氣内索面色反好急求棺槨不過十日
死又面黄目赤不死赤如衃血死吉凶之色

若在於分部朏朏而見赤黑入口此必死不
出其年名曰行尸若年上無應三年之中病
必死矣
夏火心脉色赤主手太陽也夏取盛經分腠
夏者火始治心氣始長脉瘦氣弱陽氣留溢
熱熏分腠内至於經故取盛經分腠絶膚而
病去者邪居淺也所謂盛經者陽脉也其脉
本在外踝之後應在命門之上三寸命門者
在心上一寸也脉根在少澤少澤在手小指
端

其筋起於小指之上結於腕上循臂内廉結
肘内兌骨之後彈之應小指之上入結腋下
其支者後走腋後廉上繞肩脾循頸出足太
陽之筋前結於耳後完骨其支者入耳中直
出耳上下結於頷上屬目外眥
其脉起於小指之端循手外側上腕出踝中
直上循臂骨下廉出肘内側兩骨之間上循
臑外後廉出肩解繞肩脾交肩上入缺盆向
腋絡心循咽下膈抵胃屬小腸其支者從缺
盆循頸上頰至目兌眥却入耳中其支者别

頰上䪼抵鼻至目内眥斜絡於顴合手少陰
爲表裏少陰本在兌骨之端應在背後同會
於手太陰
其手太陽之别名曰支正上腕五寸内注少
陰其别者上走肘絡肩䯞主心生病病實則
小腸熱熱則節弛弛則陽病陽脉大反逆於
寸口再倍病則嗌痛頷腫耳聾目黄卧不能
言悶則急坐虚則小腸寒寒則生肬肬則陰
病陰脉反小於寸口過於一倍病則短氣百
節痛筋急頸痛不能轉顧(此盡是手太陽小/腸經筋脉支别爲)

(病今取心主包胳/少陰心經附於後)
手心主之别名曰内關去腕五寸(甲乙作/二寸)出
於兩筋間循經以上繫於心包絡心系氣實
則心痛虚則爲煩心取之兩筋間
手心主之脉起於胷中出屬心包下膈歷絡
三焦其支者循胷出脇下腋三寸上抵腋下
循臑内行太陰少陰之間入肘中下臂行兩
筋之間入掌中循中指出其端其支者别掌
中循小指次指出其端是動則病手心熱肘
臂攣急腋腫甚則胷脇支滿心中澹澹大動

面赤目黄善笑不休是主脉所生病者煩心
心痛掌中熱爲此諸病盛則瀉之虛則補之
熱則疾之寒則留之陷下則灸之不盛不虚
以經取之盛者則寸口大一倍於人迎虛者
則寸口反小於人迎
手少陰之别名曰通理在腕後一寸别而上
行循經入咽中系舌本屬目系其實則支膈
虚則不能言取之掌後一寸别走太陽
手少陰之脉起於心中出屬心系上膈絡小
腸其支者從心系上俠咽系目系(系目系一/作循胷而)

(出/脇)其直者復從心系却上肺出腋下下循臑
内後廉行太陰心主之後下肘内廉循臂内
後廉抵掌後兌骨之端入掌後内廉循小指
之内出其端是動則病嗌乾心痛渴而欲飲
是爲臂厥是主心所生病者目黄脇滿痛臑
臂内後廉痛厥掌中熱痛爲此諸病盛則瀉
之虛則補之盛者則寸口大再倍於人迎虛
者則寸口反小於人迎
手少陰之脉獨無輸何也曰少陰者心脉也
心者五臟六腑之大主也爲帝王精神之所

舍其藏堅固邪不能容容之則傷心心傷則
神去神去則身死矣故諸邪在於心者皆在
心之包胳包胳者心主之脉也故少陰無輸
也少陰無輸心不病乎曰其外經腑病臟不
病故獨取其經於掌後兌骨之端也
夏三月主心小腸赤脉㩌病也其源從少陰
太陽之氣相搏而停則榮衛不通皮肉痛起
太陽動發少陰淫邪之氣因而作則臟腑隨
時受夏疫病也其病相若腑虚則爲陰邪氣
所傷身戰脉掉捉所不禁臟實則爲陽毒所

侵肉熱口開舌破咽塞聲嘶故曰赤脉㩌病
(方見傷/寒卷中)
扁鵲云灸腎肝心三輸主治丹(一作/痺)毒病當
依源爲治表治陰陽調和臟腑疾不生矣
　　　心虛實第二(脉方/灸法)
心實熱
左手寸口人迎以前脉陰實者手少陰經也
病苦閉大便不利腹滿四肢重身熱名曰心
實熱也
石膏湯治心熱實或欲吐吐而不出煩悶喘

急頭痛方
　　石膏(一/斤)　淡竹葉　香豉(各一/升)
　　小麥(三/升)　地骨皮(五/兩)　茯苓(三/兩)
　　栀子仁(三七/枚)
　右七味㕮咀先以水一斗五升煑小麥竹
　葉取八升澄清次下諸藥煑取二升去滓
　分三服(外臺名/瀉肺湯)
瀉心湯治老小下利水穀不消腸中雷鳴心
下痞滿乾嘔不安方
　　人參　黄芩　甘草(各一/兩)

　　乾薑(一兩/半)　黄連(二/兩)　半夏(三/兩)
　　大棗(十二/枚)
　右七味㕮咀以水八升煑取二升半分三
　服并治霍亂若寒加附子一枚渴加栝蔞
　根二兩嘔加橘皮一兩痛加當歸一兩客
　熱以生薑代乾薑
心小腸俱實
左手寸口人迎以前脉陰陽俱實者手少陰
與巨陽經俱實也病苦頭痛身熱大便難心
腹煩滿不得卧以胃氣不轉水穀實也名曰

心小腸俱實
竹瀝湯治心實熱驚夢喜笑恐畏悸懼不安
方
　　淡竹瀝　生地黄汁(各一/升)
　　石膏(八/兩)　芍藥白术
　　人參　栀子仁(各二/兩)赤石脂
　　紫菀　知母　茯神(各二/兩)
　右十一味㕮咀以水九升煑十味取二升
　七合去滓下竹瀝更煎取三升若須利入
　芒消二兩去芍藥分三服

茯神散治心實熱口乾煩渴眠卧不安方
　　茯神麥門冬(各三十/六銖)
　　通草升麻(各三/十銖)紫菀
　　桂心(各十/八銖)知母(一/兩)赤石脂(四十/二銖)
　　大棗(一十/枚)淡竹茹(雞子大/一枚)
　右十味治下篩爲粗散以帛裹方寸七井
　花水二升半煑取九合時動裹子爲一服
　日再
瀉心湯治心氣不定吐血衂血方
　　大黄(二/兩)黄連黄芩(各一/兩)

　右三味㕮咀以水三升煑取一升頓服亦
　治霍亂
安心散治心熱滿煩悶驚恐方
　　白芍藥遠志宿薑(各二/兩)
　　茯苓赤石脂麥門冬
　　知母紫菀石膏(各四十/二銖)
　　人參(二十/四銖)桂心麻黄
　　黄芩(各三/十銖)萎蕤(三十/六銖)甘草(十二/銖)
　右十五味治下篩爲粗散先以水五升淡
　竹葉一升煑取三升去滓煑散一方寸七

　半以絹裹煑時動之煎取八合爲一服日
　再
治不能食胷中滿膈上逆氣悶熱方
　　灸心輸二七壯小兒减之
心虚寒
左手寸口人迎以前脉陰虚者手少陰經也
病苦悸恐不樂心腹痛難以言心如寒恍𢗘
名曰心虚寒也
茯苓補心湯治心氣不足善悲愁恚怒衂血
面黄煩悶五心熱或獨語不覺咽喉痛舌本

强冷涎出(一作/汗出)善忘恐徙不定婦人崩中面
色赤方
　　茯苓(四/兩)桂心甘草(各二/兩)
　　紫石英人參(各一/兩)大棗(二十/枚)
　　麥門冬(三/兩)赤小豆(二十/四枚)
　右八味㕮咀以水七升煑取二升分三服
半夏補心湯治心虛寒心中脹滿悲憂或夢
山丘平澤者方
　　半夏(六/兩)宿薑(五/兩)茯苓
　　桂心枳實橘皮(各三/兩)

　　白术(四/兩)防風遠志(各二/兩)
　右九味㕮咀以水一斗煑取三升分三服
牛髓圓通治百病虛瘠羸乏等方
　　牛髓羊髓棗膏
　　白蜜酥(各一/升)麥門冬
　　芎藭桂心當歸
　　茯苓(一云/茯神)甘草羌活(各三/十銖)
　　乾地黄乾薑(各三十/六銖)五味子
　　人參防風(各一/兩)細辛(十八/銖)
　　白术(四十/二銖)

　右十九味切擣十四味再篩别研棗膏和
　散次與諸髓蜜和攪令相得内銅鉢中於
　釜沸湯中煎之取堪爲丸如梧子大酒服
　三十九稍加至四十九日再服
心小腸俱虚
左手寸口人迎以前脉陰陽俱虚者手少陰
與巨陽經俱也病苦洞泄若寒少氣四肢厥
腸澼名曰心小腸俱虚
大補心湯治虚損不足心氣弱悸或時妄語
四肢損變氣力顔色不榮方

　　黄芩　附子(各一/兩)　甘草
　　茯苓　麥門冬　乾地黄
　　桂心　阿膠(各三/兩)　半夏
　　遠志　石膏(各四/兩)　生薑(六/兩)
　　粘糖(一/斤)　大棗(二十/枚)
　右十四味取十三味㕮咀以水一斗五升
　煑取五升湯成下糖分四服
補心圓治臟虚善恐怖如魘狀及女人産後
餘疾月經不調方
　　當歸　防風　芎藭

　　附子　芍藥　甘草
　　蜀椒　乾薑　細辛
　　桂心　半夏　厚朴
　　大黄　猪苓(各一/兩)　茯苓(一方用/茯神)
　　遠志(各二/兩)
　右十六味爲末蜜丸如梧子酒服五丸日
　三不知加至十丸冷極加熱藥
　　　心勞第三(論/方)
論曰心勞病者補脾氣以益之脾王則感於
心矣人逆夏氣則手太陽不長而心氣内洞

順之則生逆之則死順之則治逆之則亂反
順爲逆是謂關格病則生矣
大黄洩熱湯治心勞熱口爲生瘡大便苦難
閉澀不通心滿痛小腸熱方
　　大黄　澤瀉　黄芩
　　硭硝　栀子仁(三/兩)　桂心
　　通草(二/兩)　石膏(八/兩)　甘草(一/兩)
　　大棗(二十/枚)
　右十味㕮咀用水九升先以水一升别漬
　大黄一宿餘八升水煑諸藥取二升五合

　去滓下大黄煑兩沸去滓下硭硝令烊分
　三服


孫眞人備急千金要方卷之四十





