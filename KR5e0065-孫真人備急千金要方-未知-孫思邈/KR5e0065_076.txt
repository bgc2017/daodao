










孫眞人備急千金要方卷之七十六慈五
(宋朝奉郎守太常少卿充秘閣校理林億等校正)
備急方
蛇蟲等毒第二(論方灸法)
治因熱逐凉睡熟有蛇入口中挽不出方
以刀破蛇尾内生椒三兩枚裹著須臾
即出(肘後方云艾灸蛇尾即出若無火以刀周匝割蛇尾截令皮斷乃捋)
(皮倒脫即出)
治蛇入人口并七孔中者方
割母猪尾頭滴血著口中即出

又方以患人手中指等截三歲大猪尾以器
盛血傍蛇瀉血口中拔出之
治卒爲蛇繞不解方
以熱湯淋之無湯令人尿之
治蛇蠍螫方
服小蒜汁滓薄上(肘後方云治蝮蛇螫)
又方熟擣葵取汁服之
治蛇嚙方
人屎厚塗帛裹即消
治蛇毒方

消蠟注瘡上不瘥更消注之
又方以母猪耳中垢傅之(肘後方云牛耳中垢亦可用)
治蝮蛇毒方
令婦人騎度三過又令坐上
又方以射罔塗腫上血出即愈
又方生麻楮葉合擣以水絞去滓漬之
又方令婦人尿瘡上
又方末薑薄之乾復易
治諸蛇毒方
雄黄乾薑(各等分)

右二味爲末和射罔著竹筒中帶行有急
用之
又方雞屎二七枚燒作灰投酒中服之
又方以麵圍上令童男尿著中燒鐵令赤投
中冷復燒著二三度瘥
又方雄黄爲末傅上日一易
又方鹽四兩水一斗煑十沸沸定以湯浸冷
易之
又方擣紫莧取汁飲一升以滓封瘡上以少
水灌之

又方梳中垢如指大長一寸尿和傅之
又方取合口椒葫荽苗等分搗傅之無不瘥
又方男子陰間毛二七枚含之有汁即咽却
祕方也
又方用銅青傅瘡上
又方擣大蒜和胡粉傅之
又方口嚼大豆葉塗之良
又方猪脂和鹿角灰塗之
又方炙梳汗出熨之
入山草辟衆蛇方

乾薑麝香雄黄(各等分)
右三味擣爲粗散以小絳袋盛帶之男左
女右蛇毒塗瘡(集驗方云如無麝香以射罔和代之救急方云以蜜)
(和爲膏傅螫處良)
又方常燒羖羊角使烟出蛇則去矣
治蛇螫人瘡已愈餘毒在肉中淫淫痛癢方
大蒜小蒜(各一升)
右二味合擣以熱湯淋以汁灌瘡大良
治蛇骨刺人毒痛方
鐵精如大豆許内管中吹内瘡中良

又方燒死鼠爲末傅之
治衆蛇螫方
灸上三七壯無艾以火頭稱瘡孔大小
𤑔之
治虎咬瘡方
濃煑葛根汁洗十數遍及擣爲散以葛
根汁服方寸匕日五甚者夜二
又方青布急卷爲繩止一物燒一頭燃内竹
筒中注瘡口熏之妙
又方煑鐵令濃洗瘡

又方嚼栗子塗之良
辟虎法
凡入山燒水牛羖羊角虎狼蛇皆走
論曰凡見一切毒螫之物必不得起惡心向
之亦不得殺之若輒殺之於後必遭螫毒治
亦難瘥愼之愼之
治蠍毒方
凡蠍有雌雄雄者痛止在一處雌者痛
牽諸處若是雄者用井底泥塗之温則
易雌者用當瓦屋溝下泥傅之若值無

雨可用新汲水從屋上淋下取泥
又方取齒中殘飯傅之又猪脂封之又射罔
封之又碙砂和水塗上立愈
治蠍螫方
若著手足以冷水漬之水微暖則易之
著餘處者冷水浸故布㩉之小煖則易
又方生烏頭爲末唾和傅之
治蜂螫毒方
取瓦子摩其上唾二七遍置瓦子故處
治蜂螫方

猪脂蜜(各五合)蠟(二兩)
右三味和煎如膏候冷以塗之
又方燒蜂房爲末膏和塗之(肘後方云先煑蜂房洗之又燒)
(塗之)
又方酥脂塗之立愈
又方燒牛屎灰苦酒和塗之
又方齒垢塗之
又方淳酢沃地取泥塗之
又方嚼鹽塗之
又方以人尿新者洗之

又方尿泥塗之
又方反手捻地上土傅之
論曰凡蠼螋蟲尿人影著處便令人病瘡其
狀身中忽有處瘮痛如芒刺亦如刺蟲所螫
後起細㾦㿔作聚如茱萸子狀四邊赤中央
有白膿如黍粟亦令人皮肉急舉身惡寒壯
熱劇者連起竟腰脇胷治之法初得之磨犀
角塗上止其毒治如火丹法余以武德中六
月得此疾經五六日覺心悶不佳以他法治
不愈又有人教畫地作蠼螋形以刀子細細

盡取蠼螋腹中土就中以唾和成泥塗之再
塗即愈方知天下萬物相感莫曉其由矣
治蠼螋尿方
羖羊髭燒灰臘月猪脂和封之
又方擣豉封之
又方酢和胡粉塗之
治蠼螋尿瘡方
燒鹿角爲末以苦酒和傅瘡上已有汁
者燒道傍弊蒲席傅之
又方槐白皮半斤切以苦酒二升漬半日刮

去瘡處以洗日五六遍仍以赤小豆爲末以
苦酒和傅之燥復易小兒以水和
又方嚼大麥以傅之三日
又方燕窠中土以猪脂和傅
又方熟嚼梨葉以水和塗燥復易之
又方爛擣馬鞭草以傅上燥則易之
又方取吴茱萸東行根下土酢和塗之
治三種射工蟲毒方
論曰江南有射工毒蟲一名短狐一名蜮其
蟲形如甲蟲(外臺云正黑狀如大飛生)有一長角在口前

如弩檐臨其角端曲如上弩以氣爲矢因水
勢以射人人或聞其在水中鉍鉍作聲要須
得水没其口便射人此蟲畏鵝鵝能食之其
初始證先惡寒噤瘮寒熱筋急仍似傷寒
亦如中屍便不能語朝旦小蘇晡夕輙劇寒
熱悶亂是其證始得三四日當即治之治之
稍遲者七日皆死初未有瘡但惡寒噤瘆及
成瘡似蠼螋尿亦似瘭疽瘡射工中瘡有三
種其一種瘡正黑如黛子皮周邊悉赤或衣
犯之如有芒刺痛其一種作瘡久久穿或晡

間寒熱其一種如火灼熛起似此者最急數
日殺人(備急方云有四種其一種突起如癰)
治射工中人寒熱或發瘡偏在一處有異於
常者方
取鬼臼葉一把清苦酒中熟搗絞取汁
服一升日三
又方取生吴茱萸莖葉一握斷去前後取握
中熟擣以水二升煑取七合頓服
又方取葫切貼瘡灸七壯
又方取蜈蚣大者一枚火炙治爲末苦酒和

以傅瘡上
又方取赤莧菜熟擣絞取汁每服一升日四
五服
又方白雞屎取白頭者三枚湯和塗中毒處
又方
升麻(三兩)犀角烏扇根(各二兩)
右三味㕮咀以水四升煑取一升半去滓
分再服相去如一炊頃盡更作
治射工中人已有瘡者方
取芥子爛擣苦酒和厚塗瘡上半日痛

便止
又方取狼牙葉冬取根搗令熟薄所中處又
飲四五合汁
治射工中人三種瘡方
升麻(二兩)烏扇根(三兩)
右二味㕮咀以水三升煑取一升適寒温
盡服滓薄上
五香散治江南毒氣惡核射工中人暴腫生
瘡方
甲香犀角鼈甲

升麻薰陸香烏翣
丁香沈香黄連
青木香羚羊角黄芩
甘草牡蠣(各四分)吴茱萸(三分)
黄蘖(六分)
右十六味治下篩中射工毒及諸毒皆水
服方寸七日三并以水和少許洗之仍以
雞子白和塗腫上乾則易
野葛膏治射工惡核卒中惡毒方
野葛(一升)巴豆烏頭

蜀椒(各五合)茵芋躑躅
附子丹砂(各一兩)雄黄
大黄(各七兩)
右十味治下篩以不中水猪膏三斤煎三
上三下去滓内丹砂雄黄末攪至凝以棗
核大摩痛上勿近眼凡合名膏皆無令産
婦女人小兒雞犬六畜見之惟宜清净
治沙虱毒方
斑猫二枚一枚熬爲末服一大枚燒令
煙絶爲末著瘡中

又方大蒜十枚止一物合皮安熱灰中炮令
熱去皮刀斷蒜頭取熱拄所著毒處
又方
麝香大蒜
右二味合擣以羊脂和著小筒中帶欲用
取傅瘡上
又方
雄黄朱砂恒山(各等分)
右三味取五月五日日中時令童子合之
取傅瘡上

治石蛭方(山水中陰濕草木上石蛭著人則穿嚙人肌膚行人肉中浸淫墳起)
(如蟲行道之狀)
凡行山路草木中常以臘月猪膏和鹽
塗脚脛及足趾間趺上及著鞋靺蛭不
得著人也已著者灸斷其道即愈
治水毒方
論曰凡山水有毒蟲人涉水中人似射工而
無物其診法初得之惡寒微似頭痛目匡疼
心中煩懊四肢振焮腰背百節皆强兩膝痛
或翕翕而熱但欲睡旦醒暮劇手足逆冷至

肘膝二三日腹中生蟲食人下部肛中有瘡
不痛不癢令人不覺不急治過六七日下部
出膿潰蟲上食人五臟熱盛毒煩下利不禁
八九日雖良醫不能治矣覺得之急早視其
下部若有瘡正赤如截肉者陽毒最急若瘡
如鯉魚齒者爲陰毒猶小緩要皆殺人不過
二十日也欲知是中水與非者當作五六升
湯以小蒜五升㕮咀投湯中消息勿令大熱
去滓以浴之是水毒身體當發赤斑無異者
非也當以他病治之

治人忽中水毒手足指冷或至肘膝者方
吴茱萸(一升)生薑(切一升半)犀角
升麻橘皮(各二兩)烏梅(十四枚)
右六味㕮咀以水七升煑取二升分二服
又方浮萍草曝乾爲末酒服方寸匕
又方取梅若桃葉擣絞取汁三升許或乾以
少水絞取汁飲之小兒不能飲以汁傅乳頭
飲之
又方擣蒼耳汁服一升又以綿裹杖沾汁導
下部日三瘥

又方擣蓼一把以酒和絞取汁一升飲之不
過三服瘥(外臺肘後作梨葉)
又方擣藍一把水解以塗浴面目身體令遍
又方擣蛇莓根爲末水飲之并導下部生者
用汁凡夏月行常多賫此藥屑入水以方寸
匕投水上流無所畏又辟射工凡洗浴以少
許投水盆中即無毒
治猫鬼野道病歌哭不自由方
五月五日自死赤蛇燒作灰以井花水
服方寸匕日一○針灸方見别卷中

又方臘月死猫兒頭燒灰水服一錢匕日二
治猫鬼眼見猫狸及耳雜有所聞方
相思子萆麻子巴豆(各一枚)
朱砂末蠟(各四銖)
右五味合擣爲丸先取麻子許大含之即
以灰圍患人前頭著一斗灰火吐藥火中
沸即畫火上作十字其猫鬼并皆死矣
治蜘蛛咬毒方
人尿傅又油淀傅又炮薑貼之又猢孫
屎傅之

又方烏麻油和胡粉如泥塗上乾則易之
治馬囓人及蹹人作瘡毒腫熱痛方
馬鞭梢(二寸長)鼠屎(二七枚)
右二味合燒爲末以猪膏和塗之立愈(外臺)
(方云治遂成瘡爛經久不愈者肘後方云用馬鞭皮燒末猪膏和塗)
治馬囓人陰卵脫出方
推内入以桑皮細作綫縫之破烏雞取
肝細剉以封之且忍勿小便即愈
治犬馬囓及馬骨刺傷人及馬血入舊瘡中
方

取灰汁熱漬瘡常令汁器有火數易汁
勿令爛人肉三數日漬之有腫者炙石
熨之日二消止
治馬血入瘡中方
服人糞如雞子大復以糞傅瘡上
又方取婦人月水傅之神良
治剥死馬馬骨傷人毒攻欲死方
便取馬腸中屎以塗之大良(外臺方云取其屎燒)
(灰服方寸七)
治馬汗馬毛入人瘡中腫痛欲死方

以水漬瘡數易水便愈又以石灰傅之
又方飲醇酒取醉即愈
又方燒雞毛作末以酒服方寸七
又方以沸湯令得所浸洗之取瘥
論曰凡春末夏初犬多發狂必誡小弱持杖
以預防之防而不免者莫出於灸百日之中
一日不闕者方得免難若初見瘡瘥痛定即
言平復者此最可畏大禍即至死在旦夕凡
狂犬咬人著訖即令人狂精神已别何以得
知但看灸時一度火下即覺心中醒然惺惺

了了方知咬已即狂是以深須知此此病至
重世皆輕之不以爲意坐是死者常年有之
吾初學醫未以爲業有人遭此將以見問吾
了不知報答是以經吾手而死者不一自此
銳意學之一解已來治者皆愈方知世無良
醫枉死者半此言非虚故將來學者非止此
法餘一方皆須沉思留心作意殷勤學之乃
得通曉莫以初解一兩種法即謂知訖極自
誤也聊因方末申此一二言不盡意耳
又曰凡猘犬咬人七日輙應一發三七日不

發則脫也要過百日乃得免耳每到七日輙
當擣韭汁飲一二升又當終身禁食犬肉蠶
蛹食此則發死不可救矣瘡未愈之間禁食
生魚及諸肥膩冷食但於飯下蒸魚及於肥
器中食便發不宜飲酒能過一年乃佳(集驗方云)
(若重發者生食蟾蜍膾絶良亦可燒炙食之必令其人知初得囓毒便爲之則於後不發)
(也)
治猘犬毒方
頭髮猬皮(各等分)
右二味燒灰水和飲一杯口噤者折齒内

藥
又方擣地榆絞取汁塗瘡無生者可取乾者
以水煑汁飲之亦可爲末服方寸七日三兼
傅上過百日止
又方擣韭絞取汁飲一升日三瘡愈止亦治
愈後復發者
又方刮虎牙若骨服方寸七(小品方云刮狼牙或虎骨末服)
(已發狂如猘犬者服即愈)
又方燒虎骨傅瘡及熨又微熬杏仁擣研取
汁服之良又取燈盞殘油灌瘡口此皆禁酒

猪肉魚生菜
又方用韭根故梳二枚以水二升煑取一升
頓服
又方桃東南枝白皮一握水二升煑取一升
分二服(吐出犬子)
又方取猘犬腦傅上後不復發
又方蝦蟆灰粥飲服之
又方服莨菪子七枚日一
又方梅子末酒服之
又方以豆醬清塗之日三四

治狂犬囓人方
蛇脯一枚炙去頭擣末服五分七日三
又方擣莨菪根和鹽傅日三
又方青布浸汁服三升
又方飲驢尿一二升
治凡犬囓人方
熬杏仁五合令黑碎研成膏傅之
又方取竈中熱灰以粉瘡中帛裹繫之
又方燒自死蛇一枚令焦爲末内瘡孔中
又方鼠屎爲末以臘月猪膏和傅之(外臺方云用鼠)

(一枚猪膏煎傅之)
又方飲生薑汁一升(小品方云治狂犬咬)韭汁亦佳(外臺)
(方云亦治已瘥後復發者)
又方水洗瘡任血出勿止之水洗不住取血
自止以綿裹之瘥
又方以沸湯和灰壅瘡上
又方燒犬尾爲末傅瘡日三
又方以頭垢少少内瘡中
又方火炙蠟以灌瘡中
又方以熱牛屎塗之佳

又方以苦酒和灰塗瘡中
治小兒狗囓方
月一日以水一升灌之勿令狗主打狗
若月盡日三升水灌之
灸法
几猘犬所囓未盡其惡血毒者灸上一百壯
已後當日灸一壯若不血出刺出其血百日
灸乃止禁飲酒及猪犬肉
治猪囓方
松脂鍊作餅上貼之

又方屋霤中泥塗



孫眞人備急千金要方卷之七十六





