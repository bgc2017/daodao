










孫眞人備急千金要方卷之十八分十一
　　　　(宋朝奉郎守太常少卿充/祕閣校理林億等校正)
　七竅病(方)
　　　舌病第四(方)
升麻煎舌主心藏熱即應舌生瘡裂破引脣
揭赤服之洩熱方
　　蜀升麻　射干(各三/兩)　柏葉(切一/升)
　　大青(二/兩)　苦竹葉(切　)地黄汁(各五/合)
　　生玄參汁(三/合)赤蜜(八/合)生蘆根
　　薔薇根白皮(各五/兩)

　右十味㕮咀以水四升煑取一升去滓下
　玄參汁令兩沸次下地黄汁兩沸次下蜜
　煎取一升七合綿惹取汁安舌上含細細
　咽之
治舌上瘡不得食舌本强頸兩邊痛此是心
虚熱所致之方
　　柴胡　升麻　芍藥
　　栀子仁　通草(各二/兩)　黄芩
　　大青　杏仁(各一/兩半)　生薑
　　石膏(各四/兩)

　右十味㕮咀以水一斗九升煑取三升半
　分四服日三夜一滓可重煎服之
治舌卒腫滿口溢出如吹猪胞氣息不得通
須臾不治殺人方
　　急以指刮破舌兩邊去汁即愈亦可以
　　鈹刀决兩邊破之以瘡膏傅之
又方刺舌下兩邊大脉血出勿使刺著舌下
中央脉血出不止殺人如上治不愈或血出
數升則燒鐵篦令赤熨瘡數過以絶血也
又方半夏十二枚洗熟以酢一升煑取八合

稍稍含漱之吐出加生薑一兩佳
治舌腫起如猪胞方
　　釜下墨末以酢厚傅舌上下脫去更傅
　　須臾即消若先决出血汁竟傅之彌佳
　　凡此患人皆不識或錯治益困殺人甚
　　急但看其舌下自有噤蟲形狀或如螻
　　姑或如卧蠶子細看之有頭尾其頭少
　　白燒鐵釘烙頭上使熟即自消
治舌腫强滿口方
　　滿口含糖酢少許時熱通即止

治舌腫滿口不得語方
　　鹽(一/升)　䗪蟲(三十/枚)
　右二味以水三升煑三沸含之稍稍咽之
　日三
治舌强不得語方
　　礬石　桂心
　右二味等分爲末安舌下立瘥
舌上黑有數孔大如箸出血如涌泉此心藏
病治之之方
　　戎鹽　黄芩(一作/葵子)　黄蘖

　　大黄(各五/兩)　人參　桂心
　　甘草(各二/兩)
　右七味末蜜丸梧子大以飲服十丸日三
　亦燒鐵篦烙之
治舌上出血如泉方
　　燒鐵篦熟爍孔中良
　　脣病第五(甲煎法方/灸法)
脾脣熟焦法
潤脾膏治脾熱脣焦枯無潤方
　　生天門冬(切)生地黄汁(一/升)生麥門冬

　　萎蕤(各四/兩)　猪膏(三/升)　細辛
　　甘草　芎藭　白术(各二/兩)
　　黄耆　升麻(各三/兩)
　右十一味㕮咀諸藥苦酒淹一宿綿裹藥
　臨煎下生地黄汁與猪膏共煎取膏鳴水
　氣盡去滓取細細含之
甲煎唇脂治唇裂口臭方
　　先以麻擣泥泥兩口好甆缾容一斗已
　　上各厚半寸曝令乾
　　甘松香(五/兩)　艾納香　苜蓿香

　　茅香(各一/兩)　藿香(三/兩)　零陵香(四/兩)
　右六味先以酒一升水五升相和作湯洗
　香令净切碎又以酒水各一升浸一宿明
　旦取一斗五升烏麻油六味内其中微火
　煎三上三下去滓内上件一口缾中令少
　許不滿然後取
　　上色沉香(三/斤)雀頭香　蘇合香(各三/兩)
　　白膠香　白檀香(各五/兩)丁香
　　麝香　甲香(各一/兩)
　右八味先酒水相和作湯洗香令净各各

　别擣碎不用絶細以蜜二升酒一升和香
　内上件甆缾中令實滿以綿裹缾口又以
　竹篾交横約之勿令香出先掘地埋上件
　油缾令口與地平以香缾合覆油缾上令
　兩口相當以麻擣泥泥兩缾口際令牢密
　可厚半寸許用糠壅缾上厚五寸燒之火
　欲盡即加糠三日三夜勿令火絶計糠十
　二石訖停三日令冷出之别鍊蠟八斤煑
　數沸内紫草十二兩煎數十沸取一莖紫
　草向爪甲上研看紫草骨白出之又以綿

　濾過與前煎相和令調乃内朱砂粉六兩
　攪令相得少冷未凝之間傾置竹筒中筒
　上用紙裹麻纏之待凝冷解開任意用之
　計此可得五十挺
甲煎口脂治唇白無血色及口臭方
燒香澤法
　　沈香　甲香　丁香
　　麝香　檀香　蘇合香
　　熏陸香　零陵香　白膠香
　　藿香　甘松香澤蘭

　右十二味各六兩胡麻油五升先煎油令
　熟乃下白膠香藿香甘松澤蘭少時下火
　綿濾内瓷瓶中餘八種香擣作末以蜜和
　勿過濕内著一小甆缾中令滿以綿幕口
　竹十字絡之以小缾覆大缾上兩口相合
　密泥泥之乃掘地埋油缾令口與地平乃
　聚乾牛糞燒之(一方用糠/火燒之)七日七夜不須
　急滿十二日火尤佳待冷出之即成其缾
　并須熟泥匀厚一寸曝乾乃可用
鍊蠟合甲煎法

　　蠟　紫草(各二/兩)
　右先鍊蠟令消乃内紫草煑少時候看以
　紫草向指甲上研之紫草心白即出之下
　蠟勿令凝即傾弱一合甲煎於蠟中均攪
　之訖灌筒中勿觸動候冷凝乃取之便成
　好口脂也傅口面日三
治緊脣方
　　纏白布作大燈炷如指安斧刃上燃炷
　　令刃汗出拭取傅脣上日二三度或故
　　青布亦佳并治瀋脣

又方自死螻蛄灰傅之
又方炙松脂貼上取瘥
又方取蛇皮拭净燒爲灰傅之
又方以火炙蠟貼脣取瘥
又方水服蠐螬灰良
又方青布灰以酒服之脂和塗亦可
又方灸虎口男左女右
又灸承漿三壯
治瀋脣方
　　以乾蠐螬燒末和猪脂臨卧傅之

又方燒鼈甲及頭令烟盡爲末傅之日三度
治脣生瘡方
　　以頭垢傅之日三度
又方以胡粉傅之
治脣邊生瘡連年不瘥方
　　以八月藍葉十斤絞取汁洗不過三日
　　即瘥
治脣舌忽生瘡方
　　燒雞屎白爲末以布裹著病上含之
治脣生核方

　　猪屎平量一升投水絞取汁温服之
治脣黑腫痛癢不可忍方
　　取大錢四文於石上以臘月猪脂磨取
　　汁塗之
又方以竹弓彈出惡血取瘥
又方燒亂髮及蜂房六畜毛作灰猪脂和傅
　　之亦治瀋脣
治冬月脣乾拆血出方
　　擣桃仁以猪脂和傅之
治遠行脣口面皺裂方

　　熟煎猪脂將行夜常取傅面没行萬里
　　野宿不損



孫眞人備急千金要方卷之十八




