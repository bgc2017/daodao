










孫眞人備急千金要方卷之五十四規四
　　　　(宋朝奉郎守太常少卿充/祕閣校理林億等校正)
　肺臟方
　　　肺臟脉論第一
論曰肺主魄魄藏者任物之精也爲上將軍
使在上行所以肺爲五臟之華蓋并精出入
謂之魄魄者肺之藏也鼻者肺之官肺氣通
於鼻鼻和則能知香臭矣循環紫宫上出於
頰候於鼻下迴肺中榮華於髮外主氣内主
胸與乳相當左乳庚右乳辛肺重三斤三兩

六葉兩耳凡八葉有十四童子七女子守之
神名鴻鴻主藏魄號爲魄藏隨節應會故云
肺藏氣氣舍魄在氣爲欬在液爲涕肺氣虛
則鼻息利少氣實則喘喝胸憑仰息肺氣虛
則夢見白物見人斬血藉藉得其時則夢見
兵戰氣盛則夢恐懼哭泣厥氣客於肺則
夢飛揚見金鐵之器及奇物
凡肺藏象金與大腸合爲腑其經手太陰與
陽明爲表裏其脉浮相於季夏王於秋秋時
萬物之所終宿葉落柯萋萋枝條杌然獨在

其脉爲微浮衛氣遲榮氣數數則在上遲則
在下故名曰毛陽當陷而不陷陰當昇而不
昇爲邪所中(二氣感激故/爲風寒所中)陽中邪則捲陰中
邪則緊捲則惡寒緊則爲慄寒慄相搏故名
曰瘧弱則發熱浮乃來出旦中旦發暮中暮
發藏有遠近脉有遲疾周有度數行有漏刻
遲在上傷毛采數在下傷下焦中焦有惡則
見有善則匿陽氣下陷陰氣則温陽反在下
陰反在巔故名曰長而且留秋脉如浮秋脉
肺也西方金也萬物之所以收成也故其氣

來輕虚而浮來急去散故曰浮反此者病何
如而反其氣來毛而中央堅兩傍虛此謂太
過病在外其氣來毛而微此謂不及病在中
太過則令人氣逆而背痛愠愠然不及則令
人喘呼吸少氣而咳上氣見血下聞病音
肺脉來厭厭聶聶如落榆莢曰肺平秋以胃
氣爲本肺脉來不上不下如循雞羽曰肺病
(巢源無/不字)
肺脉來如物之浮如風吹毛曰肺死
眞肺脉至大而虚如以毛羽中人膚色白赤

不澤毛折乃死
秋胃微毛曰平毛多胃少曰肺病但毛無胃
曰死毛而有弦曰春病弦甚曰今病
肺藏氣氣舍魄喜樂無極則傷魄魄傷則狂
狂者意不存人皮革焦毛悴色夭死于夏
手太陰氣絶則皮毛焦太陰者行氣温皮毛
者也氣弗營則皮毛焦皮毛焦則津液去津
液去則皮節傷皮節傷者則爪(一作/皮)枯毛折
毛折者則氣先死丙篤丁死火勝金也
肺死藏浮之虚按之弱如葱葉下無根者死

秋金肺王其脉微澀而短曰平反得大而緩
者是脾之乘肺母之歸子爲虛邪雖病易治
反得沉濡而滑者是腎之乘肺子之乘母爲
實邪雖病自愈反得浮大而洪者是心之乘
肺火之剋金爲賊邪大逆十死不治反得弦
細而長者是肝之乘肺木之陵金爲微邪雖
病即瘥肝乘肺必作虚
右手關前寸口陰絶者無肺脉也若短氣欬
逆喉中塞噫逆刺手陽明治陽
右手關前寸口陰實者肺實也苦少氣胸中

滿膨膨與肩相引刺手太陰治陰
肺脉來泛泛輕如微風吹鳥背上毛再至曰
平三至曰惟經病四至脫精五至死六至命
盡手太陰脉也
肺脉急甚爲癲疾微急爲肺寒熱怠惰欬唾
血引腰背胸若鼻息肉不通緩甚爲多汗微
緩爲痿漏風(一作/偏風)頭已下汗出不可止大甚
爲脛腫微大爲肺痺引胸背起腰内小甚爲
飱泄微小爲消癉滑甚爲息賁上氣微滑爲
上下出血濇甚爲嘔血微濇爲鼠瘻在頸肢

腋之間下不勝其上其能喜酸
肺脉搏堅而長當病唾血其濡而散者當病
漏(一作/灌)汗至今不復發散
白脉之至也喘而浮上虚下實驚有積氣在
胸中喘而虚名曰肺痺寒熱得之醉而使内
也
黄帝問曰經脉十二而手太陰之脉獨動不
休何也手太陰本在寸口中
岐伯對曰足陽明胃脉也胃者五臟六腑之
海(胃脉在足趺上大趾間/上行三寸骨解中是也)其精氣上清注於

肺肺氣從太陰而行之其行之也以息往來
故人一呼脉再動一吸脉亦再動呼吸不已
脉動不止
黄帝問曰氣口何以獨爲五臟主岐伯曰胃
者水穀之海六腑胃居其大五味入於口藏
於胃以養五臟氣氣口者太陰是也臟腑之
氣味皆出於胃變見於氣口氣口屬腑藏主
即呼寸口者也
扁鵲曰肺有病則鼻口張實熱則喘逆胸憑
仰息其陽氣壯則夢恐懼等虛寒則欬息下

利少氣其陰氣壯則夢涉水等肺在聲爲哭
在變動爲咳在志爲憂憂傷肺精氣并於肺
則悲也
味主秋結滿而血者病在胸及以飲食不節
得病者取之合故命曰味主合
病先發於肺喘欬三日之肝脇痛支滿一日
之脾閉塞不通身痛體重五日之胃腹脹十
日不匕死冬日入夏日出病在肺下晡慧日
中甚夜半靜
假令肺病南行若食馬肉及獐肉得之不者

當以夏時發得病以丙丁日也宜赤藥
凡肺病之狀必喘欬逆氣肩息背痛汗出尻
陰股膝攣髀腨胻足皆痛虚則少氣不能報
息耳聾嗌乾取其經手太陰足太陽之外厥
陰内少陰血者
肺脉沉之而數浮之而喘苦洗洗寒熱腹滿
腸中熱小便赤肩背痛從腰已上汗出得之
房内汗出當風
肺病其色白身體但寒無熱時時欬其脉微
遲爲可治宜服五味子大補肺湯瀉肺散春

當刺少商夏刺魚際皆瀉之季夏刺太淵秋
刺經渠冬刺尺澤皆補之又當灸膻中百壯
背第三椎二十五壯
邪在肺則皮膚痛發寒壯上氣氣喘汗出欬
動肩背取之膺中外輸背第三椎之傍以手
痛按之快然乃刺之取之缺盆中以越之
形寒寒飲則傷肺以其兩寒相感中外皆傷
故氣逆而上行肺傷其人勞倦則欬唾血其
脉細緊浮數皆吐血此爲躁擾嗔怒得之肺
傷氣擁所致也

肺中風者口燥而喘身運而重冒而腫脹
肺中寒者其人吐濁涕
肺水者其人身體腫而小便難時時而大便
鴨溏
肺脹者虛而滿喘咳目如脫狀其脉浮大
趺陽脉浮緩少陽脉微緊微爲血虚緊爲微
寒此爲鼠乳診得肺積脉浮而毛按之辟易
脇下時時痛逆背相引痛少氣善忘目瞑結
癰皮膚寒秋愈夏劇主皮中時痛如虱縁之
狀甚者如針刺之狀時癢色白也

肺之積名曰息賁在右脇下覆大如杯久久
不愈病灑灑寒熱氣逆喘欬發肺癰以春甲
乙日得之何也心病傳肺肺當傳肝肝適以
春王王者不受邪肺復欲還心心不肯受因
留結爲積故知息賁以春得之
肺病身當有熱欬嗽短氣唾出膿血其脉當
短濇今反浮大其色當白而反赤者此是火
之剋金爲大逆十死不治商音人者主肺聲
也肺聲哭其音磬其志樂其經手太陰厥逆
陽明則榮衛不通陰陽反祚陽氣内擊陰氣

外傷傷則寒寒則虛虚則厲風所中嘘吸戰
掉語聲嘶塞而散下氣息短憊四肢僻弱面
色青葩遺失便利甚則不可治依源麻黄續
命湯主之方見第八卷中
又言音喘急短氣好唾此爲火剋金陽擊陰
陰氣沉陽氣昇昇則實實則熱熱則狂狂則
閉眼悸言非常所說口赤而張飲無時度此
熱傷肺肺化爲血不治若面赤而鼻不欹可
治也
肺病爲瘧者令人心寒寒甚則熱熱間善驚

如有所見者恒山湯主之(方見第/十卷中)若其人本
來語聲雄烈忽爾不亮拖氣用力方得出言
而反於常人呼共語直視不應雖曰未病勢
當不久此則肺病聲之候也察觀疾病表裏
相應依源審治乃不失也
白爲肺肺合皮白如豕膏者吉肺主鼻鼻是
肺之餘其人金形相比於上商白色小頭方
面小肩背小腹小手足發動身輕精廉急心
靜悍性喜爲吏耐秋冬不耐春夏春夏感而
生病主手太陰亷廉然肩膺厚薄正竦則肺

應之正白色小理者則肺小小則少飲不病
喘喝粗理者則肺大大則虛虛則寒喘鳴多
飲善病胸喉痺逆氣巨肩反膺陷喉者則肺
高高則實實則熱上氣肩息咳逆合腋張脇
者則肺下下則逼賁迫肝善脇下痛鼻塞或
壅而涕生息肉好肩背厚者則肺堅堅則不
病咳上氣肩背薄者則肺脆脆則易傷於熱
喘息鼻衂肩膺好者則肺端正端正則和利
難傷膺偏欹者則肺偏傾偏傾則病胸偏痛
鼻亦偏疾凡人分部陷起者必有病生大腸

陽明爲肺之部而藏氣通於内外部亦隨而
應之沉濁爲内浮清爲外若外病内入則所
部起内病裏出則所部陷外入前治陽後治
陰内出前治陰後治陽實瀉虛補陽主外陰
主内凡人死生休否則藏神前變形於外人
肺前病鼻則爲之孔開焦枯若肺前死鼻則
爲之梁折孔閉青黑色若天中等分墓色應
之必死不治看色深淺斟酌賒促遠不出一
年促不延時月肺疾少愈而卒死何以知之
曰赤色黑如拇指黶點見顔頰上此必卒死

肺絶三日死何以知之口張但氣出而不還
面白目青是謂亂經飲酒當風風入肺經膽
氣妄泄目則爲青雖有天救不可復生面黄
目白如枯骨死吉凶之色在於分部順順而
見赤白入鼻必病不出其年若年間不應三
年之中禍必應也
秋金肺脉色白主手太陰脉也秋取經輸秋
者金始治肺將收殺金將勝火陽氣在合陰
氣初勝濕氣及體陰氣未盛未能深入故取
輸以瀉陰邪取合以虛陽邪陽氣始衰故取

於合其脉本在寸口之中掌後兩筋間二寸
中應在腋下動脉其脉根於太倉太倉在臍
上三寸一夫是也
其筋起於手大指之上循指上行結於魚後
行寸口外側上循臂結肘中上臑内廉入腋
下上出缺盆結肩髃前上結缺盆下結胸裏
散貫賁下抵季脇
其脉起於中焦下絡大腸還循胃口上膈屬
肺從肺系横出腋下下循臑内行少陰心主
之前下肘中後循臂内上骨下廉入寸口上

魚循魚際出大指之端其支者從腕後直次
指内廉出其端合手陽明爲表裏陽明之本
在肘骨中同會於手太陰
太陰之别名列缺起於腋下分間并太陰之
經直入掌中散入於魚際别走手陽明主肺
生病病實則大腸熱熱則手兌掌起起則陽
病陽脉反逆大於寸口三倍病則欬上氣喘
渴煩心胸滿臑臂内前廉痛掌中熱氣盛有
餘則肩背痛風汗出中風虚則大腸寒寒則
欠欬小便遺數數則陰病陰脉反小於寸口

一倍病則肩背寒痛少氣不足以息季脇空
痛尿色變卒遺矢無度
秋三月者主肺大腸白氣狸病也其源從太
陽擊手太陰太陰受淫邪之氣則經絡壅滯
毛皮緊堅發泄邪生則臟腑傷温隨秋受癘
其病相反若腑虚則爲陰邪所傷乍寒乍熱
損肺傷氣暴嗽嘔逆若臟實則爲陽毒所損
體熱生斑氣喘引飲故曰白氣狸病也
扁鵲云灸心肺二輸主治丹毒白狸病當依
源爲療調其陽理其陰則臟腑之病不生矣

　　　肺虛實第二(脉方/灸法)
肺實熱
右手寸口氣口以前脉陰實者手太陰經也
病苦肺脹汗出若露上氣喘逆咽中塞如欲
嘔狀名曰肺實熱也
治肺實熱胸憑仰息泄氣除熱方
　　石膏(八/兩)　白前　杏仁(各三/兩)
　　橘皮　白术(各五/兩)　赤蜜(七/合)
　　枸杞根皮(切二/升)
　右七味㕮咀以水七升煑取二升去滓下

　蜜煑三沸分三服
治肺熱言音喘息短氣好唾膿血方
　　生地黄(切二/升)石膏(八/兩)　麻黄(五/兩)
　　杏仁(四/兩)　升麻羚羊角
　　硭硝(各三/兩)　淡竹茹(雞子大/一枚)
　　赤蜜(一/升)
　右九味㕮咀以水七升煑取二升去滓下
　蜜煑兩沸分三服
治肺熱悶不止胸中喘急驚悸客熱來去欲
死不堪服藥泄胸中喘氣方

　　桃皮　芫花(各一/升)
　右二味㕮咀以水四斗煑取一斗五升去
　滓以故布手巾内汁中薄胸温四肢不盈
　數日即歇
橘皮湯治肺熱氣上欬息奔喘方
　　橘皮　麻黄(各三/兩)　柴胡
　　乾紫蘇(删繁作乾/藍各二兩)宿薑
　　杏仁(各四/兩)　石膏(八/兩)
　右七味㕮咀以水九升煑麻黄兩沸去沫
　下諸藥煑取三升去滓分三服不瘥與兩

　劑
治肺熱喘息鼻衂血方
　　羚羊角　玄參　射干
　　鷄蘇　芍藥　升麻
　　柏皮(各三/兩)　生地黄(切一/升)栀子仁(四/兩)
　　淡竹茹(雞子/一枚)
　右十味㕮咀以水九升煑取三升分三服
　須利者下硭硝三兩更煑三沸
治肺熱飲酒當風風入肺膽氣妄泄目青氣
喘方

　　麻黄(四/兩)　甘草　五味子(各三/兩)
　　杏仁(五十/枚)　母薑(五/兩)　淡竹葉(切一/升)
　右六味㕮咀以水七升先煑麻黄去沫下
　諸藥煑取三升去滓分三服
瀉肺散治酒客勞倦或出當風喜怒氣舍於
肺面目黄腫起即頭眩咳逆上氣時忽忽欲
絶心下弦急不能飲食或吐膿血胸痛引背
支滿欲嘔方
　　五味子　百部(各二/兩半)　茯苓
　　附子　蓰蓉　當歸

　　石斛　遠志　續斷(各一/兩)
　　細辛　甘草(各七/分)　防風
　　蜀椒　紫菀　桂心
　　欵冬花　乾薑(各一/兩半)　桃仁(六十/枚)
　　杏仁(三十/枚)
　右十九味治下篩以酒服方寸匕日三
　稍加至二匕
灸法
肺脹氣搶脇下熱痛灸陰都隨年壯穴在俠
胃管兩邊相去一寸胃管在心下三寸

肺脹脇滿嘔吐上氣等病灸大椎并兩乳上
第三肋間各止七壯
肺與大腸俱實
右手寸口氣口以前脉陰陽俱實者手太陰
與陽明經俱實也病苦頭痛目眩驚狂喉痺
痛手臂捲脣吻不收名曰肺與大腸俱實也
治肺與大腸俱實令人氣憑滿煑散方
　　茯苓　麻黄(各六/分)　黄耆
　　大青　桂心(各三/分)　細辛
　　杏仁(各五/分)　石膏(二/兩)　丹參(半/兩)

　　五味子　甘草　貝母
　　橘皮　芎藭(各一/兩)　枳實(三/枚)
　右十五味治下篩爲粗散帛裹一方寸巳
　半井花水一升五合煑取七合爲一服日
　再
肺虛冷
右手寸口氣口以前脉陰虚者手太陰經也
病苦少氣不足以息嗌乾不津液名曰肺虚
冷也
治肺虚冷聲嘶傷語言用力戰掉緩弱虛瘠

風入肺方
　　防風　獨活　芎藭
　　秦椒　乾薑　黄耆(各四十/二銖)
　　天雄　麻黄　五味子
　　山茱萸　甘草(各三十/六銖)秦芁
　　桂心　薯蕷　杜仲
　　人參　細辛防己(各三/十銖)
　　甘菊花　紫菀(各二十/四銖)貫衆(二/枚)
　　附子(七/分)
　右二十二味治下篩以酒服方寸七日二

　(一方有石膏六/分當歸五分)
酥蜜膏酒治肺虚寒癘風所傷語聲嘶塞氣
息喘憊欬唾止氣𠻳通聲方
　　酥　崖蜜　飴糖
　　生薑汁　生百部汁　棗肉
　　杏仁(各一/升研)甘皮(五具/末)
　右八味合和微火煎常攪三上三下約一
　炊久取薑汁等各减半止温酒一升服方
　寸七細細咽之日二夜一
又方

　　猪胰(三/具)　大棗(百/枚)
　右二味以酒五升漬之秋冬七日春夏五
　日出布絞去滓七日服盡二七日忌鹽羊
　𦚠亦得治欬嗽胸脇支滿多喘上氣尤良
　(肘後方治久欬上氣/二十年諸治不痊者)
治肺寒損傷氣嗽及涕唾鼻塞方
　　棗肉(二升研/作脂)杏仁(一升熬/研爲脂)酥
　　生薑汁　白糖　白蜜
　　生百部汁(各一/升)
　右七味合和微火煎常攪約一炊久下之

　細細温清酒服二合日二
補肺湯治肺氣不足逆滿上氣咽中悶塞短
氣寒從背起口中如含霜雪言語失聲甚者
吐血方
　　五味子(三/兩)　乾薑　桂心
　　款冬花(各二/兩)麥門冬(一/升)　大棗(一百/枚)
　　粳米(二/合)　桑根白皮(一/斤)
　右八味㕮咀以水一斗先煑桑白皮五沸
　下藥煑取三升分三服
又方

　　黄耆(五/兩)　甘草　鍾乳
　　人參(各二/兩)　乾地黄　桂心
　　茯苓　白石英　桑白皮
　　厚朴　乾薑　紫菀
　　橘皮　當歸　五味子
　　遠志　麥門冬(各三/兩)大棗(二十/枚)
　右十八味㕮咀以水一斗四升煑取四升
　分五服日三夜二
又方治肺氣不足欬逆上氣牽繩而坐吐沫
唾血不能飲食方

　　蘇子(一/升)桑白皮(五/兩)　半夏(六/兩)
　　紫菀　人參　甘草
　　五味子　杏仁(各二/兩　)欵冬花
　　射干(各一/兩)　麻黄　乾薑
　　桂心(各三/兩)　細辛(一兩/半)
　右十四味㕮咀以水一斗二升煑取三升
　半分五服日三夜二
又方治肺氣不足欬逆短氣寒從背起口中
如含霜雪語無音聲而渴舌本乾燥方
　　五味子　蘇子(各一/升)　白石英

　　鍾乳(各三/兩)　欵冬花　竹葉
　　橘皮　桂心　桑白皮
　　茯苓　紫菀(各二/兩)　粳米(二/合)
　　麥門冬(四/兩)　生薑(五/兩)　杏仁(五十/枚)
　　大棗(十/枚)
　右十六味㕮咀以水一斗三升先煑桑白
　皮粳米大棗米熟去滓内諸藥煑取五升
　分六服日三
又方治肺氣不足心腹支滿欬嗽喘逆上氣
唾膿血胸背痛手足煩熱惕然自驚皮毛起

或哭或歌或怒乾嘔心煩耳中聞風雨聲面
色白方
　　欵冬花　桂心(各二/兩)　桑白皮(一/斤)
　　生薑　五味子　鍾乳(各三/兩)
　　粳米(五/合)　大棗(十/枚)　麥門冬(四/兩)
　右九味㕮咀以水一斗二升先煑粳米棗
　令熟去之内藥煎取二升分三服温服之
　一方用白石英二兩(廣濟用紫菀人參各/二兩名紫菀湯)
麻子湯治肺氣不足欬唾膿血氣短不得卧
方

　　麻子(一/升)　桑白皮　餳(各一/斤)
　　桂心　人參(各二/兩)　阿膠
　　紫菀(各一/兩)　生薑(三/兩)　乾地黄(四/兩)
　右九味㕮咀以酒一斗五升水一斗五升
　合煑取四升分五服
餳煎治肺氣不足咽喉苦乾方
　　作餳任多少取乾棗一升去核熟擣水
　　五升和使相得絞去滓澄去上清取濁
　　者内飴中攪火上煎勿令堅令連連服
　　如雞子大漸漸吞之日三夜二

治肺風氣痿絶四肢滿脹喘逆胸滿方
　　灸肺輸各二壯肺輸對乳引繩度之在
　　第三椎下兩傍相去各一寸五分
肺與大腸俱虚
右手寸口氣口以前脉陰陽俱虛者手太陰
與陽明經俱虛也病苦耳鳴嘈嘈時妄見光
明情中不樂或如恐怖名曰肺與大腸俱虚
也
小建中湯治肺與大腸俱不足虛寒乏氣小
腹拘急腰痛羸瘠百病方

　　大棗(十二/枚)　生薑　桂心(各三/兩)
　　甘草(二/兩)芍藥(六/兩)
　右五味㕮咀以水八升煑取三升去滓内
　糖八兩煑三沸分三服(肘後用黄耆人參/各二兩名黄耆建)
　(中/湯)
　　　肺勞第三(論方/灸法)
論曰凡肺勞病者補腎氣以益之腎王則感
於肺矣人逆秋氣則手太陰不收肺氣焦滿
順之則生逆之則死順之則治逆之則亂反
順爲逆是謂關格病則生矣

麻黄引氣湯治肺勞實氣喘鼻張面目苦腫
方
　　麻黄　杏仁　生薑
　　半夏(各五/分)　紫蘇四分　白前
　　細辛　桂心(各三/分)　橘皮(二/分)
　　石膏(八/兩)　竹葉(切一/升)
　右十一味㕮咀以水一斗煑取三升去滓
　分三服
半夏湯治肺勞虛寒心腹冷氣逆游氣胸脅
氣滿從胸達背痛憂氣往來嘔逆飲食即吐

虛乏不足方
　　半夏(一/升)　生薑(一/斤)　桂心(四/兩)
　　甘草　厚朴(各二/兩)人參
　　橘皮　麥門冬(各三/兩)
　右八味㕮咀以水一斗煑取四升分四服
　腹痛加當歸二兩
厚朴湯治肺勞風虛冷痰澼水氣晝夜不得
卧頭不得近枕上氣胸滿喘息氣絶此痰水
盛溢方
　　厚朴　麻黄　桂心

　　黄芩　石膏　大戟

　　橘皮(各二/兩)　枳實　甘草
　　秦芁　杏仁　茯苓(各三/兩)
　　細辛(一/兩)　半夏(一/升)　生薑(一/兩)
　　大棗(十五/枚)
　右十六味㕮咀以水一斗三升煑取四升
　分五服
治喉痺氣逆欬嗽口中涎唾方
　　灸肺輸七壯亦可隨年壯至百壯
孫眞人備急千金要方卷之五十四
