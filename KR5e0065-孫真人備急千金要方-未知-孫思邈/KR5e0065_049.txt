










孫眞人備急千金要方卷之四十九箴九
(宋朝奉郎守太常少卿充祕閣校理林億等校正)
脾臟方
熱痢第七(論脉證方灸法)
論曰余立身以來三遭熱痢一經冷痢皆日
夜百餘行乃至移床就厠其困篤如此但率
意自治者尋手皆愈乃知此疾天下易治但
中性之徒率情驕倨良藥苦口不能克己早
餌朝遇暮過望其自瘥疾勢日增胃氣漸弱
心力俱微食飲與藥皆不能進既不時愈便

稱痢病難治斯皆自誤也學者須深達斯㫖
然此病隨宜服一物皆使得瘥惟須力意苦
己服食以瘥爲限則無不愈也又大須愼口
味重者後百日次者一月日所以常哀驕恣
者不能自愼興言於此以爲至慨矣古今痢
方千萬首不可具載此中但撮其效者七八
而已雖然弘之在人也何則陟釐丸烏梅丸
松皮散等暴痢服之何有不瘥其温脾湯健
脾丸(方出下冷痢篇)久下得之焉能不愈大凡痢有
四種謂冷熱疳蠱冷則白熱則赤疳則赤白

相雜無復節度多睡眼澀蠱則純痢瘀血熱
則多益黄連去其乾薑冷則加以熱藥疳則
以藥吹灌下部蠱毒則以蠱法治之藥既主
對相當痢者復自勉勵服餌焉有不愈者也
凡服止痢藥初服皆劇愚人不解即止其藥
不服此特不可但使藥與病源的相主對雖
劇但服不過再三服漸漸自知惟非其主對
者本勿服也
凡痢病通忌生冷酢滑猪雞魚油乳酪酥乾
脯醬粉鹹所食諸食皆須大熟爛爲佳亦不

得傷飽此將息之大經也若將息失所聖人
不救也
下利脉滑而數有宿食當下之
下利脉遲而滑者實也利爲未止急下之
下利脉反滑當有所去下乃愈
下利不欲食者有宿食當下之
下利而腹痛滿爲寒實當下之
下利腹中堅者當下之
下利而讝語者腹内有燥屎宜下之
下利二部皆平(一作浮)按其心下堅者急下之

下利已瘥至其年月日時復發者此爲下不
盡更下之愈風寒下者不可下下之後心下
堅痛脉遲(一作浮)此爲寒但當温之脉沉緊下
之亦然脉大浮弦下之當已下利脉浮大此
爲虚以强下之故也設脉浮革者因爾腸鳴
當温之
下利脉遲緊爲痛未欲止當温之得冷者滿
而便腸垢
下利身軀疼痛急救裏諸温之屬可與理中
四逆附子湯熱藥輩

下利大孔痛者當温暖之
下利腹脹滿身體疼痛者先温其裏乃攻其
表
下利清穀不可攻其表汗出必脹滿
下利氣者當利其小便
下利脉反浮數尺中自濇其人必清膿血
下利脉數而渴者今自愈設不瘥必清膿血
有熱故也
下利脉沉弦者下重其脉大者爲未止脉微
弱數者爲欲自止雖發熱不死

下利脉沉而遲其人面少赤身有微熱
下利清穀必鬱冒汗出而解病人必微厥所
以然者面戴陽下虚故也
下利有微熱而渴脉弱者今自愈
下利脉數有微熱汗出今自愈設脉緊爲未
解
下利脉反弦發熱身汗者自愈
下利脉大浮弦下當已
下利舌黄燥而不渴胷中實下不止者死
下利後脉絶手足厥冷晬時脉還手足温者

生不還不温者死
下利手足厥冷無脉者灸之不温若脉不還
反微喘者死少陰負趺陽者爲順
凡六腑氣絶於外者手足寒上氣脚縮五臟
氣絶於内者下不自禁下甚者手足不仁也
細尋取之萬不失一下病體略例如此耳
素問曰春傷於風夏爲膿血凡下多滯下也
夏傷於風秋必洞泄秋多下水也患是冷也
夫積冷積熱及水穀實而下者以大黄湯下
之强人勿過兩劑皆消息五六日更進一劑

其補澁湯不效者三兩日可進一劑
陟釐圓治百病下痢及傷寒身熱頭痛目赤
四肢煩疼不解協熱下痢或醫已吐下之腹
内虛煩欲得冷飲飲不能消腹中急痛温食
則吐乍熱乍冷狀如温瘧或小便不利氣滿
嘔逆下痢不止方
水中陟𨤲(五兩)紫石英(三兩)厚朴(一兩)
漢中木防己(六兩)隴西當歸(四兩)
黄連(二兩)三歲醇苦酒(五升)
上好豉(二升)

右八味皆取眞新者以苦酒二升漬防己
極令潤出之留苦酒置以利刀切防己厚
令一分使厚薄悉等以板瓦覆著炭火上
以厚紙藉瓦上布成切防己著紙上訖從
頭依次反周而復始令色槁燥復漬向餘
苦酒中更出著瓦上熬之如此盡苦酒止
勿令火猛徐徐熬令極燥各擣下篩畢都
合擣千杵以餘三升苦酒漬豉一宿明旦
以瓦盆盛之以一盆覆之蒸五升土下須
土氣通流熟出之於盆中研豉以新布絞

取濃汁如棗膏法以和藥擣三千杵頓爲
丸皆如水中雞頭子大分著數囊中懸令
陰乾取燥乃更盛著亟以蠟密封其際勿
令見風塵此藥以三丸爲一劑平旦以井
花水服一劑晝服一劑暮服一劑皆以水
服之初服寧少食當餔食水飧欲服藥若
食飲消腹中調和者日可一服若已瘥者
二三日可一服消息以意若病重藥力未
行者但益服之日可四五劑或時下不止
者當復更增令腹中有藥力飲食消是其

效也新服藥未安調當水飧助藥力心中
了然然後可作羹臛但當冷食之耳若有
時不喜冷食者正是藥力盡耳復益服藥
至一宿許則復欲進冷也若欲不復藥者
但稍温食藥力自盡矣服藥不必强多飲
水也自隨體調耳久下虛服之如法禁熱
食生魚猪肉蒜生菜酒縁酒發藥力令病
者煩熱也又禁辛物及諸肥膩難消物皆
勿食也若有風病加防風一兩人虚羸可
加石斛一兩若宿有下痢腸胃損弱者可

加太一餘粮二兩半取石中黄軟香者若
婦人産後疾加石硫黄二兩小便黄赤不
利加蒲黄一兩依方消息之無不得效也
(胡洽云舊有五石赤石脂白石英鍾乳礬石并禹餘粮各四兩常以二月合之)
下痢熱諸治不瘥方
烏梅(一升)黄連(一斤金色者)
右二味爲末蜜和服如梧子二十丸日三
夜二神妙
治積久二三十年常下痢神方
赤松皮去上蒼皮切一斗爲散麫粥和

一升服之日三服瘥不過服一斗永瘥
三十年痢服之百日瘥
苦參橘皮圓治熱毒痢方
苦參橘皮獨活
阿膠藍青黄連
鬼臼(一作鬼箭羽)黄蘖甘草
右九味等分爲末以蜜烊膠和併手丸之
如梧子候乾飲服十丸日三後稍加卒下
注痢者大良
治諸熱毒下黄汁赤如爛血滯如魚腦腹痛

壯熱方
黄蘖黄芩升麻
石榴皮(各六分)艾葉(三分)白頭翁
寄生當歸牡蠣
犀角甘草(各一兩)黄連(二兩)
右十二味㕮咀以水六升煑取三升分三
服
龍骨圓治下血痢腹痛方
龍骨龍膽羚羊角
當歸附子乾薑

黄連(各三十銖)赤石脂礬石(各一兩半)
犀角甘草熟艾(各十八銖)
右十二味爲末蜜和丸如小豆先食服十
五丸日三加至二十丸
又方
牛角䚡當歸龍骨
乾薑熟艾(各三兩)附子
黄蘖赤石脂芎藭
阿膠厚朴甘草
橘皮石榴皮芍藥(各二兩)

大棗(二十枚)黄連(五合)升麻(一兩半)
蜀椒(一兩)
右十九味㕮咀以水一斗三升煑取四升
去滓内牛角䚡末阿膠消以綿絞去滓分
七服日四夜三(千金翼無橘皮)
治血痢方
蒲黄(三合)乾地黄桑耳
甘草芒消茯苓
人參柏葉阿膠
艾葉生薑(各二兩)禹餘糧

黄連(各一兩)赤石脂(五分)
右十四味㕮咀以水一斗煑取四升分五
服溫神效
治下雜血方
乾藍犀角地榆(各二兩)
蜜(二合)
右四味㕮咀以水五升煑取一升半去滓
下蜜煎取五合分三服此治熱毒蠱妙
治熱毒下黑血五内絞切痛日夜百行氣絶
欲死方

黄連(一升)龍骨白术(各二兩)
阿膠乾薑當歸
赤石脂(各三兩)附子(一兩)
右八味㕮咀以水一斗煑取五升分五服
余以正觀三年七月十二日忽得此熱毒
痢至十五日命將欲絶處此方藥入口即
定
治下血日夜七八十行方
黄連黄蘖(各半兩)
右二味㕮咀淳酢三升煑取一升半分再

服
白頭翁湯治赤滯下血連月不瘥方
白頭翁厚朴阿膠
黄連秦皮附子
黄檗茯苓芍藥(各二兩)
乾薑當歸赤石脂
甘草龍骨(各三兩)大棗(三十枚)
粳米(一升)
右十六味㕮咀以水一斗二升先煑米令
熟出米内藥煑取三升分四服

治下赤連年方
地榆鼠尾草(各一升)
右二味㕮咀以水二升煑取一升分二服
如不止取屋塵水漬去滓一升分二服(古今)
(録驗方云服屋塵汁一小杯)
又方
秦皮(如無用槲皮代之)鼠尾草
薔薇根
右三味等分㕮咀以水淹煎去滓銅器重
釜煎成丸如梧子大服五六丸日三稍增

瘥止亦可濃汁服半升
治大熱毒純血痢不可瘥者方
黄連六兩㕮咀以水七升煑取二升半
夜露著星月下旦起空腹頓服之卧將
息即止不瘥加黄芩二兩更作服之仍
不瘥者以疳痢法治之
治熱痢水穀方
黄連阿膠(各二兩)黄蘖(一兩)
烏梅(四十枚)栀子(三十枚)
右五味㕮咀以水五升煑取二升半分三

服亦治𧏾神良
治下痢絞痛腸滑不可瘥方
黄連(六兩)阿膠鼠尾草
當歸乾薑(各三兩)
右五味㕮咀若大冷白多以清酒一斗煑
取三升分三服若熱及不痛者去乾薑當
歸以水煑之
茯苓湯治困下空竭欲死滯下膿血日數十
行羸篤垂死老少并宜服方
茯苓黄蘖黄連

龍骨人參乾薑
黄芩桂心芍藥
當歸栀子仁甘草(各半兩)
赤石脂(一兩)大棗(十二枚)
右十四味㕮咀以水五升煑取二升分再
服不瘥滿三劑此方主風虛冷痢最佳
治冷熱不調或水或膿或五色血者方
酢石榴五枚合殻子擣絞取二升汁服
五合瘥止
温脾湯治下久赤白連年不止及霍亂脾胃

冷實不消方
大黄(四兩)人參甘草
乾薑(各二兩)附子(一枚大者)
右五味㕮咀以水八升煑取二升半分三
服臨熟下大黄與後温脾湯小異須大轉
瀉者當用此方神效
黄連湯治赤白痢方
黄連黄蘖乾薑
石榴皮阿膠(各三兩)當歸(二兩)
甘草(一兩)

右七味㕮咀以水七升煑取三升分三服
女萎圓治熱病時氣下赤白痢遂成𧏾方(亦多)
(雲實丸)
女萎藜蘆(各三分)烏頭
桂心(各四分)黄連雲實(各二分)
代赭(一分)
右七味爲末蜜丸如梧子大服二丸大下
痢宿勿食清旦以冷水服之勿飲食至日
中過後乃飲食若得藥力明旦更服如前
亦可長服虚羸晝夜百行膿血亦瘥

聖湯治下赤白痢大孔蟲生悉皆瘥方
鼠尾草(二兩)豉(一升)栀子仁
生薑(各六兩)桃皮(一握)
右五味㕮咀以水七升煑取二升半分三
服一本單用桃皮以酒煑服之
治赤白滯下方
清酒(伍合)成煎猪膏(三合)
右二味緩火煎十沸適寒温頓服之取瘥
止
又方酒四升煑錢四十文取二升分三服

又方亂髮雞子大燒末水服不過三服
灸法
泄痢食不消不作肌膚灸脾輸隨年壯
泄注五痢便膿血重下腹痛灸小腸輸百壯
泄痢久下失氣勞冷灸下腰百壯三報穴在
八魁正中央脊骨上灸數多尤佳三宗骨是
忌針
泄痢不禁小腹絞痛灸丹田百壯三報穴在
臍下二寸針入五分
泄痢不嗜食雖食不消灸長谷五十壯三報

穴在俠臍相去五寸一名循際
泄痢赤白漏灸足太陰五十壯三報
久泄痢百治不瘥灸足陽明下一寸高骨上
陷中去大指歧三寸隨年壯
又屈竹量正當兩胯脊上點訖下量一寸點
兩傍各一寸復下量一寸當脊上合三處一
灸三十壯灸百壯以上下切痢皆斷亦治濕
𧏾冷脊上當胯點處不灸
又灸臍中稍稍二三百壯
又灸關元三百壯十日灸并治冷痢腹痛在

臍下三寸
赤白下灸窮骨以灸數多爲佳


孫眞人備急千金要方卷之四十九





