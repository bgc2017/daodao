










孫眞人備急千金要方卷之六十一仁一
　　　　(宋朝奉郎守太常少卿充/祕閣校理林億等校正)
　　　膀胱腑脉論第一
論曰膀胱者主腎也耳中是其候也腎合氣
於膀胱膀胱者津液之腑也號水曹掾名玉
海重九兩二銖左回叠積上下縱廣九寸受
津液九升九合兩邊等應二十四氣鼻空在
外膀胱漏泄
黄帝曰夫五臟各一名一形腎乃獨兩何也
岐伯曰膀胱爲腑有二處腎亦二形應腑有

二處臟名一腑名二故五臟六腑也一說腎
有左右而膀胱無二今用當以左腎合膀胱
右腎合三焦
左手關後尺中陽絶者無膀胱脉也病苦逆
冷婦人月使不調王月則閉男子失精尿有
餘瀝刺足少陰經治陰在足内踝下動脉是
也
右手關後尺中陽絶者無子户脉也病苦足
逆寒絶産帶下無子陰中寒刺足少陰經治
陰

左手關後尺中陽實者膀胱實也病苦逆冷
脅下邪氣相引痛刺足太陽經治陽在足小
趾外側本節後陷中
右手關後尺中陽實者膀胱實也病苦小腹
滿引腰痛刺足太陽經治陽
病先發於膀胱者背膂筋痛小便閉五日之
腎小腹腰脊痛脛痠一日之小腸脹一日之
脾閉塞不通身痛體重二日不已死冬雞鳴
夏下晡(一云/日夕)
膀胱病者小腹偏腫而痛以手按之則欲小

便而不得肩上熱若脉陷及足小趾外側及
脛踝後皆熱若脉陷取委中
膀胱脹者小腹滿而氣癃
腎前受病傳於膀胱腎欬不已欬則遺溺
厥氣客於膀胱則夢遊行
腎應骨密理厚皮者三焦膀胱厚粗理薄皮
者三焦膀胱薄腠理疏者三焦膀胱緩急皮
而無毫毛者三焦膀胱急毫毛美而粗者三
焦膀胱直稀毫毛者三焦膀胱結也
扁鵲云六腑有病徹面形腎膀胱與足少陰

太陽爲表裏膀胱總通於五臟所以五臟有
疾即應膀胱膀胱有疾即應胞囊傷熱則小
便不通膀胱急尿苦黄赤傷寒則小便數清
白或發石水根在膀胱四肢小其腹獨大也
(方見治/水篇中)骨絶不治齒黄落十日死足太陽之
脉起於目内眥上額交巔上其支者從巔至
耳上角其直者從巔入絡腦還出别下項循
肩腫内俠脊抵腰中入循膂絡腎屬膀胱其
支者從腰中下會於後陰下貫臀入膕中其
支者從膊内左右别下貫胂(一作/髖)過髀樞循

髀外後廉下合膕中以下貫腨内出外踝之
後循京骨至小指外側是也動則病衝頭痛
目似脫項似拔脊痛腰似折髀不可以曲(一/作)
(回)膕如結腨如裂是爲踝厥是主筋所生病
者痔瘧狂癲疾頭腦項痛目黄泪出鼽衂項
背腰尻膕腨脚皆痛小指不用盛者則人迎
大再倍於寸口虚者則人迎反小於寸口也
　　　膀胱虛實第二(脉四條方六首/灸法一首)
膀胱實熱
左手尺中神門以後脉陽實者足太陽經也

病苦逆滿腰中痛不可俯仰勞也名曰膀胱
實熱也
右手尺中神門以後脉陽實者足太陽經也
病苦胞轉不得小便頭眩痛煩滿脊背强名
曰膀胱實熱也
治膀胱實熱方
　　石膏(八/兩)　栀子仁(一作瓜/子仁)　茯苓
　　知母(各三/兩)　蜜(五/合)　淡竹葉
　　生地黄(各切/一升)
　右七味㕮咀以水七升煑取二升去滓下

　蜜煑二沸分三服須利加芒消三兩
治膀胱熱病不已舌乾咽腫方
　　蜜(柒/合)　升麻　大青(各三/兩)
　　射干　生玄參　黄蘖
　　薔薇根白皮(各四/兩)
　右七味以水七升煑取一升去滓下蜜煑
　二沸細細含之
膀胱虚冷
左手尺中神門以後脉陽虛者足太陽經也
病苦脚中筋急腹中痛引腰背不可屈伸轉

筋惡風偏枯腰痛外踝後痛名曰膀胱虚冷
也
右手尺中神門以後脉陽虛者足太陽經也
病苦肌肉振動脚中筋急耳聾忽忽不聞惡
風颼颼作聲名曰膀胱虛冷也
治膀胱虛冷飢不欲飲食面黑如炭腰脅疼
痛方
　　磁石(陸/兩)　黄耆　茯苓(各三/兩)
　　五味子　杜仲(各四/兩)　白术
　　白石英(各五/兩)

　右七味㕮咀以水九升煑取三升分三服
治膀胱冷欬唾則有血喉鳴喘息方
　　羊腎(一/具)　人參　玄參
　　黄耆　桂心　芎藭
　　甘草(各三/兩)　茯苓(四/兩)　地骨皮
　　生薑(各五/兩)　白术(六/兩)
　右十一味㕮咀以水一斗二升先煑羊腎
　减三升去腎下藥煑取三升去滓分爲三
　服
龍骨圓治膀胱腎冷坐起欲倒目𥆨𥆨氣不

足骨痿方
　　龍骨　栢子仁　乾地黄
　　甘草　防風(各五/分)　黄耆
　　禹餘粮　白石英　桂心
　　茯苓(各七/分)　五味子　羌活
　　人參　附子(各六/分)　山茱萸
　　玄參　芎藭(各四/分)　磁石
　　杜仲　乾薑(各八/分)
　右二十味爲末蜜丸如梧子大空腹酒服
　三十丸日二加至四十丸

治膀胱寒小便數漏精稠厚如米白泔方
　　赤石脂　白石脂(伍/分)　乾地黄(三/分)
　　蓯蓉(陸/分)　赤雄雞腸雞肶胵(兩/具)
　　桑螵蛸　牡蠣　龍骨
　　黄連(各肆/分)
　右十味治下篩内雞腸及肶胵中縫塞蒸
　令熟曝乾合擣爲散以酒和服方寸七日
　三
治膀胱方
　灸之如腎虚法

　　　胞囊論第三(論一首方十六首/灸法八首)
論曰胞囊者腎膀胱候也貯津液并尿若臟
中熱病者胞澀小便不通尿黄赤若腑中寒
病者胞滑小便數而多白若至夜則尿偏甚
者夜則内陰氣生故熱則瀉之寒則補之不
寒不熱依經調理則病不生矣
凡尿不在胞中爲胞屈僻津液不通以葱葉
除尖頭内陰莖孔中深三寸微用口吹之胞
脹津液大通即愈
榆皮通滑泄熱煎治腎熱應胞囊澀熱小便

黄赤苦不通方
　　榆白皮　赤蜜　葵子(各壹/升)
　　滑石　通草(各叁/兩)　車前子(伍/升)
　右六味㕮咀以水三斗煑取七升去滓下
　蜜更煎取三升分三服婦人難産亦同此
　方
滑石湯治膀胱急熱小便黄赤方
　　滑石(捌/兩)　子芩(叁/兩)　車前子
　　冬葵子(壹/升)榆白皮(肆/兩)
　右五味㕮咀以水七升煑取三升分三服

治虚勞尿白濁方
　右取榆白皮切二斤水二斗煑取五升分
　五服
又方擣乾羊骨爲末服方寸匕日二
又方灸脾輸一百壯　又灸三焦輸百壯
　又灸腎輸百壯　又灸章門百壯在季肋
　端
凡飽食後或忍小便或走馬或忍小便大走
及入房皆致胞轉臍下急滿不通治之之方
　右用亂髮急纏如兩拳大燒爲末醋四合

　和二方寸匕服之訖即炒熟黑豆葉蹲坐
　上
治胞轉方
　　石韋(壹/兩)　葵子　通草
　　甘草(各贰/兩)　鬼箭(叁/兩)　滑石(肆/兩)
　　榆白皮(壹/升)
　右七味㕮咀以水一斗煑取三升分三服
治丈夫婦人胞轉不得小便八九日者方
　　葵子(壹/升)　滑石　寒水石(各壹/斤)
　右三味㕮咀以水一斗煑取五升分三服

治胞轉小便不得方
　　葱白(肆柒/莖)阿膠(壹/兩)琥珀(叁/兩)
　　車前子(壹/升)
　右四味㕮咀以水一斗煑取三升分三服
又方阿膠三兩水二升煑取七合頓服
又方豉五合以水三升煑數沸頓服之
又方麻子煑取汁頓服之
又方連枷關燒灰水服之
又方筆頭燒灰水服之
又方燒死蜣螂二枚末水服之

又方内白魚子莖孔中
又方酒和猪脂雞子大頓服之
治腰痛小便不利苦胞轉方
　　灸玉泉七壯穴在關元下一寸大人從
　　心下度取八寸是玉泉穴小兒斟酌以
　　取之　又灸第十五椎五十壯　又灸
　　臍下一寸　又灸臍下四寸各隨年壯
　　　三焦脉論第四
論曰夫三焦者一名三關也上焦名三管反
射中焦名霍亂下焦名走哺合而爲一有名

無形主五臟六腑往還神道周身貫體可聞
不可見和利精氣决通水道息氣腸胃之間
不可不知也三焦名中清之腑别號玉海水
道出屬膀胱合者雖合而不同上中下三焦
同號爲孤腑而榮出中焦衛出上焦榮者絡
脉之氣道也衛者經脉之氣道也其三焦形
相厚薄大小并同膀胱之形云
三焦病者腹脹氣滿小腹尤堅不得小便窘
急溢則爲水留則爲脹候在足大陽之外大
絡在太陽少陽之間亦見於脉取委陽

小腹腫痛不得小便邪在三焦約取太陽大
絡視其結脉與厥陰小絡結而血者腫上及
胃管取三里
三焦脹者氣滿於皮膚殻殻而不堅疼(一云/殻殻)
(而/堅)
久欬不已傳之三焦欬而腹滿不欲飲食也
手少陽之脉起於小指次指之端上出兩指
之間循手表腕出臂外兩骨之間上貫肘循
臑外上肩而交出足少陽之後入缺盆交膻
中散絡心包下膈徧屬三焦其支者從膻中

上出缺盆上項俠耳後直上出耳上角以屈
下額至䪼其支者從耳後入耳中出走耳前
過客主人前交頰至目兌眥是也動則病耳
聾煇煇焞焞嗌腫喉痺是主氣所生病者汗
出目兌眥痛頰腫耳後肩臑肘臂外皆痛小
指次指不用爲此諸病盛則瀉之虛則補之
熱則疾之寒則留之陷下則灸之不盛不虚
以經取之盛者人迎大再倍於寸口虚者人
迎反小於寸口也
　　　三焦虛實第五(論三首方十八首/灸法七首)

論曰夫上焦如霧(霧者霏霏/起上也)其氣起於胃上
管(難經甲一巢/源作上口)并咽以上貫膈布胷中走腋
循足太陰之分而行還注於手陽明上至舌
下注足陽明常與榮衛俱行於陽二十五度
行於陰二十五度爲一周日夜五十周身周
而復始大會於手太陰也主手少陽心肺之
病内而不出人有熱則飲食下胃其氣未定
汗則出或出於面或出於背身中皆熱不循
衛氣之道而出者何也此外傷於風内開腠
理毛蒸理泄衛氣走之固不得循其道此氣

慓悍滑疾見開而出故不得從其道名曰漏
氣其病則肘攣痛食先吐而後下其氣不續
膈間厭悶所以飲食先吐而後下也寒則精
神不守泄下便痢語聲不出若實則上絶於
心若虛則引氣於肺也
澤瀉湯通脉瀉熱治上焦飲食下胃胃氣未
定汗出面背身中皆熱名曰漏氣方
　　澤瀉　半夏　柴胡
　　生薑(各叁/兩)　桂心　甘草(各壹/兩)
　　茯苓　人參(各贰/兩)　地骨皮(五/兩)

　　石膏(捌/兩)　竹葉(伍/合)　蒓心(壹/升)
　右十二味㕮咀以水二斗煑取六升分五
　服(一云水一斗煑/取三升分三服)
麥門冬理中湯治上焦熱腹滿不欲飲食或
食先吐而後下肘攣痛方
　　麥門冬　生蘆根　竹茹
　　廪米(各壹/升)　蒓心(伍/合)　甘草
　　茯苓(各贰/兩)　橘皮　人參
　　萎蕤(各叁/兩)　生薑(肆/兩)　白术(伍/兩)
　右十二味㕮咀以水一斗五升煑取三升

　分三服
治胷中膈氣聚痛好吐方
　右灸厥陰輸穴在第四椎兩邊各相去一
　寸五分隨年壯
黄耆理中湯治上焦虚寒短氣不續語聲不
出方
　　黄耆　桂心(各贰/兩)　五味子
　　桔梗　乾薑　茯苓
　　甘草　芎藭(各叁/兩)　丹參
　　杏仁(各肆/兩)

　右十味㕮咀以水九升煑取三升分爲三
　服
黄連圓治上焦冷下痢腹内不安食好注下
方
　　黄連　烏梅肉(各捌/兩)桂心(贰/兩)
　　乾薑　附子　阿膠(各肆/兩)
　　櫸皮　芎藭　黄蘖(各叁/兩)
　右九味爲末蜜丸如梧子大飲下二十丸
　加至三十丸
厚朴湯治上焦閉塞乾嘔嘔而不出熱少冷

多好吐白沫清涎吞酸方
　　厚朴　茯苓　芎藭
　　白术　玄參(各肆/兩)　桔梗
　　附子　人參　橘皮(各叁/兩)
　　生薑(捌/兩)　吴茱萸(捌/合)
　右十一味㕮咀以水二斗煑取五升分爲
　五服
論曰中焦如漚(漚者在胃/中如漚也)其氣起於胃中管
(難經作中口甲/乙巢源作胃口)在上焦之後此受氣者主化
水穀之味祕糟粕蒸津液化爲精微上注於

肺脉乃化而爲血奉以生身莫貴於此故獨
得行於經隧名曰榮氣主足陽明陽明之别
號曰豐隆在外踝上去踝八寸别走太陰絡
諸經之脉上下絡太倉主腐熟五穀不吐不
下實則生熱熱則閉塞不通上下隔絶虚則
生寒寒則腹痛洞泄便痢霍亂主脾胃之病
夫血與氣異形而同類衛氣是精血氣是神
故血與氣異名同類焉而脫血者無汗此是
神氣奪汗者無血此是精氣故人有兩死(删/繁)
(作一/死)而無兩生猶精神之氣隔絶也若虚則

補於胃實則瀉於脾調其中和其源萬不遺
一也
大黄瀉熱湯開關格通隔絶治中焦實熱閉
塞上下不通隔絶關格不吐不下腹滿膨膨
喘急方
　　蜀大黄(切以水/一升浸)黄芩澤瀉
　　升麻　芒消(各叁/兩)　羚羊角
　　栀子(各肆/兩)　生玄參(捌/兩)　地黄汁(壹/升)
　右九味㕮咀以水七升煑取二升三合下
　大黄更煑兩沸去滓下消分三服

藍青圓治中焦熱水穀下痢方
　　藍青汁(叁/升)　黄連(捌/兩)　黄蘖(肆/兩)
　　烏梅肉　地膚子　地榆
　　白术(各贰/兩)　阿膠(伍/兩)
　右八味爲末以藍青汁和微火煎丸如杏
　仁大飲服三丸日二七月七日合大良當
　併手丸之
黄連煎治中焦寒洞泄下痢或因霍亂後瀉
黄白無度腹中虚痛方
　　黄連　酸石榴皮　地榆

　　阿膠(各肆/兩)　黄蘖　當歸
　　厚朴　乾薑(各三/兩)
　右八味㕮咀以水九升煑取三升去滓下
　阿膠更煎取烊分三服
治四肢不可舉動多汗洞痢方
　右灸大横隨年壯穴在俠臍兩邊各二寸
　五分
論曰下焦如瀆(瀆者如溝/水决泄也)其氣起胃下管别
回腸注於膀胱而滲入焉故水穀者常并居
於胃中成糟粕而俱下於大腸主足太陽灌

滲津液合膀胱主出不主入别於清濁主肝
腎之病候也若實則大小便不通利氣逆不
續嘔吐不禁故曰走哺若虛則大小便不止
津液氣絶人飲酒入胃穀未熟而小便獨先
下者何蓋酒者熟穀之液也其氣悍以滑故
後穀入而先穀出也所以熱則瀉於肝寒則
補於腎也
柴胡通塞湯治下焦熱大小便不通方
　　柴胡　羚羊角　黄芩
　　橘皮　澤瀉(各叁/兩)　香豉(壹升/别盛)

　　生地黄(壹/升)　芒消(贰/兩)　栀子(肆/兩)
　　石膏陸兩
　右十味㕮咀以水一斗煑取三升去滓内
　芒消分三服
赤石脂湯治下焦熱或下痢膿血煩悶恍惚
方
　　赤石脂(捌/兩)烏梅(贰拾/枚)栀子(拾肆/枚)
　　廪米(壹/升)　白术　升麻(各三/兩)
　　乾薑(贰/兩)
　右七味㕮咀以水一斗煑米取熟去米下

　藥煑取二升半分爲三服
止嘔人參湯治下焦熱氣逆不續嘔吐不禁
名曰走哺方
　　人參　萎蕤　黄芩
　　知母　茯苓(各叁/兩)生蘆根
　　栀子仁　白术　橘皮(各肆/兩)
　　石膏(捌/兩)
　右十味㕮咀以水九升煑取三升去滓分
　三服
香豉湯治下焦熱毒痢魚腦雜痢赤血臍下

小腹絞痛不可忍欲痢不出方
　　香豉　薤白(各壹/升)　黄連
　　黄檗　白术　茜根(各叁/兩)
　　栀子　黄芩　地榆(各肆/兩)
　右九味㕮咀以水九升煑取三升分三服
治膀胱三焦津液下大小腸中寒熱赤白泄
痢及腰脊痛小便不利婦人帶下方
　右灸小腸輸五十壯
黄蘖止泄湯治下焦虚冷大小便洞泄不止
方

　　黄蘖　人參　地榆
　　阿膠(各叁/兩)　黄連(伍/兩)　茯苓
　　櫸皮(各肆/兩)　艾葉(壹/升)
　右八味㕮咀以水一斗煑取三升去滓下
　膠消分三服
人參續氣湯治下焦虚寒津液不止短氣欲
絶方
　　人參　橘皮　茯苓
　　烏梅　麥門冬　黄耆
　　乾薑　芎藭(各叁/兩)　吴茱萸(叁/合)

　　桂心(贰/兩)　白术　厚朴(各肆/兩)
　右十二味㕮咀以水一斗二升煑取三升
　分三服
茯苓圓治下焦虛寒損腹中瘀血令人喜忘
不欲聞人語胷中噎塞而短氣方
　　茯苓　乾地黄　當歸(各捌/分)
　　甘草　乾薑　人參(各柒/分)
　　黄耆(陸/分)　芎藭(伍/分)　桂心(肆/分)
　　厚朴(叁/分　)杏仁(伍拾/枚)
　右十一味爲末蜜丸如梧子初服二十丸

　加至三十丸爲度日二清白飲下
伏龍肝湯治下焦虛寒損或先見血後便轉
此爲近血或利不利方
　　伏龍肝(伍合/末)乾地黄(伍兩一方/用黄蘖)
　　阿膠牛膝(一作牛/蒡根)甘草
　　乾薑　黄芩　地榆(各叁/兩)
　　髮灰(贰/合)
　右九味㕮咀以水九升煑取三升去滓下
　膠煑消下髮灰分爲三服
治下焦虚寒損或先便轉後見血此爲遠血

或利或不利好因勞冷即發宜續斷止血方
　　續斷　當歸　桂心
　　蒲黄　阿膠(各壹/兩)　甘草(贰/兩)
　　乾薑　乾地黄(各肆/兩)
　右八味㕮咀以水九升煑取三升半去滓
　下膠取烊下蒲黄分三服
當歸湯治三焦虚損或上下發泄吐唾血皆
從三焦起或熱損發或因酒發宜此方
　　當歸　乾薑　小薊
　　阿膠　羚羊角　乾地黄

　　栢枝皮(各叁/兩)芍藥　白术(各肆/兩)
　　蒲黄(伍/合)　青竹茹(半/升)　伏龍肝
　　髮灰(壹雞/子人)　黄芩　甘草(各贰/兩)
　右十五味㕮咀以水一斗二升煑取三升
　半去滓下膠取烊次下髮灰及蒲黄分爲
　三服
灸法
五臟六腑心腹滿腰背疼飲食吐逆寒熱往
來小便不利羸瘦少氣灸三焦輸隨年壯
腹疾腰痛膀胱寒澼飲注下灸下極輸隨年

壯
三焦寒熱灸小腸輸隨年壯
三焦膀胱腎中熱氣灸水道隨年壯穴在俠
屈骨相去五寸(屈骨在臍下五寸屈骨端/水道俠兩邊各二寸半)



孫眞人備急千金要方卷之六十一













