










孫眞人備急千金要方卷之七十三
(宋朝奉郎守太常少卿充秘閣校理林億等校正)
解毒雜治方
解五石毒第三(論方證)
論曰人不服石以庶事不佳惡瘡疥癬温疫
瘧疾年年常患寢食不安興居常惡非止己
事不康生子難育所以石在身中萬事休泰
要不可服五石也人年三十已上可服石藥
若素肥充亦勿妄服四十已上必須服之五
十已上三年可服一劑六十已上二年可服

一劑七十已上一年可服一劑
又曰人年五十已上精華消歇服石猶得其
力六十已上轉惡服石難得力所以常須服
石令人手足温暖骨髓充實能消生冷舉措
輕便復耐寒暑不著諸病是以大須服之凡
石皆熟煉用之凡石之發當必惡寒頭痛心
悶發作有時狀如温瘧但有此兆無過取冷
水淋之得寒乃止一切冷食惟酒須温其諸
解法備如後說其發背疽腫方見别卷
又曰凡服石人甚不得雜食口味雖百品具

陳終不用重食其肉諸雜既重必有相賊聚
積不消遂動諸石如法持心將攝得所石藥
爲益善不可加余年三十八九嘗服五六兩
乳自是以來深深體悉至於將息節度頗識
其性養生之士宜留意詳焉然其乳石必須
土地清白光潤羅紋鳥翮一切皆成白可入
服其非土地者愼勿服之多皆殺人甚於鴆
毒紫石白石極須外内映徹光净皎然非此
亦不可服寒石五石更生散方舊說此藥方
上古名賢無此漢末有何侯者行用自皇甫

士安已降有進餌者無不發背解體而取顛
覆余自有識性已來親見朝野仕人遭者不
一所以寧食野葛不服五石明其大大猛毒
不可不愼也有識者遇此方即須焚之勿久
留也今但録主對以防先服者其方以從烟
滅不復須存爲含生害也
葱白豉湯鍾乳對术又對栝蔞其治主肺上
通頭胷术動鍾乳胸塞短氣鍾乳動术頭痛
目疼又鍾乳雖不對海蛤海蛤能動鍾乳鍾
乳動則目疼短氣有時术動鍾乳直頭痛胷

塞然鍾乳與术爲患不過此也雖所患不同
其治一也發動之始要有所由始覺體中有
異與上患相應宜速服此方
葱白(半斤)豉(二升)甘草(三兩)
人參(外臺用吴茱萸一升)
右四味㕮咀先以水一斗五升煑葱白作
湯澄取八升内藥煑取三升分三服纔服
便使人按摩摇動口中嚼物然後仰卧覆
以煖衣汗出去衣服湯熱歇即便冷淘飯
燥脯而已若服此不解復服

桂心湯方
甘草(三兩)桂心(二兩)豉(二升)
葱白(半斤)
右四味合服如上法若服此已解肺家猶
有客熱餘氣復服
桂心湯方
桂心麥門冬(各三兩)人參
甘草(各二兩)豉(二升)葱白(半斤)
右六味合服如前法(此方與次後散發身體生瘡麥門冬湯方)
(用重分兩小異)

杜仲湯硫黄對防風又對細辛其治主脾腎
通主腰脚防風動硫黄煩熱脚疼腰痛或嗔
忿無常或下利不禁防風細辛能動硫黄而
硫黄不能動彼始覺發便服此方
杜仲(三兩)枳實甘草
李核仁(各二兩)香豉(一升)栀子仁(十四枚)
右六味合服如上法若不解復服
大麥奴湯方
大麥奴(四兩)甘草人參
硭硝桂心(各二兩)麥門冬(半斤)

右六味合服如上法若服此已解脾腎猶
有餘熱氣或冷復服
人參湯方
人參乾薑甘草
當歸(各一兩)附子(一枚)
右五味合服如上法
生麥門冬湯白石英對附子其治主胃通主
脾腎附子動白石英煩熱腹脹白石英動附
子嘔逆不得食或口噤不開或言語難手脚
疼痛始覺發宜服此方

生麥門冬(四兩)甘草麻黄(各二兩)
豉(二升)
右四味合服如上法不解更服
大黄湯方(若煩加細辛五兩)
大黄(三兩)豉(二升)甘草(二兩)
栀子仁(二十枚)
右凡五味合服如上法頻服得下便止不
下服盡若熱勢未除視瞻高而患渴復服
栝蔞根湯方
栝蔞根大麥奴(四兩)甘草(二兩)

豉(二升)葱白(半斤)
右五味合服如上法稍稍一兩合服之隱
約得一升許便可食少糜動口若已解胃
中有餘熱復服
硭硝湯方
硭硝桂心(各二兩)通草
甘草(各三兩)白术(一兩)大棗(二十枚)
李核仁(二十一枚)
右七味合服如上法若腹脹去硭硝用人
參(二兩)

人參湯紫石英對人參其治主心肝通主腰
脚人參動紫石英(外臺云細辛人參動紫石英)心急而痛
或驚悸不得眠卧恍惚忘誤失性發狂昏昏
欲眠或憒憒喜嗔或瘥或劇乍寒乍熱或耳
聾目暗又防風雖不動紫石英紫石英猶動
防風(巢源外臺云防風雖不對紫石英而能動紫石英爲藥中亦有人參縁防風動)
(人參轉相發動令人亦心痛煩熱)頭項强始覺服此方(外臺服麻)
(黄湯)
人參白术(各三兩)甘草(外臺無)
桂心(各二兩)細辛(一兩)豉(三升)

右六味合服如上法若嗔盛加大黄黄芩
栀子各三兩若忘誤狂發猶未除服
生麥門冬湯方(外臺此方治礜石發)
生麥門冬葱白(各半斤)甘草(三兩)
人參(一兩)豉(二升)
右五味合服如上法温床暖覆床下著火
口中嚼物使身稍汗一日便解若心有餘
熱更服
人參湯方
人參防風甘草(各三兩)

桂心(二兩)生薑白术(各一兩)
右六味合服如上法
大麥麨方赤石脂對桔梗其治主心通主胷
背桔梗動石脂心痛寒噤手脚逆冷心中煩
悶赤石脂動桔梗頭痛目赤身體壯熱始覺
發宜温清酒飲之隨能否須酒勢行則解亦
可服此方
大麥熬令汗出燥止勿令大焦舂去皮
細擣絹篩以冷水和服之(千金翼云炒去皮净淘蒸)
(令熟曝乾熬令香乃爲末)

葱白豉湯礜石無所偏對其治主胃發則令
人心急口噤骨節疼强或節節生瘡始覺發
即服此方(外臺云服麥門冬湯)
葱白(半斤)豉(二升)甘草(二兩)
右三味以水六升煑取二升半分三服若
散發身體卒生瘡宜服
生麥門冬湯方
生麥門冬(五兩)甘草(三兩)桂心(二兩)
人參(一兩半)葱白(半斤)豉(二升)
右六味服如解鍾乳湯法

术對鍾乳术發則頭痛目疼或舉身壯熱解
如鍾乳法
附子對白石英亦對赤石脂附子發則嘔逆
手脚疼體强骨節痛或項强面目滿腫發則
飲酒服麨自愈若不愈與白石英同解
人參對紫石英人參發則煩熱頭項强與紫
石英同解
大黄黄芩湯桔梗對赤石脂又對茯苓又對
牡蠣桔梗發則頭痛目赤身體壯熱解與赤
石脂同茯苓發則壯熱煩悶宜服此方

大黄黄芩栀子仁(各三兩)
豉(一升)葱白(切一升)
右五味㕮咀以水六升煑取一升半分三
服
牡蠣發則四肢壯熱心腹煩悶極渴解與赤
石脂同
乾薑無所偏對
栝蔞根湯海蛤對栝蔞海蛤先發則手足煩
熱栝蔞先發則噤寒清涕出宜服此方
栝蔞根甘草(各二兩)大黄(一兩)

栀子仁(十四枚)
右四味合服如解鍾乳法
白石英發先腹脹後發熱
石硫黄發通身熱兼腰膝痛
礜石發遍身發熱兼口噤
牡蠣發頭痛而煩滿熱
茯苓發直頭痛
桔梗發頭面熱
海蛤發心中發熱(已上除海蛤外宜浴)
紫石英發乍寒乍熱

赤石脂發心噤身熱頭目赤已上二味宜酒
石硫黄礜石桔梗牡蠣茯苓此五物發宜浴
白石英亦可小浴其餘皆不宜浴礜石發宜
用生熟湯茯苓發熱多攻頭即以冷水洗身
漬之
浴法初熱先用暖水後用冷水浴時愼
不可洗頭垂沐可以二三升灌之凡藥
宜浴便得解即佳不瘥可餘治之
赤石脂紫石英發宜飲酒得酒即解凡藥發
或有宜冷或有宜飲酒不可一概也

又一法云寒食散發動者云草藥氣力易盡
石性沉滯獨主胃中故令數發欲服之時以
絹袋盛散一七著四合酒中塞其口一宿後
飲盡之其酒用多少將御節度自如舊法此
則藥石之勢俱用石不住胃中何由而發事
甚驗也
栀子豉湯治食宿飯陳臭肉及羹宿菜發者
方
栀子(三七枚)香豉(三升)甘草(三兩)
右三味㕮咀以水八升煎取三升分三服

亦可加人參葱白
葱白豉湯治因失食發及飲酒過醉發者方
葱白(一斤)豉(二升)乾薑(五兩)
甘草(二兩)
右四味㕮咀以水七升煑取三升分三服
不解宜服
理中湯方
人參甘草白术(各三兩)
乾薑(二兩)
右四味㕮咀以水六升煑取二升半分三

服
人參湯治因瞋怒太過發者方
人參枳實甘草(各九分)
白术乾薑栝蔞根(各六分)
右六味㕮咀以水九升煑取三升分三服
若短氣者稍稍數飲(千金翼云主散發氣逆心腹絞痛不得氣)
(息命在轉燭者)
情色過多發宜服黄耆湯(方本闕)
將冷太過發則多壯熱以冷水洗浴然後用
生熟湯五六石灌之已食少暖食飲少熱酒

行步自勞
將熱太過發則多心悶時時食少冷食若夏
月大熱時散發動多起於渴飲多所致水和
少麨服之不瘥復作以瘥爲度
冷熱熨法若大小便閉塞不通或淋瀝溺血
陰中疼痛此是熱氣所致用此法即愈
其法前以冷物熨小腹已次以熱物熨
之又以冷物熨之若小便數此亦是取
冷所爲暖將理自愈
治藥發下利者方

乾服豉即斷能多益佳
檳榔湯凡服散之後忽身體浮腫多是取冷
過所致治之方
檳榔三十枚擣碎以水八升煑取二升
分再服(千金翼云子擣作末下篩㕮咀其皮以湯七升煑取二升去滓)
内子末爲再服
治凡散發瘡腫方
蔓菁子(熬)杏仁黄連
胡粉(各一兩)水銀(二兩)
右五味别擣蔓菁子杏仁如膏以猪脂合

研令水銀滅以塗上日三夜一
治散發赤腫者方
生地黄(五兩)大黄(一兩)生商陸(三兩)
杏仁(四十枚)
右四味切醋漬一宿猪膏一升煎商陸令
黑去滓摩腫上日三夜一
治散發生細瘡者方
黄連硭硝(各五兩)
右二味㕮咀以水八升煑黄連取四升去
滓内硭硝令烊漬布取貼瘡上數數易换

多少皆著之
治散發瘡痛不可忍方
冷石三兩下篩爲末粉瘡上日五六度
即燥須臾痛亦定
治服散忽發痛方
乾薑五兩㕮咀以水五升煑取三升去
滓内蜜一合和絞頓服不瘥重作
鴨通湯解散除熱方
白鴨通(五升沸湯二斗半淋之澄清取汁二斗)
栀子仁(二十枚)豉(三升)麻黄(八兩)

冷石(二兩)甘草(五兩)石膏(三兩)
右七味五味㕮咀以鴨通汁煑取六升去
滓内豉三沸分服五合若覺體冷小便快
闊其間若熱猶盛小便赤促服之不限五
合宜小勞當漸進食不可令食少但勿便
多耳
解散治盛熱實大小便赤方
升麻大黄黄連
甘草黄蘖(各三兩)芍藥(六兩)
黄芩(四兩)栀子仁(十四枚)竹葉(切)

豉(各一升)白鴨通(五合)
右十一味㕮咀以水三斗先煑鴨通竹葉
取一斗二升去滓澄清取一斗次内藥煑
取三升分三服若上氣者加杏仁五合腹
滿加石膏三兩
下散法治藥發熱困方(千金翼云凡散數發熱無賴下去之又云)
(諸丹及金石等同用之)
黍米三升作糜以成煎猪脂一斤和令
調宿不食旦空腹食之令飽晩當下藥
神良不盡熱發更合服之

又方
肥猪肉(五斤)葱白薤(各半斤)
右三味合煑治如食法宿不食旦服之令
盡不盡明日更服
又方治發動數數患熱困壓藥下之之万
猪腎脂一具不令中水以火炙承取汁
適寒温一服三合每日夜五六服多至
五六升二日稍隨大便下
又方作肥猪肉臛一升調如常法平旦空腹
頓服令盡少時腹中雷鳴鳴定藥下隨下以

器盛取用水淘得石不盡更作如前服之


孫眞人備急千金要方卷之七十三

















