










孫眞人備急千金要方卷之四十六箴六
　　　　(宋朝奉郎守太常少卿充/祕閣校理林億等校正)
　脾臟方
　　　脾臟脉論第一
論曰脾主意脾臟者意之舍意者存憶之志
也爲諫議大夫并四臟之所受心有所憶謂
之意意之所存謂之志因志而存變謂之思
因思而遠慕謂之慮因慮而處物謂之智意
者脾之藏也口唇者脾之官脾氣通於口口
和則能别五穀味矣故云口爲戊舌脣爲己

循環中宫上出頤頰次候於脣下迴脾中榮
華於舌外主肉内主味脾重二斤三兩扁廣
三寸長五寸有散膏半斤主裹血温五臟神
名俾俾主臟營(一作/意)秩禄號爲意臟隨節應
會故曰脾臟營營舍意在氣爲噫在液爲涎
脾氣虛則四肢不用五臟不安實則腹脹涇
溲不利脾氣虚則夢食飲不足得其時則夢
築垣蓋屋脾氣盛則夢歌樂體重手足不舉
厥氣客於脾則夢丘陵大澤壞屋風雨凡脾
臟象土與胃合爲腑其經足太陰與陽明爲

表裏其脉緩相於夏王於季夏脾者土也敦
而福敦者厚也萬物衆色不同故名曰得福
者廣萬物懸根住莖其葉在巔蜎蜚蠕動蚑
蠷喘息皆蒙土恩德則爲緩恩則爲遲故令
太陰緩而遲尺寸不同酸鹹苦辛大妙而生
互行其時而以各行皆不群行盡可常服土
寒則温土熱則凉土有一子名之曰金懷挾
抱之不離其身金乃畏火恐熱來熏遂棄其
母逃於水中水爲金子而藏火神閉門塞户
内外不通此謂冬時土失其子其氣衰微水

爲洋溢浸漬其地走擊皮膚面目浮腫歸於
四肢愚醫見水直徃下之虛脾空胃水遂居
之肺爲喘浮肝反畏肺故下沉没下有荆棘
恐傷其身避在一邊以爲水流心衰則伏肝
微則沈故令脉伏而沉上醫遠(一作/來)占因轉
孔穴利其溲便遂通水道甘液下流停其陰
陽喘息則微汗出正流肝著其根心氣因起
陽行四肢肺氣亭亭喘息則安腎爲安聲其
味爲鹹倚坐母敗污臭如腥土得其子即成
爲山金得其母名曰丘矣

四時之序逆順之變異也然脾脉獨何主脾
脉者土也孤藏以灌四傍者也其善者不可
得見惡者可見惡者何如其來如水之流者
此謂太過病在外如鳥之喙者此謂不及病
在中太過則令人四肢沉重不舉不及則令
人九竅壅塞不通名曰重强
脾脉來而和柔相離如雞踐地曰平長夏以
胃爲本脾脉來實而盈數如鷄舉足曰脾病
脾脉來堅銳如雞之喙(雞作/烏)如鳥之距如屋
之漏如水之流曰脾死

眞脾脉至弱而乍踈乍散(一作/數)色黄青不澤
毛折乃死
長夏胃微濡弱曰平弱多胃少曰脾病但代
無胃曰死濡弱有石曰冬病石甚曰今病
脾臟營營舍意愁憂不解則傷意意傷則悶
亂四肢不舉毛悴色夭死于春
足太陰氣絶則脉不營其口唇口脣者肌肉
之本也脉弗營則肌肉濡肌肉濡則人中滿
人中滿則脣反脣反者肉先死甲篤乙死木
勝土也

脾死臟浮之大緩(一作/堅)按之中如覆杯絜絜
狀如摇者死六月季夏建未也坤未之間土
之位脾王之時其脉大阿阿而緩曰平反得
浮大而洪者是心之乘脾母之歸子爲虛邪
雖病易治反得微濇而短者是肺之乘脾子
之乘母爲實邪雖病自愈反得弦而長者是
肝之乘脾木之尅土爲賊邪大逆十死不治
反得沈濡而滑者是腎之乘脾水之陵土爲
微邪雖病即瘥
右手關上陰絶者無脾脉也苦少氣下利腹

滿身重四肢不欲動善嘔刺足陽明治陽
右手關上陰實者脾實也若腸中伏伏如堅
狀大便難刺足太陰治陰
脾脉長長而弱來踈去穊(一作/數)再至曰平三
至曰離經病四至脫精五至死六至命盡足
太陰脉也
脾脉急甚爲瘈瘲微急爲膈中滿食飲入而
還出後沃沫緩甚爲痿厥微緩爲風痿四肢
不用心慧然若無疾大甚爲擊仆微大爲脾
疝氣裹大膿血在腸胃之外小甚爲寒熱微

小爲消癉滑甚爲㿗癃微滑爲蟲毒蚘腸鳴
熱濇甚爲腸癲微濇爲内潰多下膿血
脾脉搏堅而長其色黄當病少氣其耎而散
色不澤者當病足骭腫若水狀
黄脉之至也大而虚有積氣在腹中有厥氣
名曰厥疝女子同法得之疾使四肢汗出當
風
扁鵲曰脾有病則色萎黄實則舌本强直虛
則多癖善吞注利其實若陽氣壯則夢飲食
之類

脾在聲爲歌在變動爲噫在志爲思思傷脾
精氣并於脾則飢音在長夏病變於音者取
之經恐懼而不解則傷精精傷則骨痠痿厥
精時自下則病精是故五臟主臟精者也不
可傷傷則守失而陰虛虛則無氣無氣則死
病先發於脾閉塞不通身痛體重一日之胃
而腹脹二日之腎少腹腰脊痛脛痠三日之
傍胱背膂筋痛小便閉十日不已死冬人定
夏晏食
病在脾日昳慧平旦甚日中持下晡靜(素問/作日)

(出甚王冰云日/中持者繆也)假令脾病東行若食雉兔肉
及諸木果實得之不者當以春時發得病以
甲乙日也
凡脾病之狀必身重善飢足痿不收(素問作/善肌肉)
(痿足不收甲乙作苦/飢肌肉痿足不收)行善瘈脚下痛虚則腹
滿腸鳴飱泄食不化取其經足太陰陽明少
陰血者
脾脉沉之而濡浮之而虛苦腹脹煩滿胃中
有熱不嗜食食而不化大便難四肢苦痺時
不仁得之房内月使不來來而頻併

脾病其色黄飲食不消腹苦脹滿體重節痛
大便不利其脉微緩而長此爲可治宜服平
胃丸瀉脾丸茱萸丸附子湯春當刺隱白冬
刺陰陵泉皆瀉之夏刺大都季夏刺公孫秋
刺商丘皆補之又當灸章門五十壯背第十
一椎百壯
邪在脾胃肌肉痛陽氣有餘陰氣不足則熱
中善飢陽氣不足陰氣有餘則寒中腸鳴腹
痛陰陽俱有餘若俱不足則有寒有熱皆調
其三里

有所擊仆若醉飽入房汗出當風則傷脾脾
傷則中氣陰陽離别陽不從陰故以三分候
死生
脾中風者翕翕發熱形如醉人腹中煩重皮
肉瞤瞤而短氣也脾中寒
脾水者其人腹大四肢苦重津液不生但苦
少氣小便難脾脹者善噦四肢急(一作/實)體重
不能衣(一作/收)
趺陽脉浮而澀浮則胃氣强澀則小便數浮
澀相搏大便則堅其脾爲約脾約者其人大

便堅小便利而反不渴
脾氣弱病利下白腸垢大便堅不能更衣汗
出不止名曰脾氣弱或五液注下青黄赤白
黑
寸口脉弦而滑弦則爲痛滑則爲實痛即爲
急實即爲踊痛踊相搏即胷脇搶急
趺陽脉浮而澀浮即胃氣微澀即脾氣衰微
衰相搏即呼吸不得此爲脾家失度
寸口脉雙緊即爲入其氣不出無表有裏心
下痞堅

趺陽脉微而濇微即無胃氣澀則傷脾寒在
於膈而反下之寒積不消胃微脾傷穀氣不
行食已自噫寒在胷膈上虛下實穀氣不通
爲閉塞之病
寸口脉緩而遲緩則爲陽其氣長遲則爲陰
榮氣促(一云/不足)榮衛俱和剛柔相得三焦相承
其氣必强
趺陽脉滑而緊滑即胃氣實緊即脾氣傷得
食而不消者此脾不治也能食而腹不滿此
爲胃氣有餘腹滿而不能食心下如飢此爲

胃氣不行心氣虚也得食而滿者此爲脾家
不治病人鼻下平者胃病也微赤者病發癰
微黑者有熱青者有寒白者不治脣黑者胃
先病微燥而渴者可治不渴者不可治臍反
出者此爲脾先落(一云/先終)
凡人病脉已解而反暮微煩者人見病者差
安而强與穀脾胃氣尚弱不能消穀故令微
煩損穀則愈
診得脾積脉浮大而長飢則减飽則見䐜起
與穀爭减心下累累如桃李起見於外腹滿

嘔泄腸鳴四肢重足脛腫厥不能卧是主肌
肉損色黄也
脾之積名曰痞氣在胃管覆大如盤久久不
愈病四肢不收黄癉食飲不爲肌膚以冬壬
癸日得之肝病傳脾脾當傳腎腎適以冬王
王者不受邪脾復欲還肝肝不肯受因留結
爲積故知痞氣以冬得之
脾病其色黄體青失溲直視脣反張爪甲青
飲食吐逆體重節痛四肢不舉其脉當浮大
而緩今反弦急其色當黄而反青者此是木

之尅上爲大逆十死不治
官音人者主脾聲也脾聲歌其音鼓其志愁
其經足太陰厥逆陽明則榮衛不通陰陽翻
作陽氣内擊陰氣外傷傷則寒寒則虚虚則
舉體消瘦語音沈澀如破鼓之聲舌强不轉
而好咽唾口噤脣黑四肢不舉身重如山便
利無度甚者不可治依源麻黄湯主之(方在/别卷)
中又言聲憂懼舌本卷縮此是木尅土陽擊
陰陰氣伏陽氣起起則實實則熱熱則悶亂
體重不能轉側語聲拖聲氣深不轉而心急

此爲邪熱傷脾甚則不可治若唇雖萎黄語
音若轉可治
脾病爲瘧者令人寒腹中痛熱則腸中鳴鳴
已汗出恒山丸主之(方在别/卷中)若其人本來少
於瞋怒而忽反常瞋喜無度正言而鼻笑不
答於人此脾病聲之候也不盈旬月禍必至
矣陰陽之疾經絡之源究尋其病取其所理
然後行治萬無遺一也
黄爲脾脾合肉黄如䱇腹者吉脾主口脣脣
是脾之餘其人土形相比於上宫黄色大頭

圓面美肩背大腹好股胻小手足多肉上下
相稱行安地舉足心平好利人不喜權勢喜
附人耐秋冬不耐春夏春夏感而生病主足
太陰敦敦然脾應月月有虧盈脾小大隨人
脣大小上脣厚下唇薄無腭齗脣缺破此人
脾不正揭聳脣者則脾高高則實實則熱熱
則季脅痛滿脣垂而大不堅者則脾下下則
虛虛則危危則寒寒則身重不能行步脣堅
者則脾堅堅則臟安安則不病唇上下好者
則脾端正端正則脾胃和利人無病脣偏舉

者則脾偏痛好脹凡人分部中陷起者必有
病生胃陽明爲脾之部而藏氣通於内外部
亦隨而應之沈濁爲内浮清爲外若表病外
入所部則起起則前瀉陽後補陰若裏病内
出所部則陷陷則前治陰後治陽陽則實熱
陰則虛寒寒主外熱主内凡人死生休否則
藏神前變形於外人脾前病脣則焦枯無潤
若脾前死脣則乾青白漸縮急齒噤不開若
天中等分墓色應之必死不治看色厚薄决
判賒促賒則不盈四百日内促則旬朔之間

脾病少愈而卒死何以知之曰青黑如拇指
黶點見顔頰上此必卒死脾絶十二日死何
以知之口冷足腫腹熱臚脹泄利不覺其出
時(一日五/日死)面青目黄者五日死病人著牀心
痛氣短脾竭内傷百日復愈欲起傍徨因坐
於地其亡倚床能治此者可謂神良又面黄
目赤不死黄如枳實死吉凶之色在於分部
霏霏而見黑黄入脣必病不出其年(其穴在/鼻上當)
(兩眼是其/分部位也)若年上不應三年之内禍必應也
季夏土脾脉色黄主足太陰脉也其脉本在

中封前上四寸之中應在背輸與舌本中封
在内踝前一寸大筋裏宛宛中脉本從中封
上四寸是也其脉根於隱白隱白在足大指
端内側是也
其筋起於足大指之端内側上結於内踝其
直者上結於膝内輔骨上循陰股結於髀聚
於陰器上腹結於臍循腹裏結於脇散於胷
中其内者著於脊
其脉起於足大指之端循指内側白肉際過
核骨後上内踝前廉上腨内循胻骨後交出

厥陰之前上循膝股内前廉入腹屬脾絡胃
上膈俠咽連舌本散舌下其支者復從胃别
上膈注心中合足陽明爲表裏陽眀之本在
厲兌足趺上大指間上三寸骨解中也同會
於手太陰
其足太陰之别名曰公孫去本節後一寸别
走陽眀其别者入絡腸胃主脾生病實則胃
熱熱則腹中切痛痛則陽病陽脉反大於寸
口三倍病則舌强筋轉卵縮牽陰股引髀痛
腹脹身重食飲不下煩心心下急注脾脾病

虚則胃寒寒則腹中鼓脹脹則陰病陰脉反
小於寸口一倍病則泄水不能卧而煩强立
股膝内痛苦筋折紐之紐之者脉時綴綴動
也發動甚者死不治
四季之月各餘十八日此爲四季之餘日主
脾胃黄肉隨病也(一作内/陽病)其源從太陰陽明
相格節氣相移三焦寒濕不調四時關格而
起則臟腑傷痾隨時受癘陽氣外泄陰氣内
伏其病相反若腑虚則陰邪所加頭重頸直
皮肉强痺若臟實則陽疫所傷藴而結核起

於喉頸之側布毒熱於皮膚分肉之中上散
入髮際下貫顳顬隱隱而熱不相斷離故曰
黄肉隨病也
扁鵲曰灸肝脾二輸主治丹毒四時隨病當
依源補瀉虛實之疴皮肉隨熱則須鐮破薄
貼方呪促治疾無逃矣


孫眞人備急千金要方卷之四十六

