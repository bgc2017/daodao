










孫眞人備急千金要方卷之三十六磨六
(宋朝奉郎守太常少卿充祕閣校理林億等校正)
肝臟方
肝臟脉論第一
論曰夫人禀天地而生故内有五臟六腑精
氣骨髓筋脉外有四肢九竅皮毛爪齒咽喉
脣舌肛門胞囊以此總而成軀故將息得理
則百脉安和役用非宜即爲五勞七傷六極
之患有方可救雖病無他無法可憑奄然永
徃所以此之中帙卷卷備述五臟六腑等血

脉根源循環流注與九竅應會處所并論五
臟六腑等輕重大小長短闊狹受盛多少仍
列對治方法丸散酒煎湯膏摩熨及灸針孔
穴并窮於此矣其能留心於醫術者可考而
行之其冷熱虚實風氣準藥性而用之則内
外百痾無所逃矣凡五臟在天爲五星在地
爲五嶽約時爲五行在人爲五藏五藏者精
神魂魄意也論陰陽察虚實知病源用補瀉
應禀三百六十五骨節終會通十二經焉
論曰肝主魂爲郎官隨神徃來謂之魂魂者

肝之藏也目者肝之官肝氣通於目目和則
能辨五色矣左目甲右目乙循環紫宫榮華
於爪外主筋内主血肝重四斤四兩左三葉
右四葉凡七葉有六童子三玉女守之神名
藍藍主藏魂號爲魂臟隨節應會故云肝藏
血血舍魂在氣爲語在液爲泪肝氣虚則恐
實則怒肝氣虛則夢見園花生草得其時夢
伏樹下不敢起肝氣盛則夢怒厥氣客於肝
則夢山林樹木
凡人寢卧血歸於肝肝受血而能視足受血

而能步掌受血而能握指受血而能攝
凡肝臟象木與膽合爲腑其經足厥陰與少
陽爲表裏其脉弦相於冬王於春春時萬物
始生其氣來濡而弱寬而虛故脉爲弦濡即
不可發汗弱則不可下寬者開開者通通者
利故名曰寬而虛
春脉如弦春脉肝也東方木也萬物之所以
始生也故其氣來濡弱輕虛而滑端直以長
故曰弦反此者病何如而反其氣來實而弦
此謂太過病在外其氣來不實而微此謂不

及病在内太過則令人善忘(忘作怒矣)忽忽眩冒
而癲疾不及則令人胷痛引背兩脇胠滿
肝脉來濡弱招招如揭竿末梢曰平(巢源作綽綽如)
(按琴瑟之絃如揭長竿乎)
春以胃氣爲本肝脉來盈實而滑如循長竿
曰肝病肝脉來急而益勁如新張弓弦曰肝
死
眞肝脉至内外急如循刀刃責責然(巢源作賾賾然)
如按琴瑟絃(巢源作如新張弓弦)色青白不澤毛折乃
死

春胃微弦曰平弦多胃少曰肝病但弦無胃
曰死胃而有毛曰秋病毛甚曰金病
肝藏血血舍魂悲哀動中則傷魂魂傷則狂
妄其精不守(一作狂妄不精不敢正當人)令人陰縮而攣
筋兩脇肋骨舉(一作不舉)毛悴色夭死于秋
足厥陰氣絶則筋縮引卵與舌厥陰者肝脉
也肝者筋之合也筋者聚於陰器而脉絡於
舌本故脉弗營則筋縮急筋縮急則引卵與
舌故脣青舌卷卵縮則筋先死庚篤辛死金
勝木也

肝死藏浮之弱按之中如索不來或曲如蛇
行者死
春肝木王其脉弦細而長曰平反得沈濡而
滑者是腎之乘肝母之歸子爲虚邪雖病易
治反得浮大而洪者是心之乘肝子之乘母
爲實邪雖病自愈反得微澀而短(千金翼云微浮而短)
(澀)者是肺之乘肝金之剋木爲賊邪大逆十
死不治反得大而緩者是脾之乘肝土之陵
木爲微邪雖病即瘥心乘肝必吐利肺乘肝
即爲癰腫

左手關上陰絶者無肝脉也苦癃遺溺難言
脇下有邪氣善吐刺足少陽治陽
左手關上陰實者肝實也苦肉中痛動善轉
筋吐刺足厥陰治陰
肝脉來濯濯如倚竿如琴瑟弦再至曰平三
至曰離經病四至脫精五至死六至命盡足
厥陰脉也
肝脉急甚爲惡言(一作妄言)微急爲肥氣在脇下
如覆杯緩甚爲嘔微緩爲水瘕痺大甚爲内
癰善嘔衂微大爲肝痺縮欬引小腹小甚爲

多飲微小爲消癉滑甚爲頽疝微滑爲遺溺
濇甚爲淡飲微濇爲瘈瘲筋攣
肝脉搏堅而長色不青當病墜若搏因血在
脇下令人喘逆其濡而散色澤者當病溢飲
溢飲者渴暴多飲而溢入肌膚腸胃之外也
(素問溢入作易入)
青脉之至也長而左右彈有積氣在心下支
胠名曰肝痹得之寒濕與疝同法腰痛足冷
頭痛
扁鵲云肝有病則目奪精虚則寒寒則陰氣

壯壯則夢山樹等實則熱熱則陽氣壯壯則
夢怒
肝在聲爲呼在變動爲握在志爲怒怒傷肝
精氣并於肝則憂肝虛則恐實則怒怒而不
已亦生憂矣
色主春病變於色者取之滎
病先發於肝者頭目眩脅痛支滿一日之脾
閉塞不通身痛體重二日之胃而腹脹三日
之腎小腹腰脊痛脛酸十日不已死冬日入
夏早食

病在肝平旦慧下晡甚夜半靜
假令肝病西行若食雞肉得之當以秋時發
病以庚辛日也家有血腥死女子見之以明
要爲灾不者若感金銀物得之
凡肝病之狀必兩脇下痛引小腹令人善怒
虛則目𥆨𥆨無所見耳無所聞善恐如人將
捕之若欲治之當取其經足厥陰與少陽氣
逆則頭目痛耳聾不聦頰腫取血者
肝脉沈之而急浮之亦然苦脇痛有氣支滿
引小腹痛時小便難苦目眩頭痛腰脊痛足

爲寒時癃女人月事不來時無時有得之少
年有所墮墜
肝病其色青手足拘急脇下苦滿或時眩冒
其脉弦長此爲可治宜服防風竹瀝湯秦芁
散春當刺大敦夏刺行間冬刺曲泉皆補之
季夏刺太衝秋刺中郄皆瀉之又當灸期門
百壯背第九椎五十壯
邪在肝則兩脇中痛寒中惡血在内胻善瘈
節時腫取之行間以引脇下補三里以温胃
中取血脉以散惡血取耳間青脉以去其瘈

凡有所墮墜惡血留内若有所大怒氣上而
不能下積於左脇下則傷肝
肝中風者頭目𥆧兩脅痛行常傴令人嗜甘
如阻婦狀
肝中寒者其人洗洗惡寒翕翕發熱面翕然
赤漐漐有汗胷中煩熱
肝中寒者其人兩臂不舉舌本(又作大舌)燥善太
息胷中痛不得轉側時盜汗欬食已吐其汁
肝主胷中喘怒駡其脉沉胷中叉窒欲令人
推按之有熱鼻窒

肝傷其人脫肉又卧口欲得張時時手足青
目瞑腫仁痛此爲肝臟傷所致也
肝水者其人腹大不能自轉側而脇下腹中
痛時時津液微生小便續通
肝脹者脇下滿而痛引小腹不寧
肝著其病人常欲蹈其胷上先未苦時但欲
飲熱
診得肝積脉弦而細兩脇下痛邪氣走心下
足脛寒脇痛引小腹男子積疝女子瘕淋身
無膏澤善轉筋爪甲枯焦青黑春瘥而秋劇

色青也
肝之積名曰肥氣在左脇下如覆杯有頭足
如龜鼈狀久久不愈發欬逆㾬而連歲月不
已以季夏戊己日得之何也肺病傳肝肝當
傳脾脾適以季夏王王者不受邪肝復欲還
肺肺不肯受因留結爲積故知肥氣以季夏
得之
肝病胷滿脇脹善恚怒叫呼身體有熱而復
惡寒四肢不舉面白身體滑其脉當弦長而
急今反短澁其色當青而反白者此是金之

尅木爲大逆十死不治
襄公問扁鵲曰吾欲不診脉察其音觀其色
知其病生死可得聞乎答曰乃聖道之大要
師所不傳黄帝貴之過於金玉入門見病觀
其色聞其呼吸則知徃來出入吉凶之相角
音人者主肝聲也肝聲呼其音琴其志怒其
經足厥陰厥逆少陽則榮衛不通陰陽交錯
陰氣外傷陽氣内擊擊則寒寒則虛虛則卒
然喑啞不聲此爲厲風入肝續命湯主之(方見)
(别卷中)但踞坐不得低頭面目青黑四肢緩弱

遺矢利便甚則不可治賒則旬月之内桂枝
湯主之(方見别卷中)又呼而哭哭而反吟此爲金
剋木陰擊陽陰氣起而陽氣伏伏則實實則
熱熱則喘喘則逆逆則悶悶則恐畏目視不
眀語聲切急謬說有人此爲邪熱傷肝甚則
不可治若脣色雖青向眼不應可治地黄煎
主之(方見下肝虚實篇中)
肝病爲瘧者令人色蒼蒼然太息其狀若死
者烏梅丸主之(方見别卷中)若其人本來少於悲
恚忽爾嗔怒出言反常乍寬乍急言未竟以

手向眼如有所畏若不即病禍必至矣此肝
病聲之候也若其人虛則爲寒風所傷若實
則爲熱氣所損陽則瀉之陰則補之青爲肝
肝合筋青如翠羽者吉肝主目目是肝之餘
其人木形相比於上角蒼色小頭長面大肩
平背直身小手足有材好勞心少力多憂勞
於事耐春夏不耐秋冬秋冬感而生病足厥
陰他他然脇廣合堅脆傾正則肝應之正青
色小理者則肝小小則藏安無脇下之病粗
理者則肝大大則虛虛則寒逼胃迫咽善膈

中旦脇下痛廣脇反骹者則肝高高則實實
則肝熱上支賁加脇下急爲息賁合脇危(一作)
(兔)骹者則肝下下則逼胃脇下空空則易受
邪脇骨堅者則肝堅則臟安難傷脇骨弱者
則肝脆脆則善病消癉易傷脇腹好相者則
肝端正端正則和利難傷脇骨偏舉者則肝
偏傾偏傾則脇下偏痛凡人分部陷起者必
有病生膽少陽爲肝之部而藏氣通於内外
部亦隨而應之沈濁爲内浮清爲外若色從
外走内者病從外生部處起若色從内出外

者病從内生部處䧟内病前治陰後治陽外
病前治陽後治陰陽主外陰主内凡人死生
休否則藏神前變形于外人肝前病目則爲
之無色若肝前死目則爲之脫精若天中等
分墓色應之必死不治看應增損斟酌賒促
賒則不出四百日内促則不延旬月之間肝
病少愈而卒死何以知之曰青白色如拇指
大黶點見顔頰上此必卒死肝絶八日死何
以知之面青目赤但欲伏眠目視而不見人
汗出如水不止一日二日死面黑目青者不

死青如草滋死吉凶之色在於分部順順而
見青白入目必病不出其年若年上不應三
年之中禍必應也
春木肝脉色青主足少陽脉也春取絡脉分
肉春者木始治肝氣始生肝氣急其風疾經
脉常深其氣少不能深入故取絡脉分肉之
間其脉根本并在竅陰之間應在窗籠之前
窗籠者耳前上下脉以手按之動者是也
其筋起於小指次指之上結外踝上循胻外
廉結於膝外廉其支者别起於外輔骨上走

髀前者結伏兔之上後者結於尻其直者上
䏚乘季脇上走腋前廉俠於膺乳結於缺盆
直者上出掖貫缺盆出太陽之前循耳後上
額角交巔上下走頷上結於鼽其支者結於
目外眥爲外維
其脉起於目兌眥上抵頭角下耳後循頸行
手少陽之前至肩上却交出手少陽之後入
缺盆其支者從耳後入耳中出走耳前至兌
眥後其支者别兌眥下大迎合手少陽於䪼
下加頰車下頸合缺盆以下胷中貫膈絡肝

屬膽循脇裏出氣街繞毛際横入髀厭中其
直者從缺盆下腋循胷過季脇下合髀厭中
以下循髀陽出膝外廉下外輔骨之前直下
抵絶骨之端下出外踝之前循足跗上出小
指次指之端其支者别跗上入大指之間循
大指歧内出其端還貫入爪甲出三毛合足
厥陰爲表裏厥陰之本在行間上五寸應在
背輸同會於手太陰
其足少陽之别名曰光明去踝半寸是也别
走厥陰下絡足趺主肝生病病實則膽熱熱

則厥厥則陽病陽脉反逆大於寸口一倍病
則胷中有熱心脇頭頷痛缺盆腋下腫虛則
膽寒則痿躄躄則陰病陰脉反小於寸口病
則胷中有寒少氣口苦身體無膏澤外至胻
絶骨外踝前及諸節皆痛若陰陽俱靜與其
俱動如引繩俱頓者病也(此盡是足少陽膽經筋脉支别爲病)
(今取足厥陰肝經附於後)
足厥陰之脉起於大指聚毛之際上循足趺
上廉去内踝一寸上踝八寸交出太陰之後
上膕内廉循股陰入毛中環陰器抵少腹俠

胃屬肝絡膽上貫膈布脇肋循喉嚨之後上
入頏顙連目系上出額與督脉會於巔(一本云其)
(支者從小腹與太陰少陽結於腰髁下第三第四骨空中)其支者從目系
下頰裏環脣内其支者復從肝别貫膈上注
肺中是動則病腰痛不可以俯仰丈夫頽疝
婦人小腹腫甚則嗌乾面塵脫色是主肝所
生病者胷滿嘔逆洞泄狐疝遺溺閉癃盛者
則寸口大一倍於人迎虛者則寸口反小於
人迎也
足厥陰之别名曰蠡溝去内踝上五寸别走

少陽其别者循經上睾結於莖其病氣逆則
睾腫卒疝實則挺長熱虛則暴癢取之所别
足厥陰之筋起於大指之上上結於内踝之
前上循胻上結内輔之上下循陰股結於陰
器結絡諸筋
春三月者主肝膽青筋牽病也其源從少陰
而涉足少陽少陽之氣始發少陰之氣始衰
陰陽怫鬱於腠理皮毛之病俱生表裏之疴
因起從少陽發動反少陰氣則臟腑受癘而
生其病相反若腑虛則爲陰邪所傷腰背强

急脚縮不伸胻中欲折目中生花若臟實則
爲陽毒所損濇濇前寒而後熱頸外雙筋牽
不得屈伸頸直背强眼赤黄若欲轉動合身
回側故曰青筋牽病(方見傷寒卷)
灸法
扁鵲曰灸肝肺二輸主治丹毒牽病當依源
處治調其陽理其陰臟腑之疾不生矣
肝虛實第二(脉方灸法)
肝實熱
左手關上脉陰實者足厥陰經也病苦心下

堅滿常兩脇痛息忿忿如怒狀名曰肝實熱
也
竹瀝泄熱湯治肝實熱陽氣伏邪熱喘逆悶
恐目視物無明狂悸非意而言者方
竹瀝(十升)麻黄大青
栀子仁升麻茯苓
玄參知母(各三分)生葛
石膏(各八分)生薑芍藥(各四分)
右十二味㕮咀以水九升煑取二升半去
滓下竹瀝煑兩三沸分三服須利下芒消

三分去芍藥加生地黄五分(删繁方無石膏生薑芍藥)
(生葛用人參三分)
前胡湯治肝實熱目痛胷滿氣急塞瀉肝方
前胡硭硝秦皮
栀子仁决明子黄芩
升麻蕤仁細辛(各三兩)
苦竹葉車前葉(各切一升)
右十一味㕮咀以水九升煑取三升去滓
下芒消分三服又一方有柴胡三兩共十
二味

防風煑散治肝實熱夢怒虛驚方
防風茯苓萎蕤
白术橘皮丹參(各一兩三分)
細辛(二兩)甘草射干(各一兩)
升麻黄芩(各一兩半)大棗(三七枚)
酸棗仁(三分)
右十三味治下篩爲粗散以兩方寸七帛
裹以井花水二升煑時時動上裹子煎取
一升分服日二
遠志散治肝邪熱出言反常乍寬乍急方

遠志射干杏仁
大青(各一兩半)茯神麥門冬
葛根甘草(各一兩)芍藥(一兩三分)
桂心(三分)知母升麻(各五分)
石膏(二兩)
右十三味治下篩爲粗散以水二升五合
煑竹葉一升取汁内藥一七半煎取八合
爲一服日一以綿裹散煑之
地黄煎治邪熱傷肝好生悲怒所作不定自
驚恐方

生地黄淡竹葉生薑
車前草乾藍(各切一升)赤蜜(一升)
丹參玄參(各四兩)茯苓(二兩)
石膏(五兩)
右十味㕮咀以水九升煑取三升去滓停
冷下蜜更煎三兩沸分三服
肝膽俱實
左手關上脉陰陽俱實者足厥陰與少陽經
俱實也病苦胃脹嘔逆食不消名曰肝膽俱
實也

肝虚寒
左手關上脉陰虚者足厥陰經也病苦脇下
堅寒熱腹滿不欲飲食腹脹悒悒不樂婦人
月經不利腰腹痛名曰肝虚寒也
補肝湯治肝氣不足兩脇下滿筋急不得大
息四肢厥冷發搶心腹痛目不明了及婦人
心痛乳癰膝熱消渴爪甲枯口面青者方
山茱萸(翼作爲頭)甘草桂心(各三兩)
桃仁(翼作蕤人)栢子仁細辛
茯苓防風(各二兩)大棗(二十四枚)

右九味㕮咀以水九升煑取五升去滓分
三服
補肝散治左脇偏痛久宿食不消并目𥆨𥆨
昏風泪出見物不審而逆風寒偏甚消食破
氣止淚方
山茱萸桂心薯蕷
天雄茯苓人參(各五分)
芎藭白术獨活
五加皮大黄(各七分)橘皮(三分)
防風乾薑丹參

厚朴細辛桔梗(各一兩半)
甘草甘菊花(一兩)貫衆(半兩)
陳麥麴大麥糵(各一升)
右二十三味治下篩酒服方寸七日二若
食不消食後服若止痛食前服之
松膏酒補肝治肝虚寒或高風眼泪等雜病
方
以松脂十斤細剉以水淹浸一周日煑
之細細接取上膏水竭更添之脂盡更
水煑如前煙盡去火停冷脂當沈下取

一斤釀米一石水七斗好麴末二斗如
家常釀酒法仍冷下飯封一百日脂米
麴并消酒香滿室細細飲之此酒須一
倍加麴
枸杞酒治同前
擣碎枸杞子一斗先内絹袋中酒二斗
漬訖密封泥甕勿泄曝乾天陰勿出三
七日滿旦温酒任性飲之忌酢
防風煎治肝虚寒目𥆨𥆨視物不明諦視生
花補方

防風細辛芎藭
獨活白鮮皮甘草(各三兩)
橘皮(二兩)大棗(三七枚)蜜(五合)
甘竹葉(切一升)
右十味㕮咀以水一斗二升先煑九味取
四升去滓下蜜更煎兩沸分四服日三夜
一若五六月以燥器貯冷水藏之
檳榔湯治肝虚寒脇下痛脹滿氣急目昏濁
視物不明方
檳榔(二十四枚)附子(七枚)母薑(七兩)

茯苓橘皮桂心(各三兩)
桔梗白术(各四兩)吴茱萸(五兩)
右九味㕮咀以水九升煑取三升去滓温
服每服一升若氣喘者加芎藭三兩半夏
四兩甘草二兩
治肝虛目不明方
灸肝輸二百壯小兒酙酌可灸一二七
壯
肝膽俱虚
左手關上脉陰陽俱虛者足厥陰與少陽經

俱虚也病苦恍惚尸厥不知人妄見少氣不
能言時時自驚名曰肝膽俱虚也
肝勞第三(論方)
論曰肝勞病者補心氣以益之心王則感於
肝矣人逆春氣則足少陽不生而肝氣内變
順之則生逆之則死順之則治逆之則亂反
順爲逆是謂關格病則生矣
猪膏酒治肝勞虛寒關格勞澀閉塞不通毛
悴色夭方
猪膏薑汁(各二升)

右二味以微火煎取三升下酒五合和煎
分爲三服
虎骨酒治肝虚寒勞損口苦關節骨疼痛筋
攣縮煩悶方
虎骨(一升炙焦碎如雀頭)丹參(八兩)
乾地黄(七兩)地骨皮乾薑
芎藭(各四兩)猪椒根五加皮
白术枳實(各五兩)
右十味㕮咀絹袋盛以酒四斗浸四日初
服六七合漸加至一升日再


孫眞人備急千金要方卷之三十六



















