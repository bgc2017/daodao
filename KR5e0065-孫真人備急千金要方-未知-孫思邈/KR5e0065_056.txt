










孫眞人備急千金要方卷之五十六規六
(宋朝奉郎守太常少卿充祕閣校理林億等校正)
肺臟方
肺痿第六(論方)
論曰寸口脉數其人病咳口中反有濁唾涎
沫出何也師曰此爲肺痿之病何從得之師
曰病熱在上焦因咳爲肺痿或從汗出或從
嘔吐或從痟渴小便利數或從便難數被駃
藥下重亡津液故得肺痿又寸口脉不出而
反發汗陽脉早索陰脉不澀三焦踟蹰入而

不出陰脉不澀身體反冷其内反煩多唾脣
燥小便反難此爲肺痿傷於津液便如爛瓜
下如豚腦但坐發汗故也其病欲欬不得咳
咳出乾沫久久小便不利其脉平弱肺痿吐
涎沫而不咳者其人不渴必遺溺小便數所
以然者上虚不能制下故也此爲肺中冷必
眩師曰肺痿欬唾咽燥欲飲者自愈自張口
者短氣也
甘草乾薑湯温臟治肺痿多涎唾小便數肺
中冷必眩不渴不欬(若渴者屬痟渴法)上虚下不能

制溲服此湯已小温覆之方
甘草(四兩)乾薑(二兩集驗肘後有大棗十二枚)
右二味㕮咀以水三升煑取一升半去滓
分二服
甘草湯治肺痿涎唾多出血心中温温液液
方(千金翼名温液湯)
甘草二兩㕮咀以水三升煑取一升半
去滓分三服
生薑甘草湯治肺痿欬唾涎沫不止咽燥而
渴方

生薑(五兩)甘草(四兩)人參(三兩)
大棗(十二枚)
右四味㕮咀以水七升煑取三升去滓分
三服
桂枝皂莢湯治肺痿吐涎沫不止方(去芍藥加皂莢)
桂枝生薑(各三兩)甘草(二兩)
皂莢(一兩)大棗(十五枚)
右五味㕮咀以水七升煑取三升去滓分
三服
麻黄湯治肺脹欬而上氣咽燥而喘脉浮者

心下有水方
麻黄芍藥生薑(仲景用乾薑)
細辛桂心(各三兩)半夏
五味子(各半升)石膏(四兩)
右八味㕮咀以水一斗煑取三升分三服
(仲景名此爲小青龍加石膏湯用甘草三兩爲九味)
肺癰第七(論方)
論曰病欬唾膿血其脉數實者屬肺癰虚者
屬肺痿欬而口中自有津液舌上胎滑此爲
浮寒非肺痿若口中辟辟燥欬即胸中隱隱

痛脉反滑數此爲肺癰也問曰病者欬逆師
脉之何以知爲肺癰當有膿血吐之則死後
竟吐膿死其脉何類何以别之師曰寸口脉
微而數微則爲風數則爲熱微則汗出數則
惡寒風中於衛呼氣不入熱過於榮吸而不
出風傷皮毛熱傷血脉風舍於肺其人則欬
口乾喘滿咽燥不渴多唾濁沫時時振寒熱
之所過血爲凝滯蓄結癰膿吐如米粥始萌
可救膿已成則難治寸口脉數趺陽脉緊寒
熱相搏故振寒而欬趺陽脉浮緩胃氣如經

此爲肺癰師曰振寒發熱寸口脉滑而數其
人飲食起居如故此爲癰腫病醫反不知而
以傷寒治之不應愈也何以知有膿膿之所
在何以别知其處師曰假令膿在胸中者爲
肺廱其脉數咳唾有膿血設膿未成其脉自
緊數緊去但數膿爲已成也
桔梗湯治咳胸中滿而振寒脉數咽乾而不
渴時時出濁唾腥臭久久吐膿如粳米粥是
爲肺癰者方
桔梗(三兩集驗用二兩古今録驗用一兩)甘草(二兩)

右二味㕮咀以水三升煑取一升去滓分
二服必吐膿血也(一方有欵冬花一兩半)
瀉肺湯治肺癰喘不得卧方
葶藶(三兩爲末)大棗(二十枚)
右二味先以水三升煑棗取一升去棗内
藥一棗大煎取七合頓服令盡三日服一
劑可至三四劑治肺癰胸脇脹一身面目
浮腫鼻塞清涕出不聞香臭咳逆上氣喘
鳴迫塞未進此方宜先服小青龍湯却(服)
前藥其青龍湯方在十八卷

黄昏湯治欬有微熱煩滿胸心甲錯是爲肺
癰者方
黄昏手掌大一片是合昏皮也㕮咀以
水三升煑取一升分二服
又方
薏苡仁瓜瓣(半升)桃仁(五十枚)
葦莖(切二升水二斗煑取五升去滓)
右四味㕮咀内葦汁中煑取二升服一升
當有所見吐膿血
飛尸鬼疰第八(論方灸法)

論曰凡諸心腹痛服衆方熱藥入腹寂然不
動但益氣息急者此尸疰病也宜先服甘草
汁一升消息少時服瞿麥湯盡一劑得下便
覺稍寬并暴癥堅結宿食及女人血堅痛發
作無定者神良
五疰湯治卒中賊風遁尸鬼邪心腹刺痛大
脹急方
大黄甘草(各三兩)當歸
芍藥(各二兩)烏頭(十枚)生薑
蜜(各一斤)桂心(四兩)

右八味㕮咀别漬大黄以水九升煑取三
升烏頭别内蜜中煎令得一升拌湯中去
滓分服三合如人行三十里久更進一服
日三不知加至四合
蜈蚣湯治惡疰邪氣往來心痛徹背或走入
皮膚移動不定苦熱四肢煩疼羸乏短氣方
蜈蚣(一枚)牛黄(一分)大黄(二兩)
丹砂人參(各三分)細辛
鬼臼當歸桂心
乾薑(各一兩)黄芩麝香(各半兩)

附子(四枚)
右十三味㕮咀以水一斗煑取三升去滓
下牛黄麝香末分三服
治卒中惡賊風寒冷入腹便絞痛或飛尸遁
尸發作無時搶心胸滿脇痛如刀刺口噤者
方
甘草乾薑茯苓
乾地黄羊脂當歸
細辛(各一兩)芍藥吴茱萸
桂心(各二兩)栀子仁(十五枚)

右十一味㕮咀以水八升煑取三升去滓
内脂烊盡分三服欲利者加大黄三兩
治卒中惡風角弓反張或飛尸遁尸心腹絞
痛者方
乾地黄茯苓芎藭
當歸甘草(各一兩)吴茱萸
桂心乾薑芍藥(各二兩)
栀子仁(十四枚)
右十味㕮咀以水八升煑取三升分三服
痛甚者加羊脂三兩當歸人參芍藥各一

兩心腹堅急加大黄三兩
桃皮湯治中惡氣心腹痛胸脇脹滿短氣方
桃白皮(一握東引者)眞珠
附子(各一兩)栀子仁(十四枚)當歸(三兩)
吴茱萸豉(各五合)桂心(二兩)
右八味㕮咀以水五升煑取二升去滓内
眞珠末分作二服一方無當歸以下四味
桃奴湯治中惡諸尸蠱疰心腹卒絞痛方
桃奴當歸人參
乾薑(各二兩)芎藭甘草(各三兩)

丹砂麝香茯苓
犀角鬼箭羽桂心(各一兩)
右十二味㕮咀以水九升煑取二升半去
滓分二服未食服大便不通腹滿者加大
黄三兩芒消二兩(胡洽有雄黄一兩無丹砂芎藭)
治卒中風寒冷温氣入腹虛脹急滿搶心胸
脇叉痛氣息不通脉弦緊汗不出及得傷寒
方
吴茱萸當歸麻黄
獨活甘草桔梗

茯苓(各二兩)桂心青木香
石膏大黄犀角(各三兩)
右十二味㕮咀以水九升煑取三升分三
服日三
治風冷氣入腹忽絞痛緊急如吹大小便閉
小腹有氣結如斗大脹滿起其脉弦老者沉
遲方
瞿麥當歸茯苓
鬼箭羽桔梗防己
海藻吴茱萸芎藭(各二兩)

桂心大黄(各三兩)一用犀角(二兩)
右十一味㕮咀以水九升煑取三升分三
服
治諸雜疰相連續死亦治三十年衆疰方
桃根白皮一斤㕮咀以水二斗煑取一
斗去滓分八九服須令二日服盡(崔氏用桃)
(根白皮治疰在心腹痛不可忍者)
又方擣桃仁二七枚研酒服
又方小芥子末雞子白和傅
尸疰鬼疰者即五尸之中尸疰又挾諸鬼邪

爲害者也其變動乃有三十六種至九十九
種大略令人寒熱淋瀝沉沉默默不的知其
所苦而無處不惡累年積月漸就頓滯以至
於死死後復疰易傍人乃至滅門覺如此候
者宜急療之之方
獺肝一具陰乾治下篩水服一方寸匕
日三如一具不瘥更作
小附著散治飛尸賊風發時急痛不在一處
針則移發一日半日乃瘥須臾復發者方
細辛甘草(一作莽草)天雄(各一分)

桂心(三分)附子烏頭
乾薑(各一兩)雄黄眞珠(各半兩)
右九味治下篩酒服方寸七不知稍增以
知爲度(胡洽有蜀椒四分不用桂心附子)
大附著散治五尸疰忤與前狀同者方
黄芩由跋椒目
細辛雄黄乾薑
黄連(各一兩)金牙犀角
麝香牛黄(各分)天雄
桂心(各半兩)眞珠(三分)蜈蚣(一枚)

右十五味治下篩酒服一錢七日三以知
爲度
大金牙散治一切疰病方見别卷中
金牙散治鬼疰風邪鬼語尸疰或在腰脊胸
脇流無常處不喜見人志意不定面脫色目
赤鼻張唇乾甲黄者方
金牙雄黄鐵精
野葛露蜂房芎藭
大黄甘草曾青
蛇蛻皮眞珠丹砂

乾漆(各一分)石長生
狸骨(一作鸛骨)桔梗鬼臼
鬼箭羽鬼督郵椒目
烏頭狼毒蕪荑
藜蘆雷丸鼈甲
滑石(各二分作消石)毒公胡燕屎
牛黄(各三分)人參狼牙
寒水石桂心(各四分)石膏(五分)
蜈蚣蜥蜴附子(各一枚)
蜣螂亭長(各七枚)元青

徐長卿斑猫(各十四枚)貝母(二枚)
右四十五味治下篩先食以酒服一刀圭
日再不知漸加之蟲隨大小便出(崔氏名蜀金牙)
(散)
白术散治風入臟腑悶絶常自躁痛或風疰
入身冷疰鬼疰飛尸惡氣腫起或左或右或
前或後或内或外針灸流移無有常處驚悸
腹脹氣滿心頭痛或恍惚悲懼不能飲食或
進或退陰下濕癢或大便有血小便赤黄房
中勞極方

白术(十四枚)附子秦芁
人參牡蠣蜀椒
細辛黄芩芎藭
牛膝(各三分)乾薑桂心
防風(各五分)茯苓桔梗
當歸獨活柴胡(各四分)
爲頭甘草麻黄
石南莽草栝蔞根
天雄杜仲(各二分)
右二十六味治下篩平旦酒服五分七訖

如人行七里久勢欲解更飲酒五合爲佳
太乙備急散治卒中惡客忤五尸入腹鬼刺
鬼痱及中蠱疰吐血下血及心腹卒痛腹滿
傷寒熱毒病六七日方
雄黄桂心芫花(各二兩)
丹砂蜀椒(各一兩)藜蘆
巴豆(各一分)野葛(三分)附子(五分)
右九味巴豆别治如脂餘合治下篩以巴
豆合和更擣合和調置銅器中密貯之勿
泄有急疾水服錢五七可加至半錢七老

小半之病在頭當鼻衂在膈上吐在膈下
利在四肢當汗出此之所爲如湯沃雪手
下皆愈方宜秘之非賢不傳
龍牙散治百疰邪鬼飛尸萬病方
龍牙茯苓(各二兩半)雄黄
棗膏芍藥(各五分)乾地黄
石斛胡燕屎(各三分)鬼箭羽
烏頭羌活露蜂房
曾青眞珠桂心
杏仁防風桃奴

鬼臼鸛骨(各一兩)人參
大黄(各一兩半)白术(二兩)蘇子(四合)
銅鏡鼻甘草橘皮
芎藭鬼督郵遠志
鼈甲(各半兩)狸陰(二具)蜈蚣(一枚)
右三十三味治下篩酒服一刀圭以知爲
度當有蟲從大便出
疰蠱疰毒氣變化無常者方
犀角麝香丹砂
雄黄蜈蚣鮫魚皮

丁香鹿角龍骨
蘘荷根蜀椒乾薑(各一分)
貝子(十枚)
右十三味治下篩酒服方寸七加至二七
日三
備急散治卒中惡風氣忤迷絶不知人(方見别卷)
(三味備急丸是)
治暴心痛面無顔色欲死者方
以布裹鹽如彈丸大燒令赤置酒中消
服之利即愈

治蠱疰方
燒猫兒屎灰水服之(用雄猫兒)
墨奴散治卒得惡疰腹脹方
釜下墨(一合)鹽(二合)
右二味合治以水一升半煑取八合一服
令盡須臾吐下即瘥
治哭疰方
梳齒間刮取垢水服之
又方
亂髮(一兩)臘月猪脂(一合)

右二味取猪脂煎髮令消烊服之蟲死矣
又方熬大豆帛裹熨之
治一切病食疰方(凡食上得病名爲食疰)
取釜下土雞子大爲末酢泔清一升和
服之行五十步吐即瘥
又方還取本食種數多少相似各少許和合
布裹燒灰如杏仁大水服之
鸛骨圓治遁尸飛尸積聚胷痛連背走無常
處或在臟或腫在腹或奄奄然而痛者方
鸛骨(三寸)丹砂(一作丹參)牡蠣(一作牡丹)

雄黄莽草(各四分)藜蘆
桂心野葛(各二分)斑猫
元青(各十四枚)巴豆(四十枚)蜈蚣(一枚)
右十二味爲末蜜丸如小豆每服二丸日
三以知爲度
蜥蜴圓治癥堅水腫飛尸遁尸寒尸喪尸尸
疰骨血相注惡氣鬼忤蛄毒邪氣往來夢寤
存亡流飲結積虎狼所齧猘犬所咋鴆毒入
人五臟服藥以殺其毒毒即消婦人邪氣鬼
忤亦能遣之之方(方與積聚篇重)

蜥蜴蜈蚣(各二枚)蝱蟲
杏仁(各三十枚)地膽(五十枚)䗪蟲(四十枚)
朴消巴豆(各七分)澤漆
鬼督郵桑赤雞桃奴
犀角(各二分)乾薑(四分)虎骨(六分)
甘草(一兩)芍藥甘遂(各五分)
款冬花(三分)蜣螂(十四枚)
右二十味别治巴豆杏仁如膏内諸藥末
研調下蜜擣二萬杵丸如麻子大食前服
三丸日一不下加之不取吐下者一丸旦

服有人風冷疰癖堅二十年得愈
桔梗圓治毒疰鬼疰食疰冷疰痰飲宿食不
消酒癖諸病方
桔梗藜蘆皂莢
巴豆附子(各二兩)
右五味爲末蜜和擣萬杵丸如梧子宿不
食平旦飲服二丸仰卧服勿眠至食時膈
上吐膈下下去惡物如蝌蚪蝦蟇子或長
一二尺下後當大虚口乾可作雞羹飲五
合太極飲食粥一升三四日病未盡更服

忌如藥法
十疰圓治十種疰氣疰勞疰鬼疰冷疰生人
疰死人疰尸疰食疰水疰土疰等方
雄黄巴豆(各二兩)人參
甘草麥門冬細辛(一作藁本)
桔梗附子皂莢
蜀椒(各一兩)
右十味末蜜丸如梧子空腹服五丸日再
稍加以知爲度
太乙神明陷冰圓治諸病破積聚心下支滿

寒熱鬼疰長病欬逆唾噫辟除衆惡鬼逐邪
氣鬼擊客忤中惡胷中結氣咽中閉塞有進
有退繞臍絞痛惻惻隨上下按之挑手心中
愠愠如有蟲狀毒疰相染甚至滅門者方
雄黄桂心丹砂
礬石(一作礜石)藜蘆大黄(各二兩)
元青(五枚)眞珠附子(各兩半)
麝香人參犀角
鬼臼射罔牛黄(各一兩)
蜈蚣蜥蜴(各一枚)烏頭(八枚)

杏仁(三十枚)斑猫樗雞
地膽(各七枚)當歸(三兩)巴豆(一分)
右二十四味爲末蜜和擣三萬杵丸如小
豆先食服二丸日再不知稍增以藥二丸
著門上令衆邪不近傷寒服之無不愈若
至病家及視病人夜行獨宿服二丸衆邪
不能近也(胡洽無元青桂心眞珠麝香人參犀角烏頭射罔蜥蜴樗鷄牛)
(黄當歸只十二味與積聚篇重)
江南度世圓治萬病癥結積聚伏尸長病寒
熱疰氣流行皮中久病著床肌肉消盡四肢

煩熱嘔逆不食傷寒時氣惡疰汗岀口噤不
開心痛方
蜀椒(三兩)人參細辛
甘草(各二兩)茯苓眞珠
大黄乾薑丹砂
野葛桂心雄黄
麝香鬼臼(各一兩)烏頭
牛黄(各二分)附子紫菀(各六分)
巴豆(六十枚)蜈蚣(一枚)
右二十味爲末蜜丸如小豆飲服二丸加

至四丸日二加獺肝一具尤良
大度世圓治萬病與前狀同者方
牛黄大黄雄黄
細辛附子眞珠
甘草人參射罔
丹砂鬼臼莽草(各一兩)
蜀椒麝香鬼箭羽
茯苓桂心紫菀(各二兩)
乾薑(三兩)野葛(一尺)蜥蜴
蜈蚣(各一枚)地膽(五十枚)芫青(二十枚)

樗雞(三十枚)巴豆仁(八十枚)
右二十六味爲末蜜丸如小豆飲服二丸
日二先食服之
治疰病相染易及霍亂中惡小兒客忤長病
方
獺肝(一具)蜈蚣(一枚)麝香(一分)
雄黄莽草丹砂
鬼臼犀角巴豆
大黄牛黄(各一兩)
右十一味末蜜丸如麻子空腹服二丸至

三丸以知爲度
雷氏千金圓治行諸氣宿食不消飲食中惡
心腹痛如刺及瘧方
消石(五分)大黄(五分)桂心
乾薑(二兩)巴豆仁(六十枚)
右五味爲末擣三千杵蜜丸如大豆服二
丸神驗無比已死者拆齒灌之
治卒得尸疰毒痛往來方
杏仁亂髮灰(各等分)
右二味研如脂丸如梧子每服酒下三丸

日三(姚氏猪膏和丸)
治遁尸尸疰心腹刺痛不可忍者方
桂心乾薑(各一兩)巴豆仁(二兩)
右三味治下篩以上酢和如泥傅病上乾
即易之
治遁尸尸疰心腹及身有痛處不得近者方
取艾小挼令碎著痛上厚一寸餘熱湯
和灰令强熱置艾上冷即易不過二三
度瘥
治遁尸飛尸又治暴風毒腫流入四肢頭面

方
白芥子一升蒸熟擣以黄丹二兩攪和
分作兩分用踈布袋盛更蒸使熱以薄
痛上當更迭蒸袋常使熱薄之如此三
五度即定
治人皮膚中痛名曰癥疰方
醋和燕窠土傅之
治走疰方
燒車釭令熱暫入水以濕布裹熨病上
治三十年氣疰方

豉心(半升)生椒(一合)
右二味以水二升煑取半升適寒温用竹
筒縮取汁令病者側卧手擘大孔射灌之
少時當出惡物此法垂死悉治得瘥百千
不可具說
灸法
凡五尸者飛尸遁尸風尸沉尸尸疰也今皆
取一方兼治之其狀腹痛脹急不得氣息上
衝心胷傍攻兩脇或壘塊踊起或攣引腰背
治之之法灸乳後三寸男左女右可二七壯

不止者多其壯數取愈止○又灸兩手大拇
指頭各七壯○又灸心下三寸十壯○又灸
乳下一寸隨病左右多其壯數○又以細繩
量患人兩乳頭内即裁斷中屈之又從乳頭
向外量使當肋罅於繩頭灸三壯或七壯男
左女右卒疰忤攻心胷灸第七椎隨年壯○
又灸心下一寸三壯○又灸手肘文隨年壯
一切病食疰灸手小指頭隨年壯男左女右
五毒疰不能飲食百病灸心下三寸胃管十
壯

水疰(口中涌水)經云肺來乘腎食後吐水灸肺輸
○又灸三陰交○又灸期門穴在乳下二肋
間瀉肺補腎也各隨年壯一切疰無新久先
仰卧灸兩乳邊邪下三寸第三肋間隨年壯
可至三百壯又治諸氣神良一名疰市


孫眞人備急千金要方卷之五十六


