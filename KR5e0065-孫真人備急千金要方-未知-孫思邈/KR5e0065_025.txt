










孫眞人備急千金要方卷之二十五切六
(宋朝奉郎守太常少卿充祕閣校理林億等校正)
治諸風方
論雜風狀第一
岐伯曰中風大法有四一曰偏枯二曰風痱
三曰風懿四曰風痺夫諸急卒病多是風初
得輕微人所不悟宜速與續命湯依輸穴灸
之夫風者百病之長岐伯所言四者說其最
重也
偏枯者半身不隨肌肉偏不用而痛言不變

智不亂病在分腠之間温卧取汗益其不足
損其有餘乃可復也(甲乙經云温卧取汗則巨取之)
風痱者身無痛四肢不收智亂不甚言微可
知則可治甚即不能言不可治
風懿者奄忽不知人咽中塞窒窒然(巢源作噫噫然)
(有聲)舌彊不能言病在臟腑先入陰後入陽治
之先補於陰後瀉於陽發其汗身轉輭者生
汗不出身直者七日死(巢源作眼下及鼻人中左右白者可治一)
(黑一赤吐沫者不可治)
風痺濕痺周痺筋痺脉痺肌痺皮痺骨痺胞

痺各有證候形如風狀得脉别也脉微澀其
證身體不仁
凡風多從背五臟輸入諸臟受病肺病最急
肺主氣息又冒諸臟故也肺中風者其人偃
卧而胷滿短氣冒悶汗出者肺風之證也視
目下鼻上兩邊下行至口色白者尚可治急
灸肺輸百壯服續命湯小兒减之若色黄者
此爲肺已傷化爲血矣不可復治其人當妄
言掇空指地或自拈衣尋縫如此數日死若
爲急風邪所中便迷漠恍惚狂言妄語或少

氣惙惙不能復言若不求師即治宿昔而死
即覺便灸肺輸及膈輸肝輸數十壯急服續
命湯可救也若涎唾出不收者既灸當并與
湯也諸陽受風亦恍惚妄語與肺病相似然
著緩可經久而死
肝中風者其人但踞坐不得低頭繞兩目連
額上色微有青者肝風之證也若脣色青面
黄尚可治急灸肝輸百壯服續命湯若大青
黑面一黄一白者此爲肝已傷不可復治數
日而死

心中風者其人但得偃卧不得傾側悶亂冒
絶汗出者心風之證也若脣正赤尚可治急
灸心輸百壯服續命湯若脣或青或白或黄
或黑者此爲心已壞爲水面目亭亭時悚動
者不可復治五六日死(一云旬日死)
脾中風者其人但踞坐而腹滿身通黄吐鹹
汁出者尚可治急灸脾輸百壯服續命湯若
目下青手足青者不可復治
腎中風者其人踞坐而腰痛視脅左右未有
黄色如餅粢大者尚可治急灸腎輸百壯服

續命湯若齒黄赤鬢髮直面土色者不可復
治
大腸中風者卧而腸鳴不止灸大腸輸百壯
可服續命湯賊風邪氣所中則傷於陽陽外
先受之客於皮膚傳入於孫脉孫脉滿則入
傳於絡脉絡脉滿則輸於大經中成病歸於
六腑則爲熱不時卧止爲啼哭其脉堅大爲
實實者外堅充滿不可按之按之則痛也經
絡諸脉傍支去者皆爲孫脉也
凡風之傷人或爲寒中或爲熱中或爲厲風

或爲偏枯或爲賊風故以春甲乙傷於風者
爲肝風以夏丙丁傷於風者爲心風以四季
戊己傷於風者爲脾風以秋庚辛傷於風者
爲肺風以冬壬癸傷於風者爲腎風風中五
臟六腑之輸亦爲臟腑之風各入其門户所
中則爲偏風風氣循風府而上則爲腦風風
入頭則爲目風眼寒飲酒中風則爲酒風入
房汗出中風則爲内風新沐中風則爲首風
久風入房中風則爲腸風外在腠理則爲泄
風故曰風者百病之長也至其變化乃爲他

病無常方焉是知風者善行而數變在人肌
膚中内不得泄外不得散因人動靜乃變其
性有風遇寒則食不下遇熱則肌肉消而寒
熱有風遇陽盛則不得汗遇陰盛則汗自出
肥人有風肌肉厚則難泄喜爲熱中目黄瘦
人有風肌肉薄則常外汗身中寒目淚出有
風遇於虚腠理開則外出凄凄然如寒狀覺
身中有水淋狀時如竹管吹處此是其證也
有風遇於實腠理閉則内伏令人熱悶是其
證也

新食竟取風爲胃風其狀惡風頸多汗膈下
塞不通食飲不下脹滿形瘦腹大失衣則憤
滿食寒即洞泄新熱食竟入水自漬及浴者
令人大腹爲水病
因醉取風爲漏風其狀惡風多汗少氣口乾
喜渴近衣則身如火燒臨食則汗流如雨骨
節懈惰不欲自勞
新沐浴竟取風爲首風其狀惡風而汗多頭
痛
新房室竟取風爲内風其狀惡風汗流沾衣

勞風之爲病法在肺下使人强上而目脫唾
出如涕惡風而振寒候之三日及五日中不
精明者是也七八日微有青黄膿涕如彈丸
大從口鼻出爲善若不出則傷肺
風邪客於肌膚虚癢成風胗瘙瘡風邪入深
寒熱相搏則肉枯邪客半身入深眞氣去則
偏枯邪客關機中即攣筋中亦然邪淫於臟
夢臟大形小淫於腑夢臟小形大邪隨日系
入腦則目轉眩邪中睛則散視見兩物風邪
入臟寒氣客於中不能發則瘖瘂喉痺舌緩

不時服藥針灸風逐脉流入臟使人卒瘖緩
縱噤痙致死風入陽經則狂入陰經則癫陽
邪入陰病則靜陰邪入陽病則怒
若因熱食汗浴通腠理得開其風自出則覺
肉中如針刺步行運力欲汗亦如此也
凡覺肌肉中如刺皆由腠理閉邪氣閉在肌
中因欲出也宜解肌湯則善
夫目瞤動口脣動偏喎皆風入脉故須急服
小續命湯將八風散摩神明白膏丹參膏依
經針灸之

諸痺由風寒濕三氣併客於分肉之間迫切
而爲沫得寒則聚聚則排分肉肉裂則痛痛
則神歸之神歸之則熱熱則痛解痛解則厥
厥則他痺發發則如是此内不在臟而外未
發於皮膚居分肉之間眞氣不能周故爲痺
也其風最多者不仁則腫爲行痺走無常處
其寒多者則爲痛痺其濕多者則爲著痺冷
汗濡但隨血脉上下不能左右去者則爲周
痺也痺在肌中更發更止左以應左右以應
右者爲偏痺也

夫痺其陽氣少而陰氣多者故令身寒從中
出其陽氣多而陰氣少者則痺且熱也
諸痺風勝者則易愈在皮間亦易愈在筋骨
則難痊也久痹入深令榮衛澁經絡時踈則
不知痛
風痺病不可已者足如履冰時如入湯腹中
股脛淫濼煩心頭痛傷脾腎時嘔眩時自汗
出傷心目眩傷肝悲恐短氣不樂傷肺不出
三年死(一云三日死)
太陽中風重感於寒濕則變痙也痙者口噤

不開背彊而直如發癇之狀摇頭馬鳴腰反
折須臾十發氣息如絶汗出如雨時有脫易
得之者新産婦人及金瘡血脉虚竭小兒臍
風大人凉濕得痙風者皆死温病熱盛入腎
小兒癇熱盛皆痙痙瘖厥癫皆相似故久厥
成癫宜審察之其重者患耳中策策痛皆風
入腎經中也不治流入腎則喜卒然體痙直
如死皆宜服小續命湯兩三劑也若耳痛腫
生汁作癰癤者乃無害也惟風宜防耳針耳
前動脉及風府神良

諸風第二(方灸法)
小續命湯治卒中風欲死身體緩急口目不
正舌强不能語奄奄忽忽神情悶亂諸風服
之皆驗不令人虚方
麻黄防己(崔氏外臺不用)人參
黄芩桂心甘草
芍藥芎藭杏仁(各一兩)
防風(一兩半)附子(一枚)生薑(五兩)
右十二味㕮咀以水一斗二升先煑麻黄
三沸去沫内諸藥煑取三升分三服甚良

不瘥更合三四劑必佳取汗隨人風輕重
虚實也有人脚弱服此方至六七劑得瘥
有風疹家天陰節變輙合服之可以防瘖
一本云恍惚者加茯神遠志如骨節煩疼
本有熱者去附子倍芍藥(小品千金翼同深師古今録驗)
(有白术不用杏仁救急無芎藭杏仁止十味延年無防風)
小續命湯治中風冒昧不知痛處拘急不得
轉側四肢緩急遺失便利此與大續命湯同
偏宜産後失血并老小人
麻黄桂心甘草(各二兩)

生薑(五兩)人參芎藭
白术(前方有杏人)附子防己
芍藥黄芩(各一兩)防風(一兩半)
右十二味㕮咀以水一斗二升煑取三升
分三服(古今録驗無桂心名續命湯胡洽千金翼同)
又方治風歷年歲或歌或哭或大笑言語無
所不及方
麻黄(三兩)人參桂心
白术(各二兩)芍藥甘草
防己黄芩芎藭

當歸(各二兩)
右十味㕮咀以水一斗二升煑取三升分
三服日三覆取汗
大續命湯治肝厲風卒然瘖瘂依古法用大
小續命二湯通治五臟偏枯賊風方
麻黄(八兩)石膏(四兩)桂心
乾薑芎藭(各二兩)當歸
黄芩(各一兩)杏仁(三十枚)荆瀝(一升)
右九味㕮咀以水一斗先煑麻黄兩沸掠
去沫下諸藥煑取四升去滓又下荆瀝煑

數沸分四服能言未瘥後服小續命湯舊
無荆瀝今增之效如神(千金翼有甘草)
又方治大風經臟奄忽不能言四肢垂曳皮
肉痛癢不自知
獨活麻黄(各三兩)芎藭
防風當歸葛根
生薑桂心茯苓
附子細辛甘草(各一兩)
右十二味㕮咀以水一斗二升煑取四升
分五服老小半之若初得病便自大汗者

减麻黄不汗者依方上氣者加吴茱萸二
兩厚朴一兩乾嘔者倍加附子一兩啘者
加橘皮二兩若胷中吸吸少氣者加大棗
十二枚心下驚悸者加茯苓一兩若熱者
可除生薑加葛根初得風未須加减便且
作三劑停四五日已後更候視病虚實平
論之行湯行針依穴灸之
又方治與前大續湯同宜産婦及老小等方
麻黄芎藭(各三兩)乾薑
石膏人參當歸

桂心甘草(各二兩)杏仁(四十枚)
右九味㕮咀以水一斗煑取三升分三服
(外臺名續命湯范汪同云是張仲景方本欠兩味)
西州續命湯治中風痱(一作入臟)身體不知自收
口不能言冒昧不識人拘急背痛不得轉側
方
麻黄(六兩)石膏(四兩)桂心(二兩)
甘草芎藭乾薑
黄芩當歸(各一兩)杏仁(三十枚)
右九味㕮咀以水一斗二升煑麻黄再沸

掠去上沫後下諸藥煑取四升初服一升
猶能自覺者勿熟眠卧可厚覆小小汗出
已漸减衣勿復大覆可熟眠矣前服不汗
者後服一升汗後稍稍五合一服安穩乃
服勿頓服也汗出則愈勿復服飲食如常
無禁忌勿見風并治上氣欬逆若面目大
腫但得卧服之大善凡服此湯不下者人
口嘘其背湯則下過矣病人先患冷汗者
不可服此湯若虚羸人但當稍與五合爲
佳間有輙行此湯與産婦及羸人喜有死

者皆爲頓服二升傷多且湯濁不清故也
但得清澄而稍稍服微取汗者皆無害也
(胡洽方古今録名大續命湯)
大續命散治八風十二痺偏枯不仁手足拘
急疼痛不得伸屈頭眩不能自舉起止顛倒
或卧苦驚如墮地狀盜汗臨事不起婦人帶
下無子風入五臟甚者恐怖見鬼來收攝或
與鬼神交通悲愁哭泣忽忽欲走方
麻黄烏頭防風
桂心甘草蜀椒

杏仁石膏人參
芍藥當歸䕡茹(翼作芎藭)
黄芩茯苓乾薑各一兩
右十五味治下篩以酒服方寸七日再後
加以知爲度
續命煑散治風無輕重皆主之方
麻黄芎藭獨活
防己甘草杏仁(各三兩)
桂心附子茯苓
升麻細辛人參

防風(各二兩)石膏(五兩)白术(四兩)
右十五味粗篩下以五方寸七内小絹袋
子中以水四升和生薑三兩煑取二升半
分三服日日勿絶愼風冷大良吾嘗中風
言語謇澀四肢疹曳處此方日服四服十
日十夜服之不絶得愈
排風湯治男子婦人風虚濕冷邪氣入臟狂
言妄語精神錯亂其肝風發則面青心悶亂
吐逆嘔沫脇滿頭眩重耳不聞人聲偏枯筋
急曲拳而卧其心風發則面赤翕然而熱悲

傷瞋怒張目呼唤其脾風發則面黄身體不
仁不能行步飲食失味夢寐倒錯與亡人相
隨其肺風發則面白欬逆唾膿血上氣奄然
而極其腎風發則面黑手足不遂腰痛難以
俯仰痺冷骨疼諸有此候令人心驚志意不
定恍惚多忘服此安心定志聦耳明目通臟
腑諸風悉主之
白鮮皮白术芍藥
桂心芎藭當歸
杏仁防風甘草(各一兩)

獨活麻黄茯苓(各三兩)
生薑(四兩)
右十三味㕮咀以水一斗煑取三升每服
一升覆取微汗可服三劑
大八風湯治毒風頑痺嚲曳手脚不遂身體
偏枯或毒弱不仁或風入五臟恍恍惚惚多
語喜忘有時恐怖或肢節疼痛頭眩煩悶或
腰脊彊直不得俯仰腹滿不食欬嗽或始遇
病時卒倒悶絶即不能語便失瘖半身不隨
不仁沉重皆由體虚恃少不避風冷所致治

之之方
當歸(二兩半)五味子升麻(各一兩半)
烏頭黄芩芍藥
遠志獨活防風
芎藭麻黄秦芁
石斛人參茯苓
石膏黄芪紫菀(各一兩)
杏仁(四十枚)甘草桂心
乾薑(各二兩)大豆(一升千金翼云二合)
右二十三味㕮咀以水一斗三升酒二升

合煑取四升彊人分四服羸人分六服
八風散治八風十二痺猥退半身不遂歷節
疼痛肌肉枯焦皮膚瞤動或筋緩急痛不在
一處卒起目眩失心恍惚妄言倒錯身上㾦
瘰面上起疱或黄汗出更相染漬或燥或濕
顔色乍赤乍白或青或黑角弓反張乍寒乍
熱方
麻黄白术(各一斤)羌活(二斤)
黄芩(一斤五兩)大黄(半斤)栝蔞根
甘草欒荆天雄

白芷防風芍藥
天門冬石膏(各十兩)山茱萸
食茱萸躑躅(各五升)茵芋(十四兩)
附子(三十枚)細辛乾薑
桂心(各五兩)雄黄朱砂
丹參(各六兩)
右二十五味治下篩酒服方寸七初每日
一服三十日後日再五十日知百日瘥一
年平復長服不已佳先食服
小八風散治迷惑如醉狂言妄語驚悸恐怖

恍惚見鬼喜怒悲憂煩滿顛倒邑邑短氣不
得語語則失忘或心痛徹背不嗜飲食惡風
不得去帷帳時復疼熱惡聞人聲不知痛癢
身悉振摇汗出猥退頭重浮腫爪不知痛頸
項强直口面喎戾四肢不隨不仁偏枯攣掣
不得屈伸悉主之方
天雄當歸人參(各五分)
附子天門冬防風
蜀椒獨活(各四分)烏頭
秦芁細辛白术

乾薑(各三分)麻黄山茱萸
五味子桔梗白芷
柴胡莽草(各二分)
右二十味治下篩合相得酒服半方寸七
漸至一七日三服以身中覺如針刺狀則
藥行也
烏頭湯治八風五尸惡氣遊走胷心流出四
肢來徃不住短氣欲死方
烏頭芍藥乾薑
桂心細辛乾地黄

當歸吴茱萸甘草(各二兩)
右九味㕮咀以水七升煑取二升半分三
服
葈耳散治諸風方
當以五月五日午時乾地刈取葈耳葉
洗曝燥擣下篩酒若漿服一方寸七日
三作散若吐逆可蜜和爲丸服十丸準
前計一方寸七數也風輕易治者日再
服若身體有風者皆作粟肌出或如麻
豆粒此爲風毒出也可以鈹針刺潰去

之皆黄汁出盡乃止五月五日多取陰
乾之著大甕中稍取用之此草辟惡若
欲看病省疾者便服之令人無所畏若
時氣不和舉家服之若病胃脹滿心悶
發熱即服之并殺三蟲腸痔能進食一
周年服之佳七月七九月九皆可採用
治心風虚熱發即恍惚煩悶半身不仁攣急
方
荆瀝竹瀝(各五升)枸杞根白皮
生麥門冬(各一升)香豉(三合)

人參茯苓栀子仁
黄芩芎藭桂心
細辛杏仁防風
白鮮皮(各二兩)生薑石膏
甘草(各三兩)
右十八味㕮咀以水二斗和竹瀝荆瀝煑
取三升分四服相去如人行六七里凡五
劑間三日服一劑(一用防己三兩)
治虚熱恍惚驚邪恐懼方
荆瀝(三升)竹瀝(二升)香豉(三合)

牛黄(十八銖)生麥門冬人參(各三兩)
升麻鐵精天門冬
龍齒茯苓栀子(各二兩)
右十二味㕮咀以水二斗煑取三升去滓
下牛黄鐵精更煎五六沸取二升七合分
五服温服相去十里久
地黄煎治熱風心煩悶及脾胃間熱不下食
冷所方
生地黄汁枸杞根汁(二升)生薑汁
酥(各三升)荆瀝竹瀝(各五升)

天門冬人參(各八兩)茯苓(六兩)
大黄栀子仁(各四兩)
右十一味擣篩五物爲散先煎地黄等汁
成煎次内散藥攪調每服一七日再漸加
至三七覺利减之
又方
黄芩乾藍芍藥
鼠尾草(各三兩)栀子仁生葛(各六兩)
羚羊角(五兩)豉(一升綿裹)
右八味㕮咀以水七升煑取二升五合分

三服
治積熱風方
地骨皮萎蕤丹參
黄芪麥門冬澤瀉(各三兩)
清蜜薑汁(各一合)生地黄汁(一升)
右九味以水六升煑取二升去滓内地黄
汁更緩火煑减一升内蜜及薑汁又煑一
沸藥成温服三合日再
大防風湯治中風發熱無汗肢節煩腹急痛
大小便不利方

防風當歸麻黄
白术甘草(各十八銖)黄芩(三十銖)
乾地黄山茱萸茯苓
附子(各一兩)
右十味㕮咀以水九升煑取二升半一服
七合大小便不利内大黄人參各十八銖
大棗三十枚生薑三兩煑取三升分三服
(深師加天門冬一兩)
大戟洗湯治中風發熱方
大戟苦參(各等分)

右二味爲末以藥半升白酢漿一斗煑三
沸適寒温洗從上下寒乃止立瘥小兒三
指撮許漿水四升煑洗之
金牙酒療積年八風五疰舉身嚲曳不得轉
側行步跛躃不能收攝又暴口噤失音言語
不正四肢背脊筋急腫痛流走不常勞冷積
聚少氣乍寒乍熱三焦不調脾胃不磨飲澼
結實逆害飲食酢咽嘔吐食不生肌醫所不
能治者方
金牙(碎如米粒用小絹袋盛)乾地黄

地膚子(無子用莖蘇恭用蛇床子)蒴藋根
附子防風細辛
莽草(各四兩)羌活(一斤胡洽用獨活)
蜀椒(四合)
右十味㕮咀盛以絹袋用酒四斗於瓷罌
中漬密閉頭勿令洩氣春夏三四宿秋冬
六七宿酒成去滓日服一合此酒無毒及
可小醉常令酒氣相接不盡一劑病無不
愈又令人肥健酒盡自可加諸藥各三兩
惟蜀椒五兩用酒如前勿加金牙也冷加

乾薑四兩服此酒勝灸刺起三十諸風嚲
曳神驗(肘後備急用升麻乾薑各四兩人參二兩石斛牛膝各五兩不用蒴)
(藋根爲十四味蘇恭不用地黄爲十三味一方用蒺藜四兩黄耆三兩胡洽用續斷)
(四兩爲十一味千金翼用茵芋四兩無莽草)
常山太守馬灌酒除風氣通血脉益精華定
六腑聰明耳目悅澤顔色頭白更黑齒落更
生服藥二十日力勢倍六十日志氣充盈八
十日能夜書百日致神明房中强壯如三十
時力能引弩年八十人服之亦當有子病在
腰膝藥悉主之方

天雄(二兩生用)商陸根躑躅
蜀椒(各一兩)烏頭(一枚大者)附子(五枚)
桂心白歛茵芋
乾薑(各三兩)
右十味㕮咀以絹袋盛酒三斗漬春夏五
日秋冬七日去滓初服半合稍加至兩三
合擣滓爲散酒服方寸七日三以知爲度
夏日恐酒酸以油單覆之下井中近水令
不酸也(千金翼無商陸桂心爲八味)
蠻夷酒治久風枯攣三十年著床及諸惡風

眉毛墮落方
乾地黄獨活丹參
礜石(各一兩)麥門冬附子
甘遂(各二兩)赤石脂(二兩半)乾薑
蕪荑芫花栢子仁(各一合)
蘇子(一升)蓯蓉茯神(翼作茯苓)
金牙薯蕷白术
杜仲石南牡荆子
山茱萸款冬(各十八銖)白芷
烏喙烏頭人參

狼毒蜀椒防風
細辛礬石寒水石
牛膝麻黄芎藭
當歸柴胡芍藥
牡蠣桔梗狗脊(翼作枸杞)
天雄(各半兩)石斛桂心(各六銖)
右四十五味㕮咀以酒二斗漬夏三日春
秋六日冬九日一服半合密室中合藥勿
令女人六畜見之三日清齋乃合(千金翼無芎藭)
(云加大棗四十枚更佳)

又方治八風十二痺偏枯不隨宿食久寒虚
冷五勞七傷及婦人産後餘疾月水不調皆
主之方
礜石桂心白术
狼毒半夏石南
白石脂龍膽續斷
芫花白石英代赭
䕡茹石韋玄參
天雄防風山茱萸
桔梗藜蘆卷栢

細辛寒水石烏頭
躑躅蜀椒白芷
秦芁菖蒲(各一兩)礬石
附子遠志(各二兩)石膏(二兩半)
蜈蚣(一枚)
右三十四味㕮咀以酒二斗漬四日每服
一合日再十日後去滓曝乾擣篩爲散酒
服方寸七日再以知爲度(胡洽四十二味無桂心細辛烏)
(頭躑躅蜀椒而有芒硝恒山黄芩黄連大黄麻黄地黄前胡甘草菟絲子芍藥紫菀)
(各一兩杏人一十枚同擣篩絹袋盛用水三斗麴三斤黍米三斗作飯依釀酒法以)

(藥袋置釀中春秋七日冬十日夏三日酒成服半雞子殻日三服曝藥爲末酒服方)
(寸七以身體暖爲度)
魯王酒治風眩心亂耳聾目暗泪出鼻不聞
香臭口爛生瘡風齒瘰癧喉下生瘡煩熱厥
逆上氣胷脇肩胛痛手不能上頭不能帶衣
腰脊不能俯仰脚酸不仁難以久立八風十
二痺五緩六急半身不遂四肢偏枯筋攣不
可屈伸賊風咽喉閉塞哽哽不利或如錐刀
所刺行人皮膚中無有常處久久不治入人
五臟或在心下或在膏肓遊走四肢偏有冷

處如風所吹久寒積聚風濕五勞七傷虚損
百病悉主之方
茵芋烏頭躑躅(各三十銖)
天雄防己石斛(二十四銖)
細辛牛膝甘草
栢子仁通草桂心
秦芁茵陳山茱萸
黄芩(胡洽作黄耆)附子瞿麥
乾地黄王不留行(胡洽作天門冬千金翼作王蓀)
杜仲澤瀉石南

防風遠志(各十八銖)
右二十五味㕮咀以酒四斗漬十日每服
一合加至四五合以知爲度(千金翼名此爲魯公酒有)
(乾薑胡洽無防己以絹囊盛藥用水二斗法麴二斤同漬三四宿出藥囊炊二斗黍)
(米内汁釀之酒熟飲如雞子大日二服稍稍飲之以知爲度)
又方治風偏枯半死行勞得風若鬼所擊四
肢不遂不能行步不自帶衣攣躄五緩六急
婦人帶下産乳中風五勞七傷
乾薑躑躅桂心
甘草芎藭續斷

細辛附子秦芁
天雄石膏紫菀(各五兩)
葛根通草防風
柏子仁巴戟天石斛
石南山茱萸石龍芮(各四兩)
天門冬牛膝(各八兩)烏頭(二十枚)
蜀椒(半升)
右二十五味㕮咀以水五升漬三宿法麴
一斤合漬秫米二斗合釀三宿去滓炊糯
米一斗醖三宿藥成先食服半合日再待

米極消盡乃去滓曝乾末服
獨活酒治八風十二痺方
獨活石南(各四兩)防風(三兩)
附子烏頭天雄
茵芋(各二兩)
右七味㕮咀以酒二斗漬七日每服半合
日三以知爲度
灸法
扁鵲云治卒中惡風心悶煩毒欲死急灸足
大趾下横文隨年壯立愈

若筋急不能行者内踝筋急灸内踝上四十
壯外踝筋急灸外踝上三十壯立愈
若眼戴精上插灸目兩眥後二十壯
若不能語灸第三椎上百壯
若不識人灸季肋頭七壯
若眼反口噤腹中切痛灸陰囊下第一横理
十四壯灸卒死亦良
治久風卒風緩急諸風卒發動不自覺知或
心腹脹滿或半身不隨或口噤不言涎唾自
出目閉耳聾或身冷直或煩悶恍惚喜怒無

常或脣青口白戴眼角弓反張始覺發動即
灸神庭一處七壯穴在當鼻直上髮際是
次灸曲差二處各七壯穴在神庭兩傍各一
寸半是○次灸上關二處各七壯一名客主
人穴在耳前起骨上廉陷者中是○次灸下
關二處各七壯穴在耳前下廉動脉陷者中
是○次灸頰車二穴各七壯穴在曲頰陷者
中是○次灸廉泉一處七壯穴在當頤直下
骨後陷者中是○次灸凶會一處七壯穴在
神庭上二寸是○次灸百會一處七壯穴在

當頂上正中央是○次灸本神二處各七壯
穴在耳正直上入髮際二分是(又作四分)○次灸
天柱二處各七壯穴在項後兩大筋外入髮
際陷者中是○次灸陶道一處七壯穴在大
椎節下間是○次灸風門二處各七壯穴在
第二椎下兩傍各一寸半是○次灸心輸二
處各七壯穴在第五椎下兩傍各一寸半是
○次灸肝輸二處各七壯穴在第九椎下兩
傍各一寸半是○次灸腎輸二處各七壯宂
在第十四椎下兩傍各一寸半是○次灸膀

胱輸二處各七壯穴在第十九椎下兩傍各
一寸半是○次灸曲池二處各七壯穴在兩
肘外曲頭陷者中屈肘取之是○次灸肩髃
二處各七壯穴在兩肩頭正中兩骨間陷者
中是○次灸支溝二處各七壯穴在手腕後
臂外三寸兩骨間是○次灸合谷二處各七
壯穴在手大指虎口兩骨間陷者中是○次
灸間使二處各七壯穴在掌後三寸兩筋間
是○次灸陽陵泉二處各七壯穴在膝下外
尖骨前陷者中是○次灸陽輔二處各七壯

穴在外踝上絶骨端陷者中是○次灸崑崙
二處各七壯穴在外踝後跟骨上陷者中是
治風灸上星及百會各二百壯前頂二百四
十壯腦户及風府各三百壯(一云治大風灸百會七百壯)
治百種風灸腦後項大椎平處兩厢量二寸
三分須取病人指寸量兩厢各灸百壯得瘥
治風耳鳴從耳後量八分半裏許有孔灸一
切風得瘥狂者亦瘥兩耳門前後各灸一百
壯
治卒病惡風欲死不能語及肉痺不知人灸

第五椎名曰臟輸百五十壯多至三百壯便
愈
心輸穴在第五節一云第七節對心横三間
寸主心風腹脹滿食不消化吐血酸削四肢
羸露不欲飲食鼻衂目眴𥆨𥆨不明肩頭脇
下痛小腹急灸二三百壯
大腸輸在十六椎兩邊相去一寸半主風腹
中雷鳴腸澼泄利食不消化小腹絞痛腰脊
疼彊或大小便難不能飲食灸百壯三日一
報

掖門在掖下攅毛中一寸名太陽陰一名掖
間灸五十壯主風
絶骨在外踝上三寸灸百壯治風身重心煩
足脛疼
孫眞人備急千金要方卷之二十五
















