










孫真人備急千金要方卷之四十四箴四
(宋朝奉郎守太常少卿充祕閣校理林億等校正)
小腸腑方
風癲第五(論方針灸法)
論曰黄帝問曰人生而病癲疾者安所得之
岐伯對曰此得之在腹中時其母數有所大
驚也氣上而不下精氣并居故令子發爲癲
疾病在諸陽脉且寒且熱諸分且寒且熱名
曰狂刺之虚脉視分盡熱病已而止病癲初
發歲一發不治月一發不治四五日一發名

曰癲疾刺諸分其脉尤寒者以針補之病已
止癲疾始生先不樂頭重直視舉目赤其作
極已而煩心候之於顔取手太陽陽明太陰
血變而已癲疾始發而反强因而脊痛候之
足太陽陽明太陰手太陽血變而已癲疾始
作而引口啼呼(甲乙作喘悸)者候之手陽明太陽
右强者攻其左左强者攻其右血變而止治
癲疾者常與之居察其所當取之處病至視
之有過者即寫之置其血於瓠壺之中至其
發時血獨動矣不動灸窮骨二十壯窮骨者

尾骶也
骨癲疾者頷齒諸輸分肉皆滿而骨倨强直
汗出煩悶嘔多涎沫氣下泄不療
筋癲疾者身拳攣急脉大刺項大經之本杼
嘔多涎沫氣下泄不療
脉癲疾者暴仆四肢之脉皆脹而從滿脉盡
刺之出血不滿俠項灸太陽又灸帶脉於腰
相去三寸諸分肉本輸嘔多涎沫氣下泄不
療
治癲者病發而狂面皮厚敦敦者死不療

凡癲發則卧地吐涎沫無知若强掠起如狂
及遺糞者難療
癲疾脉搏大滑久自已脉沉小急實死不療
小牢急亦不可治脉虚可療實則死矣厥成
爲癲疾五臟不平六腑閉塞之所生也厥成
爲癲故附厥於此條也陰衰發熱厥陽衰發
寒厥
論曰黄帝問曰厥之寒熱者何也岐伯對曰
陽氣衰於下則爲寒厥陰氣衰於下則爲熱
厥問曰熱厥必起於足下者何也對曰陽氣

起於足五趾之表集於足下而聚於足心故
陽勝則足下熱也問曰寒厥必起於五趾而
上於膝者何也對曰陰氣起於五趾之裏集
於膝而聚於膝上故陰氣勝則從五趾至膝
上寒其寒也不從外皆從内也厥或令人腹
滿或令人暴不知人或至半日遠至一日乃
知人者何也陰氣盛於上則下虚下虚則腹
滿腹滿則下氣重上而邪氣逆逆則陽氣亂
亂則不知人巨陽之厥腫首頭重足不能行
發爲眴仆陽明之厥癲疾欲走呼腹滿不得

卧面赤而熱妄見而妄言少陽之厥暴聾頰
腫而熱脇痛髀不可以運太陰之厥腹滿䐜
脹後不利不欲食食則嘔不得卧少陰之厥
舌乾溺赤腹滿心痛厥陰之厥小腹腫痛腹
脹涇溲不利好卧屈膝陰縮腫胻内(一作外)熱
盛則瀉之虚則補之不盛不虚以經取之上
寒下熱先刺其項太陽久留之已則火熨項
與肩甲令熱下冷乃止所謂推而上之者也
上熱下寒視其虚脉而陷下於經絡者取之
氣下而止所謂引而下之者也刺熱厥者留

針反爲寒刺寒厥者留針反爲熱刺熱厥者
二陰一陽刺寒厥者二陽一陰所謂二陰者
二刺陰也所謂二陽者二刺陽也
論曰温病熱入腎中亦爲痙小兒病癇熱盛
亦爲痙凡風瘖暴尸厥及鬼魘不寤皆相似
宜精察之故經言久厥則成癲是以知似也
論曰癲病有五一曰陽癲發時如死人遺溺
有頃乃解二曰陰癲坐初生小時臍瘡未愈
數洗浴因此得之三曰風癲發時眼目相引
牽縱反急强羊鳴食頃方解由執作汗出當

風因以房室過度醉飲飽滿行事令心氣逼
迫短氣脉悸得之四曰濕癲眉頭痛身重坐
熱沐髮濕結腦汗未止得之五曰馬癲發時
反目口噤手足相引身皆熱坐小時膏氣腦
熱不和得之
治五癲方
銅青雄黄空青
東門上(雞頭)水銀(各一兩)茯苓
猪苓人參白芷
白歛白薇石長生(各二兩)

卷栢烏扇(各半兩)硫黄(一兩半)
右十五味爲末以青牛膽和著銅器中於
甑中五斗大豆上蒸之藥成丸如麻子先
食服三十丸日再夜一
虎晴圓治風癲掣瘲口眼張大口出白沫或
作聲或死不知人方(千金翼名大鎮心丸主諸癇所不療者)
虎晴(一具酒浸一宿而炙之)鬼箭羽
露蜂房(二分)獨活遠志
細辛貫衆麝香
白歛(一作白薇)升麻白蘚皮(各三兩)

牛黄防風秦芁
防葵龍齒黄芩
雄黄山茱萸乾地黄(一方乾薑)
防己茯苓鐵精
鬼臼人參大黄
銀屑(各四分)茯神石膏
天雄(各五分)寒水石(六分)蛇蛻皮(一尺)
右三十二味爲末蜜和丸如梧子大酒服
十五丸日再稍加至二十五丸神方
凡癲發之候其狀多端口邊白沫動無常者

治之方
秦芁人參防葵(一作防風)
茯神(一作牡丹)甘草(各二兩)鈆丹(一兩)
貫衆(一枚)
右七味㕮咀以水九升煮取三升半分三
服
雄雌圓治風癲失性顛倒欲死五癲驚癇方
雄黄雌黄真珠(各一兩)
鈆(二兩熬令成屑)丹砂(二分)水銀(八分)
右六味爲末以蜜擣三萬杵丸如胡豆大

先食服二丸日二稍加以知爲度(古今録驗云療)
(五癲牛癲則牛鳴馬癲則馬鳴狗癲則狗鳴羊癲則羊鳴雞癲則雞鳴病五癲狂病)
(者腑臟相引盈氣起寒厥不識人氣争言方吐沫久而得蘇者)
續命風引湯治中風癲眩不知人狂言舌腫
出方
麻黄芎藭石膏
人參防風(各三兩)桂心
甘草獨活(各二兩)防己
附子當歸(各一兩)杏仁(三十枚)
陳薑(五兩一本無陳字)

右十三味㕮咀以酒三升水一斗合煎取
四升分四服日三夜一
紫石散治大人風引小兒驚癇瘈瘲日數十
發醫所不療者方
紫石英滑石白石脂
凝水石赤石脂石膏(各六兩)
甘草桂心牡蠣(各五兩)
大黄龍骨乾薑(各四兩)
右十二味治下篩爲粗散盛以韋囊懸於
高凉處欲用取三指撮以新汲井水三升

煮取一升二合大人頓服未百日兒服一
合未能者綿沾著口中熱多者日四五服
以意消息(深師方只龍骨乾薑牡蠣滑石白石脂五味)
治百二十種風癲癇驚狂發即吐沫不識人
者四月五月宜服之方
紫石英芍藥龍骨(一本用黄芩)
青石脂白鮮皮麻黄
當歸甘草栝蔞根
桂心人參(各二兩)牡蠣(三兩)
大黄(五兩)

右十三味治下篩爲粗散分作七裹每以
大棗十枚水三升煮取二升半去滓下一
裹大棗汁中煎取一升去滓頓服相去七
日一服服訖即瘥
治癲癇厥時發作方
防葵代赭人參
鉛丹白殭蠶生猪齒
鈎藤茯神雷丸
虎骨遠志桂心
防風(各六分)卷栢莨菪子

光明砂升麻附子
牡丹龍齒(各一分)牛黄(二分)
白歛(四分)蚱蟬(十四枚)蛇蛻皮
白馬眼晴(各一具)
右二十五味治下篩酒服方寸七日二亦
可爲丸良驗
芎藭湯治風癲引脇牽痛發作則吐耳如蟬
鳴方
芎藭藁本䕡茹(各五兩)
右三味㕮咀内酒一斗煮取三升頓服之

羸者分再服取大汗
治風癲方(經心録名鴟頭丸)
葶藶子鈆丹虎掌
烏頭栝蔞根(各三分)甘遂
天雄蜀椒大戟(各二分)
白术(一分)鐵精䕡茹(各一兩)
䲭頭(一枚)
右十三味爲末蜜丸如梧子湯酒下二丸
日三服
又方

地黄(三十斤)天門冬(十斤)
右二味擣取汁作煎服之瘥
又方莨菪子三升擣篩酒一斗漬半日絞去
滓湯中煎令可丸先食服如小豆二丸加至
如梧子二丸以知爲度額上手中從文理中
赤起是知也無此候更服病日發者三日愈
間日發者十日愈五日發者二十日愈半歲
發者一月愈
治癲癇痸瘲方
鈆丹(一斤)飛鴟頭(二枚)

右二味爲末蜜丸先食服三丸日三劇者
夜一稍加之
天門冬酒通治五臟六腑大風洞泄虛弱五
勞七傷癥結滯氣冷熱諸風癲癇惡疾耳聾
頭風四肢拘攣猥退歷節萬病久服延年輕
身齒落更生髮白更黑方
天門冬與百部相似天門冬味甘兩頭
方百部細長而味苦令人利擣絞取汁
二斗清麴二升麴發以糯米二斗準家
醖法造酒春夏極冷下飯秋冬温如人

肌酘之酒熟取清服一盞常令酒氣相
接勿至醉吐慎生冷酢滑雞猪魚蒜特
慎鯉魚亦忌油膩此是一斗汁法餘一
石二石亦準此以爲大率服藥十日覺
身體隱疹大癢二十日更大癢三十日
乃漸止此皆是風氣出去故也四十日
即覺身心朗然大快似有所得五十日
更覺大快當風坐卧覺風不著人身中
諸風悉盡用米法先净淘米曝炕令乾
臨欲用時更别取天門冬汁漬米乾漉

炊之餘汁拌飯甚宜密封取天門冬汁
法净洗天門冬去心皮乾漉去水切去
壓取汁三四遍令滓乾如草乃止此酒
初熟味酸仍作臭泔腥氣但依式服之
久停則香美餘酒皆不及也封四七日
佳凡八月九月即少少合至十月多合
擬到來年五月三十日以來相續服之
春三月亦得合入四月不得合服酒時
若得散服得力更倍速散方如左
散方天門冬去心皮曝乾擣作末以上件酒

服方寸七日三加至三七久服長生凡酒亦
得服
灸法
大人癲小兒驚癇灸背第二椎及下窮骨兩
處以繩度中折繩端一處是脊骨上也凡三
處畢復斷繩作三折令各等而參合如ム字
以一角注中央灸下二角俠脊兩邊便灸之
凡五處也故畫圖注以丹注所灸五處各百
壯削竹皮爲度勝繩也
卒癲灸陰莖上宛宛中三壯得小便通即瘥

(千金翼云當尿孔上是穴)又灸陰莖頭三壯又灸足
大趾上聚毛中七壯又灸囊下縫二七壯
又灸兩乳頭三壯又灸督脉三十壯三報
穴在直鼻中上入髮際又灸天窗百會各
漸灸三百壯炷惟小作又灸耳上髮際各
五十壯
論曰黄帝問曰有病怒狂者此病安生岐伯
對曰生於陽曰陽何以使人狂曰陽氣因暴
折如難决故善怒病名曰陽厥問曰何以知
之對曰陽明常動太陽少陽不動不動而動

大疾此其候也曰治之奈何曰衰其食即已
夫食入於陰長氣於陽故奪之食即已使之
服以生鐵落爲後飯夫生鐵落者下氣疾
論曰凡發狂則欲走或自高賢稱神聖皆須
備諸火灸乃得永瘥耳若或悲泣呻吟者此
爲邪非狂自依邪方治之邪入於陽則爲狂
邪入於陰則爲血痺邪入於陽傳即爲癲痙
邪入於陰傳則爲痛瘖陽入於陰病静陰入
於陽病怒
鼉甲湯治邪氣夢寐寤時涕泣不欲聞人聲

體中酸削乍寒乍熱腰脊强痛腹中拘急不
欲飲食或因疾病之後勞動疲極或觸犯忌
諱衆諸不節婦人産生之後月經不利時下
青赤白肌體不生肉虚羸瘦小便不利或頭
身發熱旋復觧散或一度交接彌日困極皆
主之方
鼉甲(七枚)甘草白薇(一作白芷)
貝母黄芩(各二兩)麻黄
芍藥白术(各二兩半)防風(三兩)
凝水石桂心茯苓

知母(各四兩)石膏(六兩)
右十四味㕮咀以水二斗煮取四升温服
一升日三夜一
九物牛黄圓治男子沾鬼魅欲死所見驚怖
欲走時有休止皆邪氣所爲不能自絶方
牛黄(土精一云火精)荆實(人精)曾青(蒼龍精)
玉屑(白虎精)空青(天精)雄黄(地精)
玄參玄(武精)龍骨(水精)赤石脂(朱精)
右九味名曰九精上通九天下通九地各
一兩治下篩蜜和丸如小豆先食服一丸

日三稍加以知爲度(千金翼云凡邪病當服五邪湯九精丸瘥)
十黄散治五臟六腑血氣少亡魂失魄五臟
覺不安忽忽喜悲心中善恐怖如有鬼物此
皆發於大驚及當風從高墮下落水所致悉
主之方
雄黄人參(各五分)黄芩
大黄黄蘖黄耆
細辛桂心(各三分)黄連
黄昏蒲黄麻黄(各一分)
黄環澤瀉山茱萸(各二分)

右十五味治下篩未食温酒服方寸七日
三不知加至二七羸劣者更加人參五分
合十分一方有生黄二分(崔氏有蜀椒五分乾薑四分)
别離散治男女風邪男夢見女女夢見男悲
愁憂恚怒喜無常或半年數月一發動方
桂心茵芋天雄
菖蒲細辛茜根
附子乾薑(各一兩)白术
桑上寄生(各三兩)
右十味治下篩酒服方寸七日三凡修合

勿令婦人雞犬及病者家人知見令邪氣
不去禁之爲驗
四物鳶頭散治鬼魅方
東海鳶頭(即由跋根)黄牙石(一名金牙)
莨菪子防葵(各一分)
右四味治下篩酒服方寸七欲令病人見
鬼加防葵一分欲令知鬼主者復增一分
立有驗防葵莨菪并令人迷惑恍惚如狂
不可多服
五邪湯治邪氣啼泣或歌或哭方

禹餘糧防風桂心
芍藥遠志獨活
甘草白术人參
石膏牡蠣秦芁(各二兩)
防己菖蒲茯神
雄黄(深師作黄丹)蛇蛻皮(各一兩)
右十七味㕮咀以水二斗煮取四升分四
服亦可如煮散法服之
茯神湯治五邪氣入人體中見鬼妄語有所
見聞心悸跳動恍惚不定方

茯神人參菖蒲
茯苓(各三兩)赤小豆(四十枚)
右五味㕮咀以水一斗煮取二升半分三
服
人參湯治風邪鬼氣徃來發作有時或無時
節方
人參防風烏頭
乾薑澤瀉栝蔞根(翼作桔梗)
狗脊遠志附子
黄芩獨活(各五分)秦芁

牡蠣五味子山茱萸
前胡細辛石膏
芎藭蜀椒牛膝
甘草石南桑根白皮
桂心麻黄竹皮
白术橘皮(各十八銖)鬼箭(千金翼作澤蘭)
茯苓(各十二銖)大棗(十六枚)
右三十二味㕮咀以水六升酒六升合煮
取四升分五服日三夜二
虎晴湯主狂邪發無常被髮大叫唤欲殺人

不避水火方
虎晴露蜂房鴟頭(各一具)
楓上寄生(五分)石長生(十分)茯苓
桂心防風(各三兩)獨活
甘草人參天雄(各一兩)
右十二味㕮咀以水一斗二升煮取三升
分四服日三夜一
又方
防葵人參貫衆(各五兩)
防風桂心(各三兩)

右五味㕮咀以水一斗煮取三升分四服
稍服亦可
又方苦參五斤蜜和丸如酸棗大單服十丸
治卒發狂方
令患人著地仰卧以冷水終日淋其面
良
治百邪鬼魅方
服頭垢小豆大
治魅方
以水服鹿角末方寸七日三

又方水服獺肝末日三
治狐狸諸色精魅作種種惡怪令人恐怖狂
癲風邪方
雄黄(六斤)油(一斗二升)
右二味破雄黄如棋子大鐺中以盆合頭
作竈微火煎九日九夜不得少時火絶亦
不得火冷須火熱微微不絶神驗
治風邪方
商陸根三十斤去皮細切以水八斗東
向竈煎减半去滓更煎令可丸如梧子

大服一丸合時勿令人見莨菪方及大
豆紫湯皆可服汗出佳(莨菪方出此篇前紫湯見别卷)
又方燒蝦蟆末水服方寸七日三
又方燒人屎灰酒服慎生冷酢滑猪雞魚蒜
等
又方以水服伏龍肝方寸七日三
治諸横邪癲狂針灸圖訣
論曰凡諸百邪之病源起多途其有種種形
相示表癲邪之端而見其病或有默默而不
聲或復多言而謾說或歌或哭或吟或笑或

眠坐溝渠啖食糞穢或裸形露體或晝夜遊
走或嗔駡無度或是蜚蠱精靈手亂目急如
斯種類癲狂之人今針灸與方藥并主治之
凡占風之家亦以風爲鬼斷
扁鵲曰百邪所病者針有十三穴也凡針之
體先從鬼宫起次針鬼信便至鬼壘又至鬼
心未必須併針止五六穴即可知矣若是邪
蠱之精便自言說論其由來往驗有實立得
精靈未必須盡其命求去與之男從左起針
女從右起針若數處不言便徧穴針也依訣

而行針灸等處并備主之仍須依掌訣捻目
治之萬不失一黄帝掌訣别是術家祕要縛
鬼禁劫五嶽四瀆山精鬼魅并悉禁之有目
在人兩手中十指節間第一針人中名鬼宫
從左邊下針右邊出第二針手大指爪甲下
名鬼信入肉三分第三針足大趾爪甲下名
鬼壘入肉二分第四針掌後横文名鬼心入
半寸(即太淵穴也)第五針外踝下白肉際足太陽
名鬼路火針七鋥鋥三下(即申脉穴也)第六針大
椎上入髮際一寸名鬼枕火針七鋥鋥三下

第七針耳前髮際宛宛中耳垂下五分名鬼
牀火針七鋥鋥三下第八針承漿名鬼市從
左出右第九針手横紋上三寸兩筋間名鬼
路(即勞宫穴也)第十針直鼻上入髮際一寸名鬼
堂火針七鋥鋥三下(即上星穴也)第十一針陰下
縫灸三壯女人即玉門頭名鬼藏第十二針
尺澤横文外頭接白肉際名鬼臣火針七鋥
鋥三下(此即曲池穴也)第十三針舌頭一寸當舌中
下縫刺貫出舌上名鬼封仍以一板横口吻
安針頭令舌不得動已前若是手足皆相對

針兩穴若是孤穴即單針之
邪鬼妄語灸懸命十四壯穴在口脣裏中央
絃絃者是也(一名鬼禄)又用剛刀决斷絃絃者乃
佳
邪病卧瞑瞑不自知風府主之(一名鬼穴)
邪病大唤駡詈走灸十指端去爪一分(一名鬼城)
邪病大唤駡走遠三里主之(一名鬼邪)
邪病鬼癲四肢重顖上主之(一名鬼門)
邪病四肢重痛諸雜候尺澤主之(尺中動脉一名鬼受)
邪病語不止及諸雜候人中主之(一名鬼客廳)凡

人中惡先押鼻下是也
倉公法狂癇不識人癲病眩亂灸百會九壯
狂走掣瘲灸玉枕上三寸一法頂後一寸灸
百壯狂走癲疾灸頂後二寸十二壯
狂邪鬼語灸天窗九壯狂走癲疾灸大幽
百壯狂言恍惚灸天樞百壯狂走癲癇
灸季肋端三十壯狂癇哭泣灸手逆注三
十壯穴在左右手腕後六寸狂走驚癇灸
河口五十壯穴在腕後陷中動脉是(此與陽明同也)
狂癲風癇吐舌灸胃管百壯不針狂邪發

無常被髮大唤欲殺人不避水火及狂言妄
語灸間使三十壯穴在腕後五寸臂上兩骨
間(亦灸驚恐歌哭)狂走喜怒悲泣灸臣覺(一作巨攪)隨
年壯穴在背上甲内側反手所不及者骨芒
穴上捻之痛者是也狂邪鬼語灸伏兔百
壯(前作天窗九壯)悲泣鬼語灸天府五十壯悲
泣邪語鬼忙歌哭灸慈門五十壯狂邪驚
癇病灸承命三十壯穴在内踝後上行三寸
動脉上(亦灸驚狂走也)狂癲風驚厥逆心煩灸巨
陽五十壯狂癲鬼語灸足太陽四十壯狂

走驚恍惚灸足陽明三十壯狂癲癇易疾
灸足少陽隨年壯狂走癲厥如死人灸足
大趾三毛中九壯(翼云灸大敦)狂走易駡灸八
會隨年壯穴在陽明下五分狂癲驚走風
恍惚嗔喜駡笑歌哭鬼語悉灸腦户風池手
陽明太陽太陰足陽明陽蹻少陽太陰陰蹻
足跟皆隨年壯驚怖心忪少力灸大横五
十壯狂瘋駡詈撾斫人名爲熱陽風灸口
兩吻邊燕口處赤白際各一壯又灸陰囊
縫三十壯令人立以筆正注當下已卧核卵

上灸之勿令近前中卵核恐害陽氣也狂走
刺人或欲自死駡詈不息稱神鬼語灸口吻
頭赤白際一壯又灸兩肘内屈中五壯
又灸背脾中間三壯報灸之倉公法神效
鬼魅灸入髮一寸百壯又灸間使手心各
五十壯狐魅合手大指縛指灸合間三七
壯當狐鳴即瘥卒狂言鬼語以甑帶急合
縛兩手大指便灸左右脅下對屈肋頭兩處
火俱起各七壯須臾鬼自道姓名乞去徐徐
問之乃解其手卒中邪魅恍惚振噤灸鼻

下人中及兩手足大指爪甲本令艾丸半在
爪上半在肉上各七壯不止十四壯炷如雀
屎大風邪灸間使隨年壯又灸承漿七
壯又灸心輸七壯又灸三里七壯卒
狂鬼語針其足大拇趾爪甲下入少許即止



孫真人備急千金要方卷之四十四












