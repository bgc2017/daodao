










孫眞人備急千金要方卷之八十一慈十
(宋朝奉郎守太常少卿充祕閣校理林億等校正)
養性
養性序第一
扁鵲云黄帝說晝夜漏下水百刻凡一刻人
百三十五息十刻一千三百五十息百刻一
萬三千五百息人之居世數息之間信哉嗚
呼昔人嘆逝何可不爲善以自補邪吾常思
一日一夜有十二時十日十夜百二十時百
日百夜一千二百時千日千夜一萬二千時

萬日萬夜一千二萬時此爲三十年若長壽
者九十年只得三十六萬時百年之内斯須
之間數時之活朝菌蟪蛄不足爲喻焉可不
自攝養而馳騁六情孜孜汲汲追名逐利千
詐萬巧以求虛譽没齒而無厭故養性者知
其如此於名於利若存若亡於非名非利亦
若存若亡所以没身不殆也余慨時俗之多
僻皆放逸以殞亡聊因暇日粗述養性篇用
奬人倫之道好事君子與我同志焉
夫養性者欲所習以成性性自爲善不習無

不利也性既自善内外百病自然不生禍亂
灾害亦無由作此養性之大經也善養性者
則治未病之病是其義也故養性者不但餌
藥餐霞其在兼於百行百行周備雖絶藥餌
足以遐年德行不充縱服玉液金丹未能延
壽故老子曰善攝生者陸行不遇虎兕此則
道德之指也豈假服餌而祈遐年哉聖人所
以制藥餌者以救過行之人也故愚者抱病
歷年而不修一行纏疴没齒終無悔心此其
所以岐和長逝彭跗永歸良有以也嵇康曰

養生有五難名利不去爲一難喜怒不除爲
二難聲色不去爲三難滋味不絶爲四難神
慮精散爲五難五者必存雖心希難老口誦
至言咀嚼英華呼吸太陽不能不迴其操不
夭其年也五者無於胷中則信順日躋道德
日全不祈善而有福不求壽而自延此養生
之大㫖也然或有服膺仁義無甚泰之累者
抑亦其亞歟
黃帝問於岐伯曰余聞上古之人春秋皆度
百歲而動作不衰今時之人年至半百而動

作皆衰者時代異邪將人失之也岐伯曰上
古之人其知道者法則陰陽和於術數飲食
有常節起居有常度不妄作勞故能形與神
俱而盡終其天年度百歲乃去今時之人則
不然以酒爲漿以妄爲常醉以入房以欲竭
其精以耗散其眞不知持滿不時御神務快
其心逆於生樂起居無節故半百而衰也夫
上古聖人之教也下皆爲之虚邪賊風避之
有時恬澹虚無眞氣從之精神守内病安從
來是以其志閑而少欲其心安而不懼其形

勞而不倦氣從以順各從其欲皆得所願故
甘其食美其服(素問作美其食任其服)樂其俗高下不
相慕故其民日樸是以嗜欲不能勞其目淫
邪不能惑其心愚智賢不肖不懼於物合於
道數故皆能度百歲而動作不衰者其德全
不危也是以人之壽夭在於撙節若消息得
所則長生不死恣其情慾則命同朝露也岐
伯曰人年四十而陰氣自半也起居衰矣年
五十體重耳目不聰明也年六十陰痿氣力
大衰九竅不利下虚上實涕泣俱出故曰知

之則强不知則老同出名異智者察同愚者
察異愚者不足智者有餘有餘則耳目聰明
身體輕强年老復壯壯者益理是以聖人爲
無爲之事樂恬澹之味能縱欲快志得虛無
之守故壽命無窮與天地終此聖人之治身
也
春三月此謂發陳天地俱生萬物以榮夜卧
早起廣步於庭被髮緩形以使志生生而勿
殺與而勿奪賞而勿罰此春氣之應養生之
道也逆之則傷肝夏爲寒爲變則奉長者少

夏三月此謂審秀天地氣交萬物華實夜卧
早起毋厭於日使志無怒使華英成秀使氣
得泄若所愛在外此夏氣之應養長之道也
逆之則傷心秋爲㾬瘧則奉收者少冬至重
病
秋三月此謂容平天氣以急地氣以明早卧
早起與雞俱興使志安寧以緩秋刑收歛神
氣使秋氣平毋外其志使肺氣清此秋氣之
應養收之道也逆之則傷肺冬爲餐泄則奉
藏者少

冬三月此謂閉藏水冰地拆無擾乎陽早卧
晩起必待日光使志若伏若匿若有私意若
已有得去寒就温毋泄皮膚使氣亟奪此冬
氣之應養藏之道也逆之則傷腎春爲痿厥
則奉生者少
天有四時五行以生長收藏以寒暑燥濕風
人有五臟化爲五氣以生喜怒悲憂恐故喜
怒傷氣寒暑傷形暴怒傷陰暴喜傷陽故喜
怒不節寒暑失度生乃不固人能依時攝養
故得免其夭枉也

仲長統曰王侯之宫美女兼千卿士之家侍
妾數百晝則以醇酒淋其骨髓夜則房室輸
其血氣耳聽淫聲目樂邪色宴内不出遊外
不返王公得之於上豪傑馳之於下及至生
産不時字育太早或童孺而擅氣或疾病而
構精精氣薄惡血脉不充既出胞藏養護無
法又蒸之以綿纊爍之以五味胎傷孩病而
脆未及堅剛復縱情欲重重相生病病相孕
國無良醫醫無審術姦佐其間過謬常有會
有一疾莫能自免當今少百歲之人者豈非

所習不純正也抱朴子曰或問所謂傷之者
豈色欲之間乎答曰亦何獨斯哉然長生之
要其在房中上士知之可以延年除病其次
不以自伐若年當少壯而知還陰丹以補腦
采七益於長俗(一作谷)者不服藥物不失一二
百歲也但不得仙耳不得其術者古人方之
於凌杯以盛湯羽苞之蓄火又且才所不逮
而强思之傷也力所不勝而强舉之傷也深
憂重恚傷也悲哀憔悴傷也喜樂過度傷也
汲汲所欲傷也戚戚所患傷也久談言笑傷

也寢息失時傷也挽弓引弩傷也沈醉嘔吐
傷也飽食即卧傷也跳走喘乏傷也歡呼哭
泣傷也陰陽不交傷也積傷至盡盡則早亡
盡則非道也是以養性之士唾不至遠行不
疾步耳不極聽目不極視坐不久處立不至
疲卧不至懻先寒而衣先熱而解不欲極飢
而食食不可過飽不欲極渴而飲飲不欲過
多飽食過多則結積聚渴飲過多則成痰澼
不欲甚勞不欲甚佚不欲流汗不欲多唾不
欲奔走車馬不欲極目遠望不欲多啖生冷

不欲飲酒當風不欲數數沐浴不欲廣志遠
願下得規造異巧冬不欲極温夏不欲窮凉
不欲露卧星月不欲眠中用扇大寒大熱大
風大霧皆不欲冒之五味不欲偏多故酸多
則傷脾苦多則傷肺辛多則傷肝鹹多則傷
心甘多則傷腎此五味剋五臟五行自然之
理也凡言傷者亦不即覺也謂久即損壽耳
是以善攝生者卧起有四時之早晩興居有
至和之常制調利筋骨有偃仰之方祛疾閑
邪有吐納之術流行榮衛有補瀉之法節宣

勞佚有與奪之要忍怒以全陰抑喜以養陽
然後先服草木以救虧缺後服金丹以定無
窮養性之理盡於此矣夫欲快意任懷自謂
達識知命不泥異端極性肆力不勞持久者
聞此言也雖風之過耳電之經目不足喻也
雖身枯於留連之中氣絶於綺紈之際而甘
心焉亦安可告之以養性之事哉匪惟不納
乃謂妖訛也而望彼信之所謂以明鑒給朦
瞽以絲竹娱聾夫者也
魏武與皇甫隆令曰聞卿年出百歲而體力

不衰耳目聦明顔色和悅此盛事也所服食
施行導引可得聞乎若有可傳想可密示封
内隆上䟽對曰臣聞天地之性惟人爲貴人
之所貴莫貴於生唐荒無始劫運無窮人生
其間忽如電過毎一思此罔然心熱生不再
來逝不可追何不抑情養性以自保惜今四
海垂定太平之際又當須展才布德當由萬
年萬年無窮當由修道道甚易知但莫能行
臣常聞道人蒯京已年一百七十八而甚丁
壯言人當朝朝服食玉泉琢齒使人丁壯有

顔色去三蟲而堅齒玉泉者口中唾也朝旦
未起早漱津令滿口乃吞之琢齒二七遍如
此者乃名曰練精
嵇康云穰歲多病饑年少疾信哉不虚是以
關中土地俗好儉嗇厨膳餚羞不過𦵔醬而
已其人少病而壽江南嶺表其處饒足海陸
鮭餚無所不備土俗多疾而人早夭北方仕
子遊宦至彼遇其豐贍以爲福祐所臻是以
尊卑長幼恣口食噉夜長醉飽四體熱悶赤
露眠卧宿食不消未逾期月大小皆病或患

霍亂脚氣脹滿或寒熱瘧痢惡核丁腫或癰
疽痔漏或偏風猥退不知醫療以至於死凡
如此者比肩皆是惟云不習水土都不知病
之所由靜言思之可爲太息者也學者先須
識此以自誡愼
抱朴子曰一人之身一國之象也胷腹之位
猶宫室也四肢之列猶郊境也骨節之分猶
百官也神猶君也血猶臣也氣猶民也知治
身則能治國也夫愛其民所以安其國惜其
氣所以全其身民散則國亡氣竭則身死死

者不可生也亡者不可存也是以至人消未
起之患治未病之疾醫之於無事之前不追
於既逝之後夫人難養而易危也氣難清而
易濁也故能審威德所以保社稷割嗜欲所
以固血氣然後眞一存焉三一守焉百病却
焉年壽延焉
道林養性第二
眞人曰雖常服餌而不知養性之術亦難以
長生也養性之道常欲小勞但莫大疲及强
所不能堪耳且流水不腐户樞不蠧以其運

動故也養性之道莫久行久立久坐久卧久
視久聽蓋以久視傷血久卧傷氣久立傷骨
久坐傷肉久行傷筋也仍莫强食莫强酒莫
强舉重莫憂思莫大怒莫悲愁莫大懼莫跳
踉莫多言莫大笑勿汲汲於所欲勿悁悁懷
忿恨皆損壽命若能不犯者則得長生也故
善攝生者常少思少念少慾少事少語少笑
少愁少樂少喜少怒少好少惡行此十二少
者養性之都契也多思則神殆多念則志散
多慾則志昏多事則形勞多語則氣乏多笑

則臟傷多愁則心懾多樂則意溢多喜則忘
錯昏亂多怒則百脉不定多好則專迷不理
多惡則憔悴無懽此十二多不除則榮衛失
度血氣妄行喪生之本也惟無多無少者幾
於道矣是知勿外縁者眞人初學道之法也
若能如此者可居温疫之中無憂疑矣既屏
外縁會須守五神(肝心脾肺腎)從四正(言行坐立)言最
不得浮思妄念心想欲事惡邪大起故孔子
曰思無邪也常當習黄帝内視法存想思念
令見五臟如懸磬五色了了分明勿輟也仍

於每旦初起面向午展兩手於膝上心眼觀
氣上入頂下達涌泉旦旦如此名曰迎氣常
以鼻引氣口吐氣小微吐之不得開口復欲
得出氣少入氣多毎欲食送氣入腹每欲食
氣爲主人也凡心有所愛不用深愛心有所
憎不用深憎并皆損性傷神亦不用深讃亦
不用深毁常須運心於物平等如覺偏頗尋
改正之居貧勿謂常貧居富莫謂常富居貧
富之中常須守道勿以貧富易志改性識達
道理似不能言有大功德勿自矜伐美藥勿

離手善言勿離口亂想勿經心常以深心至
誠恭敬於物愼勿詐善以悅於人終身爲善
爲人所嫌勿得起恨事君盡禮人以爲諂當
以道自平其心道之所在其德不孤勿言行
善不得善報以自怨仇居處勿令心有不足
若有不足則自抑之勿令得起人知止足天
遺其禄所至之處勿得多求多求則心自疲
而志苦若夫人之所以多病當由不能養性
平康之日謂言常然縱情恣慾心所欲得則
便爲之不拘禁忌欺罔幽眀無所不作自言

適性不知過後一一皆爲病本及兩手摸空
白汗流出口唱皇天無所逮及皆以(生平粗心)不
能自察一至於此但能少時内省身心則自
知見行之中皆畏諸痾將知四百四病身手
自造本非由天及一朝病發和緩不救方更
誹謗醫藥無效神仙無靈故有智之人愛惜
性命者當自思念深生耻愧誡勒身心常修
善事也至於居處不得綺靡華麗令人貪婪
無厭乃患害之源但令雅素净潔無風雨暑
濕爲佳衣服器械勿用珍玉金寶增長過失

使人煩惱根深厨膳勿使脯肉豐盈常令儉
約爲佳然後行作鵝王步語作含鍾聲眠作
獅子卧(右胠脇著地坐脚也)毎日自詠歌云美食須熟
嚼生食不粗吞問我居止處大宅總林村胎
息守五臟氣至骨成仙又歌曰日食三箇毒
不嚼而自消錦繡爲五臟身着糞掃袍修心
既平又須愼言語凡言語讀誦常想聲在氣
海中(臍下也)每日初入後勿言語讀誦寧待平
旦也旦起欲專言善事不欲先計校錢財又
食上不得語語而食者常患胷背痛亦不用

寢卧多言笑寢不得語言者言五臟如鐘磬
不懸則不可發聲行不得語若欲語須住脚
乃語行語則令人失氣冬至日止可語不可
言自言曰言答人曰語言有人來問不可不
答自不可發言也仍勿觸冷開口大語爲佳
言語既愼仍節飲食是以善養性者先飢而
食先渴而飲食欲數而少不欲頓而多則難
消也常欲令如飽中飢飢中飽耳蓋飽則傷
肺飢則傷氣鹹則傷筋酸則傷骨故每學淡
食食當熟嚼使米脂入腹勿使酒脂入腸人

之當食須去煩惱(暴數爲煩侵觸爲惱)如食五味必不
得暴嗔多令人神驚夜夢飛揚毎食不用重
肉喜生百病常須少食肉多食飯及少𦵔菜
并勿食生菜生米小豆陳臭物勿飲濁酒食
麫使塞氣孔勿食生肉傷胃一切肉惟須煑
爛停冷食之食畢當漱口數過令人牙齒不
敗口香熱食訖以冷酢漿漱口者令人口氣
常臭作𧏾齒病又諸熱食鹹物後不得飲冷
酢漿水喜失聲成尸咽凡熱食汗出勿當風
發痙頭痛令人目澀多睡每食訖以手摩面

及腹令津液通流食畢當行步躊躇計使中
數里來行畢使人以粉摩腹上數百遍則食
易消大益人令人能飲食無百病然後有所
修爲爲快也飽食即卧乃生百病不消成積
聚飽食仰卧成氣痞作頭風觸寒來者寒未
解食熱食成刺風人不得夜食又云夜勿過
醉飽食勿精思爲勞苦事有損餘虚損人常
須日在已時食訖則不須飲酒終身無乾嘔
勿食父母本命所屬肉令人命不長勿食自
己本命所屬肉令人魂魄飛揚勿食一切腦

大損人茅屋漏水墮諸脯肉上食之成瘕約
暴肉作脯不肯乾者(凡乾字舊本并作干)害人祭神肉
無故自動食之害人飲食上蜂行住食之必
有毒害人腹内有宿病勿食鯪鯉魚肉害人
濕食及酒漿臨上看視不見人物影者勿食
之成卒注若已食腹脹者急以藥下之每十
日一食葵葵滑所以通五臟擁氣又是菜之
主不用合心食之又飲酒不欲使多多則速
吐之爲佳勿令至醉即終身百病不除久飲
酒者腐爛腸胃漬髓蒸筋傷神損壽醉不可

以當風向陽令人發狂又不可當風卧不可
令人扇凉皆即得病也醉不可露卧及卧黍
穰中發癩瘡醉不可强食或發癰疽或發瘖
或生瘡醉飽不可以走車馬及跳躑醉不可
以接房醉飽交接小者面䵟咳嗽大者傷絶
臟脉損命凡人飢欲坐小便若飽則立小便
愼之無病又忍尿不便膝冷成痺忍大便不
出成氣痔小便勿努令兩足及膝冷大便不
用呼氣及强努令人腰疼目澀宜任之佳凡
遇山水隝中出泉者不可久居常食作癭病

又深陰地冷水不可飲必作痎瘧飲食以調
時愼脫著凡人旦起著衣反者便著之吉衣
光者當户三振之曰殃去吉濕衣及汗衣皆
不可久著令人發瘡及風瘙大汗能易衣佳
不易者急洗之不爾令人小便不利凡大汗
勿偏脫衣喜得偏風半身不遂春天不可薄
衣令人傷寒霍亂食不消頭痛脫著既時須
調寢處凡人卧春夏向東秋冬向西頭勿北
卧及牆北亦勿安牀凡欲眠勿歌咏不祥起
上牀坐先脫左足卧勿當舍脊下卧訖勿留

燈熘令魂魄及六神不安多愁怨人頭邊勿
安火爐日久引火氣頭重目赤睛及鼻乾夜
卧當耳勿有孔吹人即耳聾夏不用露面卧
令人面皮厚喜成癬或作面風冬夜勿覆頭
得長壽凡人眠勿以脚懸踏高處久成腎水
及損房足冷人毎見十步直牆勿順牆卧風
利吹人發癲及體重人汗勿跂牀懸脚久成
血痺兩足重腰疼又不得晝眠令人失氣卧
勿大語損人氣力暮卧常習閉口口開即失
氣且邪惡從口入久而成消渴及失血色屈

膝側卧益人氣力勝正偃卧按孔子不尸卧
故曰睡不厭踧覺不厭舒凡人舒睡則有鬼
痛魔邪凡眠先卧心後卧眼人卧一夜當作
五度反覆常逐更轉凡人夜魘勿燃燈唤之
定死無疑暗唤之吉亦不得近前急唤夜夢
惡不須說旦以水面東方噀之呪曰惡夢著
草木好夢成寶玉即無咎矣又夢之善惡并
勿說爲吉衣食寢處皆適能順時氣者始盡
養生之道故善攝生者無犯日月之忌無失
歲時之和須知一日之忌暮無飽食一月之

忌晦無大醉一歲之忌暮無遠行終身之忌
暮無燃燭行房暮常護氣也凡氣冬至起於
涌泉十一月至膝十二月至股正月至腰名
三陽成二月至膊三月至項四月至頂純陽
用事陰亦仿此故四月十月不得入房避陰
陽純用事之月也毎冬至日於北壁下厚鋪
草而卧云受元氣每八月一日已後即微火
暖足勿令下冷無生意常欲使氣在下不欲
泄於上春凍未泮衣欲下厚上薄養陽收陰
繼世長生養陰收陽禍則滅門故云冬時天

地氣閉血氣伏藏人不可作勞出汗發泄陽
氣有損於人也又云冬日凍腦春秋腦足俱
凍此聖人之常法也春欲晏卧早起夏及秋
欲侵夜乃卧早起冬欲早卧而晏起皆益人
雖云早起莫在雞鳴前雖言晏起莫在日出
後凡冬月忽有大熱之時夏月忽有大凉之
時皆勿受之人有患天行時氣者皆由犯此
也即須調氣息使寒熱平和即免患也每當
臘日勿歌舞犯者必凶常於正月寅日燒白
髮吉凡寅日剪手甲午日剪足甲又燒白髮

吉
居處法第三
凡人居止之室必須周密勿令有細隙致有
風氣得入小覺有風勿强忍久坐必須急急
避之久居不覺使人中風古來忽得偏風四
肢不隨或如角弓反張或失音不語者皆由
忽此耳身既中風諸病總集邪氣得便遭此
致卒者十中有九是以大須周密無得輕之
愼焉愼焉所居之室勿塞井及水瀆令人聾
盲

凡在家及外行卒逢大飄風暴雨震電昏暗
大霧此皆是諸龍鬼神行動經過所致宜入
室閉户燒香靜坐安心以避之待過後乃出
不爾損人或當時雖未苦於後不佳矣又陰
霧中亦不可遠行
凡家中有經像行來先拜之然後拜尊長毎
行至則峻坐焉
凡居家不欲數沐浴若沐浴必須密室不得
大熱亦不得大冷皆生百病冬浴不必汗出
霡霂沐浴後不得觸風冷新沐髮訖勿當風

勿濕縈髻勿濕頭卧使人頭風眩悶髮秃面
黑齒痛耳聾頭生白屑飢忌浴飽忌沐沐訖
須進少許食飲乃出夜沐髮不食即卧令人
心虛饒汗多夢又夫妻不用同日沐浴常以
晦日浴朔日沐吉凡炊湯經宿用洗體成癬
洗面無光洗脚即疼痛作甑畦瘡熱泔洗頭
冷水濯之作頭風飲水沐頭亦作頭風時行
病新汗解勿冷水洗浴損心包不能復
凡居家常戒約内外長幼有不快即須早道
勿使隱忍以爲無苦過時不知便爲重病遂

成不救小有不好即按摩挼捺令百節通利
泄其邪氣凡人無問有事無事常須日别蹋
脊背四肢一度頭項苦令熟蹋即風氣時行
不能侵人此大要妙不可具論
凡人居家及遠行隨身常有熟艾一升備急
丸辟鬼丸生肌藥甘濕藥丁腫藥水銀大黄
硭硝甘草乾薑桂心蜀椒不能更蓄餘藥此
等常不可闕少及一兩卷百一備急藥方并
帶辟毒蛇蜂蝎等藥隨身也
凡人自覺十日已上康健即須灸三數穴以

泄風氣每日必須調氣補瀉按摩導引爲佳
勿以康健便爲常然常須安不忘危預防諸
病也灸法當須避人神(人神禁忌法在第二十九卷中)凡畜
手力細累春秋皆須與轉瀉藥一度則不中
天行時氣也



孫眞人備急千金要方卷之八十一












