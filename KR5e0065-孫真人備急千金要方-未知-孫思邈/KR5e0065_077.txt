










孫眞人備急千金要方卷之七十七慈六
　　　　(宋朝奉郎守太常少卿充/秘閣校理林億等校正)
　備急方
　　　被打及諸傷損第三(論/方)
論曰凡被打損血悶搶心氣絶不能言可擘
開口尿中令下咽即醒又墮車落馬及車碾
木打已死者以死人安著以手袖掩其口鼻
眼上一食頃活眼開與熱小便二升
治被打擊頭眼青腫方
　　炙肥猪肉令熱㩉上(肘後方云治血聚/皮膚間不消散者)

又方牆上朽骨唾於石上研磨塗之乾即易
又方炙猪肝貼之
又方新殺羊肉乘熱封之
又方大豆黄爲末水和塗之
治被打傷破腹中有瘀血方
　　蒲黄(一/升)　當歸　桂心(各二/兩)
　右三味治下篩以酒服方寸匕日三夜一
又方
　　劉寄奴　延胡索　骨碎補(各一/兩)
　右三味㕮咀以水二升煎取七合復内酒

　　及小便各一合熱温頓服
又方
　　䗪蟲　䖟蟲　水蛭(各三/十枚)
　　桃仁(五十/枚)　桂心(二/兩)　大黄(五/兩)
　右六味㕮咀以酒水各五升煑取三升分
　五服
又方生地黄汁三升酒一升半煑取二升七
合分三服(肘後方治從高墮下瘀血/脹心面青短氣欲死者)
又方莨菪子爲末傅瘡上
白馬蹄散治被打腹中瘀血并治婦人瘀血

化血爲水方
　　白馬蹄燒令煙盡擣篩酒服方寸七日
　　三夜一
治被毆擊損傷聚血腹滿煩悶方
　　豉一升以水三升煑三沸分再服不瘥
　　重作更取麻子煑如豉法不瘥更煑豉
　　上法
治有瘀血者其人喜忘不欲聞人聲胷中氣
塞短氣方
　　甘草(一/兩)　茯苓(二/兩)　杏仁(五十/枚)

　右三味㕮咀以水二升煑取九合分二服
治從高墮下傷折疾痛煩躁啼叫不得卧方
　　取鼠屎燒末以猪膏和塗痛上即急裹
　　之(肘後方云/裹骨破碎)
治從高墮下及爲木石所迮或因落馬凡傷
損血瘀凝積氣絶欲死無不治之方
　　取净土五升蒸令溜分半以故布數重
　　裹之以熨病上勿令大熱恐破肉冷則
　　易之取痛止即已凡有損傷皆以此法
　　治之神效已死不能言者亦活三十年

　　者亦瘥
治墮車馬間馬鞍及諸物隱體肉斷方
　　以酢和麫塗之
當歸散治落馬墮車諸傷腕折臂脚痛不止
方
　　當歸　桂心　蜀椒
　　附子(各二/分)　澤蘭(一/分)　芎藭(六/分)
　　甘草(五/分)
　右七味并熬令香治下篩酒服方寸七日
　三凡是傷損皆服之十日愈小兒亦同(救/急)

　(方云治墜馬落車被打傷腕折臂叫唤痛/聲不絶服此散呼吸之間不復大痛十三)
　(日筋骨/相連)
黄耆散治腕折方
　　黄耆　芍藥(各三/兩)　當歸
　　乾地黄　附子　續斷
　　桂心　乾薑　通草(各二/兩)
　　大黄(一/兩)　蜀椒(一/合)　烏頭(半/兩)
　右十二味治下篩先食酒服五分匕日三
　(千金翼/無大黄)
治折骨斷筋方

　　乾地黄　當歸　羌活
　　苦參(各二/分)
　右四味治下篩酒服方寸匕日三
治腕折骨損痛不可忍者方
　　以大麻根及葉擣取汁飲一升無生麻
　　煑乾麻汁服亦主墜墮撾打瘀血心腹
　　滿短氣
治被傷筋絶方
　　取蟹頭中腦及足中髓熬之内瘡中筋
　　即續生

治腕折四肢骨碎及筋傷蹉跌方
　　生地黄不限多少熟擣用薄所損傷處
　　(肘後方云小品方爛擣熬之以裹傷處/以竹片夾裹令遍縛令急勿令轉動一)
　　(日可十易三日瘥若血聚/在折處以刀子破去血)
治四肢骨碎筋傷蹉跌方
　　以水二升漬豉三升取汁服之
鹿肉散治同前方
　右酒服方寸匕日三(肘後方治從高墮下/若爲重物所頓迮得)
　(瘀血/者)
又方筋骨傷初破時以熱馬屎傅之無瘢

又方大豆二升水五升煑取二升以淳酒六
七升合和豆汁服之一日盡如湯沃雪(肘後/方云)
(治墮迮瘀血無/大豆用小豆佳)
又方
　　羊腦(一/兩)　髮灰　胡粉
　　胡桃脂(各半/兩)
　右四味擣和調如膏傅上生布裹
治頭破腦出中風口噤方
　　大豆一斗熬去腥勿使太熟擣爲末熟
　　蒸氣偏合甑下盆中以酒一斗淋之温

　　服一升覆取汗傅杏人膏瘡上
紫湯治被傷風入四體角弓反張口噤不能
言或産婦墮胎凡得此者大重不過五劑(方/見)
(第八/卷中)
治丈夫從高墮下傷五臟微者唾血甚者吐
血及金瘡傷經崩中皆主之方
　　阿膠　艾葉　乾薑(各二/兩)
　　芍藥(三/兩)
　右四味㕮咀以水八升煑取三升去滓内
　膠令消分二服羸人分三服兼治女人産

　後崩傷下血過多虛喘腹中絞痛下血不
　止者服之悉愈
大膠艾湯治男子傷絶或從高墮下傷五臟
微者唾血及金瘡傷經者方
　　阿膠　艾葉　甘草
　　當歸　芎藭(各二/兩)　乾薑(一/兩)
　　芍藥　乾地黄(各三/兩)
　右八味㕮咀以水八升煑取三升去滓内
　膠令烊分再服羸人分三服此湯治婦人
　産後崩傷下血過多虛喘欲死腹中激痛

　下血不止者神良
竹皮湯治爲兵杖所加木石所迮血在胷背
及脇中痛不得氣息方
　　青竹刮取茹亂髮(各如雞子/大二枚)
　右二味於炭火上炙令焦燥合擣下篩以
　酒一升煑三沸止一服盡之三服愈
治墮馬落車及樹間崩血腹滿短氣方
　　大豆五升以水一斗煑取二升去豆一
　　服令盡劇者不過三作
治墮落車馬間心腹積血唾吐無數方

　　乾藕根爲末以酒服方寸七日三如無
　　取新藕汁服
桃仁湯治從高墮下落大木車馬間胸腹中
有血不得氣息方
　　桃仁(十四/枚)　大棗(二十/枚)　大黄
　　消石　甘草(各一/兩)　蒲黄(一兩/半)
　右六味㕮咀以水三升煑取一升絞去滓
　適寒温盡服之當下下不止漬麻汁一杯
　欲之即止
又方治腹中瘀血痛在腹中不出滿痛短氣

大小便不通方
　　桃仁　䗪蟲(各三/十枚)　荆芥(半/分)
　　大黄　芎藭(各三/兩)　當歸
　　桂心甘草(各二/兩)蒲黄(五/兩)
　右九味㕮咀以水一斗煑取三升分三服
又方治墮落瘀血方
　　桃仁(五十/枚)　水蛭　䖟蟲(各二/十枚)
　　甘草　桂心　當歸(各二/兩)
　　硭硝(三/兩)　大黄(四/兩)
　右八味㕮咀以水八升煑取三升絞去滓

　適寒温服一升日三服(深師方/無硭硝)
又方
　　桃仁(五十/枚)　䖟蟲　䗪蟲
　　水蛭(各三/十枚)　大黄(五/兩)　桂心(二/兩)
　右六味㕮咀以酒水各五升合煎得三升
　適寒温飲一升日三服
又方治腕折瘀血方
　　桃仁(四十/枚)亂髮(一/握)大黄(如指節/大一枚)
　右三味以布方廣四寸以繞亂髮燒之㕮
　咀大黄桃仁以酒三升煑取一升盡服血

　盡出(肘後云仲景方用大黄三兩緋帛子/如手大灰亂髮如雞子大灰久用炊)
　(單布方一尺灰桃人四十九枚敗蒲蓆一/握長三寸切甘草一枚如指大以童子小)
　(便量多少煎湯成内酒一大盞次下大黄/分温爲三服别剉敗蒲蓆半領煎湯以浴)
　(衣被重覆服藥須通利數行痛楚/立瘥利及浴水赤勿怪即瘀血也)
又方
　　桃仁(六十/枚)　大黄(六/兩)　桂心(二/兩)
　右三味㕮咀以酒六升煑取三升分三服
　當下血瘥
蒲黄散治從高墮下有瘀血方
　　蒲黄(八/兩)　附子(一/兩)

　右二味爲末酒服方寸匕日三不知增之
　以意消息
又方治腕折瘀血方
　　蒲黄(一/升)當歸(二/兩)
　右二味治下篩先食酒服方寸匕日三
又方
　　䖟蟲(二十/枚)　牡丹(一/兩)
　右二味治下篩酒服方寸匕血化爲水(備/急)
　(方云治久宿血在諸骨節/及外不去者二味等分)
又方取菴䕡草汁飲之子亦可服

又方凡被打及産後惡血及一切血皆煑續
骨木汁三升飲之
治從高墮下崩中方
　　當歸　大黄(各二/分)
　右二味治下篩酒服方寸匕日三
治杖瘡方
　　石灰(七/斤)　新猪血(一/升)
　右二味和爲丸熟燒之破更丸燒三遍止
　爲末傅上
又方釜月下土爲細末以油和塗訖卧羊皮

上
又方服小便良
治竹木刺在皮中不出方
　　羊屎燥者燒作灰和猪脂塗刺上若不
　　出重塗乃言不覺刺出時一云用乾羊
　　屎末
又方薔薇灰水服方寸匕日三服十日刺出
又方酸棗核燒末服之
又方鑿柄燒灰酒服二寸匕
又方頭垢塗之即出

治刺在肉中不出方
　　煑山瞿麥汁飲之日三瘥止
又方用牛膝根莖生者併搗以薄之即出瘡
已合猶出也
又方白茅根燒末以膏和塗之亦治瘡因風
致腫者
又方鹿角燒末以水和塗之立出久者不過
一夕
又方嚼白梅以塗之(肘後方/用烏梅)
又方嚼豉塗之

又方温小便漬之
治久刺不出方
　　服王不留行即出兼取根爲末貼之
治惡刺方
　　苦瓠開口内小兒尿煑兩三沸浸病上
又方莨菪根水煑浸之冷復易神方也
又方李葉棗葉擣絞取汁點上即效
又方濃煑大豆汁漬取瘥
治惡刺并狐尿刺方
　　以烏父驢尿漬之

又方温白馬尿漬之
治因瘡腫痛劇者數日死或中風寒或中水
或中狐尿刺主之方
　　燒黍穰若牛馬屎若生桑條取得多煙
　　之物燒熏汁出愈
又方熱蠟内瘡中新瘡亦善
又方以鳧公英草摘取根莖白汁塗之惟多
塗爲佳瘥止(余以貞觀五年七月十五日夜/左手中指背觸着庭樹至曉遂)
(患痛不可忍經十日痛日深瘡日高大色如/熟小豆色嘗聞長者之論有此治方試復爲)
(之手下即愈痛亦即除瘡亦即瘥不過十日/尋得平復此大神效故䟽之蜀人名耳瘢菜)

(關中名苟乳/乳奴苟切)
治瘡中水腫方
　　白灰　胡粉　炭(各等/分)
　右三味脂和塗瘡孔上水出則痛止
治手足卒中刺中水毒方
　　擣韭及藍青置上以火炙熱徹即愈
治瘡因風致腫方
　　櫟木根皮一斤濃煑内鹽一把漬之
治破傷風腫方
　　厚塗杏仁膏燃麻燭遥灸之

治因瘡腫痛者皆中水及中風寒所作腫入
腹則殺人方
　　温桑灰汁漬冷復温之當令熱神祕
治刺傷中風水方
　　服黑牛熱尿一服二升三服即止
又方蠟一兩熱炙熨薄裹上令水出愈
又方魚目燒灰傅之
又方熟煑韭搨之
又方刮箭羽下漆塗之
治瘡犯露腫方(凡八月九月中刺手足/犯惡露腫殺人不可輕)

　　生桑枝三枚内煻灰中推引令極熱斫
　　斷正以枝頭拄瘡口上熱盡即易之盡
　　三枚則瘡自爛仍取薤白擣綿裹著熱
　　灰中使極熱去綿取薤白薄瘡上以布
　　帛急裹之若有腫者便作用薤白最佳
治漆瘡方
　　生柳葉三斤細切以水一斗五升煑取
　　七升適寒温洗之日三(肘後方云老/柳皮尤妙)
又方以磨石下滓泥塗之取瘥止大驗
又方濃煑鼠查葉以洗漆上亦可擣葉取汁

塗之
又方爛擣七姑草封之(救急方云七姑/草和硭硝塗之)
又方貫衆爲末以塗上乾以油和之即愈
又方蓮葉燥者一斤以水一斗煑取五升洗
瘡上日再
又方羊乳汁塗之
又方硭硝五兩湯浸以洗之
又方取猪膏塗之
又方礬石著湯中令消洗之
又方宜啖猪肉嚼穄穀塗之



孫眞人備急千金要方卷之七十七







