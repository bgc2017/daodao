










孫眞人備急千金要方卷之六十三仁三
(宋朝奉郎守太常少卿充秘閣校理林億等校正)
消渴第一(論六首方五十三首灸法七首)
論曰凡積久飲酒未有不成消渴然則大寒
凝海而酒不凍明其酒性酷熱物無以加脯
炙鹽鹹此味酒客耽嗜不離其口三觴之後
制不由己飲啖無度咀嚼鮓醬不擇酸鹹積
年長夜酣興不解遂使三焦猛熱五臟乾燥
木石猶且焦枯在人何能不渴治之愈否屬
在病者若能如方節愼旬月可瘳不自愛惜

死不旋踵方書醫藥實多有效其如不愼者
何其所愼者有三一飲酒二房室三鹹食及
麫能愼此者雖不服藥而自可無他不知此
者縱有金丹亦不可救深思愼之又曰消渴
之人愈與未愈常須思慮有大癰何者消渴
之人必於大骨節間發癰疽而卒所以戒之
在大癰也當預備癰藥以防之有人病渴利
始發於春經一夏服栝蔞豉汁得其力渴漸
瘥然小便猶數甚晝夜二十餘行常至三四
升極瘥不减二升也轉久便止漸食肥膩日

就羸瘦喉咽唇口焦燥吸吸少氣不得多語
心煩熱兩脚酸食乃兼倍於常故不爲氣力
者當知此病皆由虛熱所致治法可長服栝
蔞汁以除熱牛乳杏酪善於補此法最有益
治消渴除腸胃熱實方
麥門冬茯苓黄連
石膏萎蕤(各八分)人參
龍膽黄芩(各六分)升麻(四分)
枳實(五分)生薑屑枸杞子(外臺用地骨皮)
栝蔞根(各十分)

右十三味爲末蜜丸如梧子大以茆根粟
米汁服十丸日二若渴則與此飲至足大
麻亦得飲方如左
茆根(切一升)粟米(三合)
右二味以水六升煑取米熟用下前藥
又方栝蔞根生薑(各五兩)生麥門冬汁
蘆根(切各二升)茆根(切三升)
右五味㕮咀以水一斗煑取三升分三服
茯神湯洩熱止渴治胃腑實熱引飲常渴方
茯神(二兩外臺作茯苓)栝蔞根生麥門冬(各五兩)

萎蕤知母(各四兩)生地黄(六兩)
小麥(二升)大棗(二十枚)淡竹葉(切三升)
右九味㕮咀以水三斗煑小麥竹葉取九
升去滓下藥煑取四升分四服服食不問
早晚但渴即進非但止治胃渴通治渴患
熱者
猪肚圓治消渴方
猪肚(一具治如食法)黄連粱米(各五兩)
栝蔞根茯神(各四兩)知母(三兩)
麥門冬(二兩)

右七味爲末内猪肚中縫塞安甑中極爛
蒸乘熱及藥木臼中擣可丸若硬與蜜和
丸如梧子大飲服三十丸日二加至五十
丸隨渴即服之
又方栝蔞根麥門冬鈆丹(各八分)
茯神(一作茯芩)甘草(各六分)
右五味治下篩以漿水服方寸七日三(外臺)
無茯神
又方黄耆茯神栝蔞根
甘草麥門冬(各三兩)乾地黄(五兩)

右六味㕮咀以水八升煑取二升半去滓
分三服日進一劑服十劑佳
浮萍圓治消渴方
乾浮萍栝蔞根(各等分)
右二味爲末以人乳汁和丸如梧子空腹
飲服二十丸日三三年病者三日愈治虚
熱大佳
治消渴日飲水一石者方
鉛丹(二兩)附子(一兩)葛根
栝蔞根(各三兩)

右四味爲末蜜丸如梧子飲服十丸日三
渴則服之春夏减附子
黄連圓治渴方
黄連(一斤)生地黄(一斤張文仲云十斤)
右二味絞地黄取汁浸黄連出曝燥復内
汁中令汁盡乾擣末蜜丸如梧子服二十
丸日三食前後無拘亦可爲散以酒服方
寸七
栝蔞粉治大渴秘方
右深掘大栝蔞根厚削皮至白處止寸切

水浸一日一夜易水經五日取出爛擣碎
研之以絹袋濾如出粉法乾之水服方寸
七日三四亦可作粉粥乳酪中食之不限
多少取瘥止
又方栝蔞粉和雞子曝乾更擣爲末水服方
寸七日三丸服亦得
又方水和栝蔞散服方寸七亦可蜜丸如梧
子大服三十丸
又方取七家井索近桶口結燒作灰井花水
服之不過三服必瘥

又方濃煑竹根汁飲之瘥止
又方漬豉汁任性多少飲之
又方以青粱米煑取汁飲之以瘥止
論曰夫内消之爲病當由熱中所致小便多
於所飲令人虛極短氣夫内消者食物皆消
作小便也而又不渴正觀十年梓州刺史李
文博先服白石英既久忽房道强盛經月餘
漸患渴經數日小便大利日夜百行以來百
方治之漸以增劇四體羸惙不能起止精神
恍惚口舌焦乾而卒此病雖稀甚可畏也利

時脉沉細微弱服枸杞湯即效但不能長愈
服鈆丹散亦即减其間將服除熱宣補丸
枸杞湯治渴而利者方
枸杞枝葉(一斤)黄連栝蔞根
甘草石膏(各三兩)
右五味㕮咀以水一斗煑取三升分五服
日三夜二劇者多合渴即飲之
鈆丹散治消渴止小便數兼消中方
鈆丹胡粉(各二分)甘草
栝蔞根(各十分)白石脂(肘後作貝母)澤瀉

石膏赤石脂(各五分)
右八味治下篩水服方寸七日三壯人一
七半一年病者一日愈二年病者二日愈
渴甚者夜二服腹痛者减之丸服亦佳每
服十丸傷多令人腹痛(張文仲云腹中痛者宜漿水汁下之)
(備急方云不宜酒下用麥汁下之古今録驗方云服此藥了經三兩日宜爛煑羊肝)
(肚空腹服之或作羮亦得宜常淡食之候小便數鹹苦即宜服蓯蓉丸兼煑散將息)
(蓯蓉丸及煑散方見外臺第十一卷中)
茯神圓方(集驗名宣補丸治腎消渴小便數者)
茯神黄耆人參

麥門冬甘草黄連
知母栝蔞根(各三兩)菟絲子(三合)
蓯蓉(四兩)石膏乾地黄(各六兩)
右十二味爲末以牛膽三合和蜜丸如梧
子以茆根湯服三十丸日二服漸加至五
十丸
酸棗圓治曰乾燥内消方
酸棗(一升五合)酢安石榴子(乾五合)
覆盆子葛根(各三兩)栝蔞根
茯苓(各三兩半)麥門冬(四兩)石蜜(四兩半)

桂心(一兩六銖)烏梅(十枚)
右十味爲末蜜丸口含化不限晝夜以口
中津液爲度盡復取含無忌
治消中日夜尿七八升者方
右用鹿角炙令焦末以酒服五分七日三
漸加至方寸七
又方葵根如五升盆大兩束(外臺云五大斤)以水五
斗煑取三斗宿不食平旦一服三升
又方漚麻汁服一升佳
論曰强中之病者莖長興盛不交精液自出

也消渴之後即作癰疽皆由石熱凡如此等
宜服猪腎薺苨湯制腎中石熱也又宜服白
鴨通湯(方見下解石毒篇)
猪腎薺苨湯方
猪腎(一具)大豆(一升)薺苨
石膏(各三兩)人參茯神(一本作茯苓)
磁石(綿裹)知母葛根
黄芩甘草栝蔞根(各二兩)
右十二味㕮咀以水一斗五升先煑猪腎
大豆取一斗去滓下藥煑取三升分三服

渴及飲之下焦熱者夜輒合一劑病勢漸
歇即止
增損腎瀝湯治腎氣不足消渴小便多腰痛
方
羊腎(一具)遠志人參
澤瀉桂心當歸
茯苓龍骨乾地黄
黄芩甘草芎藭(各二兩)
五味子(五合)生薑(六兩)大棗(二十枚)
麥門冬(一升)

右十六味以水一斗五升先煑羊腎取一
斗二升次下諸藥散取三升分三服
治下焦虛熱注脾胃從脾注肺好渴利方
竹葉(切三升)甘草(三兩)栝蔞根
生薑(各五兩)麥門冬茯苓(各四兩)
大棗(三十枚)小麥地骨白皮(各一升)
右九味㕮咀先以水三斗煑小麥取一斗
去滓澄清取八升去上沫取七升煑藥取
三升分三服
治渴利虚熱引飲不止消熱止渴方

竹葉(切二升)地骨皮生地黄(切各一升)
栝蔞根石膏(各八兩)茯神(一作茯苓)
萎蕤知母生薑(各四兩)
生麥門冬(一升半)大棗(三十枚)
右十一味㕮咀以水一斗二升煑取四升
分四服
地黄圓治面黄手足黄咽中乾燥短氣脉如
連珠除熱止渴利補養方
生地黄汁生栝蔞根汁(各二升)
牛羊脂(三升)白蜜(四升)黄連(一斤爲末)

右五味合煎令可丸如梧子大飲服五丸
日二加至二十丸若苦冷而渴渴瘥即宜
别服温藥
治渴小便數方
貝母(六分一本作知母)茯苓栝蔞根(各四分)
鈆丹(一分)雞肶胵中黄皮(十四枚)
右五味治下篩飲服方寸七日三瘥後常
服尤佳長服不絶則去鈆丹以蜜丸之用
麥飲下
治渴利方

右用生栝蔞根三十斤切以水一石煑取
一斗半去滓以牛脂五合煎取水盡以温
酒先食服如雞子大日三
治渴小便利復非淋者方
右用榆白皮二斤切以水一斗煑取五升
每服三合日三
又方小豆藿一把擣取汁頓服三升
又方取薔薇根水煎服之佳(肘後以治睡中遺尿)
又方三年重鵲巢燒末以飲服之(肘後以治睡中遺尿)
又方桃膠如彈丸大含之咽津

又方蠟如雞子大以酢一升煑二沸適寒温
頓服之
論曰凡人生放恣者衆盛壯之時不自愼惜
快情縱欲極意房中稍至年長腎氣虛竭百
病滋生又年少懼不能房多服石散眞氣既
盡石氣孤立惟有虛耗唇口乾焦精液自泄
或小便赤黄大便乾實或渴而且利日夜一
石或渴而不利或不渴而利所食之物皆化
作小便此皆由房室不節之所致也凡平人
夏月喜渴者由心王也心王便汗汗則腎中

虛燥故渴而小便少也冬月不汗故小便多
而數也此爲平人之證也名爲消渴但小便
利而不飲水者腎實也經云腎實則消消者
不渴而利是也所以服石之人於小便利者
石性歸腎腎得石則實實則能消水漿故利
利多則不得潤養五臟臟衰則生諸病張仲
景云熱結中焦則爲堅熱結下焦則爲溺血
亦令人淋閉不通明知不必悉患小便利信
矣内有熱者則喜渴除熱則止渴兼虛者須
除熱補虛則瘥矣

治不渴而小便大利遂至於死者方
右用牡蠣五兩以患人尿三升煎取二升
分再服神驗
治小便不禁多日便一二斗或如血色方
麥門冬乾地黄(各八兩)乾薑(四兩)
蒺藜子續斷桂心(各二兩)
甘草(一兩)
右七味㕮咀以水一斗煑取二升五合分
三服(古今録驗云治腎消脚瘦細小便數)
九房散治小便多或不禁方

菟絲子黄連蒲黄(各三兩)
硝石(一兩)肉蓯蓉(二兩)
右五味治下篩并雞肶胵中黄皮三兩同
爲散飲服方寸七日三如人行十里久更
服(千金翼有五味子三兩每服空腹服之)
又方鹿茸(三寸)桂心(一尺)附子(大者三枚)
澤瀉(三兩)躑躅韭子(各一升)
右六味治下篩以漿服五分七日三加至
一七
黄耆湯治消中虛勞少氣小便數方

黄耆芍藥生薑
桂心當歸甘草(各二兩)
大棗(三十枚)黄芩乾地黄
麥門冬(各一兩)
右十味㕮咀以水一斗煑取三升分三服
日三
棘刺圓治男子百病小便過多失精方
棘刺苪石龍芮巴戟天(二兩)
厚朴麥門冬菟絲子
萆薢(外臺作草鞋)萎蕤栢子仁

乾地黄小草細辛
杜仲牛膝蓯蓉
石斛桂心防葵(各一兩)
烏頭(半兩)
右十九味爲末蜜和更擣五六千杵丸如
梧子大飲下十丸日三加至三十丸以知
爲度
治尿數而多者方
右用羊肺一具作羹内少羊肉和鹽豉如
食法任性食不過三具

治消渴陰脉絶胃反而吐食者方
茯苓(八兩)澤瀉(四兩)白术
生薑桂心(各三兩)甘草(一兩)
右六味㕮咀以水一斗煑小麥三升取汁
三升去麥下藥煑取二升半每服八合日
再
又方取屋上瓦三十年者碎如雀腦三升東
流水二石煑取二斗内藥如左方
生白术乾地黄生薑(各八兩)
橘皮人參甘草

黄耆遠志(各三兩)桂心
當歸芍藥(各二兩)大棗(三十枚)
右十二味㕮咀内瓦汁中煑取三升分四
服(或單飲瓦汁亦佳)
治熱病後虚熱渴四肢煩疼方
葛根(一斤)人參甘草(各一兩)
竹葉(一把)
右四味㕮咀以水一斗五升煑取五升渴
即飲之日三夜二
骨填煎治虛勞渴無不效方

茯苓菟絲子當歸
山茱萸牛膝五味子
附子巴戟天石膏
麥門冬(三兩)石韋人參
蓯蓉(外臺作遠志)桂心(各四兩)大豆卷(一升)
天門冬(五兩)
右十六味爲末次取生地黄栝蔞根各十
斤搗絞取汁於微火上煎减半便作數分
内藥并下白蜜三斤牛髓一斤微火煎令
如糜食如鷄子黄大日三亦可飲服之

茯神散治虛熱四肢羸乏渴熱不止消渴補
虛方
茯神蓯蓉萎蕤(各四兩)
生石斛黄連(各八兩)栝蔞根
丹參(各五兩)甘草五味子
知母當歸人參(各三兩)
麥糵(三升外臺作小麥)
右十三味治下篩以絹袋盛三方寸匕水
三升煑取一升日二服一煑爲一服
枸杞湯治虛勞口中苦渴骨節煩熱或寒者

方
枸杞根白皮(切五升)麥門冬(三升)
小麥(二升)
右三味以水二斗煑麥熟藥成去滓每服
一升日再
巴郡太守奏三黄圓治男子五勞七傷消渴
不生肌肉婦人帶下手足寒熱者方
春三月黄芩(四兩)大黄(三兩)黄連(四兩)
夏三月黄芩(六兩)大黄(一兩)黄連(七兩)
秋三月黄芩(六兩)大黄(二兩)黄連(三兩)

冬三月黄芩(三兩)大黄(五兩)黄連(二兩)
右三味隨時加减和擣以蜜爲丸如大豆
飲服五丸日三不知稍加至七丸取下而
已服一月病愈久服走逐奔馬常試有驗
(一本云夏三月不服)
治熱渴頭痛壯熱及婦人血氣上衝悶不堪
者方
右用茅根切三升三擣取汁令盡渴即飲
之
治嶺南山瘴風熱毒氣入腎中變寒熱脚弱

虛滿而渴方
黄連(不限多少)生栝蔞根(汁)生地黄(汁)
羊乳(汁)
右四味以三汁和黄連末爲丸空腹飲服
三十丸如梧子大漸加至四十丸日三重
病五日瘥小病三日瘥無羊乳牛乳人乳
亦得若藥苦難服即煑小麥粥飲服之主
虚熱(張文仲云黄連丸一名羊乳丸)
阿膠湯治虛熱小便利而多服石散人虚熱
當風取冷患脚氣喜發動兼消渴腎脉細弱

方
阿膠(二挺)麻子(一升)附子(一枚)
乾薑(二兩)遠志(四兩)
右五味㕮咀以水七升煑取二升半去滓
内膠令烊分三服說云小便利多白日夜
數十行至一石五日頻服良
灸法
論曰凡消渴病經百日以上者不得灸刺灸
刺則於瘡上漏膿水不歇遂致癰疽羸瘦而
死亦忌有所誤傷但作針許大瘡所飲之水

皆於瘡中變成膿水而出若水出不止者必
死愼之愼之初得患者可如方灸刺之
消渴咽喉乾灸胃管下輸三宂各百壯穴在
背第八椎下横三寸間寸灸之(一云灸胷堂五十壯又灸)
(足太陽五十壯)
消渴口乾不可忍者灸小腸輸百壯横三間
寸灸之
消渴口乾煩悶灸足厥陰百壯又灸陽池五
十壯
消渴欬逆灸手厥陰隨年壯

消渴小便數灸兩手小指頭及足兩小趾頭
并灸項椎佳又灸當脊梁中央解間一處與
腰目上兩處凡三處又灸背上脾輸下四寸
當俠脊梁灸兩處凡諸灸皆當隨年壯又灸
腎輸二處又灸腰目在腎輸下三寸亦俠脊
骨兩傍各一寸半是左右以指按取關元一
處又兩傍各二寸二處又陰市二處在膝上
當伏兔上行三寸臨膝取之或三二列灸相
去一寸名曰腎系者(黄帝經云伏兔下一寸)曲泉陰谷
陰陵泉復溜此諸宂斷小便最佳不損陽氣

亦云止遺溺也太谿中封然谷太白大都趺
陽行間大敦隱白涌泉凡此諸宂各一百壯
腹背兩脚凡四十七處其腎輸腰目關元水
道此可灸三十壯五日一報各得一百五十
壯佳涌泉一處可灸十壯大敦隱白行間此
處可灸三壯餘者悉七壯皆五日一報滿三
灸可止也若發灸諸陰不愈宜灸諸陽諸陽
在脚表并灸肺輸募按流注孔穴壯數如灸
陰家法
小便數而少且難用力輒失精者令其人舒

兩手合掌併兩大指令齊急逼之令兩爪甲
相近以一炷灸兩爪甲本肉際肉際方後自
然有角令炷當角中小侵入爪上此兩指共
用一炷也亦灸脚大指與手同法各三炷而
已經三日又灸之


孫眞人備急千金要方卷之六十三


