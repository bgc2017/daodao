










孫眞人備急千金要方卷之七十九慈八
(宋朝奉郎守太常少卿充祕閣校理林億等校正)
食治
序論第一
仲景曰人體平和惟須好將養勿妄服藥藥
勢偏有所助令人臟氣不平易受外患夫含
氣之類未有不資食以存生而不知食之有
成敗百姓日用而不知水火至近而難識余
慨其如此聊因筆墨之暇撰五味損益食治
篇以啓童稚庶勤而行之有如影響耳

河東衛汛記曰扁鵲云人之所依者形也亂
於和氣者病也理於煩毒者藥也濟命扶危
者醫也安身之本必資於食救疾之速必憑
於藥不知食宜者不足以存生也不眀藥忌
者不能以除病也此之二事有靈之所要也
若忽而不學誠可悲夫是故食能排邪而安
臟腑悅神爽志以資血氣若能用食平痾釋
情遣疾者可謂良工長年餌老之奇法極養
生之術也夫爲醫者當須先洞曉病源知其
所犯以食治之食療不愈然後命藥藥性剛

烈猶若御兵兵之猛暴豈容妄發發用乖宜
損傷處衆藥之投疾殃濫亦然高平王熙稱
食不欲雜雜則或有所犯有所犯者或有所
傷或當時雖無灾苦積久爲人作患又食啖
鮭肴務令簡少魚肉果實取益人者而食之
凡常飲食每令節儉若貪味多餐臨盤大飽
食訖覺腹中彭亨短氣或致暴疾仍爲霍亂
又夏至以後迄至秋分必須愼肥膩餅臛酥
油之屬此物與酒漿瓜果理極相妨夫在身
所以多疾者皆因春夏取冷大過飲食不節

故也又魚鱠諸腥冷之物多損於人斷之益
善乳酪酥等常食之令人有筋力膽幹肌體
潤澤卒多食之亦令臚脹泄利漸漸自已
黄帝曰五味入於口也各有所走各有所病
酸走筋多食酸令人𤸇不知何以然少俞曰
酸入胃也其氣濇以收也上走兩膲兩膲之
氣濇不能出入不出即流於胃中胃中和温
即下注膀胱膀胱走胞胞薄以軟得酸則縮
卷約而不通水道不利故𤸇也陰者積(一作精)
筋之所終聚也故酸入胃走於筋也

鹹走血多食鹹令人渴何也答曰鹹入胃也
其氣走中焦注於諸脉脉者血之所走也與
鹹相得即血凝凝則胃中汁泣汁泣則胃中
乾渴(甲乙云凝則胃中汁注之注之則胃中竭)渴則咽路焦焦故
舌乾喜渴血脉者中焦之道也故鹹入胃走
於血(皇甫士安云腎合三焦之脉雖屬肝心而爲中焦之道故鹹入而走血也)
辛走氣多食辛令人愠心何也答曰辛入胃
也其氣走於上焦上焦者受使諸氣而榮諸
陽者也薑韭之氣熏至榮衛榮衛不時受之
却溜於心下故愠愠痛也辛味與氣俱行故

辛入胃而走氣與氣俱出故氣盛也
苦走骨多食苦令人變嘔何也答曰苦入胃
也其氣燥而涌泄五穀之氣皆不勝苦苦入
下管下管者三焦之道皆閉則不通不通故
氣變嘔也齒者骨之所終也故苦入胃而走
骨入而復出齒必黧踈(皇甫士安云水火相濟故骨氣通於心)
甘走肉多食甘令人惡心何也答曰甘入胃
也其氣弱劣不能上進於上焦而與穀俱留
於胃中甘入則柔緩柔緩則蛔動蚘動則令
人惡心其氣外通於肉故甘走肉則肉多粟

起而胝(皇甫士安云其氣外通於皮故曰甘入走皮矣皮者肉之蓋皮雖屬肺與)
(肉連體故甘潤肌肉并於皮也)
黄帝問曰穀之五味所主可得聞乎伯高對
曰夫食風者則有靈而輕舉食氣者則和靜
而延壽食穀者則有智而勞神食草者則愚
痴而多力食肉者則勇猛而多嗔是以肝木
青色宜酸心火赤色宜苦脾土黃色宜甘肺
金白色宜辛腎水黑色宜鹹内爲五臟外主
五行色配五方
五臟所合法肝合筋其榮爪心合脉其榮色

脾合肉其榮脣肺合皮其榮毛腎合骨其榮
髮
五臟不可食忌法多食酸則皮槁而毛夭多
食苦則筋急而爪枯多食甘則骨痛而髮落
多食辛則肉胝而唇褰多食鹹則脉凝泣而
色變
五臟所宜食法肝病宜食麻犬肉李韭心病
宜食麥羊肉杏薤脾病宜食稗米牛肉棗葵
肺病宜食黄黍雞肉桃葱腎病宜食大豆黄
卷豕肉栗藿(素問云肝色青宜食甘秔米牛肉棗葵皆甘心色赤宜食酸小)

(豆犬肉李韭皆酸肺色白宜食苦麥羊肉杏薤皆苦脾色黃宜食鹹大豆豕肉栗藿皆鹹)
(腎色黑宜食辛黄黍雞肉桃葱皆辛)
五味動病法酸走筋筋病勿食酸苦走骨骨
病勿食苦甘走肉肉病勿食甘辛走氣氣病
勿食辛鹹走血血病勿食鹹
五味所配法
米飯甘(素問云秔米甘)麻酸(素問云小豆酸)
大豆鹹麥苦棗甘
李酸栗鹹杏苦
桃辛黃黍辛葵甘

韭酸藿鹹薤苦
葱辛牛甘犬酸
豕鹹羊苦雞辛
五臟病五味對治法肝苦急急食甘以緩之
肝欲散急食辛以散之用酸瀉之禁當風心
苦緩急食酸以收之心欲耎急食鹹以軟之
用甘瀉之禁温食厚衣脾苦濕急食苦以燥
之脾欲緩急食甘以緩之用苦瀉之禁温食
飽食濕地濡衣肺苦氣上逆息者急食苦以
泄之肺欲收急食酸以收之用辛瀉之禁無

寒飲食寒衣腎苦燥急食辛以潤之開腠理
潤致津液通氣也腎欲堅急食苦以結之用
鹹瀉之無犯焠㶼無熱衣温食是以毒藥攻
邪五穀爲養五肉爲益五果爲助五菜爲充
精以食氣氣養精以榮色形以食味味養形
以生力此之謂也神藏有五五五二十五種
形藏有四方四時四季四肢共爲五九四十
五以此輔神可長生久視也精順五氣以爲
靈也若食氣相惡則傷精也形受味以成也
若食味不調則損形也是以聖人先用食禁

以存性後制藥以防命也故形不足者温之
以氣精不足者補之以味氣味温補以存形
精岐伯云陽爲氣陰爲味味歸形形歸氣氣
歸精精歸化精食氣形食味化生精氣生形
味傷形氣傷精精化爲氣氣傷於味陰味出
下竅陽氣出上竅味厚者爲陰味薄者爲陰
之陽氣厚者爲陽氣薄者爲陽之陰味厚則
泄薄則通流氣薄則發泄厚則閉塞壯火之
氣衰少火之氣壯壯火食氣氣食少火壯火
散氣少火生氣味辛甘發散爲陽酸苦涌泄

爲陰陰勝則陽病陽勝則陰病陰陽調和則
平安春七十二日省酸增甘以養脾氣夏七
十二日省苦增辛以養肺氣秋七十二日省
辛增酸以養肝氣冬七十二日省鹹增苦以
養心氣季月各十八日省甘增鹹以養腎氣
果實第二(二十九條)
檳榔味辛温濇無毒消穀逐水除痰癖殺三
蟲去伏尸治寸白
豆蔻味辛温濇無毒温中主心腹痛止吐嘔
去口氣臭

蒲萄味甘辛平無毒主筋骨濕痺益氣倍力
强志令人肥健耐飢忍風寒久食輕身不老
延年治腸間水調中可作酒常飲益人逐水
利小便
覆盆子味甘辛平無毒益氣輕身令髮不白
大棗味甘辛熱滑無毒主心腹邪氣安中養
脾氣助十二經平胃氣通九竅補少氣津液
身中不足大驚四肢重可和百藥補中益氣
强志除煩悶心下懸治腸澼久服輕身長年
不飢神仙

生棗味甘辛多食令人熱渴氣脹若寒熱羸
瘦者彌不可食傷人
藕實味苦甘寒無毒食之令人心歡止渴去
熱補中養神益氣力除百病久服輕身耐老
不飢延年一名水芝生根寒止熱渴破留血
雞頭實味甘平無毒主濕痺腰脊膝痛補中
除暴疾益精氣强志意耳目聰眀久服輕身
不飢耐老神仙
芰實味甘辛平無毒安中補五臟不飢輕身
一名菱黄帝云七月勿食生菱芰作蟯蟲

栗子味鹹温無毒益氣厚腸胃補腎氣令人
耐飢生食之甚治腰脚不遂
櫻桃味甘平濇調中益氣可多食令人好顔
色美志性一橘柚味辛温無毒主胷中瘕熱
逆氣利水穀下氣止嘔咳除膀胱留熱停水
破五淋利小便治脾不能消穀却胷中吐逆
霍亂止瀉利去寸白久服去口臭下氣通神
輕身長年一名橘皮陳久者良
津符子味苦平滑多食令人口爽不知五味
梅實味酸平濇無毒下氣除熱煩滿安心止

肢體痛偏枯不仁死肌去青黑痣惡疾止下
利好唾口乾利筋脉多食壞人齒
柿味甘寒濇無毒通和五氣主腸澼不足及
火瘡金瘡止痛
木瓜實味酸鹹温濇無毒主濕痺氣霍亂大
吐下後脚轉筋不止其生樹皮無毒亦可煑
用
榧實味甘平濇無毒主五痔去三蟲殺蠱毒
鬼疰惡毒
甘蔗味甘平濇無毒下氣和中補脾氣利大

腸止渴去煩解酒毒
耎棗味苦冷濇無毒多食動宿病益冷氣發
咳嗽
芋味辛平滑有毒寬腸胃充肌膚滑中一名
土芝不可多食動宿冷又烏芋味苦甘微寒
滑無毒主消渴癉熱益氣一名藉姑一名水
萍三月採
杏核仁味甘苦温冷而利有毒主咳逆上氣
腸中雷鳴喉痺下氣産乳金瘡寒心賁豚驚
癇心下煩熱風氣去來時行頭痛解肌消心

下急殺狗毒五月採之其一核兩人者害人
宜去之杏實尚生味極酸其中核猶未鞭者
採之曝乾以食甚止渴去冷熱毒扁鵲云杏
仁不可久服令人目盲眉髮落動一切宿病
桃核仁味苦甘辛平無毒破瘀血血閉瘕邪
氣殺小蟲治咳逆上氣消心下硬除卒暴擊
血破癥瘕通月水止心痛七月採凡一切果
核中有兩仁者并害人不在用其實味酸無
毒多食令人有熱黄帝云飽食桃入水浴成
淋病

李核仁味苦平無毒主僵仆躋瘀血骨痛實
味苦酸微温濇無毒除固熱調中宜心不可
多食令人虛黄帝云李子不可和白蜜食蝕
人五内
梨味甘微酸寒濇有毒除客熱氣止心煩不
可多食令人寒中金瘡産婦勿食令人萎困
寒中
林檎味酸苦平濇無毒止渴好唾不可多食
令人百脉弱柰子味酸苦寒濇無毒耐飢益
心氣不可多食令人臚脹久病人食之其病

尤甚
安石榴味甘酸濇無毒止咽燥渴不可多食
損人肺
枇杷葉味苦平無毒主啘不止下氣正爾削
取生樹皮嚼之少少咽汁亦可煑汁冷服大
佳
胡桃味甘冷滑無毒不可多食動痰飲令人
惡心吐水吐食
菜蔬第三(五十八條)
枸杞葉味苦平濇無毒補虛羸益精髓諺云

去家千里勿食蘿藦枸杞此則言强陽道資
陰氣速疾也
蘿藦味甘平無毒一名苦丸其葉厚大作藤
生摘之有白汁出人家所種亦可生噉亦可
蒸煑食之補益與枸杞葉同
瓜子味甘平寒無毒令人光澤好顔色益氣
不飢久服輕身耐老又除胷滿心不樂久食
寒中可作面脂一名水芝一名白瓜子即冬
瓜人也八月採白冬瓜味甘微寒無毒除小
腹水脹利小便止消渴

凡瓜味甘寒滑無毒去渴多食令陰下癢濕
生瘡發黃疸黄帝云九月勿食被霜瓜向冬
發寒熱及温病初食時即令人欲吐也食竟
心内作停水不能自消或爲反胃凡瓜入水
沉者食之得冷病終身不瘥
越瓜味甘平無毒不可久食益腸胃
胡瓜味甘寒有毒不可多食動寒熱多瘧病
積瘀血熱
早青瓜味甘寒無毒食之去熱煩不可久食
令人多忘

冬葵子味甘寒無毒主五臟六腑寒熱羸瘦
破五淋利小便婦人乳難血閉久服堅骨長
肌肉輕身延年十二月採葉甘寒滑無毒宜
脾久食利胃氣其心傷人百藥忌食心心有
毒黄帝云霜葵陳者生食之動五種流飲飲
盛則吐水凡葵菜和鯉魚鮓食之害人四季
之月土王時勿食生葵菜令人飲食不化發
宿病
莧菜實味甘寒濇無毒主青盲白瞖明目除
邪氣利大小便去寒熱殺蚘蟲久服益氣力

不飢輕身一名馬莧一名莫實即馬齒莧菜
也治反花瘡
小莧菜味甘大寒滑無毒可久食益氣力除
熱不可共鼈肉食成鼈瘕蕨菜亦成鼈瘕
邪蒿味辛温濇無毒主胸膈中臭惡氣利腸
胃
苦菜味苦大寒滑無毒主五臟邪氣厭穀胃
痺腸澼大渴熱中暴疾惡瘡久食安心益氣
聰察少卧輕身耐老耐飢寒一名茶草一名
選一名遊冬冬不死四月上旬採

薺菜味甘温濇無毒利肝氣和中殺諸毒其
子主明目目痛泪出其根主目濇痛
蕪菁及蘆菔菜味苦冷濇無毒利五臟輕身
益氣宜久食蕪菁子明目九蒸曝療黄疸利
小便久服神仙根上消風熱毒腫不可多食
令人氣脹
菘菜味甘温濇無毒久食通利腸胃除胷中
煩解消渴本是蔓菁也種之江南即化爲菘
亦如枳橘所生土地隨變芥菜味辛温無毒
歸鼻除腎邪大破咳道下氣利九竅明目聰

耳安中久食温中又云寒中其子味辛辛亦
歸鼻有毒主喉痺去一切風毒腫黄帝云芥
菜不可共兔肉食成惡邪病
苜蓿味苦平濇無毒安中利人四體可久食
荏子味辛温無毒主咳逆下氣温中補髓其
葉主調中去臭氣九月採陰乾用之油亦可
作油衣
蓼實味辛温無毒明目温中解肌耐風寒下
水氣面目浮腫却癰疽其葉辛歸舌治大小
腸邪氣利中益志黄帝云蓼食過多有毒發

心痛和生魚食之令人脫氣陰核疼痛求死
婦人月事來不用食蓼及蒜喜爲血淋帶下
二月勿食蓼傷人腎扁鵲云蓼久食令人寒
熱損骨髓殺丈夫陰氣少精
葱實味辛温無毒宜肺辛歸頭明目補中不
足其莖白平滑可作湯主傷寒寒熱骨肉碎
痛能出汗治中風面目浮腫喉痺不通安胎
殺桂其青葉温辛歸目除肝中邪氣安中利
五臟益目精發黄疸殺百藥毒其根鬚平主
傷寒頭痛葱中涕及生葱汁平滑止尿血解

藜蘆及桂毒黄帝云食生葱即啖蜜變作下
利食燒葱并噉蜜擁氣而死正月不得食生
葱令人面上起遊風
格葱味辛微温無毒除瘴氣惡毒久食益膽
氣强志其子主洩精
薤味苦辛温滑無毒宜心辛歸骨主金瘡瘡
敗能生肌肉輕身不飢耐老菜芝也除寒熱
去水氣温中散結氣利産婦病人諸瘡中風
寒水腫生擣傅之鯁骨在咽不下者食之則
去黄帝云薤不可共牛肉作羹食之成瘕疾

韭亦然十月十一月十二月勿食生薤令人
多涕唾
韭味辛酸温濇無毒辛歸心宜肝可久食安
五臟除胃中熱不利病人其心腹有痼冷者
食之必加劇其子主夢泄精尿色白根煑汁
以養髮黄帝云霜韭凍不可生食動宿飲飲
盛必吐水五月勿食韭損人滋味令人乏氣
力二月三月宜食韭大益人心
白蘘荷味辛微温濇無毒主中蠱及瘧病擣
汁服三合日二生根主諸瘡

菾菜味甘苦大寒無毒主時行壯熱解風熱
惡毒
紫蘇味辛微温無毒下氣除寒中其子尤善
雞蘇味辛微温濇無毒主吐血下氣一名水
蘇也
羅勒味苦辛温平濇無毒消停水散毒氣不
可久食濇榮衛諸氣
蕪荑味辛平熱滑無毒主五内邪氣散皮膚
骨節中淫淫温行毒去三蟲能化宿食不消
逐寸白散腹中温温喘息一名無姑一名𦽄

蓎盛器物中甚辟水蛭其氣甚臭此即山榆
子作之凡榆葉味甘平滑無毒主小兒癇小
便不利傷暑熱困悶煑汁冷服生榆白皮味
甘冷無毒利小便破石淋花主小兒頭瘡
葫荽子味酸平無毒消穀能復食味葉不可
久食令人多忘華佗云葫荽菜患胡臭人患
口氣臭𧏾齒人食之加劇腹内患邪氣者彌
不得食食之發宿病金瘡尤忌
海藻鹹寒滑無毒主癭瘤結氣散頸下鞕核
痛者腸内上下雷鳴下十二水腫利小便起

男子陰氣
昆布味鹹寒滑無毒下十二水腫癭瘤結氣
瘻瘡破積聚茼蒿味辛平無毒安心養氣脾
胃消痰飲
白蒿味苦辛平無毒養五臟補中益氣長毛
髮久食不死白兔食之仙
吴葵一名蜀葵味甘微寒滑無毒花定心氣
葉除客熱利腸胃不可久食鈍人志性若食
之被狗齧者瘡水不瘥
藿味鹹寒濇無毒宜腎主大小便數去煩熱

香菜味辛微温主霍亂腹痛吐下散水腫煩
心去熱
甜瓠味甘平滑無毒主消渴惡瘡鼻口中肉
爛痛其葉味甘平主耐飢扁鵲云患脚氣虚
脹者不得食之患永不除
蓴味甘寒滑無毒主消渴熱痺多食動痔病
落葵味酸寒無毒滑中散熱實悅澤人面一
名天葵一名蘩露
蘩蔞味酸平無毒主積年惡瘡痔不愈者五
月五日日中採之即名滋草一名雞腸草乾

之燒作焦灰用扁鵲云丈夫患惡瘡陰頭及
莖作瘡膿爛疼痛不可堪忍久不瘥者以灰
一分蚯蚓新出屎泥二分以少水和研緩如
煎餅麵以泥瘡上乾則易之禁酒麵五辛并
熱食等黄帝云蘩蔞合䱉鮓食之發消渴病
令人多忘别有一種近水渠中温濕處冬生
其狀類葫荽亦名鷄腸菜可以療痔病一名
天葫荽
蕺味辛微温有小毒主蠼螋尿瘡多食令人
氣喘不利人脚多食脚痛

葫味辛温有毒辛歸五臟散癰疽治𧏾瘡除
風邪殺蠱毒氣獨子者最良黃帝云生葫合
青魚鮓食之令人腹内生瘡腸中腫又成疝
瘕多食生葫行房傷肝氣令人面無色四月
八月勿食葫傷人神損膽氣令人喘悸脇肋
氣急口味多爽
小蒜味辛温無毒辛歸脾腎主霍亂腹中不
安消穀理胃氣温中除邪痺毒氣五月五日
採曝乾葉主心煩痛解諸毒小兒丹𤺋不可
久食損人心力黄帝云食小蒜噉生魚令人

奪氣陰核疼求死三月勿食小蒜傷人志性
茗葉味苦鹹酸冷無毒可久食令人有力悅
志微動氣黄帝云不可共韭食令人身重
蕃荷菜味苦辛温無毒可久食却腎氣令人
口氣香潔主辟邪毒除勞弊形瘦疲倦者不
可久食動消渴病
蒼耳子味苦甘温葉味苦辛微寒濇有小毒
主風頭寒痛風濕痺四肢拘急攣痛去惡肉
死肌膝痛溪毒久服益氣耳目聰明强志輕
身一名胡葈一名地葵一名葹一名常思蜀

人名羊負來秦名蒼耳魏人名隻刺黄帝云
戴甲蒼耳不可共猪肉食害人食甜粥復以
蒼耳甲下之成走注又患兩脇立秋後忌食
之
食茱萸味辛苦大温無毒九月採停陳久者
良其子閉口者有毒不任用止痛下氣除咳
逆去五臟中寒冷温中諸冷實不消其生白
皮主中惡腹痛止齒疼其根細者去三蟲寸
白黄帝云六月七月勿食茱萸傷神氣令人
起伏氣咽喉不通徹賊風中人口僻不能語

者取茱萸一升去黑子及合口者好豉三升
二物以清酒和煑四五沸取汁冷服半升日
三得小汗瘥蠆螫人嚼茱萸封上止
蜀椒味辛大熱有毒主邪氣温中下氣留飲
宿食能使痛者癢癢者痛久食令人乏氣失
明主咳逆逐皮膚中寒冷去死肌濕痺痛心
下冷氣除五臟六腑寒百骨節中積冷温瘧
大風汗自出者止下利散風邪合口者害人
其中黑子有小毒下水仲景云熬用之黄帝
云十月勿食椒損人心傷血脉

乾薑味辛熱無毒主胷中滿欬逆上氣温中
止漏血出汗逐風濕痺腸澼下利寒冷腹痛
中惡霍亂脹滿風邪諸毒皮膚間結氣止唾
血生者尤良
生薑味辛微温無毒辛歸五臟主傷寒頭痛
去痰下氣通汗除鼻中塞咳逆上氣止嘔吐
去胷膈上臭氣通神明黄帝云八月九月勿
食薑傷人神損壽胡居士云薑殺腹中長蟲
久服令人少志少智傷心性
堇葵味苦平無毒久服除人心煩急動痰冷

身重多懈惰
芸薹味辛寒無毒主腰脚痺若舊患腰脚痛
者不可食必加劇又治油腫丹毒益胡臭解
禁呪之輩出五明經其子主夢中泄精與鬼
交者胡居士云世人呼爲寒菜甚辣胡臭人
食之病加劇隴西氐羌中多種食之
竹筍味甘微寒無毒主消渴利水道益氣力
可久食患冷人食之心痛
野苣味苦平無毒久服輕身少睡黃帝云不
可共蜜食之作痔又白苣味苦平無毒益筋

力黄帝云不可共酪食必作蟲
茴香菜味苦辛微寒濇無毒主霍亂辟熱除
口氣臭肉和水煑下少許即無臭氣故曰茴
香醬臭末中亦香其子主蛇咬瘡久不瘥者
擣傅之又治九種瘻
蕈菜味苦寒無毒主小兒火丹諸毒腫去暴
熱
藍菜味甘平無毒久食大益腎填髓腦利五
臟調六腑胡居士云河東隴西羌胡多種食
之漢地鮮有其葉長大厚煑食甘美經冬不

死春亦有英其花黄生角結子子甚治人多
睡
萹竹葉味苦平濇無毒主浸淫疥瘙疽痔殺
三蟲女人陰蝕扁鵲云煑汁與小兒冷服治
蛔蟲
鄞菜味苦酸冷濇無毒益筋力去伏熱治五
種黄病生搗絞汁冷服一升日二黄帝云五
月五日勿食一切菜發百病凡一切菜熟煑
熱食時病瘥後食一切肉并蒜食竟行房病
發必死時病瘥後未健食生青菜者手足必

青腫時病瘥未健食青菜竟行房病更發必
死十月勿食被霜菜令人面上無光澤目濇
痛又瘧發心痛腰疼或致心瘧發時手足十
指爪皆青困痿
孫眞人備急千金要方卷之七十九





