










孫眞人備急千金要方卷之十五分九
　　　　(宋朝奉郎守太常少卿充/祕閣校理林億等校正)
　目病第一(論證方/呪法灸法)
論曰凡人年四十五已後漸覺眼暗至六十
已後還漸目明治之法五十已前可服瀉肝
湯五十已後不可瀉肝目中有疾可傅石膽
散藥等無病不可輙傅散但補肝而已自有
肝中有風熱令人眼昏暗者當灸肝輸及服
除風湯圓散數十劑當愈
　　生食五辛接熱飲食熱餐麫食

　　飲酒不已　房室無節　極目遠視
　　數看日月　夜視星火　夜讀細書
　　月下看書　抄寫多年　雕鏤細作
　　博弈不休　久處烟火　泣淚過多
　　刺頭出血過多
　右十六件并是喪明之本養性之士宜熟
　愼焉又有馳騁田獵冒涉風霜迎風追獸
　日夜不息者亦是傷目之媒也恣一時之
　浮意爲百年之痼疾可不愼歟凡人少時
　不自將愼年至四十即漸眼昏若能依此

　愼護可得白首無他所以人年四十已去
　常須瞑目勿顧他視非有要事不宜輙開
　此一術護愼之極也其讀書博弈等過度
　患目者名曰肝勞若欲治之非三年閉目
　不視不可得瘥徒自瀉肝及作諸治終是
　無效人有風疹必多眼昏先攻其風其暗
　自瘥
足太陽陽明手少陽脉動發目病黄帝問曰
余嘗上清泠之臺中陛而顧匍匐而前余私
異之竊内怪之或獨冥視安心定氣久而不

解被髮長跪俯而視復久之又不已卒然自
止何氣使然岐伯對曰五臟六腑之精氣皆
上注於目而爲之睛睛之果者爲眼骨之精
爲瞳子筋之精爲黑眼血之精爲其絡果氣
之精爲白眼肌肉之精爲約束果契筋骨血
氣之精而與脉并爲系系上屬於腦後出於
項中故邪中於項因逢身之虚其入深則隨
眼系以入於腦入於腦則轉轉則引目系急
急則目眩以轉矣邪中其睛則其睛所中者
不相比則睛散睛散則歧故見兩物目者五

臟六腑之精也營衛魂魄之所營也神氣之
所生也故神勞則魂魄散志意亂是故瞳子
黑眼法於陰白眼赤脉法於陽故陰陽合揣
(靈樞作/俱轉)而精明矣目者心之使也心者神之
舍也故神分精亂而不專(靈樞/作轉)卒然見非常
之處精神魂魄散不相得故曰惑帝曰余疑
何其然也余每之東菀未嘗不惑去之則復
余惟獨爲東菀勞神乎何其異也岐伯曰不
然夫心有所喜神有所惡卒然相感則精亂
視誤故神惑神移乃復是故間者爲迷甚者

爲惑
目眥外决於面者爲兊眥在内近鼻者上爲
外眥下爲内眥目赤色者病在心白色者病
在肺青色者病在肝黄色者病在脾黑色者
病在腎黄色不可名者病在胸中
診目痛赤脉從上下者太陽病從下上者陽
明病從外走内者少陽病
夫鼻洞鼻洞者濁下不止傳爲鼽瞢瞑目故
得之氣厥足陽明有挾鼻入於面者名曰懸
顱屬口對入係目本視有過者取之損有餘

益不足反者益甚足太陽有通項入於腦者
正屬目本名曰眼系頭目固痛取之在項中
兩筋間入腦乃别陰蹻陰陽相交陽入陰岀
陽交於兊眥陽氣盛則瞑目陰氣絶則眠瞑
神麫圓主明目百歲可讀注書方
　　神麴(四/兩)　磁石(二/兩)　光明砂(一/兩)
　右三味爲末鍊蜜爲丸如梧子飲服三丸
　日三不禁常服益眼力衆方不及學者宜
　知此方神驗不可言當祕之
瓜子散補肝治眼漠漠不明亦名十子散方

　　冬瓜子　青葙子　茺蔚子
　　枸杞子　牡荆子　蒺藜子
　　菟絲子　蕪菁子　决明子
　　地膚子　柏子仁(各二/合)牡桂
　　蘡薁根(各二/兩)蕤仁(一合一/云二合)車前子(一/兩)
　　細辛(半兩一云/一兩半)
　右十六味治下篩食後以酒服方寸匕日
　二神驗
補肝圓治眼暗方
　　青葙子　桂心　葶藶子

　　杏仁　細辛　茺蔚子
　　枸杞子　五味子(各一/兩)茯苓
　　黄芩　防風　地膚子
　　澤瀉　决明子　麥門冬
　　蕤仁(各一兩/六銖)車前子　菟絲子(各二/合)
　　乾地黄(三/兩)　兔肝(一/具)
　右二十味爲末蜜丸飲下二十丸如梧子
　日再加至三十丸
又方治眼暗𥆨𥆨不明寒則泪出肝痺所損
之方

　　兔肝(二/具)　柏子仁　乾地黄
　　茯苓　細辛　蕤仁
　　枸杞子(各一兩/六銖)　防風
　　芎藭　薯蕷(各一/兩)　車前子(一/合)
　　五味子(十/八)銖　甘草(半/兩)　菟絲子(一/合)
　右十四味爲末蜜丸酒服如梧子二十丸
　日再服加至四十丸
補肝散治目失明漠漠方
　　决明子(半/升)　蓼子(一合熬/令香)
　　青羊肝(一具去上膜薄切之以新瓦瓶/子未用者净拭内肝於中炭火)

　　(上炙之令極/乾汁盡末之)
　右三味合治下篩以粥飲食後服方寸匕
　日二稍加至三匕不過兩劑能一歲服之
　可夜讀細書
又方治三十年失明方
　　鍾乳粉　雲母粉(各鍊/成者)細辛
　　茯苓　遠志　五味子(等/分)
　右六味治下篩以酒服五分匕日三加至
　一錢匕
補肝蕪菁子散常服明目方

　　蕪菁子三升净淘以清酒三升煑令熟
　　曝乾治下篩以井花水和服方寸匕稍
　　加至三匕無所忌可少少作服之令人
　　充肥明目洞視水煑酒服亦可(千金翼/用水煑)
　　三易水
又方胡麻一斗蒸三十徧治下篩每日酒服
一升
又方服小黑豆每日空心吞二七粒
又方三月三日採蔓菁花陰乾治下篩空心
井花水服方寸匕久服長生明目可以夜讀

　細書
補肝散治男子五勞七傷明目方
　　地膚子(一斗陰/乾爲末)生地黄(十斤擣/取汁)
　右二味以地黄汁和散曝乾更爲末以酒
　服方寸匕日二
又方白瓜子七升絹袋盛攪沸沸湯中三徧
曝乾以酢五升浸一宿曝乾治下篩酒服方
寸匕日三服之百日可夜寫細書
栀子人煎治肝實熱目眥痛如刺方
　　栀子仁　决明子　蕤仁(各一/兩)

　　車前葉　秦皮(各一兩/六銖)石膏(一兩碎/如小豆)
　　苦竹葉(二/合)　細辛(半/兩)赤蜜(三/合)
　右九味㕮咀以井花水三升煑取七合去
　滓下蜜更煎取四合以綿濾之乾器貯密
　封勿使草芥落中以藥汁細細仰卧以傅
　目中
瀉肝湯治眼赤漠漠不見物息肉生方
　　柴胡　芍藥　大黄(各四/兩)
　　决明子　澤瀉　黄芩
　　杏仁(各三/兩)　升麻　枳實

　　栀子仁　竹葉(各二/兩)
　右十一味㕮咀水九升煑取二升七合分
　三服熱多體壯加大黄一兩羸老去大黄
　加栀子仁五兩
又方治眼風赤暗方
　　前胡　芍藥(各四/兩)　生地黄(十/兩)
　　硭硝　黄芩　茯苓
　　白芷　枳實(各三/兩)　人參
　　白术　栀子　仁澤瀉(各二/兩)
　　甘草　細辛(各一/兩)　竹葉(五/升)

　右十五味㕮咀以水一斗二升先煎竹葉
　取九升去滓下諸藥煑取三升半分三服
洗肝乾藍煎治肝熱不止衝眼眼眦赤赤脉
息肉痛閉不開熱勢彭彭不歇及目睛黄方
　　乾藍　車前葉　苦竹葉(各三/升)
　　細辛　秦皮　蕤仁
　　栀子仁　芍藥(各三/兩)　决明子(四/兩)
　　升麻(二/兩)
　右十味㕮咀以水二斗先煑乾藍車前竹
　葉取一斗去滓澄清取八升内藥煑取三

　升分三服須利加芒消二兩
大棗煎治目熱眥赤生赤脉侵睛息肉急痛
閉不開如芥在眼磣痛方
　　大棗(七枚去/皮核)黄連(二兩碎/綿裹)淡竹葉(切五/合)
　右三味以水二升煑竹葉取一升澄清取
　八合内棗肉黄連煎取四合去滓令净細
　細以傅目眥中
治目中息肉方
　　驢脂　石鹽(末)
　右二味和合令調注目兩眥頭日三夜一

　瘥
又方五加不聞水聲者根去土取皮擣末一
升和上酒二升浸七日外一日兩時服之禁
醋二七日徧身生瘡若不出未得藥力以生
熟湯浴之取毒瘡出瘥
洗眼湯治熱上出攻目生瞕翳目熱痛汁出
之方
　　秦皮　黄蘖　决明子
　　黄連　黄芩　蕤仁(各十/八銖)
　　栀子(七/枚)　大棗(五/枚)

　右八味㕮咀以水二升浸煑取六合澄清
　仰卧洗日一
治目生翳方
　　貝子十枚燒灰治下篩取如胡豆著翳
　　上日二正仰卧令人傅之炊久乃拭之
　　息肉者加眞珠如貝子等分
治目赤及翳方
　　烏賊骨　鈆丹(大小/等分)
　右二味合研細和白蜜如泥蒸之半食久
　冷著眼四眥

又方白羊髓傅之良
又方熟羊眼睛曝乾治下篩傅目兩角
又方新生孩子胞衣曝乾燒末傅目眥中
又方
　　古錢(一/枚)鹽(方寸/匕)
　右二味合治下篩傅目眥中
治目風泪出浮瞖多膿爛眥方
　　乾薑　决明子　礬石
　　蕤仁　細辛　黄連
　　戎鹽(各六/銖)　銅青(三/銖)

　右八味㕮咀以少許水浸一宿明旦以好
　白蜜八合和之著銅器中綿蓋器上著甑
　中以三斗麥屑蒸之飯熟藥成絞去滓以
　新死大雄鯉魚膽二枚和内藥中又以大
　錢七枚常著藥底兼常著銅器中竹簪綿
　裹頭以注目眥頭晝夜三四不避寒暑數
　著藥乾又以魚膽和好覆藥器頭勿令氣
　歇善
治熱翳漫睛方
　　以羊筋漱口熟嚼夜卧開目内之即閉

　　目睡去膜明日即瘥(千金翼以治/眯目不明)
治風瞖方
　　取死猪鼻燒灰治下篩日一向日水服
　　方寸匕
治目熱生膚赤白膜方
　　取雄雀屎細直者人乳和熟研以傅之
　　當漸消爛
又方以蛔蟲燒爲末傅之良
治人馬白膜漫睛方
　　以雞翎截之近黑睛及當白睛嗍之膜

　　自聚鈎針鈎挽之割去即見物以綿當
　　眼上著血斷三日瘥
蕩風散治目白膚風泪下方(删繁方名/眞珠散)
　　光明朱砂(半/兩)　貝齒(五枚炭上/熟燒爲末)
　　衣中白魚(七/枚)　乾薑(三/銖)
　　一方用生薑自然汁澄粉代乾薑
　右四味於新磁鉢内研之厚帛三下爲散
　仰卧令人取小指爪挑少許傅目中取瘥
　爲度(千金翼名眞珠散主/目翳覆瞳睛不見物)
治目中生息肉膚瞖稍長欲滿目閉瞳子及

生珠管方
　　貝齒(七枚燒/爲末)　眞珠(等分)
　右二味合治如粉以注瞖肉上日三度甚
　良亦治目中眯不出
治目生珠管方
　　滑石(一作/冷石)　手爪甲(燒)龍骨
　　貝齒　丹砂(各等/分)
　右五味治下篩以新筆點取當珠管上日
　三度良
治毒病後目赤痛有瞖方

　　以青布掩目上以冷水漬青布數易之
治熱病後生瞖方
　　豉二七枚燒爲末内管中以吹目中
治熱病後眼暗失明方
　　以羊膽傅之旦暮各一
治風眼爛眥方
　　竹葉黄連(各一/兩)柏白皮(一兩/半)
　右三味㕮咀以水二升煑取五合稍用滴
　目兩眥日三四度
治胎赤眼方

　　取槐木枝如馬鞭大長二尺齊頭油麻
　　一匙置銅鉢中旦使童子以木研之至
　　瞑止夜卧時洗目傅眥日三良
治目爛赤方
　　取三指撮鹽置古文錢上重重火燒赤
　　投少醋中足淹錢以綿沾汁注目眥中
乳汁煎治目中風冷淚出眥赤癢方
　　黄連(十八/銖)蕤仁(半/兩)乾薑(一/兩)
　右三味㕮咀以人乳汁一升浸藥一宿明
　旦以微火煎取三合綿絞去滓取如黍米

　許内目眥頭日三(張文仲方/三味等分)
治目中風腫痛除熱揉眼方
　　礬石三兩燒令汁盡以棗膏和如彈丸
　　揉眼上下食頃日三止
洗眼湯治目赤痛方
　　甘竹葉(七/枚)烏梅古錢(各三/枚)
　右三味以水二升漬藥半日東向竈煑三
　沸三上三下得二合臨欲眠注目眥
治目卒腫方
　　以酢漿水作鹽湯洗之日四五度

治目卒癢痛方
　　削乾薑令圓滑内眥中有汁拭却復内
　　薑味盡易之
治五臟客熱上衝眼内外受風冷目痛不明
方
　　地膚子　瓜仁子　青葙子
　　蒺藜子　茺蔚子　藍子
　　菟絲子　蕤仁(千金翼作車/前子各二合)
　　柏子仁(合/半)决明子(五/合)　細辛(一兩/六銖)
　　桂心(一兩十/八銖)大黄(二/兩)　螢火(六/銖)

　　黄連(一兩/半)
　右十五味爲末蜜丸如梧子每服三十丸
　食後服日三(千金翼無/柏子仁)
治目赤痛方
　　雄黄(一/銖)　細辛　黄連
　　乾薑各二銖
　右四味合治如粉以綿裹釵股唾濡頭注
　藥末内大眥頭急閉目目中淚出須臾止
　勿將手近勿將帛裛勿洗之
又方

　　雄黄　乾薑　黄連
　　礬石(各六/銖)
　右四味合治并如前方一方加細辛六銖
治眼赤暗方
　　古青錢(三/枚)　青鹽(一兩/六銖)　杏仁(杏未熟/時取仁)
　　(擣汁/一合)
　右三味合内垍器中封頭勿泄氣百日後
　出著目四眦頭日二三避風冷
治眼暗赤冷淚方
　　蕤仁波斯鹽

　右二味等分治下篩以驢生脂和每夜傅
　目四角以一粟大密室中將息一月日瘥
　忌五辛失明者三十日傅之
治目痛及淚出不止方
　　削附子作蠶屎大内目中卧良
治目不明淚出方
　　以烏雞膽臨卧傅之
治雀盲方
　　地膚子(五/兩)　决明子(一/升)
　右二味爲末以米飲汁和丸食後服二十

　丸至三十丸日二盡即更合瘥止
治雀目術
　　令雀盲人至黄昏時看雀宿處打令驚
　　起雀飛乃呪曰紫公紫公我還汝盲汝
　　還我明如此日日暝三過作之眼即明
　　曾試有驗(肘後云删繁/載支太醫法)
眞珠散治肝氣虚寒眼青𥆨𥆨不見物方
　　眞珠(一兩/研)　白蜜(二/合)　鯉魚膽
　　鯉魚腦(各一/枚)
　右四味和合微火煎兩沸綿裹内目中當

　汁出藥歇更爲之
治目𥆨𥆨無所見方
　　青羊肝一具細切以水一斗内銅器中
　　煑以麯餅覆上上鑽兩孔如人眼正以
　　目向就熏目不過再熏即瘥(千金翼若/眼暮無所)
　　(見不用/麴餅)
治眼暗方
　　以銅器盛大酢三四升煎七八日覆器
　　濕地取銅青一合以三月杏白仁一升
　　取汁和銅青傅之不過三四度大良

又方
　　古錢(七/枚)　銅青　乾薑
　　石鹽　胡粉　菥蓂子(各中/棗大)
　　烏頭(棗核/大)　黄連(三/銖)　細辛(五/銖)
　　蕤仁(一百三/十枚)酢(二/合)　清酒(五/合)
　　楸葉(一把/取汁)
　右十三味治下篩合煎取三分去一盛瓷
　器中若燥取人乳和傅目愼風冷
又方每朝含黄蘖一爪甲許使津置掌中拭
目訖以水洗之至百日眼眀此法乃可終身

行之永除眼疾神良
又方
　　柴胡(六/銖)　决明子(十八/銖)
　右二味治下篩人乳汁和傅目可夜書見
　五色
治眼暗方
　　七月七日生苦瓠中白絞取汁一合以
　　酢一升浸古文錢七枚微火煎减半以
　　米許大内眥中
治眼漠漠無所見方

　　蕤仁　秦皮　黄連(各十/八銖)
　　螢火(七/枚)　决明子(一/合)
　右五味㕮咀以水八合微火煎取三合冷
　以綿注洗目日三度
蕪菁子常服主輕身益氣明目方
　　蕪菁子一升以水四升煑令汁盡出曝
　　乾復以水四升煑如前法三煑三曝治
　　下篩飲服方寸匕(千金翼云百日身/熱瘡岀不久自瘥)
治明目令髮不落方
　　十月上巳日收槐子内新净甆中以盆

　　密封口三七日發封洗去皮取子從月
　　一日服一枚二日二枚日别加計十日
　　服五十五枚一月日服一百六十五枚
　　一年服一千九百八十枚小月减六十
　　枚此藥主補腦早服之髮不白好顔色
　　長生益壽先病冷人勿服之(肘後云/扁鵲方)
又方牛膽中漬槐子陰乾百日食後吞一枚
十日身輕三十日白髮再黑至百日通神
治目中眯不出方
　　以蠶沙一粒吞下即出

治稻麥芒等入目中方
　　取生蠐螬以新布覆目上將蠐螬從布
　　上摩之芒岀著布良
治砂石草木入目中不出方
　　以雞肝注之
又方以書中白魚和乳汁注目中
治目中眯法
　　旦起對門户跪拜云户門狹小不足宿
　　客乃便瘥
治目爲物所傷觸青黑方

　　煑羊肉令熱熨勿令過熱猪肝亦得
治目痛不得睡方
　　暮炙新青布熨并蒸大豆袋盛枕之夜
　　常令熱
目中赤痛從内眥始取之陰蹻
目中痛不能視上星主之先取譩譆後取天
牖風池
青盲遠視不明承光主之
目瞑遠視𥆨𥆨目窗主之
目𥆨𥆨赤痛天柱主之

目眩無所見偏頭痛引目外眥而急頷猒以
主之
目遠視不明惡風泪出憎寒頭痛目眩瞢内
眥赤痛遠視𥆨𥆨無見眦癢痛淫膚白瞖精
明主之
青盲無所見遠視𥆨𥆨目中淫膚白膜覆瞳
子巨窌主之
目不明泪出目眩瞢瞳子癢遠視𥆨𥆨昏夜
無見目瞤動與項口參相引喎僻口不能言
刺承泣

目痛僻戾不明四白主之
目赤目黄權窌主之
睊目水溝主之
目痛不眀齗交主之
目瞑身汗出承漿主之
青盲𥌰目惡風寒上關主之
青盲商陽主之
𥌰目𥆨𥆨偏歷主之
眼痛下廉主之
目中白瞖前谷主之

目痛泣出甚者如脫前谷主之
白膜覆珠子無所見解谿主之
灸法餘宂見前
𥌰目𥆨𥆨少氣灸五里右取左左取右
眼暗灸大椎下數節第十當脊中安灸二百
壯惟多爲佳至驗
肝勞邪氣眼赤灸當容百壯兩邊各爾宂在
眼小眥近後當耳前三陽三陰之會處以兩
手按之有上下横脉則是與耳門相對是也
眼急痛不可遠視灸當腫子上入髮際一寸

隨年壯穴名當陽
風瞖患右目灸右手中指本節頭骨上五壯
如小麥大左手亦如之
風癢赤痛灸人中近鼻柱二壯仰卧灸之
目卒生瞖灸大指節横文三壯在左灸右在
右灸左良



孫眞人備急千金要方卷之十五











