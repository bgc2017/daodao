










孫眞人備急千金要方卷之十四分八
(宋朝奉郎守太常少卿充祕閣校理林億等校正)
少小嬰孺方
小兒雜病第九(方灸法)
治小兒臍中生瘡方
桑汁傅乳上使兒飲之
又方飲羖羊乳及血
治小兒風臍遂作惡瘡歷年不瘥方
取東壁上土傅之大佳若汁不止燒蒼
耳子粉之

又方乾蠐螬蟲末粉之不過三四度瘥
治小兒臍不合方
取車轄脂燒灰日一傅之
又方燒蜂房灰爲末傅之
治小兒臍中生瘡方
燒甑帶灰和膏傅之
治小兒臍赤腫方
杏仁(半兩)猪頰車髓(十八銖)
右二味先研杏仁如脂和髓傅臍中腫上
白石脂散治小兒臍汁不止兼赤腫方

以白石脂細研熬令微暖以粉臍瘡日
三四度
治小兒鵝口不能飲乳方
鵝屎汁瀝兒口中
又方黍米汁塗之
又方取小兒父母亂髮净洗纏桃枝沾取井
花水東向向日以髮拭口中得口中白
乳以置水中七過瀝洗三朝作之
治小兒心熱口爲生瘡重舌鵝口方
柘根剉五升無根弓材亦佳以水五升

煑取二升去滓更煎取五合細細傅之
數次良
治口瘡白漫漫方
先以父净髮拭口次取桑汁塗之
治重舌舌强不能收唾方
鹿角末如大豆許安舌下日三四度亦
治小兒不能乳
又方取蛇蜕燒末以雞毛蘸醇醋點藥掠舌
下愈
治小兒重舌方

取田中蜂房燒灰酒和塗喉下愈
又方衣魚塗舌上
又方竈月下黄土末苦酒和塗舌上
又方二家屠肉切令如指大摩舌上兒立能
啼
又方赤小豆爲末醋和塗舌上
又方燒簸箕灰傅舌下
又方黄蘖以竹瀝漬取細細點舌上良
治重舌方
灸行間隨年壯穴在足大趾歧中

又灸兩足外踝上三壯
治小兒舌上瘡方
蜂房燒灰屋間塵各等分和匀傅之
又方桑白汁塗乳與兒飲之
又方羊蹄骨中生髓和胡粉傅之
治舌腫强滿方
滿口含糖醋良
又方飲羖羊乳即瘥
治小兒口瘡不得吮乳方
大青(十八銖)黄連(十二銖)

右二味㕮咀以水三升煑取一升二合一
服一合日再夜一
又方
蜜二升甘草(如指大三寸)臘月猪脂(一斤)
右三味合煎相得含如棗大稍稍咽之日
三
又方礬石如雞子大置醋中塗兒足下二七
遍愈
治小兒燕口兩吻生瘡方
燒髮灰和猪脂傅之

治小兒口下黄肌瘡方
取羖羊髭燒作灰和臘月猪脂傅之角
亦可用
治口傍惡瘡方
亂髮灰胡絮灰黄連
乾薑
右四味等分爲散以粉瘡上不過三徧
治口噤赤者心噤白者肺噤方
雞屎白棗大綿裹以水一合煑二沸分
再服

治小兒口噤方
鹿角粉大豆末
右二味等分和乳塗乳上飲兒
又方
驢乳猪乳(各二升)
右二味合煎得一升五合服如杏仁許三
四服瘥
雀屎圓治小兒卒中風口噤不下一物方
雀屎如麻子丸之飲下即愈大良雞屎
白亦佳

治小兒口中涎出方
以白羊屎内口中
又方以東行牛口中沫塗口中及頤上又桑
白汁塗之瘥
治小兒卒毒腫著喉頸壯熱妨乳方
升麻射干大黄(各一兩)
右三味㕮咀以水一升五合煑取八合一
歲兒分三服以滓薄腫上冷更暖以薄大
兒以意加之
升麻湯治小兒喉痛若毒氣盛便咽塞併治

大人咽喉不利方
升麻生薑射干(各二兩)
橘皮(一兩)
右四味㕮咀以水六升煑取二升去滓分
三服
治小兒喉痺腫方
魚膽二七枚以和竈底土塗之瘥
治小兒喉痺方
桂心杏仁(各半兩)
右二味爲末以綿裹如棗大含咽汁

治小兒解顱方
熬蛇蜕皮爲末和猪頰車中髓傅頂上
日三四度
又方猪牙頰車髓傅顖上瘥
治小兒腦長解顱不合羸瘦色黄至四五歲
不能行半夏熨方
半夏生薑芎藭(各一升)
細辛(三兩)桂心(一尺)烏頭(十枚)
右六味㕮咀以醇苦酒五升漬之晬時煑
三沸絞去滓以綿一片浸藥中適寒温以

熨顖上冷更温之復熨如前朝暮各三四
熨乃止二十日可愈
治小兒解顱用生蟹足傅方
生蟹足白歛(各半兩)
右二味擣末以乳汁和傅顱上立愈
治小兒解顱細辛傅方
細辛桂心(各半兩)乾薑(十八銖)
右三味爲末以乳汁和傅顱上乾復傅之
兒面赤即愈
治小兒顖開不合方

防風(一兩半)栢子仁白芨(各一兩)
右三味爲末以乳和傅顖上日一十日知
二十日愈
又方取猪牙車骨煎取髓傅顖上愈
小兒顖陷方
灸臍上下各半寸及鳩尾骨端又足太
陰各一壯
治小兒狐疝傷損生㿗方
桂心(十八銖)白术(一兩十八銖)地膚子(二兩半)
右三味爲末以蜜和丸白酒服如小豆七

丸日三(亦治大人)
又方
芍藥茯苓(各十八銖)防葵(一作防風)
大黄(各半兩)半夏桂心
蜀椒(各六銖)
右七味爲末蜜和服如大豆一丸日五服
可加至三丸
五等圓治小兒陰偏大又卵核堅㿗方
黄蘖香豉牡丹
防風桂心(各二兩)

右五味爲末蜜丸如大豆兒三歲飲服五
丸加至十丸兒小以意酌量著乳頭上服
之
治小兒卵腫方
取雞翅六莖燒灰服之隨卵左右取翮
(古今録驗云治陰大如斗)
治小兒㿗方
土瓜根芍藥當歸(各一兩)
右三味㕮咀以水二升煎取一升服五合
日二

又方三月上除日取白頭翁根擣碎隨偏處
傅之一宿作瘡二十日愈
治氣㿗方
灸足厥陰大敦左灸右右灸左各一壯
治小兒陰瘡方
以人屎灰傅之又狗屎灰傅之又狗骨
灰傅之又馬骨末傅之
治小兒歧股間連陰囊生瘡汁出先癢後痛
十日五日自瘥或一月或半月復發連年不
瘥者方

灸瘡搔去痂帛拭令乾以蜜傅更溲麫
作燒餅熟即以餳塗餅上熨之冷即止
再度瘥
治小兒陰腫方
狐莖炙擣末酒服之
又方灸大敦七壯
又方斫桑木白汁塗之
又方擣蕪菁薄上
又方擣垣衣傅之又以衣中白魚傅之
又方猪屎五升水煑沸布裹安腫上

治小兒陰瘡方
取狼牙濃煑汁洗之
又方黄連胡粉等分以香脂油和傅之
治小兒核腫壯熱有實方
青木香甘草石膏
甘遂(各十八銖)麝香(三銖)大黄
前胡(各一兩)黄芩(半兩)
右八味㕮咀以水七升煑取一升九合每
服三合(日四夜二)
鼈頭圓治小兒積冷久下瘥後餘脫肛不瘥

腹中冷肛中疼痛不得入者方
死鼈頭(二枚炙令焦)磁石(四兩)桂心(三兩)
小蝟皮(一枚炙令焦)
右四味爲末蜜丸如大豆兒三歲至五歲
服五丸至十丸日三兒年大以意加之
小兒脫肛方
灸頂上旋毛中三壯即入又灸尾翠骨
三壯又灸臍中隨年壯
治小兒疳濕瘡方
鐵衣著下部中即瘥

又方灸第十五椎挾脊兩傍七壯未瘥加七
壯
治小兒疳瘡方
以猪脂和胡粉傅之五六度
又方嚼麻子傅之日六七度
又方羊膽二枚和醬汁於下部灌之猪脂亦
佳
治濕瘡方
濃煑地榆汁洗浴每日二度
治小兒久痢膿濕𧏾方

艾葉五升以水一斗煑取一升半分爲
三服
除熱結腸圓斷小兒熱下黄赤汁沫及魚腦
雜血肛中瘡爛坐𧏾生蟲方
黄連蘖皮苦參
鬼臼獨活橘皮
芍藥阿膠(各半兩)
右八味爲末以藍汁及蜜丸如小豆日服
五丸至十丸(冬無藍汁可用藍子一合舂蜜和丸)
治小兒蚘蟲方

削楝木上蒼皮以水煑取汁飲之量大
小多少爲此有小毒
治小兒羸瘦有蚘蟲方
雚蘆二兩以水一升米二合煑取米熟
去滓與服
又方萹蓄三兩水一升煑取四合分服之擣
汁服亦佳
又方
桃白皮(三兩)東引吴茱萸根白皮(四兩)
右二味㕮咀以酒一升二合漬之一宿漸

與服取瘥
又方取猪膏服之(一云治蟯蟲)
又方擣槐子内下部中瘥爲度(一云治蟯蟲)
又方楝實一枚内孔中(一云治蟯蟲)
治寸白蟲方
東行石榴皮一把水一升煑取三合分
服
又方桃葉擣絞取汁服之
治小兒三蟲方
雷丸芎藭

右二味各等分爲末服一錢匕日三
治大便竟出血方
鼈頭一枚炙令黄黑爲末以飲下五分
匕多少量兒大小日三服
又方燒車釭一枚令赤内一升水中分二服
又方燒甑帶末傅乳頭上令兒飲之
治小兒尿血方
燒鵲巢灰井花水服之亦治夜尿牀
又方尿血灸第七椎兩傍各五寸隨年壯
治小兒遺尿方

瞿麥石韋龍膽
皂莢桂心(各半兩)雞腸草
人參(各一兩)車前子(一兩六銖)
右八味爲末蜜丸每食後服如小豆大五
丸日三加至六七丸
又方小豆葉擣汁服
又方燒雞腸爲末漿水服方寸匕日三一云
面北斗服
又方灸臍下一寸半隨年壯又灸大敦三
壯亦治尿血

地膚子湯治小兒熱毒入膀胱中忽患小便
不通欲小便則澁痛不出出少如血須臾復
出方
地膚子瞿麥知母
黄芩枳實升麻
葵子猪苓(各六銖)通草
海藻橘皮(各三銖)大黄(十八銖)
右十二味㕮咀以水三升煑取一升一日
至七日兒服一合爲三服八日至十五日
兒一合半爲三服十六日至二十日兒二

合爲三服四十日兒以此爲準五十日已
上七歲已下以意加藥益水
治小兒淋方
車前子一升水二升煑取一升分服
又方煑冬葵子汁服之
又方取蜂房亂髮燒灰以水服一錢匕日再
治小兒小便不通方
車前草(切一升)小麥(一升)
右二味以水二升煑取一升二合去滓煑
粥服日三四

又方冬葵子一升以水二升煑取一升分服
入滑石末(六銖)
治小兒瘫方
蜥蜴一枚燒末酒服之
治小兒吐血方
燒蛇蜕皮末以乳服之并治重舌
又方取油三分酒一分和之分再服
治小兒鼻塞生息肉方
通草細辛(各一兩)
右二味擣末取藥如豆著綿纏頭内鼻中

日二
治小兒鼻塞不通足涕出方
杏仁(半兩)蜀椒附子
細辛(各六銖)
右四味㕮咀以醋五合漬藥一宿明日以
猪脂五合煎令附子色黄膏成去滓了更
以塗絮導鼻孔中(日再兼摩頂)
治小兒聤耳方
末石硫黄以粉耳中日一夜一
治小兒耳瘡方

燒馬骨灰傅之
又方燒雞屎白筒中吹入
治小兒齒落久不生方
以牛屎中大豆貳柒枚小開豆頭以注
齒根處數度即生
又方取雄鼠屎二七枚以一屎拭一齒根處
盡此止二十一日即生雄鼠屎頭尖
治小兒四五歲不語方
末赤小豆酒和傅舌下
又方灸足兩踝各三壯

治小兒數歲不能行方
取葬家未開户盜食來以哺之日三便
起行
治小兒不能乳方
雀屎四枚爲末著乳頭飲兒兒大十枚
蒲黄湯治小兒落床墮地如有瘀血腹中陰
陰寒熱不肯乳哺但啼哭叫唤方
蒲黄麥門冬大黄
黄芩(各十銖)甘草(八銖)硭硝(七銖)
黄連(十二銖)

右七味㕮咀以水二升煑取一升去滓内
芒消分三服消息視兒羸瘦半之大小便
血即愈忌冷食
治小兒食不知飢飽方
鼠屎二七枚燒爲末服之
治小兒食土方
取肉一斤繩繫曳地行數里勿洗火炙
與食
治小兒噦方
生薑汁牛乳(各五合)

右二味煎取五合分爲二服
又方取牛乳一升煎取五合分五服
治小兒疰方
竈中灰鹽等分相和熬熨之
治小兒誤吞針方
取磁石如棗核大或吞或含其針立出
治小兒誤吞鐵等物方
艾蒿一把剉以水五升煑取一升服之
即下
治小兒蠷螋咬繞腹匝即死方

擣蒺藜葉傅之無葉子亦可
又方取鷰窠中土猪脂和傅之乾即易之


孫眞人備急千金要方卷之十四
















