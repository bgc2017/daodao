










孫眞人備急千金要方卷之一投三
(宋朝奉郎守太常少卿充秘閣校理林億等校正)
論大醫習業第一
凡欲爲大醫必須諳素問甲乙黄帝鍼經明
堂流注十二經脉三部九候五臟六腑表裏
孔穴本草藥對張仲景王叔和阮河南范東
陽張苗靳邵等諸部經方又須妙解陰陽禄
命諸家相法及灼龜五兆周易六壬并須精
熟如此乃得爲大醫若不爾者如無目夜遊
動致顛殞次須熟讀此方尋思妙理留意鑚

研始可與言於醫道者矣又須涉獵羣書何
者若不讀五經不知有仁義之道不讀三史
不知有古今之事不讀諸子覩事則不能默
而識之不讀内經則不知有慈悲喜捨之德
不讀莊老不能任眞體運則吉凶拘忌觸塗
而生至於五行休王七耀天文并須探賾若
能具而學之則於醫道無所滯礙而盡善盡
美者矣
論大醫精誠第二
張湛曰夫經方之難精由來尚矣今病有内

同而外異亦有内異而外同故五臟六腑之
盈虚血脉榮衛之通塞固非耳目之所察必
先診候以審之而寸口關尺有浮沉弦緊之
亂俞穴流注有高下淺深之差肌膚筋骨有
厚薄剛柔之異唯用心精微者始可與言於
兹矣今以至精至微之事求之於至麤至淺
之思豈不殆哉若盈而益之虚而損之通而
徹之塞而壅之寒而冷之熱而温之是重加
其疾而望其生吾見其死矣故醫方卜筮藝
能之難精者也既非神授何以得其幽微世

有愚者讀方三年便謂天下無病可治及治
病三年乃知天下無方可用故學者必須博
極醫源精勤不倦不得道聽途說而言醫道
已了深自誤哉凡大醫治病必當安神定志
無欲無求先發大慈惻隱之心誓願普救含
靈之苦若有疾厄來求救者不得問其貴賤
貧富長幼妍媸怨親善友華夷愚智普同一
等皆如至親之想亦不得瞻前顧後自慮吉
凶護惜身命見彼苦惱若己有之深心悽愴
勿避嶮巇晝夜寒暑飢渴疲勞一心赴救無

作工夫形迹之心如此可爲蒼生大醫反此
則是含靈巨賊自古名賢治病多用生命以
濟危急雖曰賤畜貴人至於愛命人畜一也
損彼益己物情同患況於人乎夫殺生求生
去生更遠吾今此方所以不用生命爲藥者
良由此也其蝱蟲水蛭之屬市有先死者則
市而用之不在此例只如雞卵一物以其混
沌未分必有大段要急之處不得已隱忍而
用之能不用者斯爲大哲亦所不及也其有
患瘡痍下痢臭穢不可瞻視人所惡見者但

發慚愧悽憐憂恤之意不得起一念蒂芥之
心是吾之志也夫大醫之體欲得澄神内視
望之儼然寬裕汪汪不皎不昧省病診疾至
意深心詳察形候纖毫勿失處判針藥無得
參差雖曰病宜速救要須臨事不惑唯當審
諦覃思不得於性命之上率爾自逞俊快邀
射名譽甚不仁矣又到病家縱綺羅滿目勿
左右顧盻絲竹凑耳無得似有所娱珍羞迭
薦食如無味醽醁兼陳看有若無所以爾者
夫一人向隅滿堂不樂而况病人苦楚不離

斯須而醫者安然歡娱傲然自得兹乃人神
之所共恥至人之所不爲斯蓋醫之本意也
夫爲醫之法不得多語調笑談謔喧嘩道說
是非議論人物衒耀聲名訾毁諸醫自矜己
德偶然治瘥一病則昂頭戴面而有自許之
貌謂天下無雙此醫人之膏肓也老君曰人
行陽德人自報之人行陰德鬼神報之人行
陽惡人自報之人行陰惡鬼神害之尋此二
途陰陽報施豈誣也哉所以醫人不得恃己
所長專心經略財物但作救苦之心於冥運

道中自感多福者耳又不得以彼富貴處以
珍貴之藥令彼難求自衒功能諒非忠恕之
道志存救濟故亦曲碎論之學者不可耻言
之鄙俚也
論治病略例第三
夫天布五行以植萬類人禀五常以爲五臟
經絡腑輸陰陽會通玄冥幽微變化難極易
曰非天下之至賾其孰能與於此觀今之醫
不念思求經㫖以演其所知各承家伎始終
循舊省病問疾務在口給相對斯須便處湯

藥按寸不及尺握手不及足人迎趺陽三部
不參動數發息不滿五十短期未知决診九
候曾無髣髴明堂闕庭盡不見察所謂窺管
而已夫欲視死别生固亦難矣此皆醫之深
戒病者可不謹以察之而自防慮也古來醫
人皆相嫉害扁鵲爲秦太醫令李醯所害即
其事也一醫處方不得使别醫和合脫或私
加毒藥令人增疾漸以致困如此者非一特
須愼之寧可不服其藥以任天眞不得使愚
醫相嫉賊人性命甚可哀傷夫百病之本有

中風傷寒寒熱温瘧中惡霍亂大腹水腫腸
澼下痢大小便不通賁豚上氣欬逆嘔吐黄
疸消渴留飲癖食堅積癥瘦驚邪癲癇鬼疰
喉痺齒痛耳聾目盲金瘡踒折癰腫惡瘡痔
瘻瘤癭男子五勞七傷虚乏羸瘦女子帶下
崩中血閉陰蝕蟲蛇蠱毒所傷此皆大略宗
兆其間變動枝葉各依端緒以取之又有冷
熱勞損傷飽房勞驚悸恐懼憂恚怵惕又有
産乳落胎墮下瘀血又有貪餌五石以求房
中之樂此皆病之根源爲患生諸枝葉也不

可不知其本末但尚醫說男女長幼之病有
半與病源相附會者便可服藥也男子者衆
陽所歸常居於燥陽氣遊動强力施泄便成
勞損損傷之病亦以衆矣若比之女人則十
倍易治凡女子十四已上則有月事月事來
日得風冷濕熱四時之病相協者皆自說之
不爾與治誤相觸動更增困也處方者亦應
問之凡用藥皆隨土地所宜江南嶺表其地
暑濕其人肌膚薄脆腠理開踈用藥輕省關
中河北土地剛燥其人皮膚堅硬腠理閉塞

用藥重複世有少盛之人不避風濕觸犯禁
忌暴竭精液雖得微疾皆不可輕以利藥下
之一利大重竭其精液困滯着牀動經年月
也凡長宿病宜服利湯不須盡劑候利之足
則止病源未除者於後更合耳稍有氣力堪
盡劑則不論也病源須服利湯取除者服利
湯後宜將丸散時時助之
凡病服利湯得瘥者此後愼不中服補湯也
若得補湯病勢還復成也更重瀉之則其人
重受弊也若初瘥氣力未甚平復者但消息

之須服藥者當以平藥和之夫常患之人不
妨行走氣力未衰欲將補益冷熱隨宜丸散
者可先服利湯瀉除胷腹中擁積痰實然後
可服補藥也夫極虚勞應服補湯者不過三
劑即止若治風病應服治風湯者皆非三五
劑可知也自有滯風洞虚即服十數劑乃至
百餘日可瘥也故曰實即瀉之虚則補之
夫二儀之内陰陽之中唯人最貴人者禀受
天地中和之氣法律禮樂莫不由人人始生
先成其精精成而腦髓生頭圓法天足方象

地眼目應日月五臟法五星六腑法六律以
心爲中極大腸長一丈二尺以應十二時小
腸長二丈四尺以應二十四氣身有三百六
十五絡以應一歲人有九竅以應九州天有
寒暑人有虚實天有刑德人有愛憎天有陰
陽人有男女月有大小人有長短所以服食
五穀不能將節冷熱醎苦更相振觸共爲攻
擊變成疾病凡醫診候固是不易又問而知
之别病深淺名曰巧醫仲景曰凡欲和湯合
藥針灸之法宜應精思必通十二經脉辨三

百六十孔穴榮衛氣行知病所在宜治之法
不可不通古者上醫相色色脉與形不得相
失黑乘赤者死赤乘青者生中醫聽聲聲合
五音火聞水聲煩悶千驚木聞金聲恐畏相
刑脾者土也生育萬物迴助四傍善者不見
死則歸之太過則四肢不舉不及則九竅不
通六識閉塞猶如醉人四季運轉終而復始
下醫診脉知病源由流轉移動四時逆順相
害相生審知臟腑之微此乃爲妙也
論診候第四

夫欲理病先察其源候其病機五臟未虚六
腑未竭血脉未亂精神未散服藥必活若病
已成可得半愈病勢已過命將難全
夫診候之法常以平旦陰氣未動陽氣未散
飲食未進經脉未盛絡脉調均氣血未亂精
取其脉知其逆順非其時不用也深察三部
九候而明告之古之善爲醫者上醫醫國中
醫醫人下醫醫病又曰上醫聽聲中醫察色
下醫診脉又曰上醫醫未病之病中醫醫欲
病之病下醫醫已病之病若不加心用意於

事混淆即病者難以救矣何謂三部寸關尺
也上部爲天肺也中部爲人脾也下部爲地
腎也何謂九候部各有三合爲九候上部天
兩額動脉主頭角之氣也上部地兩頰動脉
主口齒之氣也上部人耳前動脉主耳目之
氣也中部天手太陰肺之氣也中部地手陽
明胷中之氣也中部人手少陰心之氣也下
部天足厥陰肝之氣也下部地足少陰腎之
氣也下部人足太陰脾之氣也合爲九候夫
形盛脉細少氣不足以息者死形瘦脉大胷

中多氣者死形氣相得者生參五不調者病
三部九候皆相失者死愚醫不通三部九候
及四時之經或用湯藥倒錯針灸失度順方
治病更增他疾遂致滅亡哀哉烝民枉死者
半可爲世無良醫爲其解釋經說地水火風
和合成人凡人火氣不調舉身蒸熱風氣不
調全身彊直諸毛孔閉塞水氣不調身體浮
腫氣滿喘粗土氣不調四肢不舉言無音聲
火去則身冷風止則氣絶水竭則無血土散
則身裂然愚醫不思脉道反治其病使藏中

五行共相尅切如火熾燃重加其油不可不
愼凡四氣合德四神安和一氣不調百一病
生四神動作四百四病同時俱發又云一百
一病不治自愈一百一病須治而愈一百一
病雖治難愈一百一病眞死不治
張仲景曰欲療諸病當先以湯蕩滌五臟六
腑開通諸脉治道陰陽破散邪氣潤澤枯朽
悅人皮膚益人氣血水能净萬物故用湯也
若四肢病久風冷發動次當用散散能逐邪
風氣濕痺表裏移走居無常處者散當平之

次當用丸丸藥者能逐風冷破積聚消諸堅
癖進飲食調和榮衛能參合而行之者可謂
上工故曰醫者意也又曰不須汗而彊汗之
者出其津液枯竭而死須汗而不與汗之者
使諸毛孔閉塞令人悶絶而死又不須下而
彊下之者令人開腸洞泄不禁而死須下而
不與下之者使人心内懊儂脹滿煩亂浮腫
而死又不須灸而彊與灸者令人火邪入腹
干錯五臟重加其煩而死須灸而不與灸之
者令人冷結重凝久而彌固氣上衝心無地

消散病篤而死
黄帝問曰淫邪泮衍奈何岐伯對曰正邪從
外襲内而未有定舍及淫於臟不得定處與
榮衛俱行而與魂魄飛揚使人卧不得安而
喜夢也凡氣淫於腑則有餘於外不足於内
氣淫於臟則有餘於内不足於外問曰有餘
不足有形乎對曰陰盛則夢涉大水而恐懼
陽盛則夢蹈大火而燔灼陰陽俱盛則夢相
殺毁傷上盛則夢飛揚下盛則夢墮墜甚飽
則夢與(巢源云夢行)甚饑則夢取(巢源云夢卧)肝氣盛

則夢怒肺氣盛則夢恐懼哭泣心氣盛則夢
喜笑及恐畏脾氣盛則夢歌樂體重手足不
舉腎氣盛則夢腰脊兩解而不屬凡此十一
盛者至而瀉之立已厥氣客於心則夢見丘
山烟火客於肺則夢飛揚見金鐵之器奇物
客於肝則夢見山林樹木客於脾則夢見丘
陵大澤壞屋風雨客於腎則夢見臨淵没居
水中客於膀胱則夢見遊行客於胃則夢見
飲食客於大腸則夢見田野客於小腸則夢
見聚邑街衢客於膽則夢見闘訟自刳客於

陰器則夢交接闘内客於項則夢見斬首客
於跨則夢見行走而不能前進及池渠穽窊
中居客於股則夢見禮節拜跪客於胞䐈則
夢見溲溺便利凡此十五不足者至而補之
立已善診候者亦可深思此意乃盡善盡美
矣
史記曰病有六不治驕恣不論於理一不治
也輕身重財二不治也衣食不能適三不治
也陰陽并藏氣不定四不治也形羸不能服
藥五不治也信巫不信醫六不治也生候尚

存形色未改病未入腠理針藥及時能將節
調理委以良醫病無不愈
論處方第五
夫療寒以熱藥療熱以寒藥飲食不消以吐
下藥鬼疰蠱毒以蠱毒藥癰腫瘡瘤以瘡瘤
藥風濕以風濕藥風勞氣冷各隨其所宜雷
公云藥有三品病有三階藥有甘苦輕重不
同病有新久寒温亦異重熱膩滑鹹酢藥石
飲食等於風病爲治餘病非對輕冷粗澀甘
苦藥草飲食等於熱病爲治餘病非對輕熱

辛苦淡藥飲食等於冷病爲治餘病非對其
大綱略顯其源流自餘覩狀可知臨事制宜
當識斯要
藥對曰夫衆病積聚皆起於虚虚生百病積
者五臟之所積聚者六腑之所聚如斯等疾
多從舊方不假增損虚而勞者其弊萬端宜
應隨病增减古之善爲醫者皆自採藥審其
體性所主取其時節早晚早則藥勢未成晚
則盛勢已歇今之爲醫不自採藥且不委節
氣早晚只共採取用以爲藥又不知冷熱消

息分兩多少徒有療病之心永無必愈之效
此實浮惑聊復審其冷熱記其增損之主耳
虚勞而苦頭痛復熱加枸杞萎蕤虚而吐加
人參虚而不安亦加人參虚而多夢紛紜加
龍骨虚而多熱加地黄牡蠣地膚子甘草虚
而冷加當歸芎藭乾薑虚而損加鍾乳棘刺
肉蓯蓉巴戟天虚而大熱加黄芩天門冬虚
而多忘加茯神遠志虚而驚悸不安加龍齒
紫石英沙參小草冷則用紫石英小草若客
熱即用沙參龍齒不冷不熱無用之虚而口

乾加麥門冬知母虚而吸吸加胡麻覆盆子
柏子仁虚而多氣兼微欬加五味子大棗虚
而身彊腰中不利加磁石杜仲虚而多冷加
桂心吴茱萸附子爲頭虚而小便赤加黄芩
虚而客熱加地骨皮白水黄耆虚而冷用隴
西黄耆虚而痰復有氣加生薑半夏枳實虚
而小腸利加桑螵蛸龍骨雞肶胵虚而小腸
不利加茯苓澤瀉虚而痢白加厚朴諸藥無
有一一歷而用之但據體性冷熱的相主對
聊叙增損之一隅入處方者宜準此

論用藥第六
上藥一百二十種爲君主養命以應天無毒
多服久服不傷人欲輕身益氣不老延年者
本上經
中藥一百二十種爲臣主養性以應人有毒
無毒斟酌其宜欲遏病補虚羸者本中經
下藥一百二十五種爲佐使主以應地多毒
不可久服欲除寒熱邪氣破積聚愈疾者本
下經
三品合三百六十五種法三百六十五度每

一度應一日以成一歲倍其數合七百三十
名也
凡藥有君臣佐使以相宣攝合和者宜用一
君二臣三佐五使又可一君三臣九佐使也
又有陰陽配合子母兄弟根莖花實草石骨
肉有單行者有相須者有相使者有相畏者
有相惡者有相反者有相殺者凡此七情合
和之時用意審視當用相須相使者良勿用
相惡相反者若有毒宜制可用相畏相殺者
不爾勿合用也又有酸鹹甘苦辛五味又有

寒熱温凉四氣及有毒無毒陰乾曝乾採造
時月生熟土地所出眞僞陳新并各有法其
相使相畏七情列之如左處方之日宜深而
究之
玉石上部
玉泉(款冬花)玉屑(鹿角)丹砂(磁石鹹水)曾青(菟絲子)
石膽(水英爲使牡桂菌桂芫花辛夷白薇)雲母(澤瀉爲使鮀魚及流水)
(徐長卿)朴硝(麥句薑)鍾乳(蛇床子菟絲子爲使牡丹玄石牡蒙紫石)
(英蘘草)消石(火爲使苦參苦菜女菀)硭硝(石韋爲使麥句薑)礬
石(甘草爲使牡蠣)滑石(石韋爲使曾青)白石英(馬目毒公)

紫石英(長石爲使扁青附子不欲鮀甲黄連麥句薑)赤石脂(大黄)
(芫花)黄石脂(曾青爲使細辛蜚蠊扃青附子)白石脂(鷰糞爲使松)
(枝黄芩)太一餘粮(杜仲爲使鐵落菖蒲及貝母)
玉石中部
水銀(磁石)殷孽(防己术)孔公孽(木蘭爲使細辛)凝
水石(地榆巴豆毒)陽起石(桑螵蛸爲使菟絲子澤瀉菌桂雷也)
(蛇蛻皮)石膏(雞子爲使莽草毒公)磁石(柴胡爲使黄石脂牡丹莽)
(草)玄石(松脂栢子仁菌桂)理石(滑石爲使麻黄)
玉石下部
青琅玕(得水銀良雞骨錫毒)礜石(得火良棘針爲使虎掌毒公鶩屎)

(細辛水)特生礜石(得火良水)方解石(巴豆)代赭(天)
雄大鹽漏蘆爲使
草藥上部
六芝(署蕷爲使得髮良恒山扁青茵蔯)天門冬(垣衣地黄爲使曾)
(青)麥門冬(地黄車前爲使款冬苦瓠苦參青蘘)术(防風地榆爲使)女
萎萎蕤(鹵鹹)乾地黄(得麥門冬清酒良貝母蕪荑)菖蒲
(秦芁秦皮爲使地膽麻黄)澤瀉(海蛤文蛤)薯蕷(紫芝爲使甘遂)
遠志(得茯苓冬葵子龍骨良天雄附子毒眞珠蜚蠊藜蘆齊蛤)菊花(术枸)
(杞根桑根白皮爲使)人參(茯苓爲使溲䟽藜蘆)甘草(术乾漆苦參爲使)
(遠志甘遂大戟芫花海藻)石斛(陸英爲使凝水石巴豆白殭蠶雷丸)牛

膝(螢火龜甲陸英白前)獨活(蠡實爲使)柴胡(半夏爲使皂莢女菀)
(藜蘆)細辛(曾青棗根爲使狼毒山茱萸黄耆滑石消石藜蘆)菴䕡子
(荆子薏苡人爲使細辛乾薑)菥蓂子(得荆子細辛良乾薑苦參)龍膽
(貫衆爲使防葵地黄)菟絲子(得酒良薯蕷松脂爲使雚菌)巴戟天
(覆盆子爲使朝生雷丸丹參)蒺藜子(烏頭爲使)防風(乾薑藜蘆白歛芫)
(花附子毒)沙參(防己藜蘆)絡石(杜仲牡丹爲使鐵落菖蒲貝母)
丹參(鹹水藜蘆)天名精(垣衣爲使)决明子(蓍實爲使大麻子)
黄連(黄芩龍骨理石爲使菊花芫花玄參白鮮皮畏款冬烏頭巴豆毒)芎
藭(白芷爲使)續斷(地黄爲使雷丸)黄耆(龜甲)杜若(得辛夷細)
(辛良柴胡前胡)蛇床子(牡丹及巴豆貝母)茜根(鼠姑)飛廉

(得烏頭良麻黄)薇銜(得秦皮良)五味子(蓯蓉爲使萎蕤烏頭)
草藥中部
當歸(簡茹菖蒲海藻牡蒙)秦芁(菖蒲爲使)黄芩(山茱萸龍骨爲使)
(葱實丹砂及牡丹藜蘆)藁本(簡茹)麻黄(厚朴爲使辛夷石韋)乾
薑(秦椒爲使黄連黄芩天鼠糞半夏莨菪毒)葛根(野葛巴豆及百藥毒)前
胡(半夏爲使皂莢藜蘆)芍藥(雷丸爲使石斛芒硝消石鱉甲小薊藜)
(蘆)貝母(厚朴白薇爲使桃花秦芁礜石莽草烏頭)玄參(黄耆乾)
(薑大棗山茱萸藜蘆)石韋(滑石杏人爲使得菖蒲良)括蔞(枸杞爲使乾)
(薑牛膝乾漆烏頭)狗脊(萆薢爲使敗醬)苦參(玄參爲使貝母漏蘆及)
(菟絲子藜蘆)瞿麥(蘘萆牡丹爲使桑螵蛸)白芷(當歸爲使旋復花)石

龍芮(大戟爲使畏蛇蛻皮吴茱萸)白鮮皮(桑螵蛸桔梗茯苓萆薢)萆
薢(薏苡爲使葵根大黄及柴胡牡蠣前胡)紫參(辛夷)仙靈脾(薯蕷)
(爲使)紫菀(款冬爲使惡天雄瞿麥及雷丸遠志畏茵蔯)防己(殷孽爲使細)
(辛萆薢雄黄毒)牡丹(菟絲子)白薇(黄耆大黄大戟乾薑及乾漆大棗)
(山茱萸)款冬花(杏仁爲使得紫菀良皂莢消石玄參貝母辛夷麻黄黄芩)
(黄連黄耆青葙)女菀(鹵鹹)澤蘭(防己爲使)地榆(得髮良麥門冬)
海藻(甘草)
草藥下部
大黄(黄芩爲使)桔梗(節皮爲使白芨龍膽龍眼)葶藶(榆皮爲使得酒)
(良殭蠶石龍芮)甘遂(瓜蒂爲使遠志甘草)芫花(决明爲使甘草)

澤漆(小豆爲使薯蕷)大戟(甘草)鉤吻(半夏爲使黄芩)藜
蘆(黄連爲使細辛芍藥五參大黄)天雄(遠志爲使腐婢)烏頭烏
喙(莽草爲使半夏栝蔞貝母白歛白芨藜蘆)貫衆(雚菌爲使)虎掌(蜀漆)
(爲使莽草)附子(地膽爲使蜈蚣防風甘草黄耆人參烏韭大豆)蜀漆
(栝蔞爲使貫衆)恒山(玉札)半夏(射干爲使皂莢雄黄及生薑乾)
(薑秦皮龜甲烏頭)狼牙(蕪荑爲使秦芁地榆)白歛(代赭爲使烏頭)
白芨(紫石英爲使理石李核人杏核人)雚菌(得酒良雞子)䕡茹(甘草)
(爲使麥門冬)藎草(鼠婦)夏枯草(土瓜爲使)狼毒(大豆爲使麥)
(句薑)鬼臼(垣衣)
木藥上部

茯苓茯神(馬䕡爲使白歛牡蒙及地榆雄黄秦芁龜甲)栢子仁
(牡蠣桂心瓜子爲使菊花羊蹄諸石麫麴)杜仲(蛇蛻玄參)乾㯃(半夏)
(爲使雞子)蔓荆子(烏頭石膏)牡荆實(防風爲使石膏)五
加皮(遠志爲使畏蛇蛻玄參)黄檗(乾㯃)辛夷(芎藭爲使五石脂)
(菖蒲及蒲黄黄連石膏黄環)酸棗仁(防己)槐子(天雄景天爲使)
木藥中部
厚朴(乾薑爲使澤瀉及寒水石消石)山茱萸(蓼實爲使桔梗防風防)
(己)吴茱萸(蓼實爲使丹參消石白堊紫石英)秦皮(大戟爲使吴)
(茱萸)占斯(狼毒毒)栀子(躑躅毒)秦椒(栝蔞防葵雌黄)桑根
白皮(續斷桂心麻子爲使)

()
木藥下部
黄環(鳶尾爲使茯苓防己)石南(五加皮爲使)巴豆(芫花爲使蘘)
(草大黄及黄連藜蘆斑猫毒)蜀椒(杏仁爲使款冬)𣸈䟽(漏蘆爲使)
欒華(决明爲使)雷丸(荔實厚朴爲使葛根)皂莢(栢子爲使麥門冬)
(空青人參苦參)
獸上部
龍骨(得人參牛黄良石膏)龍角(乾㯃蜀椒理石)牛黄(人參爲使)
(龍骨地黄及龍膽蜚蠊牛膝)白膠(得火良大黄)阿膠(得火良大黄)
獸中部
犀角(松脂爲使雚菌雷丸)羖羊角(菟絲子爲使)鹿茸(麻勃爲使)

鹿角(杜仲爲使)
獸下部
麋脂(大黄甘草)
蟲魚上部
蜜蠟(芫花齊蛤)蜂子(黄芩芍藥牡蠣)牡蠣(貝母爲使甘草牛膝)
(遠志蛇床良麻黄吴茱萸辛夷)桑螵蛸(旋復花)海蛤(蜀漆爲使狗)
(膽甘遂芫花)龜甲(沙參蜚蠊)
蟲魚中部
伏翼(莧實雲實爲使)蝟皮(得酒良桔梗麥門冬)蜥蜴(硫黄斑猫蕪)
(荑)露蜂房(乾薑丹參黄芩芍藥牡蠣)䗪蟲(皂莢菖蒲)蠐螬

(蜚蠊爲使附子)鮀魚甲(蜀㯃爲使狗膽甘遂芫花)鼈甲(礬石)
烏賊魚骨(白歛白芨)蟹(莨菪毒漆毒)天鼠糞(白歛白薇)
蟲魚下部
蛇蛻(磁石及酒)𧏙螂(羊角石膏)斑猫(馬刀爲使巴豆丹參空)
(青膚青)地膽(甘草)馬刀(得水良)
果上部
大棗(烏頭毒)
菒下部
杏仁(得火良黄耆黄芩葛根及解錫胡粉毒莽草)
菜上部

冬葵子(黄芩爲使)
菜中部
葱實(藜蘆毒)
米上部
麻蕡麻子(牡蠣白薇茯苓)
米中部
大豆及黄卷(五參龍膽得前胡烏喙杏仁牡蠣良烏頭毒)大麥
(食蜜爲使)醬(藥毒火毒)
右一百九十七種有相制使其餘皆無故
不備録

或曰古人用藥至少分兩亦輕瘥病極多觀
君處方非不煩重分兩亦多而瘥病不及古
人者何也答日古者日月長遠藥在土中自
養經久氣味眞實百姓少欲禀氣中和感病
輕微易爲醫療今時日月短促藥力輕虚人
多巧詐感病厚重難以爲醫病輕用藥須少
痾重用藥即多此則醫之一隅何足怪也又
古之醫者自將採取陰乾曝乾皆悉如法用
藥必依土地所以治十得九今之醫者但知
診脉處方不委採藥時節至於出處土地新

陳虚實一皆不悉所以治十不得五六者寔
由於此夫處方者常須加意重複用藥藥乃
有力若學古人徒自悮耳方來學者須詳而
熟之
凡紫石英白石英朱砂雄黄硫黄等皆須光
明映徹色理鮮净者爲佳不然令人身體乾
燥發熱口乾而死
凡草石藥皆須土地堅實氣味濃烈不爾治
病不愈
凡狼毒枳實橘皮半夏麻黄吴茱萸皆欲得

陳久者良其餘唯須精新也
論合和第七
問曰凡合和湯藥治諸草石蟲獸用水升數
消殺之法則云何答曰凡草有根莖枝葉皮
骨花實諸蟲有毛翅皮甲頭足尾骨之屬有
須燒煉炮炙生熟有定一如後法順方者福
逆之者殃或須皮去肉或去皮須肉或須根
莖或須花實依方鍊治極令净潔然後升合
秤兩勿令參差藥有相生相殺氣力有强有
弱君臣相理佐使相持若不廣通諸經則不

知有好有惡或醫自以意加减不依方分使
諸草石强弱相欺入人腹中不能治病更加
闘爭草石相反使人迷亂力甚刀劔若調和
得所雖未能治病猶得安利五臟於病無所
增劇例曰諸經方用藥所以熬鍊節度皆脚
注之今方則不然於此篇具條之更不煩方
下别注也凡藥治擇熬炮訖然後秤之以充
用不得生秤
凡用石藥及玉皆碎如米粒綿裹内湯酒中
凡鍾乳等諸石以玉槌水研三日三夜漂鍊

務令極細
凡銀屑以水銀和成泥
凡礜石赤泥團之入火半日乃熟可用仍不
得過之不鍊生入藥使人破心肝
凡朴硝礬石燒令汁盡乃入丸散硭硝朴硝
皆絞湯訖内汁中更上火兩三沸烊盡乃服
凡湯中用丹砂雄黄者熟末如粉臨服内湯
中攪令調和服之
凡湯中用完物皆擘破乾棗栀子之類是也
用細核物亦打碎山茱萸五味子蕤核决明

子之類是也細花子物正爾完用之旋復花
菊花地膚子葵子之類是也米麥豆輩亦完
用之
凡橘皮吴茱萸椒等入湯不㕮咀
凡諸果實仁皆去尖及雙仁者湯揉撻去皮
仍切之用栀子者去皮用蒲黄者湯成下
凡麥門冬生薑入湯皆切三擣三絞取汁湯
成去滓下之煑五六沸依如升數不可共藥
煑之一法薄切用
凡麥門冬皆微潤抽去心

凡麻黄去節先别煑兩三沸掠去沫更益水
如本數乃内餘藥不爾令人煩寸斬之小草
瞿麥五分斬之細辛白前三分斬之膏中細
剉也
凡牛膝石斛等入湯酒拍碎用之石斛入丸
散者先以碪槌極打令碎乃入臼不爾擣不
熟入酒亦然
凡桂厚朴杜仲秦皮木蘭輩皆削去上虚軟
甲錯取裏有味者秤之茯苓猪苓削除黑皮
牡丹巴戟天遠志野葛等皆槌破去心紫菀

洗去土曝乾乃秤之薤白葱白除青令盡莽
草石南茵芋澤蘭剔取葉及嫩莖去大枝鬼
臼黄連皆除根毛石韋辛夷拭去毛辛夷又
去心蜀椒去閉口者及目用大棗烏梅皆去
核用鬼箭削取羽皮
凡茯苓芍藥補藥須白者瀉藥唯赤者
凡菟絲子暖湯淘汰去沙土乾漉暖酒漬經
一宿漉出曝微白擣之不盡者更以酒漬經
三五日乃出更曬微乾擣之須臾悉盡極易
碎

凡用甘草厚朴枳實石南茵芋藜蘆皂莢之
類皆炙之而枳實去穰藜蘆去頭皂莢去皮
子
凡用椒實微熬令汗出則有勢力
凡湯丸散用天雄附子烏頭烏喙側子皆煻
灰炮令微拆削去黑皮乃秤之惟薑附湯及
膏酒中生用亦削去皮乃秤之直理破作七
八片
凡半夏熱湯洗去上滑一云十洗四破乃秤
之以入湯若膏酒丸散皆煻灰炮之

凡巴豆去皮心膜熬令紫色桃仁杏仁葶藶
胡麻諸有脂膏藥皆熬黄黑别擣令如膏指
㩢視泯泯爾乃以向成散稍稍下臼中合研
擣令消散乃復都以輕絹篩之須盡又内臼
中依法擣數百杵也湯膏中雖有生用者并
擣破
凡用麥糵麴末大豆黄卷澤蘭蕪荑皆微炒
乾㯃炒令煙斷用烏梅入丸散者熬之用熟
艾者先炒細擘合諸藥擣令細散不可篩者
内散中和之

凡用諸毛羽齒牙蹄甲龜鼈鯪鯉等甲皮肉
骨角筋鹿茸等皆炙之蛇蛻皮微炙
凡用斑猫等諸蟲皆去翅足微熬用桑螵蛸
中破炙之牡蠣熬令黄色殭蠶蜂房微炒之
凡湯中用麝香犀角鹿角羚羊角牛黄須末
如粉臨服内湯中攪令調和服之
凡丸散用膠先炙使通體沸起燥乃可搗有
不沸處更炙之斷下湯直爾用之勿炙諸湯
中用阿膠皆絞湯畢内汁中更上火兩三沸
令烊

凡用蜜先火煎掠去沫令色微黄則丸經久
不壞掠之多少隨蜜精粗遂至大稠於丸彌
佳
凡丸中用蠟烊投少蜜中攪調以和藥
凡湯中用飴糖皆湯成下諸湯用酒者皆臨
熟下之
凡藥有宜丸者宜散者宜湯者宜酒漬者宜
膏煎者亦有一物兼宜者亦有不入湯酒者
并隨藥性不得違之其不宜湯酒者列之如
左

朱砂(熟入酒)雌黄雲母
陽起石(入酒)礬石(入酒)硫黄(入酒)
鍾乳(入酒)孔公孽(入酒)礜石(入酒)
銀屑白堊銅鏡鼻
胡粉鈆丹鹵鹹(入酒)
石灰(入酒)藜灰
右石類一十七種
野葛狼毒毒公
鬼臼莽草蒴藋(入酒)
巴豆躑躅(入酒)皂莢(入酒)

雚菌藜蘆䕡茹
貫衆(入酒)蕪荑雷丸
狼牙鳶尾蒺藜(入酒)
女菀葈耳紫葳(入酒)
薇銜(入酒)白芨牡蒙
飛廉蛇銜占斯
辛夷石南(入酒)楝實
虎杖(入酒單漬)虎掌蓄根
羊桃(入酒)麻勃苦瓠
瓜蒂陟釐狼跋子(入酒)

雲實槐子(入酒)地膚子
蛇床子(入酒)青葙子茺蔚子
王不留行菥蓂子菟絲子(入酒)
右草木之類四十八種
蜂子蜜蠟白馬莖
狗陰雀卵雞子
雄鵲伏翼鼠婦
樗雞螢火蠮螉(蠮舊作□)
殭蠶蜈蚣蜥蜴
斑猫芫青亭長

蛇膽虻蟲蜚蠊
螻蛄馬刀赭魁
蝦蟆猬皮生鼠
生龜(入酒)蝸牛諸鳥獸(入酒)
蟲魚膏骨髓膽血屎溺
右蟲獸之類二十九種
古秤惟有銖兩而無分名今則以十黍爲一
銖六銖爲一分四分爲一兩十六兩爲一斤
此則神農之稱也吴人以二兩爲一兩隋人
以三兩爲一兩今依四分爲一兩稱爲定方

家凡云等分者皆是丸散隨病輕重所須多
少無定銖兩三種五種皆悉分兩同等耳凡
丸散云若干分兩者是品諸藥宜多宜少之
分兩非必止於若干之分兩也假令日服三
方寸七須瘥止是三五兩藥耳凡散藥有云
刀圭者十分方寸七之一準如梧桐子大也
方寸七者作七正方一寸抄散取不落爲度
錢七者以大錢上全抄之若云半錢七者則
是一錢抄取一邊爾并用五銖錢也錢五七
者今五銖錢邊五字者以抄之亦令不落爲

度一撮者四刀圭也十撮爲一勺兩勺爲一
合以藥升分之者謂藥有虚實輕重不得用
斤兩則以升平之藥升方作上徑一寸下徑
六分深八分内散藥勿按抑之正爾微動令
平調耳令人分藥不復用此
凡丸藥有云如細麻大者即胡麻也不必扁
扁但令較略大小相稱爾如黍粟者亦然以
十六黍爲一大豆也如麻子者即今大麻子
準三細麻也如胡豆者今青斑豆也以二大
麻子準之如小豆者今赤小豆也粒有大小

以三大麻子準之如大豆者以二小豆準之
如梧桐子者以二大豆準之一方寸七散以
蜜和得如梧桐子十丸爲定如彈丸及雞子
黄者以十梧桐子準之
凡方云巴豆若干枚者粒有大小當先去心
皮乃秤之以一分準十六枚附子烏頭若干
枚者去皮畢以半兩準一枚枳實若干枚者
去穰畢以一分準二枚橘皮一分準三枚棗
有大小以三枚準一兩云乾薑一累者以半
兩爲正本草云一兩爲正

凡方云半夏一升者洗畢秤五兩爲正椒一
升三兩爲正吴茱萸一升五兩爲正菟絲子
一升九兩爲正菴䕡子一升四兩爲正蛇牀
子一升三兩半爲正地膚子一升四兩爲正
此其不同也云某子一升者其子各有虚實
輕重不可通以秤準皆取平升爲正
凡方云桂一尺者削去皮畢重半兩爲正甘
草一尺者重二兩爲正云某草一束者重三
兩爲正一把者重二兩爲正
凡云蜜一斤者有七合猪膏一斤者一升二

合
凡湯酒膏藥舊方皆云㕮咀者謂秤畢擣之
如大豆又使吹去細末此於事殊不允當藥
有易碎難碎多末少末秤兩則不復均平今
皆細切之較畧令如㕮咀者乃得無末而片
粒調和也凡云末之者謂擣篩如法也
凡丸散先細切曝燥乃擣之有各擣者有合
擣者并隨方所言其潤濕藥如天門冬乾地
黄輩皆先切曝乾獨擣令偏碎更出細擘曝
乾若值陰雨可微火烘之既燥小停冷乃擣

之凡濕藥燥皆大耗當先增分兩須得屑乃
秤之爲正其湯酒中不須如此
凡篩丸藥用重密絹令細於蜜丸即易熟若
篩散草藥用輕踈絹於酒中服即不泥其石
藥亦用細絹篩令如丸藥者
凡篩丸散藥畢皆更合於臼中以杵擣之數
百過視其色理和同爲佳
凡煑湯當取井花水極令净潔升斗分量勿
使多少煑之調和候火用心一如鍊法
凡煑湯用微火令小沸其水數依方多少大

畧二十兩藥用水一斗煑取四升以此爲率
皆絞去滓而後酌量也然則利湯欲生少水
而多取汁者爲病須快利所以少水而多取
汁補湯欲熟多水而少取汁者爲病須補益
是以多水而少取汁好詳視之不得令水多
少湯熟用新布兩人以尺木絞之澄去垽濁
分再服三服者第二第三服以紙覆令密勿
令洩氣欲服以銅器於熱湯上暖之勿令器
中有水氣
凡漬藥酒皆須切細生絹袋盛之乃入酒密

封隨寒暑日數視其濃烈使可漉出不必待
至酒盡也滓可曝燥微擣更漬飲之亦可散
服
凡建中腎瀝諸補湯滓合兩劑加水煑竭飲
之亦敵一劑新藥貧人當依此用皆應先曝
令燥也
凡合膏先以苦酒漬令淹浹不用多汁密覆
勿洩云晬時者周時也從今旦至明旦亦有
止一宿煑膏當三上三下以洩其熱勢令藥
味得出上之使匝匝沸乃下之取沸靜良久

乃止寧欲小生其中有薤白者以兩頭微熬
黄爲候有白芷附子者亦令小黄色爲度猪
肪皆勿令經水臘月者彌佳絞膏亦以新布
絞之若是可服之膏膏滓亦堪酒煑飲之可
摩之膏膏滓則宜以傅病上此蓋欲兼盡其
藥力故也
凡膏中有雄黄朱砂輩皆别搗細研如麫須
絞膏畢乃投中以物疾攪至於凝彊勿使沉
聚在下不調也有水銀者於凝膏中研令消
散胡粉亦爾

凡擣藥法燒香洒掃净潔不得雜語喧呼當
使童子擣之務令細熟杵數可至千萬杵過
多爲佳
凡合腎氣署蕷及諸大補五石大麝香丸金
牙散大酒煎膏等合時煎時并不令婦人小
兒産母喪孝痼疾六根不具足人及雞犬六
畜等見之大忌切宜愼之其續命湯麻黄等
諸小湯不在禁忌之限比來田野下里家因
市得藥隨便市上顧人擣合非止諸不如法
至於石斛菟絲子等難搗之藥費人功力賃

作擣者隱主悉盜棄之又爲塵埃穢氣入藥
中羅篩粗惡隨風飄揚衆口嘗之衆鼻齅之
藥之精氣一切都盡與朽木不殊又復服餌
不能盡如法服盡之後反加虚損遂謗醫者
處方不效夫如此者非醫之咎自縁發意甚
誤宜熟思之
論服餌第八
若用毒藥治病先起如黍粟病去即止不去
倍之不去十之取去爲度病在胷膈已上者
先食而後服藥病在心腹已下者先服藥而

後食病在四肢血脉者宜空腹而在旦病在
骨髓者宜飽滿而在夜
凡服丸散不云酒水飲者本方如此是可通
用也
凡服利湯欲得侵早凡服湯欲得稍熱服之
即易消下不吐若冷則吐嘔不下若太熱即
破人咽喉務在用意湯必須澄清若濁令人
心悶不解中間相去如步行十里久再服若
太促數前湯未消後湯來衝必當吐逆仍問
病者腹中藥消散乃可進服

凡服湯法大約皆分爲三服取三升然後乘
病人穀氣彊進一服最須多次一服漸少後
一服最須少如此即甚安穩所以病人於後
氣力漸微故湯須漸少凡服補湯欲得服三
升半晝三夜一中間間食則湯氣溉灌百脉
易得藥力凡服湯不得太緩太急也又須左
右仰覆卧各一食頃即湯勢徧行腹中又於
室中行皆可一百步許一日勿出外即大益
凡服湯三日常忌酒縁湯忌酒故也凡服治
風湯第一服厚覆取汗若得汗即須薄覆勿

令大汗中間亦須間食不爾令人無力更益
虚羸
凡丸藥皆如梧桐子大補者十丸爲始從一
服漸加不過四十丸過亦損人云一日三度
服欲得引日多時不闕藥氣漸漬熏蒸五臟
積久爲佳不必頓服早盡爲善徒棄名藥獲
益甚少凡人四十已下有病可服瀉藥不甚
須服補藥必若有所損不在此限四十已上
則不可服瀉藥須服補藥五十已上四時勿
闕補藥如此乃可延年得養生之術耳其方

備在第二十七卷中素問曰實即瀉之虚即
補之不虚不實以經調之此其大畧也凡有
臟腑積聚無問少長須瀉則瀉凡有虚損無
問少長須補即補以意量度而用之
凡服痔漏疳𧏾等藥皆愼猪雞魚油等味至
瘥
凡服瀉藥不過以利爲度愼勿過多令人下
利無度大損人也
凡諸惡瘡瘥後皆百日愼口味不爾而瘡即
發也

凡服酒藥欲得使酒氣相接無得斷絶絶則
不得藥力多少皆以知爲度不可令至醉及
吐則大損人也
凡服藥皆斷生冷酢滑猪犬雞魚油麫蒜及
菒實等其大補丸散切忌陳臭宿滯之物有
空青忌食生血物天門冬忌鯉魚白术忌桃
李及雀肉葫荽大蒜青魚酢等物地黄忌蕪
荑甘草忌菘菜海藻細辛忌生菜菟絲子忌
兔肉牛膝忌牛肉黄連桔梗忌猪肉牡丹忌
葫荽藜蘆忌狸肉半夏菖蒲忌飴糖及羊肉

恒山桂心忌生葱生菜商陸忌犬肉茯苓忌
醋物栢子人忌濕麫巴豆忌蘆笋羹及猪肉
鼈甲忌莧菜
凡服藥忌見死尸及産婦穢污觸之兼及忿
怒憂勞
凡餌湯藥其粥食肉菜皆須大熟熟即易消
與藥相宜若生則難消復損藥力仍須少食
菜及硬物於藥爲佳亦少進鹽醋乃善亦不
得苦心用力及房室喜怒是以治病用藥力
惟在食治將息得力太半於藥有益所以病

者務在將息節愼節愼之至可以長生豈惟
愈病而已
凡服瀉湯及諸丸散酒等至食時須食者皆
先與一口冷醋飲須臾乃進食爲佳
凡人忽遇風發身心頓惡或不能言有如此
者當服大小續命湯及西州續命排風越婢
等湯於無風處密室之中日夜四五服勿計
劑數多少亦勿慮虚常使頭面手足腹背汗
出不絶爲佳服湯之時湯消即食粥粥消即
服湯亦少與羊肉臛將補若風大重者相續

五日五夜服湯不絶即經二日停湯以羹
自補將息四體若小瘥即當停藥漸漸將息
如其不瘥當更服湯攻之以瘥爲度
凡患風服湯非得大汗其風不去所以諸風
方中皆有麻黄至如西州續命即用八兩越
婢六兩大小續命或用一兩三兩四兩故知
非汗不瘥所以治風非密室不得輒服湯藥
徒自誤耳惟更加增未見損减矣
凡人五十已上大虚者服三石更生愼勿用
五石也四時常以平旦服一二升暖飲終身

勿絶及一時勿食蒜油魚猪牛馬雞鵝鴨等
肉即無病矣
論藥藏第九
存不忘亡安不忘危大聖之至教救民之瘼
恤民之隱賢人之用心所以神農鳩集百藥
黄帝纂録針經皆備預之常道也且人痾瘵
多起倉卒不與人期一朝嬰已豈遑知救想
諸好事者可貯藥藏用以備不虞所謂起心
雖微所救惟廣見諸世禄之家有善養馬者
尚貯馬藥數十斤不見養身者有蓄人藥一

錙銖以此類之極可愧矣貴畜而賤身誠可
羞矣傷人乎不問馬此言安用哉至如人或
有公私使命行邁邊隅地既不毛藥物焉出
忽逢瘴癘素不資貯無以救療遂拱手待斃
以致天殁者斯爲自致豈是枉横何者既不
能深心以自衛一朝至此何歎惜之晩哉故
置藥藏法以防危殆云爾
石藥灰土藥水藥根藥莖藥葉藥花藥
皮藥子藥五穀五果五菜諸獸齒牙骨
角蹄甲皮毛尿屎等藥酥髓乳酪醍醐

石蜜沙糖飴糖酒醋膠麴糵豉等藥
右件藥依時收採以貯藏之蟲豸之藥不
收採也
秤斗升合鐵臼木臼絹羅紗羅馬尾羅
刀砧玉槌瓷鉢大小銅銚鐺釜銅鐵匙
等
右合藥所須極當預備
凡藥皆不欲數數曬曝多見風日氣力即薄
歇宜熟知之諸藥未即用者候天大晴時於
烈日中曝令大乾以新瓦器貯之泥頭密封

須用開取即急封之勿令中風濕之氣雖經
年亦如新也其丸散以瓷器貯密蠟封之勿
令洩氣則三十年不壞諸杏仁及子等藥瓦
器貯之則鼠不能得之也凡貯藥法皆須去
地三四尺則土濕之氣不中也


孫眞人備急千金要方卷之一


