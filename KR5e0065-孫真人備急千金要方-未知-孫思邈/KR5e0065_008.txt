










孫眞人備急千金要方卷之八分三
(宋朝奉郎守太常少卿充祕閣校理林億等校正)
少小嬰孺方上
序例第一(方)
論曰夫生民之道莫不以養小爲大若無於
小卒不成大故易稱積小以成大詩有厥初
生民傳云聲子生隱公此之一義即是從微
至著自少及長人情共見不待經史故今斯
方先婦人小兒而後丈夫耆老者則是崇本
之義也然小兒氣勢微弱醫士欲留心救療

立功差難今之學者多不存意良由嬰兒在
於襁褓之内乳氣腥臊醫者操行英雄詎肯
瞻視靜言思之可爲太息者矣小品方云凡
人年六歲已上爲小十六歲已上爲少(巢源外臺)
(作十八已上爲少)三十已上爲壯(巢源外臺作二十以上爲壯)五
十已上爲老其六歲已下經所不載所以乳
下嬰兒有病難治者皆爲無所承據也中古
有巫妨(巢源作巫方)者立小兒顱□經以占夭壽
判疾病死生世相傳授始有小兒方焉逮于
晋宋江左推諸蘇家傳習有驗流於人間齊

有徐王者亦有小兒方三卷故今之學者頗
得傳授然徐氏位望隆重何瑕留心於少小
詳其方意不甚深細少有可採未爲至祕今
博撰諸家及自經用有效者以爲此篇凡百
居家皆宜達兹養小之術則無横夭之禍也
又曰小兒病與大人不殊惟用藥有多少爲
異其驚癇客忤解顱不行等八九篇合爲此
卷下痢等餘方並散在諸篇可披而得之
凡生後六十日瞳子成能咳笑應和人百日
任脉成能自反覆(一作百五十日)百八十日尻骨成

能獨坐二百一十日掌骨成能匍匐三百日
臏骨成能獨立三百六十日膝骨成能行此
其定法若不能依期者必有不平之處
凡兒生三十二日一變六十四日再變變且
蒸九十六日三變一百二十八日四變變且
蒸一百六十日五變一百九十二日六變變
且蒸二百二十四日七變二百五十六日八
變變且蒸二百八十八日九變三百二十日
十變變且蒸積三百二十日小蒸畢後六十
四日大蒸蒸後六十四日復大蒸蒸後一百

二十八日復大蒸凡小兒自生三十二日一
變再變爲一蒸凡十變而五小蒸又三大蒸
積五百七十六日大小蒸都畢乃成人小兒
所以變蒸者是榮其血脉改其五臟故一變
竟輙覺情態有異其變蒸之候變者上氣蒸
者體熱變蒸有輕重其輕者體熱而微驚耳
冷尻冷上脣頭白泡起如魚目珠子微汗出
其重者體壯熱而脉亂或汗或不汗不欲食
食輙吐□目白精微赤黑精微白又云目白
者重赤黑者微變蒸畢自精明矣此其證也

單變小微兼蒸小劇凡蒸平者五日而衰遠
者十日而衰先期五日後之五日爲十日之
中熱乃除耳兒生三十二日一變二十九日
先期而熱便治之如法至三十六七日蒸乃
畢耳恐不解了故重說之且變蒸之時不欲
驚動勿令傍多人兒變蒸或早或晩不如法
者多又初變之時或熱甚者違日數不歇審
計變蒸之日當其時有熱微驚愼不可治及
灸刺但和視之若良久熱不可已少與紫丸
微下熱歇便止若於變蒸之中加以時行温

病或非變蒸時而得時行者其診皆相似惟
耳及尻通熱口上無白泡耳當先服黑散以
發其汗汗出温粉粉之熱當歇便就瘥若猶
不都除乃與紫丸下之兒變蒸時若有寒加
之即寒熱交爭腹腰夭糺啼不止者熨之則
愈也(熨法出下篇灸粉絮熨者是)變蒸與温壯傷寒相似
若非變蒸身熱耳熱尻亦熱此乃爲他病可
作餘治審是變蒸不得爲餘治也
又一法凡兒生三十二日始變變者身熱也
至六十四日再變變且蒸其狀卧端正也至

九十六日三變定者候丹孔出而泄至一百
二十八日四變變且蒸以能咳笑也至一百
六十日五變以成機關也至一百九十二日
六變變且蒸五機成也至二百二十四日七
變以能匍匐也至二百五十六日八變變且
蒸以知欲學語也至二百八十八日九變以
亭亭然也凡小兒生至二百八十八日九變
四蒸也當其變之日愼不可妄治之則加其
疾變且蒸者是兒送迎月也蒸者甚熱而脉
亂汗出是也近者五日歇遠者八九日歇也

當是蒸上不可灸刺妄治之也
紫圓治小兒變蒸發熱不解并挾傷寒温壯
汗後熱不歇及腹中有痰癖哺乳不進乳則
吐哯食癇先寒後熱方
赤石脂代赭(各一兩)巴豆(叁拾枚)
杏仁(伍拾枚)
右四味爲末巴豆杏仁别研爲膏相和更
擣二千杵當自相得若硬入少蜜同擣之
密器中收三十日兒服如麻子一丸與少
乳汁令下食頃後與少乳勿令多至日中

當小下熱除若未全除明旦更與一丸百
日兒服如小豆一丸以此準量增减夏月
多熱喜令發疹二三十日輙一服佳紫圓
無所不療雖下不虚人
黑散治小兒變蒸中挾時行温病或非變蒸
時而得時行者方
麻黄杏仁(各半兩)大黄(陸銖)
右三味先擣麻黄大黄爲散别研杏人如
脂乃細細内散又擣令調和内密器中一
月兒服小豆大一枚以乳汁和服抱令得

汗汗出温粉粉之勿使見風百日兒服如
棗核以兒大小量之
擇乳母法
凡乳母者其血氣爲乳汁也五情善惡悉是
血氣所生也其乳兒者皆宜愼於喜怒夫乳
母形色所宜其候甚多不可求備但取不胡
臭癭瘻氣嗽瘑疥癡癃白秃癧瘍瀋唇耳聾
齆鼻瘨癇無此等疾者便可飲兒也師見其
故灸瘢便知其先疾之源也
孫眞人備急千金要方卷之八











