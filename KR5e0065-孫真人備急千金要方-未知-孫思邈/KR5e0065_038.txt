










孫眞人備急千金要方卷之三十八磨八
　　　　(宋朝奉郎守太常少卿充/祕閣校理林億等校正)
　膽腑方
　　　膽腑脉論第一
論曰膽腑者主肝也肝合氣於膽膽者中清
之腑也(難經云膽者清净之腑/甲乙云中精之腑也)號將軍决曹
吏重三兩三銖長三寸三分在肝短葉間下
貯水精汁二合(難經作/三合)能怒能喜能剛能柔
目下果大其膽乃横凡膽腦髓骨脉女子胞
此六者地氣之所生也皆藏於陰而象於地

故藏而不瀉名曰奇恒之腑若胃大腸小腸
三焦膀胱此五者天氣之所生也其氣象天
故瀉而不藏此受五臟濁氣名曰傳化之腑
此不能久留輸瀉者也所謂五臟者藏精氣
(甲乙/作神)而不瀉故滿而不能實六腑者傳化物
而不藏故實而不能滿所以然者水穀入口
則胃實而腸虛食下則腸實而胃虚故曰實
而不滿滿而不實也
左手關上陽絶者無膽脉也苦膝疼口中苦
眯目善畏如見鬼多驚少力刺足厥陰治陰

在足大指間或刺三毛中
左手關上陽實者膽實也苦腹中不安身軀
習習也刺足少陽治陽在足上第二趾本節
後一寸是也
膽病者善太息口苦嘔宿汁心澹澹恐如人
將捕之咽中介介然數唾候在足少陽之本
末亦見其脉之陷下者灸之其寒熱刺陽陵
泉若善嘔有苦長太息心中澹澹善悲恐如
人將捕之邪在膽逆在胃膽液則口苦胃氣
逆則嘔苦汁故曰嘔膽刺三里以下胃氣逆

刺足少陽血絡以閉膽却調其虚實以去其
邪也
膽脹者脇下痛脹口苦太息
肝前受病移於膽肝咳不已則嘔膽汁
厥氣客於膽則夢闘訟(甲乙云夢/闘訟自刳)
肝應筋爪厚色黄者膽厚爪薄色紅者膽薄
爪堅色青者膽急爪軟色赤者膽緩爪直色
白無約者膽直爪惡色黑多敗者膽結
扁鵲云足厥陰與少陽爲表裏表清裏濁其
病若實極則傷熱熱則驚動精神而不守卧

起不定若虚則傷寒寒則恐畏頭眩不能獨
卧發於玄水其根在膽先從頭面起腫至足
(方見治/水篇中)
膽有病則眉爲之傾病人眉係傾者七日内
必死
足少陽之脉是動則病口苦善太息心脇痛
不能反側甚則面微塵體無膏澤足外反熱
是爲陽厥是主骨所生病者頭痛角頷痛目
兌眥痛缺盆中腫痛腋下腫馬刀挾癭汗出
振寒瘧胷中脇肋髀膝外至胻絶骨外踝前

及諸節皆痛小指次指不用盛者則人迎大
一倍於寸口虚者則人迎反小於寸口也(其/經)
(脉經筋支别已/肝臟部中)
　　膽虛實第一(脉方/灸法)
膽實熱
左手關上脉陽實者足少陽經也病苦腹中
氣滿飲食不下咽乾頭痛洒洒惡寒脇痛名
曰膽實熱也
半夏湯治膽腑實熱精神不守瀉熱方
　　半夏宿薑(各三/兩)黄芩(一/兩)

　　生地黄(五/兩)遠志茯苓(各二/兩)
　　秫米(一/斗)酸棗仁(五/合)
　右八味㕮咀以千里長流水五斗煑秫米
　令蟹目沸揚一千餘徧澄清取九升煑藥
　取三升半分三服(集驗方治虚煩悶不得/眠無地黄遠志有麥門)
　(冬桂心各三兩甘/草人參各二兩)
治胷中膽病方
　　灸濁浴隨年壯穴在俠膽輸傍行相去
　　五寸
膽虚寒

左手關上脉陽虛者足少陽經也病苦眩厥
痿足指不能摇躄不能起僵仆目黄失精𥆨
𥆨名曰膽虚寒也
温膽湯治大病後虚煩不得眠此膽寒故也
宜服此方
　　半夏竹茹枳實(各二/兩)
　　橘皮(三/兩)生薑(四/兩)甘草(一/兩)
　右六味㕮咀以水八升煑取二升分三服
治膽虛方
　　灸三陰交各二十壯穴在内踝上一夫

千里流水湯治虛煩不得眠方
　　麥門冬半夏(各三/兩)茯苓(四/兩)
　　酸棗仁(二/升)甘草桂心
　　黄芩遠志萆薢
　　人參生薑(各二/两)秫米(一/斗)
　右十二味㕮咀以千里流水一斛煑米令
　蟹目沸揚萬遍澄清取一斗煑藥取二升
　半分三服
酸棗湯治虛勞煩擾奔氣在胷中不得眠方
　酸棗仁(五/升)人參桂心

　　生薑(各二/兩)石膏(四/兩)茯苓
　　知母(各三/兩)甘草(一兩/半)
　右八味㕮咀以水一斗先煑酸棗人取七
　升去滓下藥煑取三升分三服日三
治虛勞煩悶不得眠方
　　大棗(二七/枚)葱白(七/莖)
　右二味以水三升煑取一升去滓頓服
栀子湯治大下後虚勞不得眠劇者顛倒懊
憹欲死方(仲景云發汗吐下後虚煩不得眠/若劇者必反覆顛倒心中懊憹栀)
(子湯/主之)

　　大栀子(十四/枚)豉(七/合)
　右二味以水四升先煑栀子取二升半内
　豉更煑三沸去滓每服一升安者勿更服
　若上氣嘔逆加橘皮二兩亦可加生薑二
　兩
治煩悶不得眠方
　　枸杞(白/皮)生地黄(五/兩)麥門冬
　　甘草前胡(各三/兩)茯苓
　　知母(各四/兩)人參(二/兩)粟米
　　豉(各五/合)

　右十味㕮咀以水八升煑取三升七合分
　四服
治虛勞不得眠方
　　酸棗榆葉(各等/分)
　右二味爲末蜜丸如梧子每服十五丸日
　再爲度
又方乾薑四兩爲末湯和頓服覆取汗病愈
　　　咽門論第三
論曰夫咽門者應五臟六腑徃還神氣陰陽
通塞之道也喉嚨胞囊舌者并津液調五味

之氣本也不可不研乎咽門者肝膽之候也
其重十兩廣二寸五分至胃管長一尺六寸
主通五臟六腑津液神氣應十二時若臟熱
則咽門閉而氣塞若腑寒則咽門破而聲嘶
母薑酒主之(方見/别卷)熱則通之寒則補之若寒
熱調和病不生矣
　　　髓虛實第四(論/方)
論曰髓虛者腦痛不安髓實者勇悍凡髓虚
實之應主於肝膽若其腑臟有病從髓生熱
則應臟寒則應腑

羌活補髓圓治髓虛腦痛不安膽腑中寒方
　　羌活芎藭當歸(各三/兩)
　　桂心(二/兩)人參(四/兩)棗肉(研如/脂)
　　羊髓酥(各一/升)牛髓
　　大麻仁(各二升熬/研如脂)
　右十味先擣五種乾藥爲末下棗膏麻人
　又擣相濡爲一家下二髓并酥内銅鉢中
　重湯煎取好爲丸如梧子酒服三十丸日
　二服稍加至四十丸
柴胡發泄湯治髓實勇悍驚熱主熱方

　　柴胡升麻黄芩
　　細辛枳實栀子仁
　　硭硝(三/兩)淡竹葉生地黄(一/升)
　　澤瀉(四/兩)
　右十味㕮咀以水九升煑取三升去滓下
　消分三服
　　　風虛雜補酒煎第五(方)
巴戟天酒治虛羸陽道不舉五勞七傷百病
能食下氣方
　　巴戟天牛膝(各三/斤)枸杞根(白/皮)

　　麥門冬地黄防風(各二/斤)
　右六味并生用卒無生者用乾者亦得㕮
　咀以酒一石四斗浸七日去滓温服常令
　酒氣相續勿至醉吐愼生冷猪魚油蒜春
　七日秋冬二七日夏勿服先患冷者加乾
　薑桂心各一斤好忘加遠志一斤大虛勞
　加五味子蓯蓉各一斤陰下濕加五加根
　皮一斤有石斛加一斤佳每加一斤藥則
　加酒七升此酒每年入九月中旬即合入
　十月上旬即服設服餘藥以此酒下之大

　妙滓曝乾擣爲末以此酒服方寸七日三
　益佳常加甘草十兩佳虛勞加黄耆一斤
又方
　　巴戟天生牛膝(各三/斤)
　右二味㕮咀以酒五斗淹浸服如前法
五加酒治虛勞不足方
　　五加皮枸杞根(白皮各/一斗)
　右二味㕮咀以水一石五斗煑取汁七斗
　分取四斗浸麴一斗餘三斗用拌飯下米
　多少如常釀法熟壓取服之多少任性禁

　如藥法倍日將息
天門冬大煎治男子五勞七傷八風十二痺
傷中六極一氣極則多寒痺腹痛喘息驚恐
頭痛二肺極則寒痺腰痛心下堅有積聚小
便不利手足不仁三脉極則顔色苦青逆意
喜恍惚失氣狀似悲泣之後苦舌强咽喉乾
寒熱惡風不可動不嗜食苦眩喜怒妄言四
筋極則拘攣小腹堅脹心痛膝寒冷四肢骨
節皆痛疼五骨極則肢節厥逆黄疸消渴癰
疽妄發重病浮腫如水病狀六肉極則發疰

如得擊不復言甚者至死復生衆醫所不能
治此皆六極七傷所致非獨房室之爲也憂
恚積思喜怒悲歡復隨風濕結氣欬時嘔吐
食已變大小便不利時泄利重下溺血上氣
吐下乍寒乍熱卧不安席小便赤黄時時惡
夢夢與死人共飲食入冢神室魂飛魄散筋
極則傷肝傷肝則腰背相引難可俯仰氣極
則傷肺傷肺則小便有血目不明髓極則陰
痿不起住而不交骨極則傷腎傷腎則短氣
不可久立陰疼惡寒甚者卵縮陰下生瘡濕

癢手搔不欲住汁出此皆爲腎病甚者多遭
風毒四肢頑痺手足浮腫名曰脚弱一名脚
氣醫所不治此悉主之方
　　天門冬生地黄(各切三斗半/擣壓盡取汁)
　　白蜜(三升/鍊)酥(三升/鍊)
　　枸杞根(切三斗净洗以水二石五/斗煑取一斗三升澄清)
　　麞骨(一具擣碎以水一/石煑取五斗澄清)
　右六味并大斗銅器中微火先煎門冬地
　黄汁减半乃合煎取大斗二斗下後件散
　藥煎取一斗内銅器重釜煎令隱掌可丸

　如梧子大平旦空腹酒服二十丸日二加
　至五十丸愼生冷醋滑猪雞魚蒜油麵等
　須擇四時王相日修合其合和一如第一
　卷合和篇說散藥如左
　　茯苓桂心白术
　　萎蕤五加皮菖蒲
　　遠志澤瀉薯蕷
　　栢子仁人參石斛
　　牛膝杜仲覆盆子
　　細辛獨活枳實

　　芎藭大豆黄卷黄耆
　　蓯蓉續斷狗脊
　　胡麻仁萆薢白芷
　　橘皮茯神巴戟天
　　石南(各二/兩)阿膠(十/兩)甘草(六/兩)
　　蜀椒薏苡仁(一/升)大棗(一百枚/煑作膏)
　　鹿角膠(五/兩)蔓荆子(三/兩)
　右三十八味治下篩内煎中有牛髓鹿髓
　各加三升大佳小便澁去柏子仁加秦芁
　二兩乾地黄六兩陰痿失精去萎蕤加五

　味子二兩頭風去柏子仁加菊花防風各
　二兩小便利陰氣弱去細辛防風加山茱
　萸二兩腹中冷去防風加乾薑二兩無他
　疾依方修合凡此煎九月下旬採藥立冬
　日合服至五月上旬止若十二月臘日合
　者經夏至七月下旬止若停留經夏不壞
　當於舍北陰處入地深六尺填沙置藥中
　上加沙覆之則經夏不損也女人先患熱
　者得服患冷者勿服
填骨萬金煎治内勞少氣寒疝裏急腹中喘

逆腰脊痛方
　　生地黄(三十斤/取汁)肉蓯蓉
　　甘草阿膠(各一/斤)麥門冬
　　乾地黄(二/斤)乾薑茯苓
　　桑根白皮桂心(各八/兩)人參
　　桔梗五味子附子(各五/兩)
　　石斛(一斤/五兩)牛髓(三/斤)白蜜(十/斤)
　　清酒(四/斗)麻子仁(三/升)大棗(一百五/十枚)
　　當歸(十四/兩)乾㯃(二十/兩)蜀椒(四/兩)
　右二十三味先以清酒二斗六升内桑根

　白皮麻子仁棗膠爲刻識之又加酒一斗
　四升煑取至刻絞去滓内蜜髓地黄汁湯
　上銅器煎内諸藥末半日許令可丸止大
　甕盛飲吞如彈丸一枚日三若夏月暑熱
　煑煎轉味可以蜜地黄汁和諸藥成末爲
　丸如梧子服十五丸不知稍加至三十丸
治男子風虚勞損兼時氣方
　　甘草(一/斤)石斛防風
　　蓯蓉山茱萸茯苓
　　人參薯蕷(各四/兩)桂心

　　牛膝五味子菟絲子
　　巴戟天芎藭(各三兩/并爲末)生地骨皮(切/碎)
　　生地黄汁(各一/升)丹參(二/兩)
　　生薑汁胡麻(以水二斗煑取四/升去滓各二升)
　　牛髓白蜜
　　生麥門冬汁(各三/升)
　右二十二味先煑地黄地骨皮胡麻汁减
　半内牛髓蜜薑門冬各等汁微火煎餘八
　升下諸藥散和令調内銅鉢中湯上煎令
　可丸如梧子大酒服三十丸日二加至五

　十丸
小鹿骨煎(一云/麞骨)治一切虛羸皆服之方
　　鹿骨(一具/碎)枸杞根(切二/升)
　右二味各以水一斗别器各煎汁五升去
　滓澄清乃合一器共煎取五升日二服盡
　好將愼皆用大斗
地黄小煎治五勞七傷羸瘦乾削方
　　乾地黄(末一/升)胡麻油(半/升)蜜(二/升)
　　猪脂(一/斤)
　右四味銅器中煎令可丸如梧子大飲服

　三丸日三稍加十丸久久常服大有所益
　瘦黑者肥充
陸抗膏治虛冷枯瘦身無精光虚損諸不足
方
　　牛髓羊脂(二/升)酥(經心録/用猪脂)
　　生薑汁白蜜(各三/升)
　右五味先煎酥令熟次内薑汁次内蜜次
　内羊脂牛髓後微火煎三上三下令薑汁
　水氣盡即膏成攪令凝止温酒服隨人能
　否不限多少令人肥健發熱也(經心録云/治百病勞)

　(損風濕補益神效/男女通可服之良)
枸杞煎補虛羸久服輕身不老神驗方
　　九月十日取生濕枸杞子一升清酒六
　　升煑五六沸出取熟研濾取汁令其子
　　極净曝令乾擣末和前汁微火煎令可
　　丸酒服二方寸七日二加至三七亦可
　　丸服三十丸
夏姬杏人煎方
　　杏仁三升内湯中去皮尖兩仁熟擣盆
　　中水研取七八升汁以鐵釜置煻火上

　　取羊脂四斤就釜内磨消内杏仁汁温
　　之四五日色如金狀餌如彈子日三服
　　百日肥白易容人不能識也
又方杏仁熬黄去皮尖搗服如梧子日三治
枯瘦令人潤澤無所禁咳逆上氣喉中百病
心下煩不得咽者得茯苓款冬紫菀併力大
良其藥生熱熟冷喉中如有息肉者亦服之
桃人煎方
　　桃仁(爲/末)蜜(各一/斤)酥(半/斤)
　　胡麻(一升/末)牛乳(五/升)地黄(十斤/取汁)

　　右六味合煎如餳旋服之
治五勞七傷方
　　白羊頭蹄(一具净治更以草火燒令黄/赤以净綿急塞鼻及腦孔)
　　胡椒蓽撥乾薑(各一/兩)
　　葱白(一/升)豉(二/升)
　右七味先以水煑頭及蹄半熟即内藥煑
　令極爛去藥冷暖任性食之日一具七日
　凡七具忌生冷酢滑五辛陳臭等物
治虚勞補方
　　羊肚(一具/切)白术(一/升)

　右二味以水二斗煑取六升每服二升日
　三爲度
又方
　　豉(一升蒸/三遍)薤白(一斤/切)
　右二味以水七斗煑取三升分三服小取
　　汗
膏煎治虚羸瘦方
　　不中水猪肪煎取一升内葱白一握煎
　　令黄出内盆中平旦空腹服訖暖覆卧
　　至晡時食白粥粥不得稀過三日服補

　　藥方如左
　　羊肝(一/具)羊脊膂肉(一/條)麴末(半/斤)
　　枸杞根(十/斤)
　右四味以水三斗煑枸杞取一斗去滓細
　切肝等内汁中煑著葱豉鹽如羹法合煎
　看如稠糖即好食之七日禁如藥法
補虚方
　　猪肚(一/具)人參(五/兩)蜀椒(一/兩)
　　乾薑(二兩/半)葱白(七/兩)白粱米(半升/千金)
　　(翼用/粳米)

　右六味㕮咀諸藥令相得和米内肚中縫
　合勿令泄氣取四斗半水緩火爛煑空腹
　食之大佳兼下少飯
　　　吐血第六(論方/灸法)
論曰禀丘云吐血有三種有内衂有肺疽有
傷胃内衂者出血如鼻衂但不從鼻孔出是
近從心肺間津液出還流入胃中或如豆羹
汁或如切䘓血凝停胃中因即滿悶便吐或
去數斗至一石者是也得之於勞倦飲食過
常所爲也肺疽者或飲酒之後毒滿悶吐之

時血從吐後出或一合半升一升是也傷胃
者因飲食大飽之後胃中冷則不能消化不
能消化便煩悶强嘔吐使所食之物與氣共
上衝蹙因傷裂胃口吐血色鮮正赤腹絞痛
白汗出其脉緊而數者爲難治也問曰病胸
脅支滿妨於食病至則先聞腥臊臭出清液
先唾血四肢清目眩時時前後血病名爲何
何以得之對曰病名血枯此得之年少時有
所大奪血若醉入房中氣竭而肝傷故使月
事衰少不來也治以鷠賊骨䕡茹二味并合

丸以雀卵大如小豆以五丸爲後飯飲以鮑
魚汁利腸中及傷肝也凡吐血後體中但自
㤿㤿然心中不悶者輙自愈假令煩躁心中
悶亂紛紛嘔吐顛倒不安醫工又與黄土湯
阿膠散益加悶亂卒至不濟如此悶者當急
吐之方
　　瓜蒂(二/分)杜蘅人參(各一/分)
　右三味治下篩服一錢七或無水漿但得
　下即可羸人小减之吐去青黄或吐血一
　二升無苦

黄土湯治吐血方
　　伏龍肝(雞子大/二枚)桂心
　　乾薑當歸芍藥
　　白芷甘草阿膠
　　芎藭(各一/兩)生地黄(八/兩)細辛(半/兩)
　　吴茱萸(二/升)
　右十二味㕮咀以酒七升水三升合煑取
　三升半去滓内膠煑取三升分三服亦治
　衂血
又方治卒吐血及衂血方

　　伏龍肝(半/斤)甘草乾薑(仲景作/地黄)
　　白术阿膠黄芩(各三/兩)
　右六味㕮咀以水一斗煑取三升去滓下
　膠分三服(仲景有附子/三兩爲七味)
生地黄湯治憂恚嘔血煩滿少氣胷中痛方
　　生地黄(一/斤)大棗(五十/枚)阿膠
　　甘草(各三/兩)
　右四味㕮咀以水一斗煑取四升分四服
　日三夜一
堅中湯治虚勞内傷寒熱嘔逆吐血方

　　糖(三/斤)芍藥半夏
　　生薑甘草(各三/兩)桂心(二/兩)
　　大棗(五十/枚)
　右七味㕮咀以水二斗煑取七升分七服
　日五夜二(千金翼無甘草/桂心有生地黄)
治噫止唾血方
　　石膏(四/兩)厚朴(三/兩)麻黄
　　生薑五味子半夏
　　杏仁(各二/兩)小麥(一/升)
　右八味㕮咀以水一斗煑麻黄去沫澄取

　七升内藥煑取二升半分再服
治吐血胷中塞痛方
　　芍藥乾薑茯苓
　　桂心當歸大黄
　　硭硝(各三/兩)阿膠甘草
　　人參(各二/兩)麻黄(一/兩)乾地黄(四/兩)
　　蝱蟲水蛭(各八/十枚)大棗(二十/枚)
　　桃仁(一百/枚)
　右十六味㕮咀以水一斗七升煑取四升
　分五服日三夜二

治吐血内崩上氣面色如土方
　　乾薑阿膠栢葉(各二/兩)
　　艾(一/把)
　右四味㕮咀以水五升煑取一升内馬通
　汁一升煑取一升頓服(仲景名栢葉湯不/用阿膠小品不用)
　(栢葉與/肘後同)
治吐血酒客温疫中熱毒乾嘔心煩方
　　蒲黄犀角栝蔞根
　　甘草(各二/兩)葛根桑寄生(各三/兩)
　右六味㕮咀以水七升煑取三升分三服

澤蘭湯治傷中裏急胷脇攣痛欲嘔血時寒
時熱小便赤黄此皆傷於房勞故也
　　澤蘭糖(各一/斤)桂心
　　桑根(白/皮)人參(各二/兩)遠志(二/兩)
　　生薑(五/兩)麻仁(一/升)
　右八味㕮咀以醇酒一斗五升煑取七升
　去滓内糖食前服一升日三夜一勿勞動
治忽吐血一兩口或是心衂或是内崩方
　　蠐螬(五/枚)牛膝牡丹
　　王不留行麥門冬(二/兩)萆薢

　　芍藥乾地黄(四/兩)續斷
　　阿膠(各三/兩)
　右十味㕮咀以生地黄汁五升赤馬通汁
　三升煑取三升分三服不瘥更合數劑取
　瘥止
又方熟艾三雞子許水五升煑取二升頓服
又方燒亂髮灰水服方寸七日二服(集驗云/治舌上)
(忽出血如簪孔者/亦治小便出血者)
治虚勞吐血方
　　生地黄肥者五升擣以酒一升煑沸三

　　上三下去滓頓服
又方凡吐血服桂心末方寸七日夜可二十
服(肘後云亦/療下血良)
又方生地黄五斤絞取汁微火煎三沸投白
蜜一升又煎取三升每服半升日三主胷痛
百病久服佳
又方栢葉一斤以水六升煑取三升分三服
又方
　　生地黄汁(半/升)川大黄末(一方/寸七)
　右二味先温地黄汁一沸次内大黄攪和

　空腹頓服日三瘥
犀角地黄湯治傷寒及温病應發汗而不汗
之内蓄血者及鼻衂吐血不盡内餘瘀血大
便黑面黄消瘀血方
　　犀角(一/兩)生地黄(八/兩)芍藥(三/兩)
　　牡丹皮(二/兩)
　右四味㕮咀以水九升煑取三升分三服
　喜妄如狂者加大黄二兩黄芩三兩其人
　脉大來遲腹不滿自言滿者爲無熱但依
　方不須有所增加

治五臟熱結吐血衂血方
　　伏龍肝(雞子/一枚)生竹茹(一/升)芍藥
　　當歸黄芩芎藭
　　甘草(各二/兩)生地黄(一/斤)
　右八味㕮咀以水一斗三升先煑竹茹减
　三升下藥取三升分三服(千金翼/有桂心)
當歸湯治衂血吐血方
　　當歸乾薑芍藥
　　阿膠(各二/兩)黄芩(三/兩)
　右五味㕮咀以水六升煑取二升分三服

治上焦熱膈傷吐血衂血或下血連日不止
欲死并主之
　　艾葉竹茹(各一/升)阿膠(如手/掌大)
　　乾薑(二/兩)
　右四味㕮咀以水三升煑取一升去滓内
　馬通汁半升煑取一升頓服
又方取新馬屎與少水和絞取汁一方不用
竹茹加乾薑作七兩
治虚勞崩中吐血下血上氣短氣欲絶面黑
如漆方

　　黄耆芍藥芎藭
　　甘草(各四/兩)生薑(一/斤)
　右五味㕮咀以酒五升浸一宿明旦更以
　水五升煑取四升分四服日三夜一下陰
　中毒如湯沃雪凡夏月不得宿浸藥酒客
　勞熱發痔下血其穀道熱者去生薑用生
　地黄代之凡進三兩劑
竹茹湯治吐血汗血大小便下血方
　　竹茹(二/升)甘草芎藭
　　黄芩當歸(各六/分)芍藥

　　白术人參桂心(各一/兩)
　右九味㕮咀以水一斗煑取三升分四服
　日三夜一
治九孔出血方
　　擣荆葉汁酒服二合(一本作/荆芥)
治吐血蠱毒痔血女子腰腹痛大便後出清
血者方
　　取東向蘘荷根擣絞取汁二升頓服立
　　瘥
赤小豆散諸下血先見血後見便此爲遠血

宜服黄土湯(方見前七味/仲景方是)先見便後見血此
近血宜服赤小豆散方
　　赤小豆(三升熬/令折)當歸(三/兩)
　右二味治下篩每服方寸七日三
乾地黄圓治血虚勞胷腹煩滿疼痛瘀血徃
來臟虛不受穀氣逆不得食補中理血方
　　乾地黄(三/兩)當歸乾薑
　　麥門冬甘草黄芩(各二/兩)
　　厚朴乾㯃枳實
　　防風大黄細辛

　　白术(各一/兩)茯苓(五/兩)前胡(六/分)
　　人參(五/分)蝱蟲䗪蟲(各五/十枚)
　右十八味爲末蜜丸如梧子大先食服十
　丸日三稍加
麥門冬湯治凡下血虛極方
　　麥門冬白术(各四/兩)甘草(一/兩)
　　牡蠣芍藥阿膠(各三/兩)
　　大棗(二十/枚)
　右七味㕮咀以水八升煑取二升分再服
胷中瘀血榰滿脇膈痛不能久立膝痿寒三

里主之
嘔血肩脇痛口乾心痛與背相引不可欬欬
引腎痛不容主之(一作/容)
心膈下嘔血上管主之唾血振寒嗌乾大
淵主之嘔血太陵及郄門主之嘔血上
氣神門主之内傷唾血不足外無膏澤刺
地五會
灸法
治虚勞吐血灸胃管三百壯亦主勞嘔逆吐
血少食多飽多唾百病(多唾一/作多睡)

吐血唾血灸胷堂百壯不可針
吐血酸削灸肝輸百壯
吐血腹痛雷鳴灸天樞百壯
吐血唾血上氣咳逆灸肺輸隨年壯
吐血嘔逆灸手心主五十壯(千金翼云/大陵是)
凡口鼻出血不止名腦衂灸上星五十壯入
髮際一寸是
大便下血灸第二十椎隨年壯

孫眞人備急千金要方卷之三十八











