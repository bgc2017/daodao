










孫眞人備急千金要方卷之八十慈九
(宋朝奉郎守太常少卿充祕閣校理林億等校正)
食治
穀米第四
薏苡仁味甘温無毒主筋拘攣不可屈伸久
風濕痺下氣久服輕身益力其生根下三蟲
名醫云薏苡人除筋骨中邪氣不仁利腸胃
消水腫令人能食一名𧆐一名感米蜀人多
種食之
胡麻味甘平無毒主傷中虛羸補五内益氣

力長肌肉填髓腦堅筋骨療金瘡止痛及傷
寒温瘧大吐下後虛熱困乏久服輕身不老
聰明耳目耐寒暑延年作油微寒主利大腸
産婦胞衣不落生者摩瘡腫生秃髮去頭面
遊風一名巨勝一名狗虱一名方莖一名鴻
藏葉名青蘘主傷暑熱花主生秃髮七月採
最上標頭者陰乾用之
白麻子味甘平無毒宜肝補中益氣肥健不
老治中風汗出逐水利小便破積血風毒腫
復血脉産後乳餘疾能長髮可爲沐藥久服

神仙
𥹋味甘微温無毒補虚冷益氣力止腸鳴咽
痛除唾血却卒嗽
大豆黃卷味甘平無毒主久風濕痺筋攣膝
痛除五臟胃氣結積益氣止毒去黑痣面䵟
潤澤毛皮宜腎生大豆味甘平冷無毒生擣
淳酢和塗之治一切毒腫并止痛煑汁冷服
之殺鬼毒逐水脹除胃中熱却風痺傷中淋
露下瘀血散五臟結積内寒殺烏頭三建解
百藥毒不可久服令人身重其熬屑味甘温

平無毒主胃中熱去身腫除痺消穀止腹脹
九月采黄帝云服大豆屑忌食猪肉炒豆不
得與一歲已上十歲已下小兒食食竟噉猪
肉必擁氣死
赤小豆味甘鹹平冷無毒下水腫排膿血一
名赤豆不可久服令人枯燥
青小豆味甘鹹温平濇無毒主寒熱熱中消
渴止泄利利小便除吐逆卒澼下腹脹滿一
名麻累一名胡豆黄帝云青小豆合鯉魚鮓
食之令人肝黄五年成乾痟病

大豆豉味苦甘寒濇無毒主傷寒頭痛寒熱
辟瘴氣惡毒煩躁滿悶虛勞喘吸兩脚疼冷
殺六畜胎子諸毒
萹豆味甘微温無毒和中下氣其葉平主霍
亂吐下不止喬麥味酸微寒無毒食之難消
動大熱風其葉生食動刺風令人身癢黄帝
云作麫和猪羊肉熱食之不過八九頓作熱
風令人眉鬚落又還生仍希少涇邠已北多
患此疾大麥味鹹微寒滑無毒宜心主消渴
除熱久食令人多力健行作蘖温消食和中

熬末令赤黑擣作𪎊止泄利和清酢漿服之
日三夜一
小麥味甘微寒無毒養肝氣去客熱止煩渴
咽燥利小便止漏血唾血令女人孕必得男
作麴六月作者温無毒主小兒癇食不消下
五痔蟲平胃氣消穀止利作麫温無毒不能
消熱止煩不可多食長宿澼加客氣難治
青粱米味甘微寒無毒主胃痺熱中除消渴
止泄利利小便益氣力補中輕身長年
黄粱米味甘平無毒益氣和中止泄利人呼

爲竹根米又却當風卧濕寒中者
白粱米味甘微寒無毒除熱益氣
粟米味鹹微寒無毒養腎氣去骨痺熱中益
氣也
陳粟米味苦寒無毒主胃中熱消渴利小便
丹黍米味苦微温無毒主欬逆上氣霍亂止
泄利除熱去煩渴又白黍米味甘辛温無毒
宜肺補中益氣不可久食多熱令人煩黄帝
云五種黍米合葵食之令人成痼疾又以脯
臘著五種黍米中藏儲食之云令人閉氣

陳廩米味鹹酸微寒無毒除煩熱下氣調胃
止泄利黄帝云久藏脯臘安米中滿三月人
不知食之害人
糵米味苦微温無毒主寒中下氣除熱
秫米味甘微寒無毒主寒熱利大腸治㯃瘡
酒味苦甘辛大熱有毒行藥勢殺百邪惡氣
黄帝云暴下後飲酒者膈上變爲伏熱食生
菜飲酒莫炙腹令人腸結扁鵲云久飲酒者
腐腸爛胃漬髓蒸筋傷神損壽醉當風卧以
扇自扇成惡風醉以冷水洗浴成疼痺大醉

汗出當以粉粉身令其自乾發成風痺常日
未没食訖即莫飲酒終身不乾嘔飽食訖多
飲水及酒成痞澼
稷米味甘平無毒益氣安中補虛和胃宜脾
粳米味辛苦平無毒主心煩斷下利平胃氣
長肌肉温中一云生者冷燔者熱
糯米味苦温無毒温中令人能食多熱大便
鞕
酢味酸温濇無毒消癰腫散水氣殺邪毒血
運扁鵲云多食酢損人骨能理諸藥消毒熱

鹽味鹹温無毒殺鬼蠱邪注毒氣下部𧏾瘡
傷寒寒熱能吐胷中痰澼止心腹卒痛堅肌
骨不可多食傷肺喜咳令人色膚黑損筋力
扁鵲云鹽能除一切大風疾痛者炒熨之黄
帝云食甜粥竟食鹽即吐或成霍亂
鳥獸第五
人乳汁味甘平無毒補五臟令人肥白悅澤
馬乳汁味辛温無毒止渴牛乳汁味甘微寒
無毒補虛羸止渴入生薑葱白止小兒吐乳
補勞羊乳汁味甘微温無毒補寒冷虛乏少

血色令人熱中驢乳味酸寒一云大寒無毒
主大熱黄疸止渴母猪乳汁平無毒主小兒
驚癇以飲之神妙
馬牛羊酪味甘酸微寒無毒補肺臟利大腸
黃帝云食甜酪竟即食大酢者變作血瘕及
尿血華佗云馬牛羊酪蚰蜒入耳者灌之即
出也
沙牛及白羊酥味甘微寒無毒除胸中客氣
利大小腸治口瘡牝牛酥味甘平無毒去諸
風濕痺除熱利大便去宿食

醍醐味甘平無毒補虚去諸風痺百練乃佳
甚去月蝕瘡添髓補中填骨久服增年
熊肉味甘微寒微温無毒主風痺不仁筋急
五緩若腹中有積聚寒熱羸瘦者食熊肉病
水不除其脂味甘微寒治法與肉同又去頭
瘍白秃面䵟𪒟食飲嘔吐久服强志不飢輕
身長年黄帝云一切諸肉煑不熟生不歛者
食之成瘕熊及猪二種脂不可作燈其煙氣
入人目失明不能遠視
羖羊角味酸苦温微寒無毒主青盲明目殺

疥蟲止寒泄心畏驚悸除百節中結氣及風
傷蠱毒吐血婦人産後餘痛燒之殺鬼魅辟
虎狼久服安心益氣輕身勿令中濕有毒髓
味甘温無毒主男子女人傷中陰陽氣不足
却風熱止毒利血脉益經氣以酒和服之亦
可久服不損人
青羊膽汁冷無毒主諸瘡能生人身脉治青
盲明目肺平補肺治嗽止渴多小便傷中止
虛補不足去風邪肝補肝明目心主憂恚膈
中逆氣腎補腎氣虛弱益精髓頭骨主小兒

驚癇煑以浴之蹄肉平主丈夫五勞七傷肉
味苦甘大熱無毒主暖中止痛字乳餘疾及
頭腦中大風汗自出虛勞寒冷能補中益氣
力安心止驚利産婦不利時患人頭肉平主
風眩瘦疾小兒驚癇丈夫五勞七傷其骨熱
主虚勞寒中羸瘦其宿有熱者不可食生脂
止下利脫肛去風毒婦人産後腹中絞痛肚
主胃反治虚羸小便數止虚汗黄帝云羊肉
共酢食之傷人心亦不可共生魚酪和食之
害人凡一切羊蹄甲中有珠子白者名羊懸

筋食之令人癲白羊黑頭食其腦作腸癰羊
肚共飯飲常食久久成反胃作噎病甜粥共
肚食之令人多唾喜吐清水羊腦猪腦男子
食之損精氣少子若欲食者爛研如粉和醋
食之然終不若不食爲佳青羊肝和小豆食
之令人目少明一切羊肝生共椒食之破人
五臟傷心最損小兒彌忌水中柳木及白楊
木不得銅器中煑羖羊肉食之丈夫損陽女
子絶陰暴下後不可食羊肉髓及骨汁成煩
熱難解還動利凡六畜五臟著草自動揺及

得鹹酢不變色又墮地不汙又與犬犬不食
者皆有毒殺人六月勿食羊肉傷人神氣
沙牛髓味甘温無毒安五臟平胃氣通十二
經脉理三焦約温骨髓補中續絶傷益氣力
止泄利去消渴皆以清酒和暖服之肝明目
膽可丸百藥味苦大寒無毒除心腹熱渴止
下利去口焦燥益目精心主虚忘腎主濕痹
補腎氣益精齒主小兒牛癇肉味甘平無毒
主消渴止唾涎出安中益氣力養脾胃氣不
可常食發宿病自死者不任食喉嚨主小兒

啤也
黃犍沙牛黑牯牛尿味苦辛微温平無毒主
水腫腹脚俱滿者利小便黄帝云烏牛自死
北首者食其肉害人一切牛盛熱時卒死者
總不堪食食之作腸癰患甲蹄牛食其蹄中
拒筋令人作肉刺獨肝牛肉食之殺人牛食
蛇者獨肝患疥牛馬肉食之令人身體癢牛
肉共猪肉食之必作寸白蟲直爾黍米白酒
生牛肉共食亦作寸白蟲大忌人下利者食
自死牛肉必加劇一切牛馬乳汁及酪共生

魚食之成魚瘕六畜脾人一生莫食十二月
勿食牛肉傷人神氣
馬心主喜忘肺主寒熱莖痿肉味辛苦平冷
無毒主傷中除熱下氣長筋强腰脊壯健强
志利意輕身不飢黄帝云白馬自死食其肉
害人白馬玄頭食其腦令人癲白馬鞍下烏
色徹肉裏者食之傷人五臟下利者食馬肉
必加劇白馬青蹄肉不可食一切馬汗氣及
毛不可入食中害人諸食馬肉心煩悶者飲
以美酒則解白酒則劇五月勿食馬肉傷人

神氣
野馬陰莖味酸鹹温無毒主男子陰痿縮少
精肉辛平無毒主人馬癇筋脉不能自收周
痺肌不仁病死者不任用驢肉味酸平無毒
主風狂愁憂不樂能安心氣病死者不任用
其頭燒却毛煑取汁以浸麴釀酒甚治大風
動揺不伏者皮膠亦治大風
狗陰莖味酸平無毒主傷中丈夫陰痿不起
腦主頭風痺下部𧏾瘡瘡中息肉肉味酸鹹
温無毒宜腎安五臟補絶傷勞損久病大虛

者服之輕身益氣力黄帝云白犬合海鮋食
之必得惡病白犬自死不出舌者食之害人
犬春月多狂若鼻赤起而燥者此欲狂其肉
不任食九月勿食犬肉傷人神氣
㹠卵味甘温無毒除陰莖中痛驚癇鬼氣蠱
毒除寒熱賁豚五癃邪氣攣縮一名㹠顛陰
乾勿令敗㹠肉味辛平有小毒不可久食令
人遍體筋肉碎痛乏氣大猪後脚懸蹄甲無
毒主五痔伏熱在腹中腸癰内蝕取酒浸半
日炙焦用之四蹄小寒無毒主傷撻諸敗瘡

母猪蹄寒無毒煑汁服之下乳汁甚解石藥
毒大猪頭肉平無毒補虚乏氣力去驚癇鬼
毒寒熱五癃腦主風眩心平無毒主驚邪憂
恚虛悸氣逆婦人産後中風聚血氣驚恐腎
平無毒除冷利理腎氣通膀胱肝味苦平無
毒主明目猪肺微寒無毒主凍瘡痛癢肚微
寒無毒補中益氣止渴斷暴利虛弱腸微寒
無毒主消渴小便數補下焦虛竭其肉間脂
肪平無毒主煎諸膏藥破冷結散宿血解斑
猫元青毒猪洞腸平無毒主洞腸挺出血多

者猳猪肉味苦酸冷無毒主狂病多日不愈
凡猪肉味苦微寒宜腎有小毒補腎氣虚竭
不可久食令人少子精發宿病弱筋骨閉血
脉虚人肌有金瘡者食之瘡尤甚猪血平澀
無毒主卒下血不止美酒清者和炒服之又
主中風絶傷頭中風眩及諸淋露賁肫暴氣
黄帝云凡猪肝肺共魚鱠食之作癰疽猪肝
共鯉魚腸魚子食之傷人神㹠腦損男子陽
道臨房不能行事八月勿食猪肺及𥹋和食
之至冬發疽十月勿食猪肉損人神氣鹿頭

肉平主消渴多夢妄見者生血治癰腫莖筋
主勞損蹄肉平主脚膝骨中疼痛不能踐地
骨主内虛續絶傷補骨可作酒髓味甘温主
丈夫婦人傷中脉絶筋急痛咳逆以酒和服
腎平主補腎氣肉味苦温無毒補中强五臟
益氣力肉生者主中風口僻不正細細剉碎
以薄僻上華佗云和生椒擣薄之使一人專
看正則急去之不爾復牽向不僻處角鎊取
屑一升白蜜五升溲之微火熬令小變色曝
乾更擣篩服方寸匕日三令人輕身益氣力

强骨髓補絶傷黄帝云鹿膽白者食其肉害
人白鹿肉不可和蒲白作羹食發惡瘡五月
勿食鹿肉傷人神氣胡居士云鹿性驚烈多
别良草恒食九物餘者不嘗羣處必依山岡
産歸下澤饗神用其肉者以其性烈清净故
也凡餌藥之人不可食鹿肉服藥必不得力
所以然者以鹿常食解毒之草是故能制毒
散諸藥故也九草者葛葉花鹿葱鹿藥白蒿
水芹甘草齊頭蒿山蒼耳薺苨
獐骨微温無毒主虚損泄精肉味甘温無毒

補益五臟髓益氣力悅澤人面麞無膽所以
怯弱多驚恐黄帝云五月勿食麞肉傷人神
氣也
麋脂味辛温無毒主癰腫惡瘡死肌寒熱風
寒濕痺四肢拘緩不收風頭腫氣通腠理柔
皮膚不可近男子陰令痿一名宫脂十月取
黄帝云生麑肉共蝦汁合食之令人心痛生
麑肉共雉肉食之作痼疾
虎肉味酸無毒主惡心欲嘔益氣力止多唾
不可熱食壞人齒虎頭骨治風邪眼睛主驚

癇也
豹肉味酸温無毒宜腎安五臟補絶傷輕身
益氣久食利人
狸肉温無毒補中輕身益氣亦治諸注黄帝
云正月勿食虎豹狸肉傷人神損壽
兔肝主目闇肉味辛平濇無毒補中益氣止
渴兔無脾所以能走蓋以屬二月建卯木位
也木剋土故無脾焉馬無脾亦能走也黃帝
云兔肉和獺肝食之三日必成遁尸共白雞
肝心食之令人面失色一年成癉黄共薑食

變成霍亂共白雞肉食之令人血氣不行二
月勿食兔肉傷人神氣
生鼠微温無毒主踒折續筋補骨擣薄之三
日一易
獺肝味甘有小毒主鬼疰蠱毒却魚鯁止久
嗽皆燒作灰酒和服之獺肉味甘温無毒主
時病疫氣牛馬時行病皆煑取汁停冷服之
六畜灌之
狐陰莖味甘平有小毒主女子絶産陰中癢
小兒陰𤻊卵腫肉并五臟及腸肚味苦微寒

有毒主蠱毒寒熱五臟痼冷小兒驚癇大人
狂病見鬼黃帝云麝肉共鵠肉食之作癥瘕
野猪青蹄不可食及獸赤足者不可食野獸
自死北首伏地不可食獸有歧尾不可食家
獸自死共鱠汁食之作疽瘡十一月勿食經
夏臭脯成水病作頭眩丈夫陰痿甲子日勿
食一切獸肉大吉鳥飛投人不肯去者口中
必有物看口中無者拔一毛放之大吉一切
禽獸自死無傷處不可食三月三日勿食鳥
獸五臟及一切果菜五辛等物大吉

丹雄雞肉味甘微温無毒主女人崩中漏下
赤白沃補虛温中能愈久傷乏瘡不瘥者通
神殺惡毒黄雌雞肉味酸鹹平無毒主傷中
消渴小便數而不禁腸澼泄利補益五臟絶
傷五勞益氣力雞子黄微寒主除熱火灼爛
瘡痓可作虎魄神物卵白汁微寒主目熱赤
痛除心下伏熱止煩滿咳逆小兒泄利婦人
産難胞衣不出生吞之白雄雞肉味酸微温
無毒下氣去狂邪安五臟傷中消渴烏雄鷄
肉味甘温無毒補中止心痛黑雌雞肉味甘

平無毒除風寒濕痺五緩六急安胎黄帝云
一切雞肉合魚肉汁食之成心瘕雞具五色
者食其肉必狂若有六趾四距玄雞白頭家
雞及野雞鳥生子有文八字雞及野鳥死不
伸足爪此種食之害人雞子白共蒜食之令
人短氣雞子共鼈肉蒸食之害人雞肉獺肉
共食作遁尸注藥所不能治食雞子噉生葱
變成短氣雞肉犬肝腎共食害人生葱共雞
犬肉食令人穀道終身流血烏雞肉合鯉魚
肉食生癰疽雞兔犬肉和食必泄利野雞肉

共家雞子食之成遁尸尸鬼纏身四肢百節
疼痛小兒五歲已下飲乳未斷者勿食雞肉
二月勿食雞子令人常惡心丙午日食雞雉
肉丈夫燒死目盲女人血死妄見四月勿食
暴雞肉作内疽在胸腋下出漏孔丈夫少陽
女人絶孕虛勞乏氣八月勿食雞肉傷人神
氣
雉肉酸微寒無毒補中益氣止泄利久食令
人瘦觜主蟻瘻黄帝云八月建酉日食雉肉
令人短氣八月勿食雉肉損人神氣

白鵝脂主耳卒聾消以灌耳毛主射工水毒
肉味辛平利五臟
鶩肪味甘平無毒主風虛寒熱肉補虛乏除
客熱利臟腑及水道黄帝云六月勿食鶩肉
傷人神氣
鴛鴦肉味苦微温無毒主瘻瘡清酒浸之炙
令熱以薄上亦炙服之又治夢思慕者
雁肪味甘平無毒主風攣拘急偏枯血氣不
通利肉味甘平無毒久服長髮鬢鬚眉益氣
不飢輕身耐暑黄帝云六月勿食雁肉傷人

神氣
越鷰屎味辛平有毒主殺蠱毒鬼注逐不祥
邪氣破五癃利小便熬香用之治口瘡肉不
可食入水爲蚊龍所殺黄帝云十一月勿食
鼠肉燕肉損人神氣
石蜜味甘平微寒無毒主心腹邪氣驚癇痙
安五臟治諸不足益氣補中止腹痛解諸藥
毒除衆病和百藥養脾氣消心煩食飲不下
止腸澼去肌中疼痛治口瘡聰明耳目久服
强志輕身不飢耐老延年神仙一名石飴白

如膏者良是今諸山崖處蜜也青赤蜜味酸
噞食之令人心煩其蜂黑色似虹黃帝云七
月勿食生蜜令人暴下發霍亂蜜蠟味甘微
温無毒主下利膿血補中續絶傷除金瘡益
氣力不飢耐老白蠟主久泄澼瘥後重見血
者補絶傷利小兒久服輕身不飢生於蜜房
或木石上惡芫花百合此即今所用蠟也
蝮蛇肉平有毒釀酒去癩疾諸九瘻心腹痛
下結氣除蠱毒其腹中吞鼠平有小毒主鼠
瘻

原蠶雄蛾味鹹温有小毒主益精氣强男子
陽道交接不倦甚治泄精不用相連者
鮧魚味甘無毒主百病
鰻鱺魚味甘大温有毒主五痔瘻殺諸蟲
䱉魚肉味甘大温黑者無毒主補中養血治
瀋脣五月五日取頭骨平無毒燒服止久利
鱓魚(鱓徒河切)平無毒主少氣吸吸足不能立地
黄帝云四月勿食蛇肉鱓肉損神害氣
烏賊魚骨味鹹微温無毒主女子漏下赤白
經汁并閉陰蝕腫痛寒熱癥瘕無子驚氣入

腹腹痛環臍丈夫陰中痛而腫令人有子肉
味酸平無毒益氣强志
鯉魚肉味甘平無毒主咳逆上氣癉黄止渴
黃帝云食桂竟食鯉魚肉害人腹中宿癥病
者食鯉魚肉害人
鯽魚味甘平無毒主一切瘡燒作灰和醬汁
傅之日二又去腸癰黄帝云魚白目不可食
之魚有角食之發心驚害人魚無腸膽食之
三年丈夫陰痿不起婦人絶孕魚身有黑點
不可食魚目赤作鱠食成瘕病作鮓食之害

人一切魚共菜食之作蛔蟲蟯蟲一切魚尾
食之不益人多有勾骨著人咽害人魚有角
白背不可食凡魚赤鱗不可食魚無腮不可
食魚無全腮食之發癰疽鯆魮魚不益人其
尾有毒治齒痛鯸鮧魚有毒不可食之二月
庚寅日勿食魚大惡五月五日勿以鯉魚子
共猪肝食必不消化成惡病下利者食一切
魚必加劇致困難治穢飯鮾肉臭魚不可合
食之害人三月勿食蛟龍肉及一切魚肉令
人飲食不化發宿病傷人神氣失氣恍惚

鼈肉味甘平無毒主傷中益氣補不足療脚
氣黃帝云五月五日以鼈子共鮑魚子食之
作癉黄鼈腹下成王字不可食鼈肉兔肉和
芥子醬食之損人鼈三足食之害人鼈肉共
莧蕨菜食之作鼈瘕害人
蟹殻味酸寒有毒主胸中邪熱宿結痛喎僻
面腫散㯃燒之致鼠其黃解結散血愈㯃瘡
養筋益氣黃帝云蟹目相向足斑者食之害
人十二月勿食蟹鼈損人神氣又云龜鼈肉
共猪肉食之害人秋果菜共龜肉食之令人

短氣飲酒食龜肉并菰白菜令人生寒熱六
甲日勿食龜鼈害人心神螺蚌共菜食之令
人心痛三日一發蝦鱠共猪肉食之令人常
惡心多唾損精色蝦無鬚腹下通爲色者食
之害人大忌勿輕十一月十二月勿食蝦蚌
著甲之物





孫眞人備急千金要方卷之八十












