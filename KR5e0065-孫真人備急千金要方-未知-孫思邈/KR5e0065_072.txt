










孫眞人備急千金要方卷之七十二慈一
　　　　(宋朝奉郎守太常少卿充/秘閣校理林億等校正)
　解毒并雜治方
　　　解食毒第一(論/方)
論曰凡人跋涉山川不諳水土人畜飲啖誤
中於毒素不知方多遭其斃豈非枉横耶然
而大聖久設其法以救活之正爲貪生嗜樂
忽而不學一朝逢遇便自甘心竟不識其所
以今述神農黄帝解毒方法好事者可少留
意焉

治諸食中毒方
　　飲黄龍湯及犀角汁無不治也飲馬尿
　　亦良
治飲食中毒煩懣方
　　苦參三兩㕮咀以酒二升半煑取一升
　　頓服取吐愈
治食百物中毒方
　　掘厠傍地深一尺以水滿坑中取厠籌
　　七枚燒令烟以投坑中乃取水汁飲四
　　五升即愈急者不可得但掘地著水即

　　取飲之
又方服生韭汁數升
又方含貝子一枚須臾吐食物瘥
治食六畜肉中毒方
　　各取六畜乾屎爲末水服佳若是自死
　　六畜肉毒水服黄檗末方寸匕須臾服
　　與佳
又方燒小豆一升爲末服三方寸匕神良
又方水服竈底黄土方寸匕
治食生肉中毒方

　　掘地深三尺取下土三升以水五升煑
　　土五六沸取上浮清者飲一升立愈
治食牛肉中毒方
　　狼牙燒灰水服方寸七良(一作/猪牙)
又方温湯服猪脂良
又方水煑甘草汁飲之
治食牛馬肉中毒方
　　飲人乳汁良
治食馬肉血洞下欲死方
　　豉(二百/粒)　杏仁(二十/枚)

　右二味㕮咀蒸五升米下飯熟擣之再服
　令盡
又方蘆根汁飲以浴即解
治生食馬肝毒殺人方
　　牡鼠屎二七枚兩頭尖者是以水研飲
　　之不瘥更作
治食野菜馬肝肉諸脯肉毒方
　　取頭垢如棗核大吞之起死人
又方燒狗屎灰水和絞取汁飲之立愈
又方燒猪骨爲末水服方寸匕

治食百獸肝中毒方
　　頓服猪脂一斤佳亦治陳肉毒
治食狗肉不消心中堅或腹脹口乾大渴心
急發熱狂言妄語或洞下方
　　杏人一升合皮研以沸湯三升和絞取
　　汁分三服狗肉完片皆出即靜良驗
治食猪肉中毒方
　　燒猪屎爲末服方寸匕犬屎亦佳
治漏脯毒方(張文仲云茅室諸/水迷脯爲漏脯)
　　擣韭汁服之良大豆汁亦得

治鬱肉濕脯毒方(張文仲云肉閉在密/器中經宿者爲濕脯)
　　燒狗屎爲末水服方寸匕凡生肉熟肉
　　皆不用深藏密蓋不泄氣皆殺人又肉
　　汁在器中密蓋氣不泄者亦殺人
治脯在黍米中毒方
　　麴一兩鹽兩撮以水一升煑服之良
治中射罔脯毒及餅臛中毒方
　　取貝子爲末水服如豆佳不瘥又服
人以雉肉作餅臛因食皆吐下治之方
　　犀角爲末服方寸七得靜甚良

治食鵝鴨肉成病胷滿面赤不下食者方
　　服秫米泔良
治食魚中毒方
　　煑橘皮停極冷飲之立驗(肘後方云治/食魚中毒面)
　　(腫煩/亂者)
治食魚中毒面腫煩亂及食鱸魚中毒欲死
者方
　　剉蘆根舂取汁多飲良并治蟹毒亦可
　　取蘆葦茸汁飲之愈
治食魚鱠及生肉在胷膈中不化吐之不出

便成癥瘕方
　　厚朴(三/兩)　大黄(二/兩)
　右二味㕮咀以酒二升煑取一升盡服立
　消人强者
　大黄用酒三升煑取二升再服之
治食魚鱠不消方
　　大黄(三兩/切)　朴消(二/兩)
　右二味以酒二升煑取一升頓服之(仲景/方有)
　(橘皮一兩肘後方云治食猪肉遇/冷不消必成癥下之方亦無橘皮)
又方舂馬鞭草飲汁一升即消生薑亦良(肘/後)

(方云亦宜/服諸吐藥)
又方鮐魚皮燒灰水服無完皮壞刀裝取之
一名鮫魚皮(古今録驗云治/食鯸鮧魚傷毒)
又方魚皮燒灰水服方寸七
又方魚鱗燒灰水服方寸七食諸鮑魚中毒
亦用之
治食蟹中毒方
　　冬瓜汁服二升冬瓜亦可食
治食諸菜中毒方
　　甘草　貝齒　胡粉(各等/分)

　右三味治下篩水服方寸七小兒尿乳汁
　共服二升亦好
治食山中樹菌中毒方
　　人屎汁服一升良
　　　解百藥毒第二(論方/解毒)
論曰甘草解百藥此實如湯沃雪有同神妙
有人中烏頭巴豆毒甘草入腹即定中藜蘆
毒葱湯下咽便愈中野葛毒土漿飲訖即止
如此之事其驗如反掌要使人皆知之然人
皆不肯學誠可嘆息方稱大豆汁解百藥毒

余每試之大懸絶不及甘草又能加之爲甘
豆湯其驗尤奇有人服玉壺丸治嘔不能已
百藥與之不止藍汁入口即定如此之事皆
須知之此則成規更不須試練也解毒方中
條例極多若不指出一二學者不可卒知餘
方例爾
石藥毒用白鴨屎
人參汁雄黄毒用防己
鐵粉毒用磁石
礜石毒用

　　大豆汁　白鵝膏
防葵毒用葵根汁
桔梗毒用白粥
甘遂毒用大豆汁
大戟毒用菖蒲汁
躑躅毒用栀子汁
雞子毒用淳醋
馬刀毒用清水
野芋毒用
　　土漿　人糞汁

杏仁毒用藍子汁
百藥毒用
　　甘草　薺苨　大小豆汁
　　藍葉根實汁
金銀毒用
　　水銀服數兩即出雞子汁及屎白燒猪
　　脂和水淋雞屎汁煑葱白汁鴨血及屎
　　汁
芫花毒用
　　防己　防風　甘草

　　桂汁
野葛毒用
　　雞子清　葛根汁　甘草汁
　　鴨頭熱血　猪膏　雞屎
　　人屎
藜蘆毒用
　　雄黄　温湯　煑葱汁
烏頭天雄附子毒用
　　大豆汁　遠志　防風
　　棗肉　飴糖

射罔毒用
　　藍汁　大小豆汁　竹瀝
　　大麻子汁　藕芰汁　六畜血
　　貝齒屑　蚯蚓屎
半夏毒用生薑汁及煑乾薑汁
莨菪毒用
　　薺苨　甘草　犀角
　　蟹汁　升麻
狼毒毒用
　　杏仁　藍汁　白歛

　　鹽汁　木占斯
巴豆毒用
　　煑黄連汁　大豆汁　菖蒲汁
　　生藿汁(肘後云/小豆藿)　煑寒水石汁
蜀椒毒用
　　葵子汁　蒜　桂汁
　　豉汁　人尿　冷水
　　土漿　雞毛燒吸烟及調水服
斑猫元青毒用
　　猪膏　大豆汁　戎鹽

　　藍汁　鹽湯煑猪膏
　　巴豆
服藥過劑悶亂者用
　　水和胡粉　水和葛粉　地漿
　　蘘荷汁　秔米瀋　豉汁
　　乾薑　黄連　飴糖
　　飲藍汁　吞雞子黄
解諸菌毒
　　掘地作坑以水沃中攪令濁澄清飲之
　　名地漿

解一切毒藥發不問草石始覺惡即服此方
　　豉(三/升)生麥門冬葱白(各八/兩)
　右三味㕮咀以水七升煑取二升半分三
　服
雞腸草散解諸毒方
　　鷄腸草(三/分)　薺苨　升麻(各四/分)
　　芍藥　當歸　甘草(各二/分)
　　坌土(一/分)　藍子(一/合)
　右八味治下篩水服方寸匕多飲水爲佳
　若爲蜂蛇等毒蟲所螫以針刺螫上血出

　著藥如小豆許於瘡中令濕瘥爲射罔箭
　所中削竹如釵股長一尺五寸以綿纏繞
　水沾令濕取藥内瘡中隨瘡深淺令至底
　止有好血出即休若服藥有毒水服方寸
　匕毒解痛止愈
解毒藥散方
　　薺苨(一/分)　藍(并花/二分)
　右二味七月七日取藍陰乾搗篩水和服
　方寸匕日三
又方中毒者取秦燕毛二七枚燒灰服

解一切毒方
　　母猪屎水和服之又水三升三合和米
　　粉飲之
解鴆毒及一切毒藥不止煩懣方
　　甘草　蜜(各四/分)　粱米粉(一/升)
　右三味以水五升煑甘草取二升去滓歇
　大熱内粉湯中攪令匀調内白蜜更煎令
　熟如薄粥適寒温飲一升
治食莨著悶亂如卒中風或似熱盛狂病服
藥即劇方

　　飲甘草汁藍青汁即愈
治野葛毒已死口噤者方
　　取青竹去兩節拄兩脇臍上内冷水注
　　之暖即易須臾口開開即服藥立活惟
　　須數易水
治鈎吻毒困欲死面青口噤逆冷身痺方(肘/後)
(方云鈎吻茱萸食芥相似而所生之/傍無他草又莖有毛誤食之殺人)
　薺苨八兩㕮咀以水六升煑取三升冷
　如人體服五合日三夜二凡煑薺苨惟
　令濃佳

又方煑桂汁飲之
又方噉葱涕佳(葱涕治/諸毒)
治腹中有鐵方
　　白折炭刮取末井花水服三錢不過再
　　服



孫眞人備急千金要方卷之七十二












