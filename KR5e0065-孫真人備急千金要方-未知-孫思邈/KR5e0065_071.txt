










孫眞人備急千金要方卷之七十一仁十
　　　　(宋朝奉郎守太常少卿充/秘閣校理林億等校正)
　　　五痔第三(論一首方二十六首/灸法二首)
論曰夫五痔者一曰牡痔二曰牝痔三曰脉
痔四曰腸痔五曰血痔牡痔者肛邊如鼠乳
時時潰膿血出牝痔者肛腫痛生瘡脉痔者
肛邊有瘡癢痛腸痔者肛邊核痛發寒熱血
痔者大便清血隨大便污衣又五痔有氣痔
寒温勞濕即發蛇蛻皮主之牡痔生肉如兒
乳在孔中頗出見外妨於更衣鼈甲主之牝

痔(集驗作/酒痔)從孔中起外腫五六日自潰出膿
血猬皮主之腸痔更衣挺出久乃縮母猪左
足懸蹄甲主之脉痔更衣出清血蜂房主之
五藥皆下篩等分隨其病倍其主藥爲三分
旦以井花水服半方寸七病甚者旦暮服之
亦可四五服禁寒冷食猪肉生魚菜房室惟
得食乾白肉病瘥之後百日乃通房内又用
藥導下部有瘡内藥瘡中無瘡内孔中又用
野葛燒末刀圭内藥中服藥五日知二十日
若三十日愈痔痛通忌蓴菜

治五痔衆醫所不能愈者方
　　秦芁　白芷　厚朴
　　紫參　亂髮　紫菀(各一/兩)
　　雷丸　藁本(各二/兩)　石南
　　䗪蟲(各一/兩)　貫衆(三/兩)　蝱蟲(半/升)
　　猪後懸蹄(十四/枚)
　右十三味合擣下篩以羊髓脂煎和丸如
　梧子大空腹飲下十五丸日二若劇者夜
　一服四日肛邊癢止八日膿血盡鼠乳悉
　瘥滿六十日終身不復發久服益善忌魚

　猪肉等
槐子圓治燥濕痔痔有雄雌皆主之方
　　槐子　乾㯃　秦芁
　　吴茱萸根白皮(各四/兩)　白芷
　　桂心　黄芩　黄耆
　　白歛　牡蠣龍骨
　　雷丸　丁香　木香
　　蒺藜　附子(各二/兩)
　右十六味爲末蜜丸如梧子大飲服二十
　丸日三(千金翼無白歛深師無黄耆云治/苦暴有乾燥腫痛者有崩血無數)

　(者有鼠乳附核者有腸中煩癢者三五/年皆殺人主忌飲酒及作勞犯之即發)
小槐實圓治五十年者方
　　槐子(三/斤)　白糖(二/斤)　礬石
　　硫黄(各一/斤)　大黄　乾㯃
　　龍骨(各十/兩)
　右七味四味擣篩其二種石及糖并細切
　内銅器中一石米下蒸之以綿絞取汁和
　藥末併手丸如梧子大陰乾酒服二十丸
　日三稍增至三十丸
槐子酒治同前

　　槐子(二/斗)　槐東南枝(細剉/一石)
　　槐東南根(細剉/三石)
　右三味内大釜中以十六斛水煑取五斛
　澄取清更煎取一石六斗炊兩斛黍米上
　麴二十斤釀之攪令調封泥七日酒熟取
　清飲適性常令小小醉合時更煑滓取汁
　淘米及洗器不得用水須知此事忌生水
　故也
又方塗熊膽取瘥止神良一切方皆不及此
又方七月七日多採槐子熟搗取汁内銅器

中重綿密蓋著宅中高門上曝二十日已上
煎成如鼠屎大内穀道中日三亦主瘻及百
種瘡
又方取生槐白皮十兩熟擣丸如彈丸綿裹
内下部中此病宜常食萹竹葉及煑羹粥大
佳也
又方取鯉魚腸三具以火炙令香綿裹内穀
道中一食久蟲當出食魚腸數數易之盡三
具瘥一方炙腸令香坐上蟲出經用有效
又方虎頭犀角

　右二味爲末和不中水猪脂大如雞子塗
　瘡上取瘥
治五痔及脫肛方
　　槐白皮(二/兩)　猪脂(半/斤)　㯃子
　　桃仁(各十/枚)　巴豆(七/枚)　薰草
　　辛夷　甘草　白芷(各半/兩)
　　野葛(六/銖)
　右十味㕮咀煎三上三下去滓以綿沾膏
　塞孔中日四五過蟲死瘥止癢痛大佳
治五痔方

　　猬皮(方三指/大切)熏黄(棗大/末)　熟艾(雞子/大)
　右三味穿地作孔調和取便熏之口中熏
　黄烟氣出爲佳火氣消盡即停停三日將
　息更熏之凡三度永瘥勿犯風冷羹臛將
　補愼猪雞等
又方取槐根煑洗之
又方用桃根煑洗之
猬皮圓治痔方(亦治/漏)
　　猬皮(一/具)　礬石　當歸
　　連翹　乾薑　附子

　　續斷　黄耆(各二/兩)　槐子(三/兩)
　　乾地黄(五/兩)
　右十味爲末蜜丸如梧子大飲服十五丸
　日再加至四十丸(集驗方無/礬石地黄)
又方治崩中及痔方
　　猬皮　人參　茯苓
　　白芷　禹餘粮　乾地黄
　　槐耳　續斷(各三/兩)　蒲黄
　　黄耆　當歸　艾葉
　　橘皮　白歛　甘草(各二/兩)

　　白馬蹄(酒浸一宿/熬令黄)牛角䚡(各四/兩)
　　鰻鱺魚頭(二十/枚)猪懸蹄甲(二十一/枚熬)
　右十九味爲末蜜丸如梧子大酒服二十
　丸日再稍加
治痔方
　右取槐耳赤雞一斤(即是/槐檽)爲末飲服方寸
　七日三
又方以蒲黄水服方寸七日三良妙(外臺云/治腸痔)
　(每大便常/有血者)
又方取桑耳作羹空腹飽食之三日食佳

治痔下血及新産漏下方
　　附子　好礬石(各一/兩)
　右二味爲末白蜜丸如梧子大酒服二丸
　日三稍加不過數日便斷百日服之終身
　不發(崔氏方有/乾薑一兩)
治外痔方(亦治惡/瘡瘤痔)
　　眞珠　雄黄　雌黄(各一/兩)
　　竹茹(三/兩)　猪膏(一/斤)
　右五味爲末内猪膏中和調又切亂髮半
　雞子大和東向煎三上三下髮焦出其痔

　先用鹽湯洗拭乾後傅之
治痔下部出膿血有蟲傍生孔竅方
　右以槐白皮一擔剉内釜中煑令味極出
　置大盆中適寒温坐其中如浴狀蟲悉出
　冷又易之不過二三度瘥
治穀道癢痛繞縁腫起裏許欲生肉突出方
　　大豆(三升以水七升/急火煑取四升)　槐白皮(三/升)
　　甘草(三/兩)
　右三味以豆汁煑取二升浸故帛薄之冷
　則易日三五度

槐皮膏治穀道癢痛痔瘡方
　　槐皮　楝實(各五兩外/臺作塵豉)
　　甘草(删繁用/蜂房)白芷(各二/兩)　當歸(三/兩)
　　桃仁(六十/枚)赤小豆(二/合)
　右七味㕮咀以成煎猪膏一斤微火煎白
　芷色黄膏成取摩瘡上日再并導下部(删/繁)
　(方無當歸治腎勞虛或酒醉當風所損腎/臟病所爲肛門腫生瘡因酒勞傷發瀉清)
　(血肛門疼/痛蜂房膏)
治穀道痛方
　右用菟絲子熬黄黑和雞子黄以傅之日

　二度
又方取杏人熬令黄擣作脂以傅之
治大便孔卒痛如鳥啄方
　右以大小豆各一斗和擣内兩袋中蒸令
　極熱更互坐之瘥
灸法
久冷五痔便血灸脊中百壯
五痔便血失屎灸回氣百壯穴在脊窮骨上
　　　疥癬第四(論二首方六十首/灸法四首)
論曰凡瘡疥小秦芁散中加烏蛇肉二兩主

之黄耆酒中加烏蛇脯一尺亦大效(千金翼/云黄耆)
(酒中加烏蛇脯一尺烏頭附子茵芋石南莽/草各等分大秦芁散中加之亦有大效小小)
(疥瘙十六味小秦芁散亦相/當黄耆酒見第二十四卷)
凡諸疥瘙皆用水銀猪脂研令極細塗之
治凡有瘡疥腰胯手足皆生疵疥者方
　　栝蔞根(四/兩)　黄連　芍藥
　　薔薇根　雀李根皮　黄蘖(各三/兩)
　　苦參　黄耆　黄芩
　　石龍芮(二/兩)大黄　當歸
　　續斷(各一/兩)

　右十三味爲末蜜丸如梧子以薔薇飲服
　二十丸日三加至三十丸瘥乃止乾疥白
　癬勿服(千金翼云所是/癰疽皆須服之)
治寒熱瘡及風疥諸雜瘡方
　　千年韭根　好礬石　雄黄
　　藜蘆　瓜蒂　胡粉(各一/分)
　　水銀(三/分)
　右七味以柳木研水銀使盡用猪脂一升
　煑藜蘆韭根瓜蒂三沸去滓内諸藥和調
　令相得即成以傅之神良(救急方用/治癬瘡)

䕡茹膏治一切惡瘡疥癬疽漏瘑方
　　䕡茹　狼牙　青葙
　　地榆　藜蘆　當歸
　　萹蓄　羊蹄根(各二/兩)蛇牀子
　　白歛(各六/分)　漏蘆(二/分)
　右十一味擣以苦酒漬一宿明旦以成煎
　猪膏四升煎之三上三下膏成絞去滓内
　後藥如下
　　雄黄　雌黄　硫黄
　　礬石　胡粉　松脂(各二/兩)

　　水銀(三/兩)
　右七味細研看水銀散盡即傾前件膏中
　以十隻箸攪數百徧止用磁器密貯舉勿
　令泄氣煎膏法必微火急即不中用傅藥
　不可近目及陰先研雄黄等令細候膏小
　冷即和攪傅之
治疥疽諸瘡方
　　水銀　胡粉(各六/分)　黄連
　　黄蘖(各八/分)　薑黄十分　礬石
　　附子　苦參　蛇牀子(各三/分)

　右九味水銀胡粉别研如泥餘爲末以成
　煎猪膏合和研令調以傅之(千金翼/無薑黄)
治久疥癬方
　　丹砂雄黄雌黄(劉涓/子無)
　　亂髮(洗/净)松脂白蜜(各一/兩)
　　䕡茹(三/兩)猪脂(二/升)巴豆(十四/枚)
　右九味先煎髮消盡内松脂蜜三上三下
　去滓内諸末中更一沸止以傅之(千金翼/用蠟不)
　(用/蜜)
又方水銀礜石(一作/礬石)　黄連(一作/雄黄)　

　　蛇牀子(各一/兩)
　右四味爲末以猪脂七合和攪不見水銀
　爲熟傅之一方加藜蘆一兩又云䕡茹
治諸瘡疥癬久不瘥者方
　　水銀(一/斤)臘月猪脂(五/斤)
　右二味以鐵器中壘竈用馬通火七日七
　夜勿住火出之停冷取膏去水銀不妨别
　用以膏傅一切瘡無不應手立瘥(千金翼/又用水)
　(銀粉和猪/脂塗之)
又方特牛尿　羊蹄根(各五/升)

　右二味以牛尿漬羊蹄根一宿日曝乾復
　内尿中取盡止作末傅諸瘡(千金翼云和/猪脂用更精)
又方拔取生烏頭十枚切煑汁洗之瘥
論曰凡諸瘡癬初生時或始痛癢即以種種
單方救之或嚼鹽塗之又以穀汁傅之又以
蒜墨和傅之(千金翼/蒜作酥)又以薑黄傅之又以鯉
魚鮓糝傅之又以牛李子汁傅之若以此救
不瘥乃以前諸大方治之
治細癬方
　蛇牀子　白鹽(一作/白堊)　羊蹄根(各一/升)

　　赤葛根　苦參　菖蒲(各半/斤)
　　黄連　莽草(各三/兩)
　右八味㕮咀以水七升煑取三升適寒温
　以洗身如炊一石米頃爲佳澄清後當微
　温用之滿三日止
又方羊蹄根於磨石上以苦酒磨之以傅瘡
欲傅先刮瘡以火炙乾後傅四五過(千金翼/云擣羊)
(蹄根著磁器中以白蜜和臨用先刮瘡令傷/次以蜜和者傅之如炊一石米久拭去更以)
(二年大蒜和塗之若/刮瘡處不傷即不瘥)
又方羊蹄根五升以桑柴灰汁煑四五沸以

洗凡方中用羊蹄根皆以日未出採之佳
又方菖蒲末五斤以酒五升漬釜中蒸之使
味出先絶酒一日每服一升或半升
又方用乾荆子燒中央器承兩頭取汁塗之
先刮上令傷次用荆子汁
治癬方
　右取煎餅熱搨不限多少日一遍良亦治
　浸淫瘡
又方净洗瘡取醬瓣雀屎和傅之瘥止(千金/翼云)
(取醬和尿/和塗之)

又方水銀蕪荑和酥傅之
又方日中午擣桃葉汁傅之
又方擣刺薊汁傅服之
又方燒蛇蛻一具酒服
又方服地黄汁佳
又方擣羊蹄根和乳塗之
又方服驢尿良又方醋煎艾塗之
又方擣莨菪根蜜和傅之(千金翼/無根字)
治濕癬肥瘡方
　右用大麻𣿉傅之五日瘥

治癬久不瘥者方
　右取自死蛇燒作灰猪脂和塗即瘥
灸癬法
日中時灸病處影上三姓灸之呪曰癬中蟲
毛戎戎若欲治待日中
八月八日日出時令病人正當東向户長跪
平舉兩手持户兩邊取肩頭小垂際骨解宛
宛中灸之兩火俱下各三壯若七壯十日愈
治小兒癬方
　右以蛇牀實擣末和猪脂以傅之

治瘙癢方
　右以水銀和胡粉傅之
治身體搔癢白如癬狀者方
　　楮子(三/枚)　猪𦚠(一/具　)鹽(一/升)
　　礬石(一/兩)
　右四味以苦酒一升合擣令熟以拭身體
　日三
治癧易方
　右以三年醋磨烏賊骨先以布摩肉令赤
　次傅之

又方醋磨硫黄塗取上(集驗又磨附子硫黄/待使熟將卧以布拭)
(病上乃以/藥傅之)
又方取途中先死蜣螂擣爛塗之當揩令熱
封之一宿瘥
又方白歛熏陸香
　右二味揩上作末水服瘥
又方硫黄　雌黄　槲皮(燒)
　　蛇蛻(一/具)
　右四味各等分擣篩以清漆合和薄塗白
　處欲塗時先以巴豆半截拭白處皮微破

　然後傅之不過三兩度
又方硫黄　水銀　礬石
　　竈墨(各等/分)
　右四味搗篩内坩子中以葱葉中涕和研
　臨卧傅病上
九江散治白癤風及二百六十種大風方
　　當歸(七/分)　石南(六/分)　附子
　　躑躅　秦芁　菊花
　　乾薑　防風　雄黄
　　麝香　丹砂　斑猫(各四/兩)

　　蜀椒　連翹　鬼箭羽
　　石長生　知母(各八/分)　鬼臼(十一/分)
　　人參　王不留行　石斛
　　天雄　烏頭　獨活
　　防己　莽草(各十/三分)　水蛭(百/枚)
　　蜈蚣(三/枚)　䖟蟲　地膽(各十/枚)
　右三十味諸蟲皆去足翅熬炙令熟爲散
　以酒服方寸七日再其病入髮令髮白服
　之百日愈髮還黑
又方天雄　白歛　黄芩(各三/兩)

　　乾薑(四/兩)　附子(一/兩)　商陸
　　躑躅(各一/升)
　右七味治下篩酒服五分七日三
治白癜方
　　礬石　硫黄
　右二味各等分爲末酢和傅之
又方平旦以手掉取韭頭露塗之極效
又方以酒服生胡麻油一合日三稍稍加至
五合愼生冷猪雞魚蒜等百日服五斗瘥
又方取羅摩草煑汁拭之亦揩令傷擿白汁

塗之
又方石灰松脂酒主之方見卷末
又方以蛇蛻皮熬摩數百過棄置草中
又方樹空中水洗桂爲末唾和塗之日三
又方以水銀數數拭之令熱即消瘥乃止
又方灸左右手中指節去延外宛中三壯未
瘥報之
治凡身諸處白駁漸漸長似癬但無瘡方
　右取鰻鱺魚脂塗之先揩病上使痛然後
　塗之

治皮中紫赤疵痣去黶穢方
　　乾漆　雌黄　礬石(各三/兩)
　　雄黄(五兩/巴)　豆(十五/枚)　炭皮(二/斤)
　右六味治下篩以雞子白和塗故帛貼病
　上日二易
治赤疵方
　右用墨大蒜䱇血合塗之
治贅疵痣方
　　雄黄　硫黄　眞珠
　　礬石　巴豆　䕡茹

　　藜蘆(各一/兩)
　右七味治下篩以眞漆合和如泥以塗點
　病上須成瘡及去面䵟皮中紫不耐漆人
　不得用以雞子白和之
去疣目方
　以七月七日用大豆一合拭疣目上三遍
　病疣人自種豆於南屋東頭第二霤中豆
　生四葉以湯沃殺即瘥
又方松柏脂合和塗之一宿失矣
又方石硫黄揩六七遍

又方杏人燒令黑研膏塗上
又方以猪脂癢處揩之令少許血出即瘥神
驗不可加
又方每月十五日月正中時望月以秃條箒
掃三七遍瘥
又方苦酒漬石灰六七日滴取汁點疣上小
作疣即落
又方取牛口中涎數塗自落
又方著艾炷疣目上灸之三壯即除
　　　惡疾大風第五(論一首/方十首)

論曰惡疾大風有多種不同初得雖徧體無
異而眉鬚已落有遍體已壞而眉鬚儼然有
諸處不異好人而四肢腹背有頑處重者手
足十指已有墮落有患大寒而重衣不暖有
尋常患熱不能暫凉有身體枯槁者有津汁
常不止者有身體乾癢徹骨搔之白皮如麩
手下作瘡者(外臺作卒/不作瘡)有瘡痍荼毒重疊而
生晝夜苦痛不已者有直置頑鈍不知痛癢
者其色亦有多種有青黄赤白黑光明枯暗
此候雖種種狀貌不同而難療易療皆在前

人不由醫者何則此病一著無問賢愚皆難
與語何則口順心違不受醫教直希望藥力
不能求己故難療易療屬在前人不關醫藥
予嘗手療六百餘人瘥者十分有一莫不一
一親自撫養所以深細諳委之姑與共語覺
難與語不受入即不須與療終有觸損病既
不瘥乃勞而無功也又神仙傳有數十人皆
因惡疾而致仙道何者皆由割棄塵累懷潁
陽之風所以非止瘥病乃因禍而取福也故
余所覩病者其中頗有士大夫乃至有異種

名人及遇斯患皆愛戀妻孥繫著心髓不能
割捨直望藥力未肯近求諸身若能絶其嗜
慾斷其所好非但愈疾因兹亦可自致神仙
余嘗問諸病人皆云自作不仁之行久久并
爲極猥之業於中仍欲更作云爲雖有悔言
而無悔心但能自新受師教命餐進藥餌何
有不除余以貞觀年中將一病士入山教服
松脂欲至百日鬚眉皆生由此觀之惟須求
之於己不可一仰醫藥者也然有人數年患
身體頑痺羞見妻子不告之令知其後病成

狀貌分明乃云犯藥卒患此皆自誤然斯疾
雖大療之於微亦可即瘥此疾一得遠者不
過十年皆死近者五六歲而亡然病者自謂
百年不死深可悲悼一遇斯疾即須斷鹽常
進松脂一切公私物務釋然皆棄猶如脫屣
凡百口味特須斷除漸漸斷穀不交俗事絶
乎慶弔幽隱巖谷周年乃瘥瘥後終身愼房
事犯之還發兹疾有吉凶二義得之修善即
吉若還同俗類必是凶矣今略述其由致以
示後之學者可覽而思焉

□豆治惡疾方
　右用細粒烏豆擇取摩之皮不落者取三
　月四月天雄烏頭苗及根净去土勿洗擣
　絞取汁漬豆一宿漉出曝乾如此七反始
　堪服初服三枚漸加至六七枚日一服禁
　房室猪魚雞蒜畢身毛髮即生犯藥不瘥
岐伯神聖散治萬病癰疽癩疥癬風痿骨肉
疽敗百節痛眉毛髮落身體淫淫躍躍痛癢
目痛眥爛耳聾齒齲痔瘻
　　天雄　附子　茵芋(外臺作/䕡草)

　　躑躅　細辛　烏頭
　　石南　乾薑(各一/兩)　蜀椒
　　防風　菖蒲(各二/兩)　白术
　　獨活(各三/兩)
　右十三味治下篩酒服方寸七日三勿增
　之
狼毒散治惡疾方
　　狼毒秦芁各等分
　右二味治下篩酒服方寸七日三服五十
　日愈

又方煉松脂投冷水中二十遍蜜丸服二丸
遇飢即服之日三鼻柱斷離者二百日服之
瘥斷鹽及雜食房室又天門冬酒服百日愈
石灰酒主生毛髮眉鬚去大風方
　　石灰(一石拌水和/濕蒸令氣足)松脂成煉(十斤/爲末)
　　上麴(一斗/二升)　黍米(一/石)
　右四味先於大鍋内炒石灰以术札著灰
　中火出爲度以枸杞根剉五斗水一石五
　升煑取九斗去滓以淋石灰三遍澄清以
　石灰汁和漬麴用汁多少一如釀酒法訖

　封四七日開服常令酒氣相及爲度百無
　所忌不得觸風其米泔及飯糟一事已上
　不得使人畜犬鼠食之皆令深埋却此酒
　九月作二月止恐熱膈上熱者服後進三
　五口冷飯壓之婦人不能飲食黄瘦積年
　及蓐風不過一石即瘥其松脂末初酘釀
　酒攤飯時均散著飯上待飯冷乃投之此
　酒飯宜冷不爾即醋宜知之
治大風眉鬚落赤白癩病八風十二痺筋急
肢節緩弱飛尸遁注水腫癰疽疥癬惡瘡脚

攣手折眼暗洞泄痰飲宿澼寒冷方
　　麴(二十/五斤)　商陸根(二十/五斤)馬耳(切)
　右二味合於甕中水一斛漬之炊黍米一
　石釀如家法使麴米相淹三酘畢密封三
　七日開視麴浮酒熟澄清温服三升輕者
　二升藥發吐下爲佳宜食弱煑飯牛羊鹿
　肉羹禁生冷醋滑及猪犬雞魚等
治風身體如蟲行方
　右用鹽一斗水一石煎减半澄清温洗浴
　三四遍(并療一/切風)

又方以淳灰汁洗面不過一月
又方以大豆漬飯漿水旦旦温洗面洗頭髮
　不净加少麫勿以水濯之不過十度
又方成煉雄黄松脂各等分蜜和丸如梧桐
　子大飲下十丸日三服百日愈愼酒肉鹽
　豉等



孫眞人備急千金要方卷之七十一











