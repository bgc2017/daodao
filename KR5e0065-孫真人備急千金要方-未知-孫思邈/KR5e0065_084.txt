










孫眞人備急千金要方卷之八十四隱二
　　　　(宋朝奉郎守太常少卿充/祕閣校理林億等校正)
　　養性平脉方
　　　平脉大法第一(論七/條)
論曰夫脉者醫之大業也既不深究其道何
以爲醫者哉是以古之哲醫寤寐俯仰不與
常人同域造次必於醫顛沛必於醫故能感
於鬼神通於天地可以濟衆可以依憑若與
常人混其波瀾則庶事隳壞使夫物類將何
仰焉由是言之學者必當屏棄俗情凝心於

此則和鵲之功因兹可得而致也
經曰診脉之法常以平旦陰氣未動陽氣未
散飲食未進經脉未盛絡脉調均氣血未亂
故乃可診有過之脉(脉經云過/此非也)切脉動靜而
視精明察五色觀五藏有餘不足六腑彊弱
形之盛衰可以此參互訣生死之分也
又曰平脉者皆於平旦勿食勿語消息體氣
設有所作亦如食頃師亦如之既定先診寸
口初重指切骨定畢便漸舉指令指不厚不
薄與皮毛相得如三菽之重於輕重之間隨

人强弱肥瘦以意消息進退舉按之宜稱其
浮沉諸類應於四時五行與人五臟相應不
爾者以其輕重相薄尋狀論寒暑得失
凡人禀形氣有中適有躁靜各各不同氣脉
潮動亦各隨其性韵故一呼而脉再至一吸
而脉再至呼吸定息之間復一至合爲五至
此爲平和中適者也春秋日夜正等無餘分
時也其餘日則其呼而脉至多吸而脉至少
或吸而脉至多呼而脉至少此則不同如冬
夏日夜長短之異也凡氣脉呼吸法晝夜變

通效四時然於呼吸定息應五至之限無有
虧僻猶晷刻與四時有長短而歲功日數無
遺也若人有羸有壯其呼吸雖相壓遏而晝
夜息度隨其漏刻是謂呼吸象晝夜變通效
四時
夫診脉當以意先自消息壓取病人呼吸以
自同而後察其脉數計於定息之限五至者
爲平人若有盈縮尋狀論病源之所宜也
問曰何謂三部脉答曰寸關尺也凡人脩短
不同其形各異有尺寸分三關之法從肘腕

中横文至掌魚際後文却而十分之而入取
九分是爲尺從魚際後文却還度取十分之
一則是寸寸十分之而入取九分之中則寸
口也此處其骨自高故云陰得尺内一寸陽
得寸内九分從寸口入却行六分爲關分從
關分又入六分爲尺分
又曰從魚際至高骨却行一寸其中名曰寸
口從寸口至尺名曰尺澤故曰尺寸寸後尺
前名曰關陽出陰入以關爲界如天地人爲
三界寸主射上焦頭及皮毛竟手上部關主

射中焦腹及腰中部尺主射下焦小腹至足
下部此爲三部法象三才天地人頭腹足爲
三元也夫十二經皆有動脉獨取寸口以訣
五臟六腑死生吉凶之候者何謂也然寸口
者脉之大會手太陰之動脉也人一呼脉行
三寸一吸脉行三寸呼吸定息脉行六寸人
一日一夜凡一萬三千五百息脉行五十度
周於其身漏水下百刻榮衛行陽二十五度
行陰亦二十五度爲一周(晬時/也)故五十度而
復會於手太陰太陰者寸口也即五臟六腑

之所終始故法取於寸口人有三百六十脉
法三百六十日也
　　　診五臟脉輕重法第二
初持脉如三菽之重與皮毛相得者肺部(金/秋)
(三月庚/辛之氣)
如六菽之重與血脉相得者心部(火夏三月/丙丁之氣)
如九菽之重與肌肉相得者脾部(土王四季/季夏六月)
(戊己/之氣)
如十二菽之重與筋平者肝部(木春三月/甲乙之氣)
按之至骨舉之來疾者腎部(水冬三月/壬癸之氣)

心肺俱浮何以别之然浮而大散者心也(象/火)
(浮/散)浮而短濇者肺也(法金/吝澁)
腎肝俱沉何以别之然牢而長者肝也(如卉/生苗)
(吐/穎)
按之耎舉指來實者腎也(濡弱如水/舉重勝船)
脾者中州故其脉在中是陰陽之脉也(千金/翼云)
(遲緩而長/者脾也)
　　　指下形狀第三
浮脉舉之有餘按之不足(浮於/指下)沉脉舉之不
足按之有餘(重按之/乃得)濇脉細而遲往來難且

散或一止復來(一曰浮而短一曰/短而止或如散)滑脉往來
前却流利展轉替替然與數相似(一曰浮中/如有九一)
(曰漉漉/如欲脫)洪脉極大在指下(一曰浮/而大)細脉小大
於微常有但細耳微脉極細而輭或欲絶若
有若無(一曰小也一曰手下快一/曰薄一曰按之如欲盡也)弦脉舉之
無有按之如張弓弦狀(一曰如張弓弦按之/不移又曰浮緊弓爲)
(弦/也)緊脉數如切繩狀(一曰如轉/索之無常)遲脉呼吸三
至去來極遲(一曰舉之不足按之盡牢/一曰按之盡牢舉之無有)散脉
去來促急(一曰一息六七至/一曰數者進之名)緩脉去來亦遲
小駃於遲(一曰浮大而輭/陰與陽同著)弱脉極軟而沉細

按之欲絶指下(一曰按之乃/得舉之即無)動脉見於關上
無頭尾大如豆厥厥動揺伏脉極重指著骨
乃得(一曰關上沉不出名曰伏一曰手/下裁動一曰按之不足舉之無有)芤脉
浮大而輭按之中央空兩邊實(一曰指下/無兩傍有)輭
脉極輭而浮細(一曰按之無有舉之有餘一/曰細小如軟千金翼輭作濡)
虚脉遲大而軟按之不足隱指豁豁然空實
脉大而長微强按之隱指愊愊然(一曰沉/浮皆得)促
脉來去數時一止結脉往來緩時一止復來
脉結者生代脉來數中止不能自還因而復
動脉代者死散脉大而散散者氣實血虚有

表無裏革脉有似沉伏實大而長微弦(千金/翼以)
(革爲/牢)弦與緊相類輭與弱相類浮與芤相類
(又曰浮與/洪相類)微與濇相類沉與伏相類緩與遲
相類(又曰輭與/遲相類)革與實相類(翼作牢與/實相類)滑與
數相類
　　　五臟脉所屬第四
心部在左手關前寸口(亦名/人迎)肝部在左手關
上腎部在左手關後尺中
肺部在右手關前寸口(亦名/氣口)脾部在右手關
上腎部在右手關後尺中脉法讃云

　　肝心出左　脾肺出右　腎與命門
　　俱出尺部　魂魄穀神　皆見寸口
　　左主司官　右主司府　左大順男
　　右大順女　關前一分　人命之主
　　左爲人迎　右爲氣口　神門决斷
　　兩在關後　人無二脉　病死不愈
　　諸經損減　各隨其部　三陰三陽(一/云)
　　(按察/陰陽)　誰先誰後　陰病治官(官/藏)
　　(内/也)　陽病治府(府外/也)
　　奇邪所舍　如何捕取　審而知之

　　針入病愈
　　脉有三部　陰陽相乘　榮衛氣血
　　而行人躬　呼吸出入　上下於中
　　因息遊布　津液流通　隨時動作
　　傚象形容　春弦秋浮　冬沈夏洪
　　察色觀脉　大小不同　一時之間
　　變無經常　尺寸參差　或短或長
　　上下乖錯　或存或亡　病輙改易
　　進退低昂　心迷意惑　動失紀綱
　　願爲縷陳　令得分明(師/曰)子之所問

　　道之根源　脉有三部　尺寸及關
　　榮衛流行　不失衡銓　腎沉心洪
　　肺浮肝弦　此自常經　不失銖分
　　出入昇降　漏刻周旋　水下二刻
　　脉一周身　旋復寸口　虛實見焉
　　變化相乘　陰陽相干　風則浮虛
　　寒則緊弦　沉潜水畜　支飲急弦
　　動弦爲痛　數洪熱煩　設有不應
　　知變所縁　三部不同　病各異端
　　太過可怪　不及亦然　邪不空見

　　終必有奸　審察表裏　三焦别分
　　知邪所舍　消息診看　料度腑臟
　　獨見若神
　　　分别病形狀第五
脉數則在腑遲在臟脉長而弦病在肝(脉經/作出)
(於/肝)脉小血少病在心(扁鵲云脉大/而洪出於心)脉下堅上
虚病在脾胃脉滑(一作/澀)而微浮病在肺脉大
而堅病在腎(扁鵲云/小而緊)脉滑者多血少氣脉澀
者少血多氣脉大者血氣俱多又云脉來大
而堅者血氣俱實脉小者血氣俱少又云脉

來細而微者血氣俱虛沈細滑疾者熱遲緊
爲寒(脉經云洪數滑疾爲/熱澀遲沉細爲寒)脉盛滑緊者病在
外熱脉小實而緊者病在内冷脉小弱而濇
謂之久病脉滑浮而疾者謂之新病脉浮滑
其人外熱風走刺有飲難治脉沈而緊上焦
有熱下寒得冷即便下脉沈而細下焦有寒
小便數時苦絞痛下利重脉浮緊且滑直者
外熱内冷不得大小便脉洪大緊急病速進
在外苦頭發熱癰腫脉細小緊急病速進在
中寒爲疝瘕積聚腹中刺痛脉沈重而直前

絶者病血在腸間脉沈重而中散者因寒食
成癥脉直前而中散絶者病消渴(一云病/浸淫瘡)脉
沉重前不至寸口徘徊絶者病在肌肉遁尸
脉左轉而沉重者氣微陽在胷中脉右轉出
不至寸口者内有肉癥脉累累如貫珠不前
至有風寒在大腸伏留不去脉累累如止不
至寸口輭者結熱在小腸膜中伏留不去脉
直前左右彈者病在血脉中肧血也脉後而
左右彈者病在筋骨中也脉前大後小即頭
痛目眩脉前小後大即胷滿短氣上部有脉

下部無脉其人當吐不吐者死上部無脉下
部有脉雖困無所苦夫脉者血之府也長則
氣治短則氣病數則煩心大則病進上盛則
氣高下盛則氣脹代則氣衰細(太素/作滑)則氣少
濇則心痛渾渾革革至如涌泉病進而危弊
弊綽綽其去如弦絶者死短而急者病在上
長而緩者病在下沈而弦急者病在内浮而
洪大者病在外脉實者病在内脉虚者病在
外在上爲表在下爲裏浮爲在表沈爲在裏
滑爲實爲下(又爲陽/氣裏)數爲虚爲熱浮爲風爲

虚動爲痛爲驚沈爲水爲實(又爲/鬼疰)弱爲虚爲
悸遲則爲寒濇則少血緩則爲虛洪則爲氣
(一作/熱)緊則爲寒弦數爲瘧瘧脉自弦弦數多
熱弦遲多寒微則爲虛代散則死弦爲痛痺
(一作浮/爲風疰)偏弦爲飲雙弦則脇下拘急而痛其
人濇濇惡寒脉大寒熱在中伏者霍亂安卧
脉盛謂之脫血凡亡汗肺中寒飲冷水欬嗽
下利胃中虚冷此等其脉并緊浮而大者風
浮大者中風頭重鼻塞浮而緩皮膚不仁風
寒入肌肉滑而浮散者攤緩風滑爲鬼疰澀

而緊痺病浮洪大長者風眩癲疾大堅疾者
癲病弦而鈎脅下如刀刺狀如蜚尸至困不
死緊而急者遁尸洪大者傷寒熱病浮洪大
者傷寒秋吉春成病浮而滑者宿食浮滑而
疾者食不消脾不磨短疾而滑酒病浮而細
滑傷飲遲而濇中寒有癥結駃而緊積聚有
擊痛弦急疝瘕小腹痛又爲癖病(一作/痺病)遲而
滑者脹盛而緊曰脹弦小者寒澼沈而弦者
懸飲内痛弦數有寒飲冬夏難治緊而滑者
吐逆小弱而濇胃反遲而緩者有寒微而緊

者有寒沉而遲腹藏有冷病微弱者有寒少
氣實緊胃中有寒苦不能食時時利者難治
(一作時時/嘔稽難治)滑數心下結熱盛滑疾胃中有熱
緩而滑曰熱中沈而急病傷暑暴發虚熱浮
而絶者氣辟大而滑中有短氣浮短者其人
肺傷諸氣微少不過一年死法當嗽也沈而
數中水冬不治自愈短而數心痛心煩弦而
緊脅痛臟傷有瘀血(一作有/寒血)沈而滑爲下重
亦爲有膂痛脉來細而滑按之能虚因急持
直者僵仆從高墮下病在内微浮秋吉冬成

病微數雖甚不成病不可勞浮滑疾緊者以
合百病久易愈陽邪來見浮洪陰邪來見沈
細水穀來見堅實脉來乍大乍小乍長乍短
者爲祟脉來洪大嫋嫋者祟脉來沈沈澤澤
四肢不仁而重土祟脉與肌肉相得久持之
至者可下之弦小緊者可下之緊而數寒熱
俱發必下乃愈弦遲者宜温藥緊數者可發
其汗
　　　三關主對法第六
諸浮諸弦諸沈諸緊諸澀諸滑若在寸口膈

以上病(頭/部)若在關上胃以下病(腹/部)若在尺中
腎以下病(腰脚/部)平寸口脉主對法寸口脉滑
而遲不沈不浮不長不短爲無病左右同法
寸口太過與不及寸口之脉中手短者曰頭
痛中手長者曰足脛痛中手促上擊者曰肩
背痛寸口脉沈而堅者曰病在中寸口脉浮
而盛者曰病在外寸口脉沈而弱者曰寒熱
及疝瘕小腹痛(熱一作氣/又作中)寸口脉沈而弱髮
必墮落寸口脉沈而緊苦心下有寒時時痛
有積邪寸口脉沈而滑者胷中有水氣面目

腫有微熱爲風水寸口脉沈大而滑沈即爲
血實滑即爲氣實血氣相搏入臟即死入腑
即愈寸口脉沈胷中短氣寸口脉沈而喘者
寒熱寸口脉浮而滑頭中痛寸口脉浮大按
之反澀尺中亦微而澀故知有滯氣宿食寸
口脉弦而緊弦即衛氣不行衛氣不行即惡
寒水流走腸間寸口脉緊或浮膈上有寒肺
下有水氣脉緊上寸口者中風風頭痛亦如
之(翼云亦爲/傷寒頭痛)脉弦上寸口者宿食降者頭痛
寸口脉弦大婦人半生漏下男子亡血失精

寸口脉微而弱微即惡寒弱則發熱當發不
發骨節疼煩當煩不煩與極汗出寸口脉微
而弱氣血俱虚男子吐血婦人下血嘔汗出
寸口脉動而弱動即爲驚弱即爲悸寸口脉
緩而遲緩即爲虚遲即爲寒虚寒相搏則欲
温食食冷即咽痛寸口脉遲而緩遲則爲寒
緩即爲氣寒氣相搏則絞而痛寸口脉遲而
澀遲即爲寒澀爲少血脉來過寸入魚際者
遺尿脉出魚際逆氣喘息寸口脉但實者心
勞寸口脉潎潎如羹上肥陽氣微連連如蜘

蛛絲陰氣衰兩手前部陽絶者苦心下寒毒
喙中熱寸口脉偏絶則臂偏不遂其人兩手
俱絶者不可治寸口脉來暫大暫小者陰絡
也苦陰風痺應時自發身洗洗也寸口脉來
暫小暫大者陽絡也苦皮膚病汗出惡寒下
部不仁寸口脉浮中風發熱頭痛宜服桂枝
湯葛根湯針風池風府向火炙身摩治風膏
覆令汗出寸口脉緊苦頭痛是傷寒宜服麻
黄湯發汗針眉衝顳顬摩傷寒膏寸口脉微
苦寒爲衂宜服五味子湯麻黄茱萸膏令汗

出寸口脉數即爲吐以有熱在胃管熏胷中
宜服藥吐之及針胃管服除熱湯若傷寒七
八日至十日熱在中煩滿渴者宜服知母湯
寸口脉洪大胷脇滿宜服生薑湯白薇丸亦
可紫菀湯下之針上管期門章門寸口脉緩
皮膚不仁風寒在肌肉宜服防風湯以藥薄
熨之佳灸諸治風穴寸口脉滑陽實胷中壅
滿吐逆宜服前胡湯針太陽巨闕瀉之寸口
脉弦心下愊愊微頭痛心下有水氣宜服甘
遂丸針期門瀉之寸口脉弱陽氣虚弱自汗

出宜服茯苓湯内補散將適飲食消息勿極
勞針胃管補之寸口脉澀是胃氣不足宜服
乾地黄湯自養調和飲食針胃管(一作/三里)補之
寸口脉芤吐血微芤者衂血空虛去血故也
宜服竹皮湯黄土湯灸膻中寸口脉伏胷中
逆氣噎塞是諸氣上衝胷中宜服前胡湯大
三建丸針巨闕瀉寸口脉沉胷中引脅痛胷
中有水氣宜服澤㯃湯針巨闕瀉之寸口脉
輭弱自汗出是虚損病宜服乾地黄湯薯蕷
丸内補散牡蠣散并粉針太衝補之寸口脉

遲上焦有寒心痛咽酸吐酸水宜服附子湯
生薑湯茱萸丸調和飲食以暖之寸口脉實
即生熱在脾肺嘔逆氣塞虚則生寒在脾胃
食不消化熱即宜服竹葉湯葛根湯寒即茱
萸丸生薑湯寸口脉細發熱嘔吐宜服黄芩
龍膽湯吐不止宜服橘皮桔梗湯灸中府平
關脉主對法關上脉浮而大風在胃中張口
肩息心下澹澹食欲嘔關上脉微浮積熱在
胃中嘔吐蚘蟲心健忘關上脉滑而大小不
均必吐逆是爲病方欲來不出一二日復欲

發動其人欲多飲飲即注利如利止者生不
止者死關上脉緊而滑者蚘動關上脉弦而
長(翼作/大)有痛如刀刺之狀在臍左右上下(脉/經)
(云有積在臍/左右上下)關上脉澀而堅大而實按之不
減有力爲中焦實有伏結在脾肺氣塞實熱
在胃中關上脉䄡䄡大而尺寸細者其人必
心腹冷積癥瘕結聚欲熱飲食關上脉時來
時去乍大乍小乍踈乍數者胃中寒熱羸劣
不欲飲食如瘧狀關上脉浮腹滿不欲食浮
爲虚滿宜服平胃丸茯苓湯生薑前胡湯針

胃管先瀉後補之關上脉緊心下苦滿痛脉
緊爲實宜服茱萸當歸湯又加大黃二兩佳
(脉經云又大黃/湯兩治之佳)針巨闕下管瀉之關上脉微
胃中冷心下拘急宜服附子湯生薑湯附子
丸針巨闕補之關上脉數胃中有客熱宜服
知母湯(一作/丸)除熱湯針巨闕上管瀉之關上
脉緩不欲食此脾胃氣不足宜服平胃丸補
脾湯又針章門補之關上脉滑胃中有熱滑
爲熱實氣滿故不欲食食即吐逆宜服朴硝
麻黄湯平胃丸(一作宜服紫菀湯/人參大平胃丸)針胃管瀉

之關上脉弦胃中有冷心下厥逆脉弦胃氣
虚宜服茱萸湯温調飲食針胃管補之關上
脉弱胃氣虚胃中有客熱脉弱爲虛熱作病
且說云有熱不可大攻之熱去即寒起正宜
服竹葉湯針胃管補之關上脉細虛腹滿宜
服生薑湯茱萸蜀椒湯白微丸針灸三管關
上脉澀血氣逆冷脉澀爲血虛宜服乾地黄
湯四補散針足太衝上補之關上脉芤大便
去血宜服生地黄并生竹皮湯灸膈輸若重
下去血針關元甚者服龍骨丸(關元一/作巨闕)關上

脉伏有水氣溏泄宜服水銀丸針關元利小
便止溏泄便止關上脉洪胃中熱必煩滿宜
服平胃丸針胃管先瀉後補之關上脉沈心
下有冷氣苦滿吞酸宜服白薇丸茯苓丸附
子湯針胃管補之關上脉輭苦虚冷脾氣弱
重下病宜服赤石脂湯女萎丸針關元補之
關上脉遲胃中寒宜服桂枝丸茱萸湯針胃
管補之關上脉實胃中痛宜服栀子湯茱萸
烏頭丸針胃管補之關上脉牢脾胃氣塞盛
熱即腹滿嚮嚮宜服紫菀丸瀉脾丸針灸胃

管瀉之平尺脉主對法尺脉浮者客陽在下
焦尺脉弱下焦冷無陽氣上熱衝頭面尺脉
弱寸彊胃絡脉傷尺脉偏滑疾面赤如醉外
熱則病尺脉細微溏泄下冷利(素問云尺寒/脉細謂之後)
(泄)尺脉虚小者足脛寒痿痺脚疼尺脉澀下
血不利多汗(素問云尺澀脉/滑謂之多汗)尺脉沈而滑者
寸白蟲尺脉細而急者筋攣痹不能行尺脉
大者熱在脬中小便赤痛尺脉粗常熱者謂
之熱中腰胯疼小便赤熱尺脉按之不絶婦
人血閉與關相應和滑者男子氣血實婦人

即爲姙娠尺脉來而斷絶者男子小腹有滯
氣婦人月水不利尺脉俱輭弱内愠熱手足
逆冷汗出尺脉俱沈關上無有者苦心下喘
尺脉俱沈關上若有苦寒心下痛陰中冷脚
痺尺脉俱微少心力不欲言血氣不足其人
脚弱短氣尺脉俱數手足頭面有熱俱遲有
寒手足頭面有冷風尺脉浮下熱風小便難
宜服瞿麥湯滑石散針橫骨關元瀉之尺脉
緊臍下痛宜服當歸湯灸天樞針關元補之
尺脉微厥逆小腹中拘急有寒氣宜服小建

中湯針氣海尺脉數惡寒臍下熱痛小便赤
黄宜服鷄子湯白魚散針橫骨瀉之尺脉緩
脚弱下腫(一無此/四字)小便難有餘瀝宜服滑石
湯瞿麥散針橫骨瀉之尺脉滑血氣實經脉
不利宜服朴硝煎大黄湯下去經血針關元
瀉之尺脉弦小腹疼小腹及脚中拘急宜服
建中湯當歸湯針氣海瀉之尺脉弱氣少發
熱骨煩宜服前胡湯乾地黃茯苓湯針關元
補之尺脉澀足脛逆冷小便赤宜服附子四
逆湯針足太衝補之尺脉芤下焦虚小便去

血宜服竹皮生地黄湯灸丹田關元尺脉伏
小腹痛癥疝水穀不化宜服大平胃丸桔梗
丸針關元補之尺脉沉腰背痛宜服腎氣丸
針京門補之尺脉輭脚不收風痺(一無此/五字)小
便難宜服瞿麥湯白魚散針關元瀉之尺脉
牢腹滿陰中急宜服葶藶子茱萸丸針丹田
關元中極尺脉遲下焦有寒宜服桂枝丸針
氣海關元瀉之尺脉實小腹痛小便不禁宜
服當歸湯加大黄一兩利大便針關元𥙷之
孫眞人備急千金要方卷之八十四











