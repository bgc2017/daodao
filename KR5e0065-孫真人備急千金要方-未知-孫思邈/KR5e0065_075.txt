










孫眞人備急千金要方卷之七十五慈四
　　　　(宋朝奉郎守太常少卿充/秘閣校理林億等校正)
　備急方
　　　卒死第一(方/灸法)
治卒死無脉無他形候陰陽俱竭故也治之
方
　　牽牛臨鼻上二百息牛舐必瘥牛不肯
　　舐著鹽汁塗面上牛即肯舐
又方牛馬屎絞取汁飲之無新者水和乾者
亦得(肘後方云乾者以人/溺解之此扁鵲法)

又方炙熨斗熨兩脇下(解急方云/又治屍厥)
針灸法
針間使各百餘息又灸鼻下人中一名鬼客
廳(肘後方云/又治屍厥)
治魘死不自覺者方
　　愼燈火勿令人手動牽牛臨其上即覺
　　若卒不能語取東門上雞頭爲末以酒
　　服之
治卒魘死方
　　擣韭汁灌鼻孔中劇者灌兩耳(張仲景/云灌口)

　　(中)
治鬼魘不悟方
　　伏龍肝爲末吹鼻中
又方皂莢爲末如大豆許吹鼻中嚏則氣通
起死回生(集驗方云/又中惡)
辟魘方
　　雄黄如棗大繫左腋下令人終身不魘
　　(張文仲云/男左女右)
又方灸兩足大趾叢毛中各二七壯(肘後方/云華佗)
(法又救卒/死中惡)

治中惡方
　　葱心黄刺鼻孔中血出愈(肘後方云入/七八寸無苦)
　　(使目中血出佳崔/氏云男左女右)
又方大豆二七粒爲末雞子黄并酒相和頓
服
又方使人尿其面上可愈(肘後方云/此扁鵲法)
又方灸胃管五十壯愈
治中惡并蠱毒方
　　冷水和伏龍肝如雞子大服之必吐
又方温二升猪肪頓服之

又方車𨊧脂如鷄子大酒服
治卒忤方(此病即今人所謂中惡者與卒死/鬼擊亦相類爲治皆參取而用之)
　　鹽八合以水三升煑取一升半分二服
　　得吐即愈(備急方云/治鬼擊)若小便不通筆頭
　　七枚燒作灰末水和服之即通
又方犢子屎半盞酒三升煑服之亦治霍亂
(肘後方云治鬼/擊大牛亦可用)
又方書墨爲末水服一錢匕
又方臘月野狐腸燒末以水服方寸匕死鼠
灰亦佳

灸法治卒忤死
灸手十指爪下各三壯餘治同上方(備急方/云治卒)
(死而張目/反折者)又灸人中三壯又灸肩井百壯又
灸間使七壯又灸巨闕百壯
還魂湯治卒感忤鬼擊飛屍諸奄忽氣絶無
復覺或已死咬口口噤不開去齒下湯湯入
口不下者分病人髮左右捉踏肩引之藥下
復增取盡一升須臾立蘇方
　　麻黄(三/兩)　桂心(二/兩)　甘草(一/兩)
　　杏仁(七十/粒)

　右四味㕮咀以水八升煑取三升分三服
　(肘後方云張仲/景方云桂不用)
治卒中鬼擊及刀兵所傷血漏腹中不出煩
滿欲絶方
　　雄黄粉酒服一刀圭日三血化爲水
治鬼擊病方(鬼擊之病得之無漸卒著人如/刀刺狀胷脇腹内絞急切痛不)
(可抑按或即吐血或鼻口/血出或下血一名鬼排)
　　雞屎白(如棗/大)青花麻一把
　右二味以酒七升煑取三升熱服須臾發
　汗若不汗熨斗盛火炙兩脇下使熱汗出

　愈
又方艾如雞子大三枚以水五升煑取二升
頓服
又方吹酢少許鼻中
灸法
灸人中一壯立愈不瘥更灸
又灸臍上一寸七壯及兩踵白肉際取瘥又
灸臍下一寸三壯
治五絶方(夫五絶者一曰自縊二曰墻壁壓/迮三曰溺水四曰魘寐五曰産乳)
(絶)

　　取半夏一兩細下篩吹一大豆許内鼻
　　中即活心下温者一日亦可治
治自縊死方
　　凡救自縊死者極須按定其心勿截繩
　　手抱起徐徐解之心下尚温者以氍毹
　　覆口鼻兩人吹其兩耳
又方强卧以物塞兩耳竹筒内口中使兩人
痛吹之塞口傍無令氣得出半日死人即噫
噫即勿吹也
又方擣皂莢細辛屑如胡豆大吹兩鼻中

又方刺雞冠血出滴著口中即活男雌女雄
又方雞屎白如棗大酒半盞和灌口及鼻中
佳
又方皂莢爲末以葱葉吹入兩鼻中逆出更
吹
又方梁上塵如大豆許各内一小竹筒中四
人各捉一筒同時吹兩耳兩鼻即活
又方尿鼻口眼耳中并捉頭髮一撮如筆管
大掣之立活
又方雞血塗喉下

又方藍青汁灌之
又方灸四肢大節陷大指本文名曰地袖各
七壯
治熱暍方
　　取道上熱塵土以壅心上少冷即易氣
　　通止
又方令暍人仰卧以熱土壅臍上令氣通得
臍中温即愈
又方可飲熱湯亦可内少乾薑橘皮各數片
飲之稍稍咽勿頓使飽但以熱土及葱艾葉

壅臍上佳
又方濃煑蓼取汁三升飲之即愈不瘥更灌
又方張死人口令通以暖湯徐徐灌口中小
舉死人頭令湯入腹須臾即蘇
又方使人噓其心令暖易人爲之
又方抱狗子若雞著心上熨之
又方屋上南畔瓦熱熨心冷易之
又方灌地漿一盞即愈
又方地黄汁一盞服之
又方水半升和麵一大抄服之

治落水死方
　　以竈中灰布地令厚五寸以甑側著灰
　　上令死者伏於甑上使頭小垂下炒鹽
　　二方寸七内竹管中吹下孔中即當吐
　　水水下因去甑下死者著灰中壅身使
　　出鼻口即活
又方掘地作坑熬數斛灰内坑中下死人覆
灰濕徹即易勿令大熱𤍿人灰冷更易半日
即活
又方取大甑傾之死人伏其上令死人口臨

甑口燃葦火二七把燒甑中當死人心下令
煙出小入死人鼻口中鼻口中水出盡則活
火盡復益之常以手候死人身及甑勿令甚
熱當令火氣能使死人心下足得暖卒無甑
者於岸側削地如甑空下如竈燒令暖以死
人著上亦可用車轂爲之勿令隱其腹令死
人低頭水得出并炒灰數斛令暖以粉身濕
更易温者
又方但埋死人暖灰中頭足俱没惟開七孔
又方倒懸死人以好酒灌鼻中又灌下部又

酢灌鼻亦得
又方綿裹皂莢内下部中須臾出
又方裹石灰内下部中水出盡則活
又方倒懸解去衣去臍中垢極吹兩耳起乃
止
又方熬沙覆死人面上下有沙但出鼻口耳
沙冷濕即易
又方竈中灰二石埋死人從頭至足出七孔
即活
又方屈兩脚著生人兩肩上死人背向生人

背即負持走行吐出水便活
又方解死人衣灸臍中凡落水經一宿猶可
活
治冬月落水凍四肢直口噤尚有微氣者方
　　以大器中熬灰使暖盛以囊薄其心上
　　冷即易心暖氣通目得轉口乃開可温
　　尿粥稍稍吞之即活若不先温其心便
　　持火炙身冷氣與火爭即死
治凍爛瘡方
　　猪後懸蹄以夜半時燒研細篩以猪脂

　　和傅(亦治/小兒)
治入水手足腫痛方
　　擣生胡麻薄之
治酒醉中酒恐爛五臟方
　　以湯著槽中漬之冷復易夏亦用湯
又方擣茅根汁飲三升
又方凡醉不得安卧不動必須使人摇轉不
住特忌當風席地及水洗飲水交接
治飲酒頭痛方
　　竹茹五兩以水八升煑取五升去滓令

　　冷内破雞子五枚攪匀更煑二沸飲二
　　升使盡瘥
治飲酒腹滿不消方
　　煑鹽湯以竹筒灌大孔中
治飲酒中毒方
　　煑大豆三沸飲汁三升
又方酒漬乾椹汁服之
治酒病方
　　葱白　豉(各一/升)
　右二味以水四升煑取二升頓服

治飲酒房勞虛受熱積日不食四月中熱飲
酒不已酒入百脉心氣虚令人錯謬失常方
　　芍藥　人參　白薇
　　栝蔞根　枳實　知母(各二/兩)
　　甘草(一/兩)　生地黄(八/兩)　酸棗仁(半/升)
　　茯神(三兩外臺/作茯苓)
　右十味㕮咀以水一斗煑取三升分三服
治連月飲酒咽喉爛舌上生瘡方
　　大麻仁(一/升)黄芩(二兩肘後/用黄蘖)
　右二味爲末蜜和丸含之(千金翼用/黄蘖二兩)

治酒醉不醒方
　　飲葛根汁一斗二升取醒止(肘後方云/治大醉連)
　　(日煩毒/不堪)
飲酒令人不醉方
　　柏子仁　麻子仁(各二/兩)
　右二味治下篩爲一服進酒三倍
又方
　　葛花　小豆花(各等/分)
　右二味合爲末服三方寸七飲時仍進葛
　根汁芹汁及枇杷葉飲并能倍酒

又方九月九日菊花爲末臨飲服方寸七
又方小豆花葉陰乾百日爲末服之
又方五月五日取井中倒生草枝陰乾爲末
酒服之
飲酒令無酒氣方
　　乾蔓菁根二七枚三遍蒸爲末取兩錢
　　許酒後水服
治惡酒健嗔方
　　空井中倒生草燒灰飲之勿令知
又方取其人牀上塵和酒飲之

斷酒方
　　栁花　　臘月鼠頭灰
　右二味等分爲末黄昏時酒服一杯
又方酒七升著瓶中熟朱砂半兩著酒中急
塞瓶口安著猪圈中任猪摇動經七日取酒
盡飲
又方正月一日酒五升淋碓頭擣一下取飲
之
又方故氈中葈耳子七枚燒作灰黄昏時暖
一杯酒呪言與病狂人飲也勿令知之後不

喜飲酒也
又方白猪乳汁一升飲之永不飲酒
又方刮馬汗和酒與飲終身不飲
又方虎屎中骨燒末和酒與飲
又方鸕鷀屎燒灰水服方寸七永斷
又方取毛鷹一過吐毛水煑去毛頓服
又方故紡車弦燒灰和酒與服
又方驢駒衣燒灰酒飲方寸七
又方自死蠐螬乾搗末和酒與飲永世聞酒
名即嘔神驗

又方酒客吐中肉七枚陰乾燒末服之
又方酒漬汗靴替一宿平旦空腹與飲即吐
不喜見酒
又方白狗乳汁酒服之
又方臘月馬腦和酒服之


孫眞人備急千金要方之七十五


