










孫眞人備急千金要方卷之十九
(宋朝奉郎守太常少卿充祕閣校理林億等校正)
七竅病方
齒病第六(論方灸法)
論曰凡齒齗宣露多是疳𧏾及月蝕以角蒿
灰夜傅齗間使滿勿食油不過二三夜瘥食
油及乾棗即發所以患齒者忌油乾棗及桂
心每旦以一捻鹽内口中以温水含揩齒及
叩齒百遍爲之不絶不過五日口齒即牢密
凡人齒齗不能食果菜者皆由齒根露也爲

此鹽湯揩齒叩齒法無不愈也神良凡人好
患齒病多由月蝕夜食飲之所致也識者深
宜愼之所以日月蝕未平時特忌飲食小兒
亦然
治齲齒及蟲痛方
白附子知母細辛(各六銖)
芎藭高良薑(各十二銖)
右五味爲末以綿裹少許著齒上有汁吐
出一日兩度含之亦治口氣
又方切白馬懸蹄如米許以綿裹著痛處孔

中不過三度善
治𧏾齒蟲齒積年不瘥從少至老方
雀麥草一名杜姥草似牛毛草以苦瓠
葉四十枚净洗露一宿平旦取草屈長
二寸廣一寸厚五分以瓠葉裹縛之作
五六十裹子取三年釅醋浸之至日中
取兩裹内火中炮令極熱内口中齒外
邊熨之冷則易之取銅器以水内中解
裹於水中洗之得蟲長三分老者黄赤
色少者白色多者得三四十枚少者得

一二十枚
治蟲齒方
莨菪子三合如無葱子韭子并得以青
錢七文燒令赤取小口甖子令可口含
得者將錢内甖子中取一撮許莨菪子
安錢上令炮烢聲仍與半合許水淋令
氣上從甖出將口含甖口令氣莫出用
熏齒冷復更作取三合藥盡爲劑非止
蟲齒得瘥或風齒齲齒齒中病悉主之
口中多津即吐之

又方白楊葉切一升水三升煑取一升含之
又方大醋一升煑枸杞根白皮一升取半升
含之蟲立出
又方取桃仁少許以釵頭穿向燈上燒之煙
出經少時吹滅即内入口安蟲齒上咬之不
過五六度一方作胡桃仁
治疳蟲蝕齒根方
地龍置石上著一撮鹽須臾化爲水以
麫展取却待凝厚取以内病上又以皂
莢去皮塗上蟲即出

又方純麻子燭燼研以井花水塗之
又方黑羖羊脂莨菪子各等分先燒鐵鋤斧
銎令赤内其中煙出以布單覆頭令煙氣入
口熏之
治齒齗腫痛及蟲痛方
黄芩甘草桂心
當歸細辛蛇床子(各一兩)
右六味㕮咀以醋漿水七升煑取三升去
滓含之日三夜二
治齒有孔不得食面腫方

莽草(七葉)猪椒附根皮(長四寸者七枚)
右二味㕮咀以漿水三升煑取一升滿口
含倦即吐却日二三度
治齒根腫方
松葉(一把切)鹽(一合)
右二味以酒三升煑取一升含之
治齒根動欲脫落方
生地黄綿裹著齒上咋之又㕮咀以汁
漬齒根日四五度著之并咽汁十日内
大佳

治齒根動痛方
生地黄獨活(各三兩)
右二味㕮咀以水一升漬一宿取含之
治齒齗間津液血出不止方
生竹茹二兩醋煑含之
又方
細辛(二兩)甘草(一兩)
右二味㕮咀以醋二升煎取一升日夜旋
含之
又方礬石一兩燒水三升煑取一升先拭血

乃含之已後不用朽人牙根齒落不用之可
也
治齒間血出方
以苦竹葉濃煑與鹽少許寒温得所含
之冷即吐
又方温童子小便半升取三合含之其血即
止也
治齒出血不止方
刮生竹皮二兩苦酒浸之令其人解衣
坐使人含噀其背上三過仍取竹茹濃

煑汁勿與鹽適寒温含嗽之竟日爲度
治酒醉牙齒涌血出方
當歸(二兩)礬石(六銖)桂心
細辛甘草(各一兩)
右五味㕮咀以漿水五升煑取三升含之
日五六夜三
又方燒釘令赤注血孔中止
治頭面風口齒疼痛不可忍方
蜀椒(二合)莽草(十葉)雀李根
獨活(各二兩)細辛芎藭

防風(各一兩)
右七味㕮咀以酒二升半煑取五沸去滓
含之冷吐更含之勿咽汁(張文仲有白术二兩)
又方雞屎白燒灰以綿裹置齒痛上咬咋之
又方煑枸杞汁含之
又方雞屎白以醋煑漬稍稍含之
又方
生地黄(一節)蒜(一瓣)
右二味熟擣綿裹著痛上咬之勿咽汁出
吐之日日爲之瘥止

又方含驢尿須臾即止
治風齒疼痛方
灸外踝上高骨前交脉三壯又以線量
手中指至掌後横文折爲四分量横文
後當臂中灸二壯愈灸之當隨左右
含漱湯治齒痛方
獨活當歸(各三兩)黄芩
細辛芎藭蓽茇(各二兩)
丁香(一兩)
右七味㕮咀以水五升煑取二升半去滓

含漱須臾悶出吐更含之(古今録驗同有甘草二兩)
又方含白馬尿隨左右含之不過三五口
漱湯治齒痛方
腐棘刺二百枚以水二升煑取一升旋
旋含之日四五度以瘥止
又方
芎藭細辛防風
礬石附子藜蘆
莽草
右七味各等分作末綿裹如彈丸大酒浸

安所患處含之勿咽日三刺皮極佳
又方蚯蚓糞水和作稠泥團以火燒令極赤
如粉以臘月猪膏和傅齒齗上日三兩度永
瘥
又方取自死蚯蚓乾者擣末著痛處即止
治齒齗痛不可食生果方
生地黄桂心
右二味合嚼令味相得咽之
又方馬齒一把嚼之即瘥
治牙癰塞口噤不開方

附子(大者一枚)黄連(十八銖)礬石(一兩)
右三味爲末内管中强開口吹之入喉間
細細吹之
孫眞人備急千金要方卷之十九












