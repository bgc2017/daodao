










孫眞人備急千金要方卷之二十七切八
(宋朝奉郎守太常少卿充祕閣校理林億等校正)
治諸風方
偏風第四(方針灸法)
防風湯治偏風甄權處療安平公方
防風芎藭白芷
牛膝狗脊萆薢
白术(各一兩)羌活葛根
附子(外臺作人參)杏仁(各二兩)薏苡仁
石膏桂心(各三兩)麻黄(四兩)

生薑(五兩)
右十六味㕮咀以水一斗二升煑取三升
分三服一劑覺好更進一劑即一度針九
劑九針即瘥灸亦得
針風池一穴肩髃一穴
曲池一穴支溝一穴
五樞一穴陽陵泉一穴
巨虛下廉一穴凡針七穴即瘥
仁壽宫備身患脚奉勑
針環跳一穴陽陵泉一穴

巨虚下廉一穴陽輔一穴
凡針四穴即能起行
大理趙𡖖患風腰脚不隨不能跪起
針上窌一穴環跳一穴
陽陵泉一穴巨虛下廉一穴
凡針四穴即能跪起
庫狄欽患偏風不得挽弓
針肩髃一穴即得挽弓甄權所行
治猥退風半身不遂失音不語者方
杏人去雙仁及皮尖三斗洗入臼擣二

斗令碎研如寒食粥法取汁八升煎取
四升口嘗看香滑即熟未及此則爲不
熟惟熟爲妙停極冷然後内好麴一斗
六升煎取八升第一遍酘饙也次一炊
復取杏仁三升研取一斗二升汁煎取
六升第二酘也次一炊準第二酘取杏
人汁多少爲第三酘也若疑米不足别
更取二升杏仁研取八升汁煎取四升
更斟酌炊米酘之若猶不足更研杏仁
二升取八升汁煎取四升更酘之以熟

爲限一石米杏仁三斗所以節次研杏
仁者恐并煎汁酢故也若冬日任意并
煎準計三斗杏仁取汁一石六斗煎取
八斗四升漬麴以分之酘饙酒熟封四
七日開澄取清然後壓糟糟可乾末和
酒服之大驗秘方
又方萆麻子脂一升酒一斗銅鉢盛著酒中
一日煑之令熟服之
又方灸百會次灸本神次灸承漿次灸風府
次灸肩髃次灸心輸次灸手五里次灸

手髓孔次灸手少陽次灸足五里次灸
足髓孔次灸足陽明各五百壯
治大風半身不遂方
蠶沙兩石熟蒸分作直袋三枚各受七
斗熱盛一袋著患處如冷即取餘袋一
依前法數數易换百不禁瘥止須羊肚
釀粳米葱白薑椒豉等爛煑熱喫日食
一具十日止此方千金不傳
又方蒸鼠壤土袋盛熨之瘥即止
葛根湯治四肢緩弱身體疼痛不遂婦人産

後中柔風及氣滿方
葛根芍藥桂心
乾地黄羌活(各三兩)麻黄
甘草(各二兩)生薑(六兩)
右八味以清酒三升水五升煑取三升温
服五合日三
麻子湯治大風周身四肢攣急風行在皮膚
身勞强服之不虚人又治精神蒙昧者方
秋麻子(三升净擇水漬一宿)防風
桂心生薑石膏(碎綿裹)

橘皮(各二兩)麻黄(三兩)竹葉
葱白(各一握)香豉(一合)
右十味㕮咀先以水二斗半煑麻子令極
熟漉去滓取九升别煑麻黄兩沸掠去沫
内諸藥汁中煑取三升去滓分三服空腹
服當微汗汗出以粉塗身極重者不過三
兩劑輕者一兩劑瘥有人患大風賊風刺
風加獨活三兩比之小續命湯準當六七
劑
仲景三黄湯治中風手足拘攣百節疼痛煩

熱心亂惡寒經日不欲飲食方
麻黄(三十銖)黄芩(十八銖)黄耆
細辛(各十二銖)獨活(一兩)
右五味㕮咀以水五升煑取二升分二服
一服小汗兩服大汗心中熱加大黄半兩
脹滿加枳實六銖氣逆加人參十八銖心
悸加牡蠣十八銖渴加栝蔞十八銖先有
寒加八角附子一枚此方秘不傳
白歛薏苡湯治風拘攣不可屈伸方
白歛薏苡仁芍藥

桂心酸棗仁牛膝
乾薑甘草(各一升)附子(三枚)
右九味㕮咀以淳酒二斗漬一宿微火煎
三沸每服一升日三扶杖起行不耐酒服
五合(千金翼有車前子)
獨活寄生湯夫腰背痛者皆由腎氣虚弱卧
冷濕地當風得之不時速治喜流入脚膝爲
偏枯冷痺緩弱疼重或腰痛攣脚重痺宜急
服此方
獨活(三兩)寄生(古今録驗用續斷)

杜仲牛膝細辛
秦芁茯苓桂心
防風芎藭乾地黄
人參甘草當歸
芍藥(各二兩)
右十五味㕮咀以水一斗煑取三升分三
服温身勿冷喜虚下利者除乾地黄服湯
取蒴藋葉火燎厚安席上及熱眠上冷復
燎之冬月取根春取莖熬卧之佳其餘薄
熨不及蒴藋蒸爲愈也諸處風濕亦用此

法新産竟或患腹痛不得轉動及腰脚攣
痛不得屈伸痺弱者宜服此湯除風消血
(肘後有附子一枚大者無寄生人參甘草當歸)
菊花酒治男女風虚寒冷腰背痛食少羸瘦
無顔色嘘吸少氣去風冷補不足方
菊花杜仲(各一斤)防風
附子黄耆乾薑
桂心當歸石斛(各四兩)
紫石英蓯蓉(各五兩)萆薢
獨活鍾乳(各八兩)茯苓(三兩)

右十五味㕮咀以酒七斗漬五日一服二
合稍稍加至五合日三(千金翼不用乾薑)
杜仲酒治腰脚疼痛不遂風虛方
杜仲(八兩)石南(二兩)羌活(四兩)
大附子(五枚)
右四味㕮咀以酒一斗漬三宿每服二合
日再偏宜冷病婦人服之
風痱第五(論方灸法)
論曰夫風痱者卒不能語口噤手足不遂而
彊直者是也治之以伏龍肝五升爲末冷水

八升和攪取汁飲之能盡爲善(肘後此方治心煩恍惚腹)
(中痛滿絶而復蘇)自此已下九方皆主此風用之次
第宜細尋之
論曰凡欲醫此病當知先後次第不得謾投
湯藥以失機宜非但殺人因兹遂爲痼疾已
既得之當進三味竹瀝飲少似有勝於常更
進湯也竹瀝飲子患熱風者必先用於此制
其熱毒
竹瀝湯治四肢不收心神恍惚不知人不能
言方

竹瀝(二升)生葛汁(一升)生薑汁(三合)
右三味相合温暖分三服平旦日晡夜各
一服服訖覺四體有異似好次進後湯方
竹瀝(一升)生葛汁(五合)芎藭
防己附子人參
芍藥黄芩甘草
桂心(各一兩)生薑(四兩)羚羊角(三兩)
石膏(六兩)杏仁(四十枚)麻黄
防風(各一兩半)
右十六味㕮咀以水七升煑减半内瀝煑

取二升五合分三服取汗間五日更服一
劑頻與三劑漸覺少損仍進後方
竹瀝(三升)防風升麻
羚羊角防己桂心
芎藭(各二兩)麻黄(三兩)
右八味㕮咀以水四升合竹瀝煑取二升
半分三服兩日服一劑常用加獨活三兩
最佳此方神良頻進三劑若手足冷者加
生薑五兩白术二兩若未除更進後方
竹瀝(一升)甘草(一本作根二兩)人參

芎藭獨活升麻(各一兩)
防風麻黄芍藥(各一兩半)
生薑石膏羚羊角
防己桂心黄芩
附子(一本作杏仁四十枚)白术(各一兩)
右十七味㕮咀以水八升煑减半内瀝煑
取二升半分三服相去如人行十里久更
服若有氣者加橘皮牛膝五加皮各一兩
凡風痱服前湯得瘥訖可常服煑散除餘風
方

防風防己獨活
秦充黄耆芍藥
人參白术茯神
芎藭遠志升麻
石斛牛膝羚羊角
丹參甘草厚朴
天門冬五加皮地骨皮
黄芩(翼作薯蕷)桂心(各一兩一云各四兩)
乾地黄橘皮生薑
麻黄(各三兩)檳榔(翼作甘草)藁本(翼作附子)

杜仲(翼作麥門冬)烏犀角(各二兩千金翼作山茱萸)
薏苡仁(一升)石膏(六兩一云三兩)
右三十三味擣篩爲粗散和攪令匀每服
以水三升藥三兩煑取一升綿濾去滓頓
服之取汗日一服若覺心中熱煩以竹瀝
代水煑之
荆瀝湯凡患風人多熱常宜服此方
荆瀝竹瀝生薑汁(各五合)
右三味相和温暖爲一服每日旦服煑散
午後進此平復好瘥乃止

獨活煑散治諸風痱方
獨活(八兩)芎藭芍藥
茯苓防風防己
葛根(各六兩)羚羊角當歸
人參桂心麥門冬
石膏(各四兩)磁石(十兩)甘草(三兩)
白术(五兩)
右十六味各切剉分爲二十四分每分入
生薑生地黄切一升杏仁二七枚以水二
升煑取七合或日晩或夜中或日一服或

間日服無所忌
五補圓凡風服湯藥多患虛熱翕翕然宜除
熱方
防風人參蓰蓉
乾地黄羚羊角麥門冬
天門冬(各一兩半)芍藥獨活
乾薑白术丹參
食茱萸(一本云山茱萸)甘草
茯神升麻黄耆
甘菊花地骨皮石斛

牛膝五加皮薯蕷(各三十銖)
秦芁芎藭桂心
防己生薑屑黄芩(各一兩)
附子(十八銖)石膏(三兩)寒水石(二兩)
右三十二味爲末白蜜和丸如梧子大生
薑蜜湯服二十丸日三稍加至三十丸忌
油麫蒜生冷酢滑及猪羊雞魚等肉
論曰古人立方皆準病根冷熱制之今人臨
急造次搜尋即用故多不驗所以欲用方者
先定其冷熱乃可檢方用無不效湯藥既爾

丸散亦然凡此風之發也必由熱盛故有竹
瀝葛汁等諸冷藥焉後之學者不能仔細識
其方意故有兹論具而述之其人無密室者
不可與療以彊人居室不密尚中風邪况服
藥之人乎
治風痱不能語手足不遂方
度病者手小指内歧間至指端爲度以
置臍上直望心下以丹注度上端畢又
作兩度續所注上合其下開其上取其
本度横置其開上令三合其狀如倒作

ム字形男度左手女度右手嫌不分了
故上丹注三處同時起火灸之各一百
壯愈

孫眞人備急千金要方卷之二十七





