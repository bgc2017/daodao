










孫眞人備急千金要方卷之十一分五
(宋朝奉郎守太常少卿充祕閣校理林億等校正)
少小嬰孺方
客忤第四(論方灸法呪法)
論曰少小所以有客忤病者是外人來氣息
忤之一名中人是爲客忤也雖是家人或别
房異户雖是乳母及父母或從外還衣服經
履鬼神粗惡暴氣或牛馬之氣皆爲忤也執
作喘息乳氣未定者皆爲客忤其乳母遇醉
及房勞喘後乳兒最劇能殺兒也不可不愼

凡諸乘馬行得馬汗氣臭未盥洗易衣裝便
向兒邊令兒中馬客忤兒卒見馬來及聞馬
鳴驚及馬上衣物馬氣皆令小兒中馬客忤
愼護之特重一歲兒也凡小兒衣布帛綿中
不得有頭髮履中亦爾白衣青帶青衣白帶
皆令中忤凡非常人及諸物從外來亦能驚
小兒致病欲防之法諸有從外來人及有異
物入户當將兒避之勿令見也若不避者燒
牛屎令常有烟氣置户前則善
小兒中客爲病者無時不有此病也而秋初

一切小兒皆病者豈是一切小兒悉中客邪
夫小兒所以春冬少病秋夏多病者秋夏小
兒陽氣在外血脉嫩弱秋初夏末晨夕時有
暴冷小兒嫰弱其外則易傷暴冷折其陽陽
結則壯熱胃冷則下痢是故夏末秋初小兒
多壯熱而下痢也未必皆是中客及鬾也若
治少小法夏末秋初常宜候天氣温凉也有
暴寒卒冷者其少小則多患壯熱而下痢也
愼不可先下之皆先殺毒後下之耳玄中記
云天下有女鳥名曰姑獲(肘後子母祕録作烏獲)一名

天帝女一名隱飛鳥一名夜行遊女又名釣
星鬼喜以陰雨夜過飛鳴徘徊人村里唤得
來者是也鳥淳雌無雄不産陰氣毒化生喜
落毛羽於人中庭置兒衣中便令兒作癇病
必死即化爲其兒也是以小兒生至十歲衣
被不可露也七八月尤忌
凡中客忤之爲病類皆吐下青黄白色水穀
解離腹痛大糺面色變易其候似癇但眼不
上插耳其脉急數者是也宜與龍膽湯下之
加人參當歸各如龍膽秤分等多少也小兒

中客急視其口中懸癰左右當有青黑腫脉
核如麻豆大或赤或白或青如此便宜用針
速刺潰去之亦可爪摘决之并以綿纏釵頭
拭去血也少小中客之爲病吐下青黄赤白
汁腹中痛及反倒偃側喘似癇狀但目不上
插少睡耳面變五色其脉弦急若失時不治
小久則難治矣欲療之方用豉數合水拌令
濕擣熟丸如雞子大以摩兒顖及手足心各
五六遍畢以丸摩兒心及臍上下行轉摩之
食頃破視其中當有細毛即擲丸道中痛即

止
治少小中客忤强項欲死方
取衣中白魚十枚爲末以傅母乳頭上
令兒飲之入咽立愈一方二枚著兒母
手掩兒臍中兒吐下愈亦以摩兒項及
脊强處
治少小客忤二物黄土塗頭方
竈中黄土蚯蚓屎等分擣合水和如雞
子黄大塗兒頭上及五心良一方云雞
子清和如泥

又方
吞麝香如大豆許立愈
治少小犯客忤發作有時者方
以母月衣覆兒上大良
治小兒卒中忤方
剪取驢前膊脾上旋毛大如彈子以乳
汁煎之令毛消藥成著乳頭飲之下喉
即愈
又方燒母衣帶三寸并髮合乳汁服之
又方取牛鼻津服之

又方取牛口沫傅乳頭飲之
一物猪蹄散治小兒寒熱及赤氣中人方
猪後脚懸蹄燒末搗篩以飲乳汁一撮
立效
治少小卒中客忤不知人者方
取熱馬屎一丸絞取汁飲兒下咽便愈
亦治中客忤而𠸯啼面青腹强者
二物燒髮散治少小見人來卒不佳腹中作
聲者方
用向來者人顖上髮十莖斷兒衣帶少

許合燒灰細末和乳飲兒即愈
治小兒卒客忤方
銅鏡鼻燒令赤著少許酒中大兒飲之
小兒不能飲者含與之即愈
一物馬通浴湯治少小中忤方
馬通三升燒令烟絶以酒一斗煮三沸
去滓浴兒即愈
一物猪通浴湯治小兒中人忤𠸯啼面青腹
强者方
猳猪通二升以熱湯灌之適寒温浴兒

治小兒中馬客忤而吐不止者方
灸手心主間使大都隱白三陰交各三
壯可用粉丸如豉法并用唾唾而呪之
呪法如左
呪客忤法
呪曰摩家公摩家母摩家子兒苦客忤
從我始扁鵲雖良不如善唾良呪訖棄
丸道中
又法取一刀横著竈上解兒衣發其心腹訖
取刀持向兒呪之唾輙以刀擬向心腹

啡啡曰(音非出唾貌)煌煌日出東方背陰向
陽葛公葛公不知何公子來不視去不
顧過與生人忤梁上塵天之神户下土
鬼所經大刀鐶犀對竈君二七唾客愈
兒驚唾啡啡如此二七啡啡每唾以刀
擬之呪當三遍乃畢用豉丸如上法五
六遍訖取此丸破視其中有毛棄丸道
中客忤即愈矣
小兒鬾方
論曰凡小兒所以有鬾病者是婦人懷娠有

惡神導其腹中胎妒嫉他小兒令病也鬾者
小鬼也姙娠婦人不必悉招鬾魅人時有此
耳鬾之爲疾喜微微下痢寒熱或有去來毫
毛鬢髮𩮩鬡不悅是其證也宜服龍膽湯凡
婦人先有小兒未能行而母更有娠使兒飲
此乳亦作鬾也令兒黄瘦骨立髮落壯熱是
其證也
治鬾方
炙伏翼熟嚼哺之
又方燒伏翼末飲服之

又方以水二升煑萹蓄冬瓜各四兩取浴之
白鮮皮湯治少小客鬾挾實方
白鮮皮大黄甘草(各一兩)
芍藥茯苓細辛
桂心(各十八銖)
右七味㕮咀以水二升煑取九合分三服
小兒夜啼
龍角圓治小兒五驚夜啼方(崔氏名五驚丸)
龍角(六銖)牡蠣(一作牡丹)川大黄(各九銖)
黄芩(半兩)蚱蟬(二枚)牛黄(如小豆五枚)

右六味末蜜丸如麻子蓐裏兒服二丸隨
兒大小增减
芎藭散治小兒夜啼至明即安寐方
芎藭白术防己(各半兩)
右三味治下篩以乳和與兒服之量多少
又以兒母手掩臍中亦以摩兒頭及脊驗
二十日兒未能服散者以乳汁和服如麻
子一丸兒大能服散者以意斟酌與之
一物前胡圓治少小夜啼方
前胡隨多少擣末以蜜和丸如大豆服

一丸日三稍加至五六丸以瘥爲度
又方以姙娠時食飲偏有所思者物以此哺
兒則愈
又方
伏龍肝交道中土(各一把)
右二味治下篩水和少許飲之
又方取馬骨燒灰傅乳上飲兒啼即止
治小兒夜啼不已醫所不治者方
取狼屎中骨燒灰爲末水服如黍米粒
大二枚即定

治小兒驚啼方
取雞屎白熬末以乳服之佳
又方酒服亂髮灰
又方車轄脂如小豆許内日中及臍中
又方臘月縛猪繩燒灰服之
又方燒蝟皮三寸灰著乳頭飲之
千金湯治小兒暴驚啼絶死或有人從外來
邪氣所逐令兒得疾衆醫不治方
蜀椒左顧牡蠣(各六銖碎)
右二味以酢漿水一升煑取五合每服一

合
傷寒第五(論方灸法)
論曰夫小兒未能冐涉霜雪乃不病傷寒也
大人解脫之久傷於寒冷則不論耳然天行
非節之氣其亦得之有時行疾疫之年小兒
出腹便患斑者也治其時行節度故如大人
法但用藥分劑少異藥小冷耳
麥門冬湯治小兒未滿百日傷寒鼻衂身熱
嘔逆方
麥門冬(十八銖)石膏寒水石

甘草(各半兩)桂心(八銖)
右五味㕮咀以水二升半煑取一升每服
一合日三
芍藥四物解肌湯治少小傷寒方
芍藥黄芩升麻
葛根(各半兩)
右四味以水三升煑取九合去滓分服朞
歲已上分三服
麻黄湯治少小傷寒發熱欬嗽頭面熱者方
麻黄生薑黄芩(各一兩)

甘草桂心石膏
芍藥(各半兩)杏仁(十枚)
右八味㕮咀以水四升煑取一升半分二
服兒若小以意减之
治小兒傷寒方
葛根汁淡竹瀝(各六合)
右二味相合二三歲兒分三服百日兒斟
酌服之不宜生煑服佳
治小兒時氣方
桃葉三兩擣以水五升煑十沸取汁日

五六遍淋之若復發燒雄鼠屎二枚燒
水調服之
五味子湯治小兒傷寒病久不除瘥後復劇
瘦瘠骨立方
五味子(十銖)大黄黄連
黄芩麥門冬前胡(各六銖)
硭硝(五銖)石膏(一兩)甘草
當歸(各十二銖)
右十味㕮咀以水三升煑取一升半服二
合得下便止計大小增减之

莽草浴湯治
莽草(半斤)雷丸(三十枚)
大黄(一兩)蛇床子(一升)
右五味以水三斗煑取斗半適寒温以浴
兒避眼及陰
又方治小兒卒寒熱不佳不能服藥方
莽草丹參桂心(各三兩)
菖蒲(半斤)雷丸(一升)蛇床子(二兩)
右六味以水二斗煑三五沸適寒温以浴
兒避眼及陰

雷丸浴湯治小兒忽寒熱方
雷丸(二十枚)大黄(四兩)黄芩(一兩)
苦參石膏(各三兩)丹參(二兩)
右六味㕮咀以水二斗煑取一斗半浴兒
避眼及陰浴訖以粉粉之勿厚衣一宿復
浴
李葉浴湯治少小身熱方
李葉無多少㕮咀以水煑去滓將浴兒
良
柳枝浴湯治小兒生一月至五月乍寒乍熱

方
細切柳枝煑取汁洗兒若渴絞冬瓜汁
服之
青木香浴湯治小兒壯熱羸瘠方
青木香(四兩)脉子二竹葉一
虎骨(五兩)白芷(三兩)
右五味㕮咀以水二斗煑取一斗稍稍浴
兒
十二物寒水石散治少小身體壯熱不能服
藥方

寒水石硭硝滑石
石膏赤石脂青木香
大黄甘草黄芩
防風芎藭麻黄根
右各等分合洽下篩以粉一升藥屑三合
相和復以篩篩之以粉兒身日三
李根湯治小兒暴有熱得之二三日者方
李根桂心硭硝(各十八銖)
麥門冬甘草(各一兩)
右五味㕮咀以水三升煑取一升分五服

升麻湯治小兒傷寒變熱毒病身熱面赤口
燥心腹堅急大小便不利或口瘡者或因壯
熱便四肢攣掣驚仍成癇疾時發時醒醒後
身熱如火者悉主之方
升麻白薇麻黄
萎蕤柴胡甘草(各半兩)
黄芩(一兩)朴硝大黄
釣藤(各六銖)
右十味㕮咀以水三升先煑麻黄去上沫
内諸藥煑取一升兒生三十日至六十日

一服二合六十日至百日一服二合半百
日至二百日一服三合
大黄湯治小兒肉中久挾宿熱瘠瘠熱進退
休作無時方
大黄甘草芒消(各半兩)
桂心(八銖)石膏(一兩)大棗(五枚)
右六味㕮咀以水三升煑取一升每服二
合
蜀㯃湯治小兒潮熱方
蜀㯃甘草知母

龍骨牡蠣(各半兩)
右五味㕮咀以水四升煑取一升去滓一
歲兒少少温服半合日再
治小兒腹大短氣熱有進退食不安穀爲不
化方
大黄黄芩甘草
麥門冬芒消(各半兩)石膏(一兩)
桂心(八銖)
右七味㕮咀以水三升煑取一升半分三
服朞歲已下小兒作五服

竹葉湯治小兒夏月患腹中伏熱温壯來往
或患下痢色或白或黄三焦不利方
竹葉(切)小麥(各五合)柴胡
麥門冬人參甘草(各半兩)
茯苓(十八銖)黄芩(一兩六銖)
右八味㕮咀以水四升煑竹小麥取三升
去竹葉小麥下諸藥煑取一升半分三服
若小兒夏月忽壯熱燒人手洞下黄溏氣
力惙然脉極洪數用此方加大黄二兩再
服得下即瘥

又方治五六歲兒温壯腹中急滿息不利或
有微腫亦治極羸不下飲食堅痞手足逆冷
方
竹葉(切一升)小麥(半升)甘草
黄芩栝蔞根澤瀉
茯苓知母白术
大黄(各一兩)桂心(二銖)生薑(一兩半)
人參麥門冬半夏(各二兩)
當歸十八銖
右十六味㕮咀以水七升煑竹葉小麥取

四升去滓内藥煎取一升六合分四服
治小兒連壯熱實滯不去寒熱徃來微驚悸
方
大黄(一兩)黄芩栝蔞根
甘草(各十八銖)滑石(二兩)桂心
牡蠣人參龍骨
凝水石白石脂消石(各半兩)
右十二味㕮咀以水四升煑取一升半每
服三合一日一夜令盡雖吐亦與之(一本加紫)
(石英半兩)

調中湯治小兒春秋月晨夕中暴冷冷氣折
其四肢熱不得泄則壯熱冷氣入胃變下痢
或欲赤白滯起數去小腹脹痛極壯熱氣脉
洪大或急數者服之熱便歇下亦瘥也但壯
熱不吐下者亦主之之方
葛根黄芩茯苓
桔梗芍藥白术
藁本大黄甘草
右九味㕮咀以水二升煑取五合服如後
法兒生一日至七日取一合分三服生八

日至十五日取一合半分三服生十六日
至二十日取二合分三服生二十日至三
十日取三合分三服生三十日至四十日
取五合分三服恐喫五合未得更以意斟
酌百日至三百日兒一如前篇龍膽湯加
之
生地黄湯治小兒寒熱進退啼呼腹痛方
生地黄桂心(各二兩)
右二味以水三升煑取一升期歲以下服
二合已上三合一方七味有芍藥寒水石

黄芩當歸甘草各半兩
治小兒傷寒發黄方
擣土瓜根汁三合服之
又方擣韭根汁澄清取如大豆許滴兒鼻中
即出黄水瘥
又方擣青麥汁服之
又方
小豆(三枚)瓜蒂(十四枚)糯米(四十粒)
右三味爲末吹入鼻中
二物通汗散治少小有熱不汗方

粉(半斤)雷丸(四兩)
右擣爲細末和下篩以粉兒身
二物茯苓粉散治少小頭汗方
茯苓牡蠣(各四兩)
右治下篩以粉八兩合擣爲散有熱輙取
粉汗即自止
三物黄連粉散治少小盜汗方
黄連牡蠣貝母(各十八銖)
右以粉一升合擣下篩取粉兒身佳
犀角飲子此由心臟熱之所感宜服此方

犀角(十八銖)茯神(一兩)麥門冬(一兩半)
甘草(半兩)白术(六銖)
右五味㕮咀以水九合煎取四合分服加
龍齒一兩佳
恒山湯治小兒温瘧方
恒山(切一兩)小麥(二合)淡竹葉(切一升)
右三味以水一升半煑取五合一日至七
日兒一合爲三服八日至十五日兒一合
半爲三服十六日至二十日兒二合爲三
服四十日至六十日兒六合爲三服六十

日至百日兒一服二合半百日至二百日
兒一服三合
又方鹿角末臨發時先服一錢七
又方燒鼈甲灰以酒服一錢七至發時服三
七并以火炙身
又方燒雞䏶胵中黄皮爲末和乳與服男雄
女雌
又方灸兩乳下一指三壯

孫眞人備急千金要方卷之十一
