










孫眞人備急千金要方卷之五十七規七
　　　　(宋朝奉郎守太常少卿充/祕閣校理林億等校正)
　大腸腑方
　　　大腸腑脉論第一
論曰大腸腑者主肺也鼻柱中央是其候也
肺合氣於大腸大腸者爲行道傳瀉之腑也
號監倉掾重二斤十二兩長一丈二尺廣六
寸當臍右回叠積還反十二曲貯水穀一斗
二升主十二時定血脉和利精神(千金明堂/外臺同難)
(經云長二丈一尺大四寸徑一寸之/少半十六曲盛穀一斗水七升半)鼻遂以

長以候大腸
右手關前寸口陽絶者無大腸脉也苦少氣
心下有水氣立秋節即欬刺手太陰治陰在
魚際間
右手關前寸口陽實者大腸實也苦腸中切
痛如針刀所刺無休息時刺手陽明治陽在
手腕中瀉之
大腸病者腸中切痛而鳴濯濯冬日重感于
寒則泄當臍而痛不能久立與胃同候取巨
虚上廉

腸中雷鳴氣上衝胷膈不能久立邪在大腸
刺肓之原巨虚上廉三里
大腸脹者腸鳴而痛寒則泄食不化
大腸有寒鶩溏有熱便腸垢
大腸有宿食寒慄發熱有時如瘧狀
肺前受病移於大腸肺咳不已咳則遺失便
利厥氣客於大腸則夢田野
肺應皮皮厚者大腸厚皮薄者大腸薄皮緩
腹裹大者大腸緩而長皮急者大腸急而短
皮滑者大腸直皮肉不相離者大腸結

扁鵲云手太陰與陽明爲表裏大腸若病實
則傷熱熱則脹滿不通口爲生瘡食下入腸
腸實而胃虚食下胃胃實而腸虚所以實而
不滿乍實乍虚乍來乍去虚則傷寒寒則腸
中雷鳴泄青白之利而發於氣水根在大腸
(方見治/水篇中)大腸絶不治何以知之泄利無度利
絶則死
手陽明之脉起於大指次指之端外側循指
上廉出合谷兩骨之間上入兩筋之中循臂
上廉上入肘外廉循臑外前廉上肩出髃骨

之前廉上出柱骨之會上下入缺盆絡肺下
膈屬大腸其支者從缺盆直而上頸貫頰入
下齒縫中還出俠口交人中左之右右之左
上俠鼻孔是動則病齒痛頰腫是主津所生
病者目黄口乾鼽衂喉痹肩前臑痛大指次
指痛不用氣盛有餘則當脉所過者熱腫虚
則寒慄不復盛者則人迎大三倍於寸口虚
者則人迎反小於寸口也
　　　大腸虛實第二(脉方/灸法)
大腸實熱

右手寸口氣口以前脉陽實者手陽明經也
病苦腸滿善喘咳面赤身熱喉咽中如核狀
名曰大腸實熱也
生薑泄腸湯治大腸實熱腹脹不通口爲生
瘡者方
　　生薑　橘皮　青竹茹
　　黄芩　栀子仁　白术(各三/兩)
　　桂心(一/兩)　茯苓　硭硝(各二/兩)
　　生地黄(十/兩)　大棗(十四/枚)
　右十一味以水七升煑取三升去滓下芒

　硝分二服
治腸中臚脹不消方
　　灸大腸輸四十九壯
大腸有熱腸鳴腹滿俠臍痛食不化喘不能
久立巨虚上廉主之
大腸虚冷
右手寸口氣口以前脉陽虚者手陽明經也
病苦胷中喘腸鳴虚渴脣乾目急善驚泄白
名曰大腸虚冷也
黄連補湯治大腸虚冷痢下青白腸中雷鳴

相逐方
　　黄連(四/兩)　茯苓　芎藭(各三/兩)
　　酸石榴皮(五/片)伏龍肝(雞子大/一枚)
　　地榆(五/兩)
　右六味以水七升煑取二升半去滓下伏
　龍肝末分三服
治腸中雷鳴相逐痢下方
　　灸承滿五十壯穴在俠巨闕相去五寸
　　巨闕在心下一寸灸之者俠巨闕兩邊
　　各二寸半

治腸中常鳴時上衝心方
　　灸臍中
食飲不下腹中雷鳴大便不節小便赤黄陽
綱主之
腹脹腸鳴氣上衝胸不能久立腹中痛濯濯
冬日重感於寒則泄當臍而痛腸胃間游氣
切痛食不化不嗜食身腫俠臍急天樞主之
腸鳴而痛温留主之
　　　肛門論第三
論曰肛門者主大行道肺大腸候也號爲通

事令史重十二兩長一尺二寸廣二寸三分
應十二時若臟傷熱則肛門閉塞大行不通
或腫縮入生瘡若腑傷寒則肛門開大行洞
瀉肛門凸出良久乃入熱則通之寒則補之
虚實和平依經調理方見别卷中
　　　皮虛實第四(論/方)
論曰夫五臟六腑者内應骨髓外合皮毛膚
肉若病從外生則皮毛膚肉關格强急若病
從内發則骨髓㾓疼然陰陽表裏外皮内髓
其病源不可不詳之也皮虚者寒皮實者熱

凡皮虚實之應主於肺大腸其病發於皮毛
熱則應臟寒則應腑
蒴藋蒸湯治皮虚主大腸病寒氣關格方
　　蒴藋根葉(切三/升)　菖蒲葉(切二/升)
　　桃葉皮枝(剉三/升)　細糠(一/斗)
　　秫米(五/升)
　右五味以水一石五斗煑取米熟爲度大
　盆器貯之於盆上作小竹床子罩盆人身
　坐床中四面周迴將席薦障風身上以衣
　被蓋覆若氣急時開孔對中泄氣取通身

　接汗可得兩食久許如此三日蒸還温藥
　足汁用之若盆裏不過熱盆下安炭火非
　但治寒但是皮膚一切勞冷悉皆治之
栀子煎治皮實主肺病熱氣方
　　栀子仁　枳實　大青
　　杏仁　柴胡　硭硝(各二/兩)
　　生地黄　淡竹葉(切各/一升)生玄參(五/兩)
　　石膏(八/兩)
　右十味以水九升煑取三升去滓下硭硝
　分爲三服

　　　欬嗽第五(論證/方灸法)
論曰經云五臟六腑皆令欬肺居外而近上
合於皮毛皮毛喜受邪故肺獨易爲欬也邪
客於肺則寒熱上氣喘汗出欬動肩背喉鳴
甚則唾血肺欬經久不已傳入大腸其狀欬
則遺糞腎欬者其狀引腰背痛甚則欬涎腎
欬經久不已傳入膀胱其狀欬則遺尿肝咳
者其狀左脇痛甚者不得轉側肝欬經久不
已傳入膽其狀欬則清苦汁出心欬者其狀
引心痛喉中介介如梗甚者喉痺咽腫心欬

經久不已傳入小腸其狀欬則失氣脾欬者
其狀右脇痛陰陰引肩背甚者不得動動則
咳劇經久不已傳入胃其狀欬而嘔嘔甚則
長蟲出久咳不已三焦受之三焦欬之狀咳
而腹滿不能飲食此皆聚於胃關於肺使人
多涕唾而面浮腫氣逆也右順時有風寒冷
人觸冒解脫傷皮毛間入腑臟爲欬上氣如
此也有非時忽然暴寒傷皮膚中與肺合則
咳嗽上氣或胷脇叉痛欬唾有血者是其熱
得非時之寒暴薄之不得漸散伏結深喜肺

廱也因欬服温藥欬尤劇及壯熱吐膿血汗
出惡寒是也天有非時寒者急看四時方也
問曰欬病有十何謂也師曰有風欬有寒欬
有支欬有肝欬有心欬有脾欬有肺欬有腎
欬有膽欬有厥陰欬問曰十欬之證以何爲
異師曰欲語因欬言不得竟謂之風欬飲冷
食寒因之而欬謂之寒欬心下堅滿欬則支
痛其脉反遲謂之支欬欬則引脇下痛謂之
肝欬欬而唾血引手少陰謂之心欬欬而涎
出續續不止引小腹謂之脾咳咳引頸項而

唾涎沫謂之肺欬欬則耳無所聞引腰并臍
中謂之腎欬欬而引頭痛口苦謂之膽欬欬
而引舌本謂之厥陰欬風欬者不下之寒咳
支欬肝欬刺足太衝心欬刺手神門脾欬刺
足太白肺欬刺手太泉腎欬刺足太谿膽欬
刺足陽陵泉厥陰欬刺手大陵
夫久欬爲㽷欬而時發熱脉在九菽(一作/卒弦)者
非虛也此爲胷中寒實所致也當吐之
夫欬家其脉弦欲行吐藥當相人强弱而無
熱乃可吐耳欬家其人脉弦爲有水可與十

棗湯下之(方見/下)不能卧出者陰不受邪故也
留飲欬者其人欬不得卧引項上痛欬者如
小兒掣縱狀夫酒客欬者必致吐血此坐久
極飲過度所致也其脉沉者不可發汗久咳
數歲其脉弱者可治實大數者死其脉虚者
必善冒其人本有支飲在胷中故也治屬飲
家上氣汗出而欬屬飲家欬而小便利若失
溺不可發汗汗出即厥逆冷
夫病吐血喘欬上氣其脉數有熱不得卧者
死寒家欬而上氣其脉數者死謂其人形損

故也脉大而散散者爲氣實而血虚名曰有
表無裏上氣面胕腫肩息其脉浮大不治加
痢尤甚上氣躁而喘者屬肺脹欲作風水發
汗愈
小青龍湯治欬逆倚息不得卧方
　　麻黄　芍藥　細辛
　　桂心　乾薑　甘草(各三/兩)
　　五味子　半夏(各半/升)
　右八味㕮咀以水一斗先煑麻黄减二升
　去上沫乃内諸藥煑取三升去滓分三服

　弱者服半升若渴去半夏加栝蔞根三兩
　若微痢去麻黄加蕘花如雞子大若食飲
　噎者去麻黄加附子一枚若小便不利小
　腹滿者去麻黄加茯苓四兩若喘者去麻
　黄加杏仁半升
青龍湯下已多唾口燥寸脉沉尺脉微手足
厥逆氣從小腹上衝胷咽手足痺其面翕熱
如醉狀因復下流陰股小便難時復冒者與
茯苓桂心甘草五味子湯治其氣衝方
　　茯苓(四/兩)　桂心　甘草(各二/兩)

　　五味子(半/升)
　右四味㕮咀以水八升煑取三升去滓分
　三服温服
衝氣即低而反更欬胷滿者用茯苓甘草五
味子去桂加乾薑細辛以治其欬滿方
　　茯苓(四/兩)　甘草　乾薑
　　細辛(各三/兩)　五味子(半/升)
　右五味㕮咀以水八升煑取三升去滓温
　服半升日三
欬滿即止而更復渴衝氣復發者以細辛乾

薑爲熱藥也服之當遂渴而渴反止者爲支
飲也支飲法當冒冒者必嘔嘔者復内半夏
以去其水方
　　半夏　五味子(各半/升)茯苓(四/兩)
　　細辛　乾薑　甘草(各二/兩)
　右六味㕮咀以水八升煑取三升去滓温
　服半升日三
水去嘔止其人形腫者應内麻黄以其人遂
痺故不内麻黄内杏人方
　　杏仁　五味子　半夏(各半/升)

　　茯苓(四/兩)　細辛　乾薑
　　甘草(各三/兩)
　右七味㕮咀以水一斗煑取三升去滓温
　服半升日三若逆而内麻黄者其人必厥
　所以然者以其人血虚麻黄發其陽故也
若面熱如醉此爲胃熱上衝熏其面加大黄
利之方
　　大黄　乾薑　細辛
　　甘草(各三/兩)　茯苓(四/兩)五味子
　　半夏　杏仁(各半/升)

　右八味㕮咀以水一斗煑取三升去滓温
　服半升日三
欬而上氣肺脹其脉浮心下有水氣脇下痛
引缺盆設若有實者必躁其人常倚伏小青
龍加石膏湯主之之方
　　石膏　乾薑　桂心
　　細辛(各二/兩)　芍藥　甘草(各三/兩)
　　麻黄(四/兩)　半夏(半/升)　五味子(一/升)
　右九味㕮咀以水一斗先煑麻黄减二升
　下藥煑取二升半强者服一升羸者减之

　小兒四合(仲景用治肺脹欬而上氣煩躁/而喘脉浮者心下有水外臺同)
澤㯃湯治上氣其脉沉者方
　　澤㯃(三斤細切以東流水五斗/煑取一斗五升去滓澄清)
　　半夏(半/升)　生薑　紫菀(一作/紫參)
　　白前(各五/兩)　黄芩　甘草
　　桂心　人參(各三/兩)
　右九味内澤㯃汁中煑取五升每服五合
　日三夜一
麥門冬湯下氣止逆治大逆上氣咽喉不利
方

　　麥門冬汁(三/升)半夏(一/升)　粳米(三/合)
　　人參　甘草(各二/兩)　大棗(二十/枚)
　右六味以水一斗二升煑取六升去滓每
　服半升日三夜一
射干麻黄湯治欬而上氣喉中如水雞聲者
方
　　射干　細辛　欵冬花
　　紫菀(各三/兩)　麻黄　生薑(各四/兩)
　　大棗(七/枚)　半夏　五味子(各半/升)
　右九味㕮咀以東流水一斗二升先煑麻

　　黄上沫内藥煑取三升去滓分三服日
　　三
厚朴麻黄湯治欬而大逆上氣胷滿喉中不
利如水雞聲其脉浮者方
　　厚朴(五/兩)　麻黄(四/兩)　石膏
　　細辛　乾薑(各二/兩)　小麥(一/升)
　　杏仁　半夏　五味子(各半/升)
　右九味㕮咀以水一斗二升煑小麥熟去
　麥内藥煑取三升去滓分三服日三
麻黄石膏湯治上氣胷滿者方

　　麻黄(四/兩)　石膏(一枚雞/子大)厚朴(五/兩)
　　小麥(一/升)　杏仁(半/升)
　右五味以水一斗先煑小麥熟去之下藥
　煑取三升去滓分三服(深師用治久逆上/氣喉中如水雞鳴)
　(名小投杯湯欬者加五味/子半夏各半升乾薑三累)
皂莢圓治欬逆上氣時時唾濁但坐不得卧
方
　　皂莢八兩爲末蜜丸如梧子大以棗膏
　　和湯服三丸日三夜一(必效方以/酥炙皂莢)
十棗湯夫有支飲家欬煩胷中痛者不卒死

至一百日一歲可與此方
　　大棗(十/枚)　大戟　甘遂
　　芫花(各等/分)
　右大戟甘遂芫花擣爲末以水一升五合
　煑棗取八合去滓内藥末强者一錢匕羸
　者半錢頓服之平日服而不下者明旦更
　加藥半錢下後自然補養
欬而引脇下痛者亦十棗湯主之(方見/前)
温脾湯治食飽而欬者方
　　甘草(四/兩)　大棗(二十/枚)

　右二味㕮咀以水五升煑取一升分三服
　温服之若咽中痛而聲鳴者加乾薑一兩
百部根湯治嗽不得卧兩眼突出方
　　百部根　生薑(各一/斤)　細辛
　　甘草(各三/兩)　貝母　五味子
　　白术(各二/兩)　桂心(四/兩)　麻黄(六/兩)
　右九味㕮咀以水一斗二升煑取三升去
　滓分三服(古今録驗用杏人/四兩紫菀三兩)
海藻湯治咳而下利胷中痞而短氣心中時
悸四肢不欲動手足煩不欲食肩背痛時惡

寒方
　　海藻(四/兩)　五味子　半夏(各半/升)
　　生薑(一/兩)　細辛(二/兩)　茯苓(六/兩)
　　杏仁(五十/枚)
　右七味㕮咀以水一斗煑取三升去滓分
　三服日三一方無五味子生薑
白前湯治水咳逆上氣身體浮腫短氣脹滿
晝夜倚壁不得卧咽中作水雞鳴方
　　白前　紫菀　半夏
　　大戟(各二/兩)

　右四味㕮咀以水一斗浸一宿明旦煑取
　三升分三服
治九種氣嗽欲死百病方
　　乾薑　半夏　細辛
　　紫菀　吴茱萸　蕘花(一作/芫花)
　　茯苓　甘草　甘遂
　　防葵　人參　烏頭
　　大黄　杏仁(各一/分)　葶藶(二/分)
　　巴豆　厚朴　白薇(各三/分)
　　五味子　遠志　前胡

　　菖蒲　枳實　蜀椒
　　皂莢　當歸　大戟
　　桂心(各半/分)
　右二十八味爲末蜜丸如梧子大先食服
　二丸日三服以知爲度不知增之
麻黄散治上氣嗽方
　　麻黄(半/斤)　杏仁(百/枚)　甘草(三/兩)
　　桂心(一/兩)
　右四味治下篩别研杏仁如脂内藥末和
　合臨氣上時服一方寸匕食久氣未下更

　服一方寸七可至三七氣發便服即止一
　方去桂心甘草
太醫令王叔和所撰御服蜀椒圓治上氣欬
嗽甚良方
　　蜀椒(五/分)　烏頭　杏仁
　　菖蒲　礜石(一云/礬石)皂莢(各一/分)
　　細辛　欵冬花　紫菀
　　乾薑(各三/分)　吴茱萸　麻黄(各四/分)
　右十二味爲末蜜丸如梧子大暮卧吞二
　丸治二十年久欬不過二十丸

通氣圓治久上氣欬嗽咽中腥臭虚氣攪心
痛眼疼耳中嘈嘈風邪毒疰時氣食不生肌
胷中膈塞嘔逆多唾惡心心下堅滿飲多食
少惡疰淋痛病方
　　飴糖(三/升)　蜀椒(二/升)　杏仁(一/升)
　　蜈蚣(五/節)　大附子(五/枚)　乾薑
　　人參(各四/分)　桂心(六/分)烏頭(七/分)
　　天門冬(十/分)
　右十味爲末别治杏人如脂稍稍内藥末
　擣千杵烊糖乃内藥末中令調和含如半

　棗一枚日六七夜三四服以胷中温如度
　若夢與鬼交通及飲食者全用蜈蚣食不
　消加杏人五合小腹急腰痛加天門冬杜
　仲有風加烏頭三枚附子一枚立夏後勿
　加也有留飲加葶藶一兩
治欬嗽上氣方
　　蜀椒　桂心　海蛤(各四/分)
　　昆布　海藻　乾薑
　　細辛(各六/分)　麥門冬(十/分)
　右八味爲末蜜丸梧子大飲服十丸加至

　二十丸日三服有人風虚中冷胷中滿上
　氣喉中如吹管聲吸吸氣上欲欬服此方
　得瘥
治欬嗽胷脇支滿多唾上氣方
　　礜石(一作/礬石)　烏頭(一方/不用)　菖蒲(各一/分)
　　細辛　黄環(各二/分)　欵冬花
　　紫菀　杏仁(各三/分)　吴茱萸(四/分)
　　乾薑(五/分)　蜀椒(五/合)
　右十一味爲末蜜丸梧子大每服一丸著
　牙上咽汁日五六服劇者常含不止

又方
　　薑汁(一升/半)　砂糖(五/合)
　右二味煎薑汁减半内糖更煎服之
又方
　　白糖(五/分)　皂莢(末一方/寸七)
　右二味先微暖糖令消内皂莢末合和相
　得丸如小豆先食服二丸
又方酒一升半浸肥皂莢兩挺經宿煑取半
升分三服七日忌如藥法若吐多以酢飯三
四口止之

又方巴豆炮去皮勿傷破肉白飲吞下初日
二枚二日三枚
又方服芥子七丸以油酒下之
射干煎治咳嗽上氣方
　　生射干　欵冬花(各二/兩)紫菀
　　細辛　桑白皮　附子
　　甘草(各二/分)　白蜜　竹瀝
　　生薑汁(各一升一云/乾薑五兩)　飴糖(五/兩)
　右十一味以射干先内白蜜并竹瀝中煎
　五六沸去之㕮咀六物以水一升合浸一

　宿煎七上七下去滓乃合飴薑汁煎如餔
　服如酸棗一丸日三劇者夜二不知加之
　以知爲度
杏人煎治冷嗽上氣鼻中不利方
　　杏仁(五/合)　五味子　欵冬花(各三/合)
　　紫菀　乾薑(各二/兩)　桂心(三/兩)
　　甘草(四/兩)　麻黄(一/斤)
　右八味以水一斗煑麻黄取四升治諸藥
　爲末又内膠飴半斤白蜜一斤合内汁中
　攪令相得煎如飴先食服如半棗許日三

　服不知加之以知爲度
又方治忽暴嗽失聲語不出方
　　杏仁　薑汁　砂糖
　　蜜(各一/升)　五味子　紫菀(各三/兩)
　　通草　貝母(各四/兩)　桑根白皮(五/兩)
　右九味㕮咀以水九升煑取三升去滓内
　杏仁脂薑汁蜜糖和攪微火煎取四升初
　服三合日再夜一後稍加
通聲膏方
　　五味子　欵冬花　通草(各三/兩)

　　人參　細辛　青竹皮
　　桂心　菖蒲(各二/兩)　杏仁
　　薑汁(各一/升)　白蜜(二/升)　棗膏(三/升)
　　酥(五/升)
　右十三味㕮咀以水五升微火煎三上三
　下去滓内薑汁棗膏酥蜜煎令調和酒服
　棗大二丸
杏仁飲子治暴熱嗽方
　　杏仁(四十/枚)　紫蘇子(一/升)　橘皮(一/兩)
　　柴胡(四/兩)

　右四味㕮咀以水一斗煑取三升分三服
　常作飲服
蘇子煎治上氣欬嗽方
　　蘇子　生薑汁　地黄汁
　　白蜜　杏仁(各二/升)
　右五味擣蘇子以地黄汁薑汁澆之以絹
　絞取汁更擣以汁澆又絞令味盡去滓熬
　杏仁令黄黑治如脂又以向汁澆之絹絞
　往來六七度令味盡去滓内蜜合和置銅
　器中於湯上煎之令如飴每服方寸匕日

　三夜一崔氏無地黄汁
又方
　　乾薑末(三/兩)膠飴(一/斤)
　右二味和令調蒸五升米下冷以棗大含
　稍稍咽之日五夜二
芫花煎治新久嗽方
　　芫花　乾薑(各二/兩)　白蜜(二/升)
　右三味爲末内蜜中令相和微火煎令如
　糜每服如棗核大一枚日三夜一以知爲
　度欲利者多服(深師以治冷飲嗽又治三/十年久嗽者以水五升煑)

　(芫花取三升去滓内薑/加蜜合煎如糜服之)
欵冬煎治同前
　　欵冬花　乾薑末　紫菀(各三/兩)
　　五味子(二/兩)　芫花(一兩熬/令赤)
　右五味㕮咀先以水一斗煑三味取三升
　半去滓内芫花乾薑末加蜜三升合投湯
　中令調於銅器中微火煎令如糖每服半
　棗許日三
治三十年欬嗽或飲或欬寒氣嗽雖不同悉
主之之方

　　細辛　欵冬花　防風
　　紫菀(各三/兩)　藜蘆(二/兩)　蜀椒(五/合)
　右六味㕮咀取藜蘆先著銅器中次紫菀
　次細辛次欵冬花次椒以大棗百枚間著
　諸藥間以水一斗二升微火煑令汁盡出
　棗曝令燥雞鳴時服半棗不知明旦服一
　枚以胷中温温爲度若强人欲嗽吐者可
　小增服之便吐膿囊裹結吐後勿冷飲食
　欬愈止藥藥勢靜乃食不爾令人吐不已
治三十年久嗽方

　　百部根二十斤擣取汁煎如飴服一方
　　寸匕日三服(外臺和飴一斤煎成煎以/温粥飲調下深師方以白)
　　(蜜二升更煎五/六沸服三合)
又方
　　紫菀(二/兩)　欵冬花(三/兩)
　右二味治下篩先食飲服一方寸匕日三
　服七日瘥
又方
　　白蜜(一/斤)　生薑(二斤/取汁)
　右二味先秤銅銚知斤兩訖内蜜復秤知

　數次内薑汁以微火煎令薑汁盡惟有蜜
　斤兩在止旦服如棗大含一丸日三服禁
　一切雜食
治久嗽不瘥方
　　兔屎(四十/九枚)　碙砂(二/分)　胡桐律(一/分)
　右三味爲末蜜和丸如梧子大每服三丸
　以粥飲下日三吐令物盡即瘥
治積年欬嗽喉中呀聲一發不得坐卧方
　　紫菀　貝母　半夏
　　桑根白皮　五味子射干

　　百部(各五/分)　欵冬花　皂莢
　　乾薑　橘皮鬼　督郵
　　細辛(各四/分)　白石英　杏仁(各八/分)
　　蜈蚣(二/枚)
　右十六味爲末蜜和丸如梧子大飲服十
　丸日再稍加至二十丸(崔氏無半夏射干/乾薑橘皮鬼督郵)
　(細辛白石英用麻黄二兩芫根/白皮一兩半以煑棗湯送下)
款冬圓治三十年上氣欬嗽唾膿血喘息不
得卧方
　　欵冬花　乾薑　蜀椒

　　吴茱萸　桂心　菖蒲(各五/分)
　　人參　細辛　蕘花
　　紫菀　甘草　桔梗
　　防風　芫花　茯苓
　　皂莢(各三/分)
　右十六味爲末蜜丸如梧子大酒服三丸
　日三服
又方
　　欵冬花　紫菀　細辛
　　石斛　防風　芎藭

　　人參　當歸　藁本
　　甘草　蜀椒　白术
　　半夏　天雄　菖蒲
　　鍾乳　桂心　麻黄(各三/兩)
　　獨活(三/兩)　烏頭　芫花
　　附子(各一/兩)　桃仁(二十/枚)　大棗(二十/五枚)
　右二十四味爲末蜜丸如梧子大酒服二
　十丸日二服不知加之酒漬服亦得
又方
　　欵冬花　乾薑　桂心

　　紫菀(各三/分)　細辛(二/分)　杏仁
　　皂莢礜石(一作/礬石)　菖蒲
　　烏頭(各一/分)　蜀椒(五/合)　吴茱萸(六/合)
　右十二味爲末蜜丸如梧子大酒服五丸
　日三夜一二十年嗽不過五十日愈患欬
　嗽喉鳴上氣服一劑永瘥
治肺傷欬唾膿血腸澀背氣不能食惡風目
暗𥆨𥆨足脛寒冷方
　　白膠　生薑(各五/兩)　桂心
　　人參　紫菀(各二/兩)　大棗(二十/枚)

　　乾地黄(切半/升)桑白皮(切二/升)芎藭
　　大麻仁　飴糖(各一/升)　大麥(三/升)
　右十二味㕮咀以水一斗五升煑麥取一
　斗去麥下藥煑取三升分五服
五味子湯治唾中有膿血牽胷脇痛方
　　五味子　桔梗　紫菀
　　甘草　續斷(各二/兩)　竹茹(三/兩)
　　赤小豆(一/升)　桑根白皮　地黄(各五/兩)
　右九味㕮咀以水九升煑取二升七合分
　爲三服

竹皮湯治欬逆下血不息方
　　生竹皮(三/兩)　紫菀(二/兩)　飴糖(一/斤)
　　生地黄(切一/升)
　右四味㕮咀以水六升煑取三升去滓分
　三服
百部圓治諸嗽不得氣息唾膿血方
　　百部根(三/兩)　升麻(半/兩)　桂心
　　五味子　甘草　紫菀
　　乾薑(各一/兩)
　右七味爲末蜜和丸如梧子大每服三丸

　日三以知爲度
治上氣欬嗽喘息喉中有物唾血方
　　生薑汁　杏仁(各二/升)　糖
　　蜜(各一/升)　猪膏(二/合)
　右五味先以猪膏煎杏仁色黄出之以紙
　拭令净擣如膏合薑汁糖蜜等合煎令可
　丸每服如杏核一枚日夜六七服漸漸增
　加
治一切肺病欬嗽膿血及唾血不止方
　　好酥三十斤三徧鍊停取凝當出醍醐

　　服一合日三服瘥止一切藥皆不出此
　　神方
又方三鍊酥如雞子黄適寒温灌鼻中日再
夜一
鍾乳七星散治寒冷欬嗽上氣胷滿唾膿血
方(又名/吸散)
　　鍾乳　礬石　欵冬花
　　桂心(各等/分)
　右四味治下篩作如大豆七聚七星形以
　小筒吸取酒送下先食服日三不知加之

　數試大驗又云臨井吸服之
又方
　　鍾乳　細辛　欵冬花
　　天雄　紫菀　石膏(各等/分)
　右六味治下篩取如大豆七聚如前法吸
　之日二只得食粥七日嗽愈乃止若大豆
　聚不知小益之勿太多
七星散治三十年欬嗽方
　　款冬花　紫菀　桑根白皮
　　代赭　細辛　伏龍肝(各一/兩)

　右六味治下篩作七星聚聚如藊豆者以
　竹筒口當藥上一一吸咽之令藥入腹中
　先食日三丸服四日日復作七星聚以一
　臠肉炙令熟以展轉藥聚上令藥悉徧肉
　上仰卧咀嚼之細細咽汁令藥力歆歆割
　割然毒氣入咽中藥力盡總咽却取瘥止
　未瘥復作如初羊牛鹿肉皆可猪肉不可
　用
治嗽熏法
　　以熟艾薄薄布紙上紙廣四寸後以硫

　　黄末薄布艾上務令調均以荻一枚如
　　紙長捲之作十枚先以火燒纏下去荻
　　烟從孔出口吸煙咽之取吐止明旦復
　　熏之如前日一二止自然可瘥得食白
　　粥餘皆忌恐是熏黄如硫黄見火必焰
　　矣
又方熏黄一兩研令細以蠟紙并上熏黄令
與蠟相入調匀捲之如前法熏之亦如上法
日一二止以吐爲度七日將息後以羊肉羹
補之

又方爛青布廣四寸布上布艾艾上布青礬
末礬上布少熏黄末又布少鹽又布少豉末
急捲之燒令著内燥罐中以紙蒙頭更作一
小孔口吸取煙細細咽之以吐爲度若心胷
悶時略歇煙盡止日一二度用三捲不盡瘥
三七日愼油膩
論曰凡上氣多有服吐藥得瘥亦有針灸得
除者宜深體悟之
灸法
嗽灸兩乳下黑白際各百壯即瘥○又以蒲

當乳頭周匝圍身令前後正平當脊骨解中
灸十壯○又以繩横量口中折繩從脊灸繩
兩頭邊各八十壯三報三日畢兩邊者是口
合度○灸從大椎數下行第五節下第六節
上穴在中間(此即神/道穴)隨年壯并主上氣○灸
手屈臂中有横文外骨捻頭得痛處十四壯
良
上氣欬嗽短氣氣滿食不下灸肺募五十壯
○上氣欬逆短氣風勞百病灸肩井二百壯
○上氣短氣咳逆胷背痛灸風門熱府百壯

○上氣咳逆胷滿短氣牽背痛灸巨闕期門
各五十壯○上氣欬逆短氣胷滿多唾唾惡
冷痰灸肺輸五十壯○上氣胷滿短氣欬逆
灸雲門五十壯○上氣欬逆胷痺背痛灸胷
堂百壯不○針上氣欬逆灸膻中五十壯○
上氣氣閉欬逆咽冷聲破喉猜猜灸天瞿五
十壯(一名/天突)
逆氣虚勞寒損憂恚筋骨攣痛心中欬逆泄
疰腹滿喉痺頸項强腸痔逆氣痔血陰急鼻
衂骨痛大小便澀鼻中乾煩滿狂走易氣凡

二十二病皆灸絶骨五十壯穴在外踝上三
寸宛宛中


孫眞人備急千金要方卷之五十七





