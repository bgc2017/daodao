










孫眞人備急千金要方卷之五十二規二
　　　　(宋朝奉郎守太常少卿充/祕閣校理林億等校正)
　胃腑方
　　　胃腑脉論第一
論曰胃腑者主脾也口脣者是其候也脾合
氣於胃胃者水穀之腑也號倉庫守内嗇吏
重二斤十四兩迂曲屈伸長一尺六寸大一
尺五寸徑五寸受水穀三斗五升其中當留
穀二斗水一斗五升廣胲大頸張胸五穀乃
容而滿上焦泄氣出其精微慄悍滑疾下焦

下溉泄諸小腸此腸胃所受水穀之數也平
人則不然胃滿則腸虚腸滿則胃虚更滿更
虚氣得上下五臟安定血脉和利精神乃居
故神者水穀精氣也五臟不足調於胃故腸
胃之中當留穀二斗四升水一斗一升故人
一日再至後(甲乙/作圖)後二升半一日中五升七
日五七三斗五升而留水穀盡故平人不飲
不食七日而死者水穀精氣津液皆盡故七
日而死矣
右手關上陽絶者無胃脉也若吞酸頭痛胃

中有冷刺足太陰治陰在足大指本節後一
寸
右手關上陽實者胃實也苦腸中伏伏(一作/幅幅)
不思食得食不能消刺足陽明治陽在足上
動脉脉浮而芤浮則爲陽芤則爲陰浮芤相
搏胃氣生熱其陽則絶
趺陽脉浮大者此胃家微虚煩圖必日再行
動作頭痛重熱氣朝者屬胃
胃脉搏堅而長其色赤當病折髀其耎而散
者當病食痹髀痛病先發於胃脹滿五日之

腎少腹腰脊痛脛酸三日之膀胱背膂筋痛
小便閉五日上之心脾心痛閉塞不通身痛
體重(靈樞云/上之心)三日不已死冬夜半後夏日昳
胃病者腹䐜脹胃管當心而痛上支兩脇膈
咽不通飲食不下下取三里
飲食不下膈塞不通邪在胃管在上管則抑
而刺之在下管則散而去之
胃脹者腹滿胃管痛鼻聞焦臭妨於食大便
難
胃瘧令人旦病也善飢而不能食食而支滿

腹大刺足陽明太陰横脉出血
胃中有癖食冷物者痛不能食食熱則能食
脾前受病移於胃脾咳不已嘔吐長蟲
厥氣客於胃則夢飲食
診得胃脉病形何如曰胃脉實則脹虛則洩
脾應肉䐃肉䐃堅大者胃厚肉胭磨者胃薄
肉䐃小而磨者胃不堅肉䐃不稱其身者胃
下胃下者脘約肉䐃不堅者胃緩肉䐃無小
果累標緊者胃急肉䐃多小果累者胃結胃
結者胃上脘約不利

扁鵲云足太陰與陽明爲表裏脾胃若病實
則傷熱熱則引水漿常渴虚則傷寒寒則苦
飢常痛發於風水其根在胃先從四肢起腹
滿大通身腫方在治水篇中
胃絶不治五日死何以知之舌腫溺血大便
赤泄
足陽明之脉起於鼻交頞中旁約太陽之脉
下循鼻外入上齒中還出俠口環脣下交承
漿却循頤後下廉出大迎循頰車上耳前過
客主人循髮際至額顱其支者從大迎前下

人迎循喉嚨入缺盆下膈屬胃絡脾其直者
從缺盆下乳内廉下俠臍入氣街中其支者
起胃下口循腹裏下至氣街中而合以下髀
關抵伏兔下膝入臏中下循胻外廉下足跗
入中指内間其支者下膝三寸而别以下入
中指外間其支者跗上入大指間出其端也
動則病悽悽振寒善伸數欠顔黑病至惡人
與火聞木音則惕然而驚心動欲獨閉户牖
而處甚則欲上高而歌棄衣而走賁響腹脹
是爲骭厥是主血所生病者狂瘧温淫汗出

鼽衂口喎脣緊頸腫喉痺大腹水腫膝臏腫
痛循膺乳街股伏兔骭外廉足跗上皆痛中
指不用氣盛則身以前皆熱其有餘於胃則
消穀善飢溺色黄氣不足則身以前皆寒慄
胃中寒則脹滿盛者則人迎大三倍於寸口
虛者則人迎反小於寸口
　　　胃虛實第二(脉方/灸)
胃實熱
右手關上脉陽實者足陽明經也病苦頭痛
(脉經作腹中/堅痛而熱也)汗不出如温瘧唇口乾善噦乳

癰缺盆腋下腫痛名曰胃實熱也
瀉胃熱湯方
　　栀子仁　射干　升麻
　　茯苓(各三/兩)　芍藥(四/兩)　白术(五/兩)
　　生地黄汁　赤蜜(各一/升)
　右八味㕮咀以水七升煑取一升半去滓
　下地黄汁煑兩沸次下蜜煑取三升分三
　服老小以意加减
胃中熱病
　　灸三里三十壯穴在膝下三寸

胃虚冷
右手關上脉陽虚者足陽明經也病苦脛寒
不得卧惡風寒灑灑目急腹痛虚鳴(外臺作/耳虚鳴)
時寒時熱脣口乾面目浮腫名曰胃虚冷也
補胃湯治少氣口苦身體無澤方
　　柏子仁　防風　細辛
　　桂心　橘皮(各二/兩)　芎藭
　　吴茱萸　人參(各三/兩)　甘草(一/兩)
　右九味㕮咀以水一斗煑取三升分爲三
　服

人參散補胃虚寒身枯絶諸骨節皆痛方
　　人參　甘草　細辛(各六/分)
　　麥門冬　桂心　當歸(各七/分)
　　乾薑(二/兩)　遠志(一/兩　)吴茱萸(二/分)
　　蜀椒(三/分)
　右十味治下篩食後温酒服方寸七
　　　喉嚨論第三
論曰喉嚨者脾胃之候也重十二兩長一尺
二寸廣二寸其層圍十二重應十二時主通
利水穀之道往來神氣若臟熱喉則腫塞氣

不通烏翣膏主之(方在第/六卷中)若腑寒喉則耿耿
如物常欲窒癢痺涎唾熱則開之寒則通之
不熱不寒依臟調之(方見第/六卷中)
　　　反胃第四(脉方/灸法)
寸緊尺澀其人胷滿不能食而吐吐止者爲
下之故不能食設言未止者此爲胃反故尺
爲之微澀
趺陽脉浮而澀浮即爲虛澀即傷脾脾傷即
不磨朝食暮吐暮食朝吐宿穀不化名胃反
趺陽脉緊而澁其病難治

治胃虚反食下喉便吐方
　　人參(一/兩)　澤瀉　甘草
　　桂心(各二/兩)　橘皮　乾薑(各三/兩)
　　茯苓(四/兩)　大黄(六/兩)　青竹茹(五/兩)
　右九味㕮咀以水八升煑取三升一服七
　合日三夜一已利者去大黄
治反胃而渴方
　　茯苓　澤瀉　半夏(各四/兩)
　　桂心甘草(各三/兩)
　右五味㕮咀以水五升煑取二升分三服

　一方入生薑四兩
治胃反吐逆不消食吐不止方
　　人參　澤瀉　桂心(各二/兩)
　　茯苓(四/兩)　橘皮　甘草
　　黄耆(各三/兩)大黄(一兩/半)生薑(八/兩)
　　半夏(一/升)　麥門冬(三/升)
　右十一味㕮咀以水一斗二升煑取三升
　二合一服八合日三夜一羸人六合已利
　去大黄
治胃反朝食暮吐食訖腹中刺痛此由久冷

方
　　橘皮(三/兩)　甘草　厚朴
　　茯苓　桂心　細辛
　　杏仁　竹皮(各二/兩)　檳榔(十/枚)
　　前胡(八/兩)　生薑(五/兩)　人參(一/兩)
　右十二味㕮咀以水一斗三升煑取三升
　分三服一方有甘皮二兩
又方
　　橘皮(三/兩)　白术　人參(各二/兩)
　　蜀椒(一百二/十粒)桂心(一/兩)　薤白(一/握)

　右六味㕮咀以水二升漬一宿内羊肚中
　縫合以三升水煑水盡出之决破去滓分
　三服
治反胃大驗方
　　前胡　生薑(各四/兩)　阿膠(一/兩)
　　大麻仁(五/合)　橘皮(三/兩)　桂心(三/寸)
　　甘草(五/寸)　大棗(十/枚)　吴茱萸(四/合)
　右九味㕮咀以水三升酒二升煑取一升
　七合分二服
華佗治胃反胃反爲病朝食暮吐心下堅如

杯升徃來寒熱吐逆不下食此爲關上寒澼
所作將成肺痿治之之方
　　眞珠　雄黄　丹砂(各三/兩)
　　朴消(五/兩)　乾薑(十/累)
　右五味爲末蜜丸如梧子先食服三丸若
　小煩者飲水即解然無所忌神良無比一
　方用桂心一兩
治胃反食即吐方
　　擣粟米作麫水和作丸楮子大七枚爛
　　煑内醋中細細吞之得下便已麫亦得

　　用之
大半夏湯治胃反不受食食已即嘔吐方
　　半夏(三/升)　白蜜　白术(各一/升)
　　人參(二/兩)　生薑(三/兩)
　右五味㕮咀以水五升和蜜揚之二三百
　下煑取一升半分三服
治胃反食即吐出上氣方
　　蘆根　茆根(各二兩/細切)
　右二味以水四升煑取二升頓服之得下
　良

又方飲白馬尿即止
又方燒先死雞肶胵灰酒服男雄女雌
又方淘小芥子曝乾爲末酒服方寸七日三
又方灸兩乳下各一寸以瘥爲度又灸臍上
一寸二十壯又灸内踝下三指稍邪向前有
穴三壯(外臺秘要三/指作一指也)
治酢咽方
　　麴末(一/斤)　地黄(三/斤)
　右二味合搗日乾以酒服三方寸七日三
治噫酢咽方

　　吴茱萸(半/斤)　生薑(三/兩)　人參(二/兩)
　　大棗(十二/枚)
　右四味㕮咀以水六升煑取二升先食服
　一升日再
治中散食後吐酸水方
　　乾薑　食茱萸(各二/兩)
　右二味治下篩酒服方寸七日二胃冷服
　之立驗
　　　嘔吐噦逆第五(脉論/方灸法)
夫吐家脉來形狀如新卧起陽緊陰數其人

食已即吐陽浮而數亦爲吐寸口脉緊而芤
緊即爲寒芤即爲虛寒虚相搏脉爲陰結而
遲其人即噎關上數其人則吐趺陽脉微而
澀微即下利澀即吐逆穀不得入趺陽脉浮
者胃氣虚寒氣在上憂氣在下二氣并爭但
出不入其人即嘔而不得食恐怖如死寬緩
即瘥嘔而脉弱小便復利身有微熱見厥難
治
論曰凡服湯嘔逆不入腹者先以甘草三兩
水三升煑取二升服之得吐但服之不吐益

佳消息定然後服餘湯即流利更不吐也凡
嘔者多食生薑此是嘔家聖藥
半夏湯治逆氣心中煩悶氣滿嘔吐氣上方
(一名小/茯苓湯)
　　半夏(一/升)　生薑(一/斤)　茯苓
　　桂心(各五/兩)
　右四味㕮咀以水八升煑取二升半分三
　服若少氣加甘草二兩
前胡湯治寒熱嘔逆少氣心下堅聚彭亨滿
不得食寒熱痟渴補不足方

　　前胡　生薑(各三/兩)　甘草
　　朴消(湯/下)　大黄(别浸各/二兩)芍藥
　　茯苓　麥門冬　當歸
　　半夏　滑石　石膏
　　栝蔞　根黄　芩附子
　　人參(各一/兩)
　右十六味㕮咀以水一斗二升煑取六升
　分四服
治嘔吐四肢痺冷上氣腹熱三焦不調方
　　前胡　芎藭　甘草

　　當歸　石膏　人參
　　桂心　橘皮(各二/兩)　芍藥(三/兩)
　　半夏(四/兩)　生薑(五/兩)　大棗(三十/枚)
　右十二味㕮咀以水一斗二升下黄苓三
　兩合煑取三升分三服一方不用黄苓
小麥湯治嘔吐不止方
　　小麥(一/升)　人參　厚朴(各四/兩)
　　甘草(一/兩)　生薑汁(三/合)　茯苓(三/兩)
　　青竹茹(二兩/半)
　右七味㕮咀以水八升煑取三升去滓分

　　三服
猪苓散治嘔而膈上寒方
　　猪苓　茯苓　白术(各三/兩)
　右三味治下篩以飲服方寸七日三渴者
　多飲水
犀角人參飲子治嘔逆胃氣虛邪風熱不下
食方
　　犀角　人參(各二/兩)　薤白(五/兩)
　　粟米(一/合)
　右四味㕮咀以水四升半煑取一升七合

　下米煑令米熟分四服相去七里久進一
　服
治春夏時行傷寒寒傷於胃胃冷變啘方
　　橘皮　桂心　葛根(各二/兩)
　　白茅根(一/升)
　右四味㕮咀以水六升煑取三升分三服
　數進服盡更合有熱去桂
小半夏加茯苓湯治諸嘔噦心下堅痞膈間
有水痰眩悸者(方見第十/八卷中)
治嘔噦方

　　人參(一/兩)　胡麻仁(八/合)　橘皮(一/分)
　　枇杷葉(八/兩)
　右四味㕮咀以水一斗煑枇杷葉取五升
　下藥煑取三升内麻仁稍飲之
又方蘆根切三升以水一斗煑取四升分作
四服
治氣厥嘔噦不得息方
　　豉(一/升)　半夏(八/兩)　生薑(二/兩)
　　人參　前胡　桂心
　　甘草(各一/兩)

　右七味㕮咀以水九升煑取三升分三服
又方
　　大棗(十五/枚)　附子(一/枚)　橘皮(二/兩)
　　豉(一/升)　生薑　甘草(各一/兩)
　右六味㕮咀以水九升煎取二升分三服
　日三
治卒嘔噦厥逆方
　　飲新汲冷水三升佳
橘皮湯治乾嘔噦若手足厥冷者方
　　橘皮(四/兩)　生薑(半/斤)

　右二味㕮咀以水七升煑取三升分三服
　不止更合服之
治傷寒後噦乾嘔不下食方
　　生蘆根(切一/升)青竹茹(一/升)　粳米(三/合)
　　生薑(二/兩)
　右四味㕮咀以水五升煑取二升分三服
　不止服三劑
又方
　　通草　橘皮(各二/兩)　生蘆根(切一/升)
　　粳米(三/合)

　右四味㕮咀以水四升煑取一升半分三
　服
治乾嘔吐逆涎沫出者方
　　半夏　乾薑(各等/分)
　右二味㕮咀以漿水一升半煑取七合頓
　服之日三
治病人乾嘔方
　　取羊乳汁飲一杯
治乾嘔方
　　酒浸馬屎一宿取汁服之

又方灸心主尺澤亦佳
　　又灸乳下一寸三十壯
又方乾嘔不止粥食湯藥皆吐不停灸手間
使三十壯若四厥脉沉絶不至者灸之便通
此起死人法
治噦方
　　煑豉三升飲汁佳
又方空腹飲薑汁一升
又方濃煑蘆根汁飲之
又方灸承漿七壯炷如麥大

　　又灸臍下四指七壯
治惡心方
　　苦瓠穰并子一升碎以酒水三升煑取
　　一升頓服須臾吐并下如蝦䗫衣三升
又方服小便一百日佳
又方麻子一升熬令香熟擣取酒三升熟研
濾取一升飲盡日二服盡一石瘥一切病自
能飲食不能酒任性多少
治食已吐其食方
　　大黄(四/兩)　甘草(二/兩)

　右二味㕮咀以水三升煑取一升半分再
　服
治食飲輙吐方
　　頓服生熟湯三升即止
灸法(餘散/見前)
吐逆嘔不得食灸心輸百壯
吐嘔逆不得下食今日食明日吐者灸膈輸
百壯
吐變不得下食灸胸堂百壯
吐逆不得食灸巨闕五十壯

吐逆食不住灸胃管百壯三報
吐逆飲食却出灸脾募百壯三報(章門/穴也)
吐嘔宿汁吞酸灸神光(一名/膽募)百壯三報(甲乙/經云)
(日月膽募也在/期門下五分)
吐逆霍亂吐血灸手心主五十壯
噫噦膈中氣閉塞灸腋下聚毛下附脇宛宛
中五十壯
噦噫嘔逆灸石關百壯

孫眞人備急千金要方卷之五十二
