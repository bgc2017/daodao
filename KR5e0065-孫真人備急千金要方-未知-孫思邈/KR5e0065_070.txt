










孫眞人備急千金要方卷之七十
　　　　(宋朝奉郎守太常少卿充/秘閣校理林億等校正)
　　　腸癰第二(論三首方三十三首/灸法二首)
論曰卒得腸癰而不曉其病候愚醫治之錯
則殺人腸癰之爲病小腹重而强抑之則痛
小便數似淋時時汗出復惡寒其身皮皆甲
錯腹皮急如腫狀其脉數者小有膿也(巢源/云數)
(者已有/膿也)其脉遲緊者未有膿也甚者腹脹大
轉側聞水聲或繞臍生瘡或膿從臍中出或
大便出膿血

問曰宫羽林婦病醫脉之何以知婦人腸中
有膿爲下之即愈師曰寸口脉滑而數滑則
爲實數則爲熱滑則爲榮數則爲衛衛數下
降榮滑上升榮衛相干血爲濁敗小腹痞堅
小便或澀或復汗出或復惡寒膿爲已成設
脉遲緊即爲瘀血血下則愈
大黄牡丹湯治腸癰方
　　大黄(四/兩)　牡丹(三/兩)　硭硝(二/兩)
　　瓜子(一/升)　桃仁(五十/枚)
　右五味㕮咀以水五升煑取一升頓服當

　下膿血(刪繁方用芒消半合瓜子五合劉/涓子用消石三合云腸癰之病小)
　(腹痞堅或偏在膀胱左右其色或白堅大/如掌熱小便欲調時白汗出其脉遲堅者)
　(未成膿可下之當有血脉數膿/成不復可下肘後名瓜子湯)
腸癰湯方
　　牡丹　甘草　敗醬
　　生薑　茯苓(各二/兩)　桔梗
　　薏苡仁　麥門冬(各三/兩)丹參
　　芍藥(各四/兩)　生地黄(五/兩)
　右十一味㕮咀以水一斗煑取三升分三
　服日三

又方薏苡仁(一/升)　牡丹皮　桃仁(各三/兩)
　　瓜瓣仁(二/升)
　右四味㕮咀以水六升煑取二升分再服
　(姚氏不用桃仁用杏仁崔氏有芒消二兩/云腹中㽲痛煩毒不安或脹滿不下飲食)
　(小便澁此病多是腸癰人多不識婦人産/後虛熱者多成此病縱非癰疽但是便服)
　(此湯無/他損也)
又方雄雞頂上毛并屎燒作末空心酒服之
又方截取檐頭尖少許燒灰水和服當作孔
出膿血取愈凡腸癰其狀兩耳輪文理甲錯
初患腹中苦痛或繞臍有瘡如粟皮熱便膿

血出似赤白下不治必死方
　馬蹄灰以雞子白和塗即拔氣不過再
又方瓜子三升擣末以水三升煑取一升五
合分三服
又方死人冢上土作泥塗之
治内癰未作頭者方
　右用伏鷄屎服之即瘥
又方馬牙灰雞子和塗之乾則易
灸腸癰法
　屈兩肘正灸肘頭銳骨各百壯則下膿血

　即瘥
論曰産後宜勤濟乳不宜令汁蓄積蓄積不
去便結不復出惡汁於内引熱温壯結堅牽
掣痛大渴引飲乳急痛手不得近成妬乳非
癰也急灸兩手魚際各二十七壯斷癰脉也
不復惡手近乳汁亦自出便可手助迮捋之
則乳汁大出皆如膿狀内服連翹湯外以小
豆薄塗之便瘥
婦人女子乳頭生小淺熱瘡癢搔之黄汁出
浸淫爲長百種治不瘥者動經年月名爲妬

乳婦人飲兒者乳皆欲斷世謂苟抄乳是也
宜以赤龍皮湯及天麻湯洗之傅二物飛烏
膏及飛烏散佳若始作者可傅黄芩漏蘆散
及黄連胡粉散并佳
赤龍皮湯方
　右用槲皮切三升以水一斗煑取五升夏
　冷用之冬温用之分以洗乳亦洗諸深敗
　爛久瘡洗竟傅膏散
天麻湯方
　右用天麻草切五升以水一斗半煑取一

　斗隨寒熱分洗乳以殺癢也此草葉如麻
　冬生夏著花赤如鼠尾花也亦以洗浸淫
　黄爛熱瘡癢疽濕陰蝕小兒頭瘡洗竟傅
　膏散
飛烏膏方
　　傾粉(是燒朱砂作水銀上/黑烟也一作湘粉)礬石(各三/兩)
　右二味爲末以甲煎和如脂以傅乳瘡日
　三傅作散者不須和汁自著者可用散及
　諸熱瘡黄爛瘡浸淫汁癢丈夫陰蝕癢濕
　瘡小兒頭瘡月蝕口邊肥瘡瘑瘡等并皆

　主之
黄連胡粉散
　　黄連(二/兩)　胡粉(十/分)　水銀(一/兩)
　右三味黄連爲末相和軟皮裹熟挼之自
　能和合縱不得成一家亦得水銀細散入
　粉中也以傅乳瘡諸濕瘡黄爛肥瘡等若
　乾著甲煎爲膏
治妬乳乳生瘡方
　　蜂房　猪甲中土　車轍中土(各等/分)
　右三味爲末苦酒和傅之

鹿角散治婦人乳生瘡頭汁出疼痛欲死不
可忍者方
　　鹿角(三/分)　甘草(一/分)
　右二味治下篩和以雞子黄於銅器中置
　温處炙上傅之日再即愈神驗不傳
治妬乳方
　右以葵莖灰擣篩飲服方寸七日三即愈
　(集驗方直擣/爲散不爲灰)
又方燒自死蛇爲灰和以猪膏塗之大良
灸法

　右以蒲横度口以度從乳上行灸度頭二
　七壯
論曰産後不自飲兒并失兒無兒飲乳乳蓄
喜結癰不飲兒令乳上腫者以雞子白和小
豆散傅乳房令消結也若飲兒不泄者數捻
去之亦可令大孩子含水使口中冷爲嗍取
滯乳汁吐去之不含水漱去熱喜令乳頭作
瘡乳孔塞也
凡女人多患乳癰年四十已下治之多瘥年
五十已上愼勿治治之多死不治自得終天

年
連翹湯治妬乳乳癰方
　　連翹　硭硝(各二/兩)　芍藥
　　射干　升麻　防己
　　杏仁　黄芩　大黄
　　柴胡　甘草(各三/兩)
　右十一味㕮咀以水九升煑取二升五合
　分三服
治乳癰方
　　麥門冬(一/升)　黄芩　芍藥

　　茯苓(各二/兩)　桑寄生　人參
　　黄耆　防風　甘草(各三/兩)
　　粘糖(八/兩)　大棗(五/枚)
　右十一味㕮咀以水一斗煑取三升去滓
　内糖一沸分四服
又方先服前件湯五日後服此丸即愈方
　　天門冬(五/兩)　澤蘭(五/分)大黄(十/分)
　　升麻(六/分)　羌活　桑寄生
　　防風　人參　黄耆
　　乾地黄　白芷　通草(各二/分)

　　黄芩　枳實　五味子
　　茯神　天雄　芎藭
　　當歸(各一/兩)
　右十九味爲末蜜丸酒服二十丸日二加
　至四十丸
治乳癰始作方(廣濟方云治乳癰大堅硬赤/紫色衣不得近痛不可忍者)
　　大黄　楝實　芍藥
　　馬蹄(各等/分)
　右四味治下篩飲服方寸七取汁出瘥(廣/濟)
　(方云酒服方寸七覆取汗當睡/着覺後腫處散不痛經宿乃消)

排膿散治乳癰除惡肉方
　　蓯蓉　鐵精　桂心
　　細辛　黄芩　芍藥
　　人參　防己(一作/防風)　乾薑芎
　　藭當　歸(各三/分)　甘草(五/分)
　右十二味治下篩酒服方寸七日三夜一
　服藥十日膿血出多勿怪
又方生地黄(三/升)　芒消(三/合)　豉(一/升)
　右三味合擣傅上熱即易之取瘥止一切
　癰腫皆用之(一方單用/地黄傅之)

治妬乳乳癰腫方
　右取研米槌二枚炙令熱以絮及故帛㩉
　乳上以槌更互熨之瘥止已用立效
治乳癰堅方
　右以水罐中盛醋泔清燒石令熱内中沸
　止更燒如前少熱内乳漬之及冷更燒石
　内漬不過三度燒石愈
又方黄芩　白歛　芍藥(各等/分)
　右三味爲末以漿水飲服半錢七日三若
　左乳汁結者即捋去右乳汁若右乳汁結

　者可捋去左乳汁(小品云/治妬乳)
治乳癰方
　　大黄　鼠屎(新者各/一分)黄連(二/分)
　右三味擣爲末以黍米粥清和傅乳四邊
　痛止即愈無黍米粟米粳米亦得
又方大黄　莽草　生薑(各二/分)
　　伏龍肝(十二/分)
　右四味擣爲末以酢和塗乳痛即止有效
又方鹿角治下篩以猪脂上清汁服方寸七
不過再服亦可以醋漿水服

又方取葱白擣傅之并絞汁一升頓服即愈
治乳癰二三百日衆療不瘥但堅紫色青柳
根熨方
　右以柳根削取上皮擣令熟熬令温盛著
　練囊中熨乳上乾則易之一宿即愈
蒺藜圓治婦人乳腫痛除熱方
　　蒺藜子　大黄(各一/兩)　敗醬(一/分)
　　桂心　人參　薏苡仁
　　附子　黄連　黄耆
　　雞骨　當歸　枳實

　　芍藥　通草(各二/分)
　右十四味爲末蜜丸如梧子大未食飲服
　三丸不知益至五丸日三無所忌一方無
　大黄敗醬黄連通草爲散酒服方寸七
孫眞人備急千金要方卷之七十
















