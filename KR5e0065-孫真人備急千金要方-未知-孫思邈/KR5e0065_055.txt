










孫眞人備急千金要方卷之五十五規五
(宋朝奉郎守太常少卿充祕閣校理林億等校正)
肺臟方
氣極第四(論方灸法)
論曰凡氣極者主肺也肺應氣氣與肺合又
曰以秋遇病爲皮痺皮痺不已復感於邪内
舍於肺則寒濕之氣客於六腑也若肺有病
則先發氣氣上衝胸常欲自恚以秋庚辛日
傷風邪之氣爲肺風肺風之狀多汗若陰傷
則寒寒則虛虚則氣逆欬欬則短氣暮則甚

陰氣至濕氣生故甚陰畏陽氣晝日則瘥若
陽傷則熱熱則實實則氣喘息上胸臆甚則
唾血然陽病治陰陰是其裏陰病治陽陽是
其表是以陰陽表裏衰王之源故知以陽調
陰以陰調陽陽氣實則决陰氣虚則引善治
病者初入皮毛肌膚筋脉則治之若至六腑
五臟半死矣
扁鵲曰氣絶不治喘(一作奔)而冷汗出二日死
氣應手太陰太陰氣絶則皮毛焦氣先死矣
鍾乳散治氣極虛寒陰畏陽氣晝瘥暮甚氣

短息寒亦治百病令人力强能飲食去風冷
方
鍾乳(别研)乾薑桔梗
茯苓細辛桂心
附子人參(各一兩六銖)白术(一兩)
防風栝蔞根牡蠣(各二兩半)
右十二味治下篩酒服方寸匕日三漸加
至二匕五十以上可數服得力乃止(千金翼云)
(有冷加椒有熱加黄芩各三兩)
黄耆湯治氣極虚寒皮毛焦津液不通虛勞

百病氣力損乏方
黄耆(四兩)人參白术
桂心(各二兩)生薑(八兩)大棗(十枚)
附子(三十銖一方不用)
右七味㕮咀以水八升煑取三升去滓分
四服
大露宿圓治氣極虛寒皮痺不已内舍於肺
寒氣入客於六腑腹脹虚滿寒冷積聚百病
方
礜石(肘後作礬石)乾薑桂心

皂莢桔梗附子(各三兩)
右六味爲末蜜丸梧子大酒服十丸日三
漸加之愼熱及近火等
硫黄圓治氣極虛寒澼飲胸中痰滿心腹痛
氣急不下飲食方
硫黄礜石乾薑
附子烏頭桂心
細辛白术桔梗
茯苓(各二兩)
右十味爲末蜜丸如梧子酒服十丸日三

漸加之以知爲度(肘後無白术桔梗茯苓用吴茱萸蜀椒人參皂)
(莢當歸十二種爲丸用治人大冷夏月温飲食不解衣者)
大前胡湯治氣極傷熱喘息衝胸常欲自恚
心腹滿痛内外有熱煩嘔不安方
前胡(八兩)半夏麻黄
芍藥(各四兩)生薑(五兩)黄芩(三兩)
枳實(四枚)大棗(十二枚)
右八味㕮咀以水九升煑取三升去滓分
温三服
竹葉湯治氣極傷熱氣喘甚則唾血氣短乏

不欲食口燥咽乾方
竹葉(二升)麥門冬小麥
生地黄(各一升)生薑石膏(各六兩)
麻黄(三兩)甘草(一兩)大棗(十枚)
右九味㕮咀以水一斗煑取三升去滓分
三服
灸法
嘔吐上氣灸尺澤不三則七壯尺澤者在腕
後肘中横文腹中雷鳴相逐食不化逆氣灸
上管下一寸名太倉七壯

積氣第五(論方灸法)
論曰七氣者寒氣熱氣怒氣恚氣喜氣憂氣
愁氣凡七種氣積聚堅大如杯若柈在心下
腹中疾痛不能飲食時來時去每發欲死如
有禍祟此皆七氣所生寒氣即嘔逆惡心熱
氣即說物不竟而迫怒氣即上氣不可忍熱
痛上搶心短氣欲死不得息恚氣即積聚在
心下不得飲食喜氣即不可疾行不能久立
憂氣即不可劇作暮卧不安愁氣即喜忘不
識人語置物四方還取不得去處若聞急即

四肢胕腫手足筋攣捉不能舉如得病此是
七氣所生男子卒得飲食不時所致婦人即
産後中風諸疾也
七氣圓方
烏頭大黄(各七分)紫菀
半夏前胡細辛
丹參茯苓芎藭
桃仁(胡洽作杏仁)菖蒲(一作芍藥)石膏
吴茱萸桂心桔梗(各三分)
人參甘草防葵(各一兩)

乾薑蜀椒(各半兩)
右二十味爲末蜜丸如梧子大酒服三丸
日三加至十丸一方去半夏加甘遂三分
(胡洽無丹參甘草)
七氣圓主七氣七氣者寒氣熱氣怒氣恚氣
喜氣憂氣愁氣此之爲病皆生積聚堅牢如
杯心腹絞痛不能飲食時去時來發則欲死
凡寒氣狀吐逆心滿熱氣狀恍惚眩冒失精
怒氣狀不可當熱痛上蕩心短氣欲絶不得
息恚氣狀積聚心滿不得食飲喜氣狀不可

疾行久立憂氣狀不可苦作卧不安席愁氣
狀平故如怒喜忘四肢胕腫不得舉止亦治
産後中風餘疾方
大黄(二兩半)人參半夏
吴茱萸柴胡乾薑
細辛桔梗菖蒲(各二分)
茯苓芎藭甘草
蜀椒(一用桂心)石膏桃仁(各三分)
右十五味爲末蜜丸如梧子大每服酒下
三丸日三服漸加至十丸(千金翼十味無茯苓芎藭甘草)

(石膏桃仁)
七氣湯治寒氣熱氣憂氣勞氣愁氣或飲食
爲膈氣或勞氣内傷五臟不調氣衰少力方
乾薑黄芩厚朴(深師作桂心)
半夏甘草乾地黄
芍藥栝蔞根(各二兩深師作橘皮)
蜀椒(三兩深師桔梗)枳實(五枚)人參(一兩)
吴茱萸(五合)
右十二味㕮咀以水一斗煑取三升分三
服日三

又方治虛冷上氣勞氣等方
半夏(一升)人參生薑
桂心甘草(各一兩)
右五味㕮咀以水一斗煑取三升分三服
日三
五膈圓治憂膈氣膈食膈飲膈勞膈五病同
三服以憂恚思慮飲食得之若冷食及生菜
便發其病苦心滿不得氣息引背痛如刺之
狀食即心下堅大如粉絮大痛欲吐吐即瘥
飲食不得下甚者及手足冷上氣咳逆喘息

短氣方
麥門冬甘草(各五兩)蜀椒
遠志桂心細辛(各二兩)
附子(一兩半)人參(四兩)乾薑(三兩)
右九味爲末蜜和丸微使淖先食含如彈
丸一枚細細咽之喉中胸中當熱藥力稍
盡復含一丸日三夜二服藥七日愈(延年方云)
(若不能含者可分一大丸作七小圓盡服之夏月含益麥門冬甘草人參胡洽云亦)
(可梧子大十丸酒服之經心録以吴茱萸代桂心酒服如梧子五丸空腹服之治寒)
(冷則心痛咽中有物吐之不出咽之不入食飲少者)

治結氣冷癥積在脇下及脚氣上入小腹腹
中脹滿百病方
大蒜去心皮三升擣令極熟以水三升
和令調絞取汁更擣餘滓令熟更以水
三升和令調絞取汁更擣餘滓令熟更
以水三升和令調絞取汁合得九升所
得滓可桃顆大棄却以微火煎取三升
下牛乳三升合煎取三升旦起空腹一
頓温服令盡至申時食三日服一劑三
十日服十劑止

大蒜煎治疝瘕積聚冷癖痰飲心腹脹滿上
氣欬嗽刺風風癲偏風半身不隨腰疼膝冷
氣息否塞百病方
蒜(六斤四兩去皮切水四斗煑取一斗去滓)酥(一升内蒜汁中)
牛乳(二升)蓽茇胡椒
乾薑(各三兩)石蜜阿魏
戎鹽(各二兩)石菖蒲木香(各一兩)
乾蒲桃(四兩)
右十二味爲末合内蒜汁中以銅器微火
煎取一斗空腹酒下一兩五日已上稍加

至三兩二十日覺四體安和更加至六兩
此治一切冷氣甚良
桔梗破氣圓治氣上下否塞不能息方
桔梗橘皮乾薑
厚朴枳實細辛
葶藶(各三分)吴茱萸白术(各六分)
胡椒蜀椒烏頭(各七分)
蓽茇(十分)人參桂心
附子茯苓前胡
防葵芎藭(各五分)甘草

大黄檳榔當歸(各八分)
右二十四味爲末蜜丸如梧子大每服酒
下十丸日三有熱者空腹服之
檳榔湯治氣實若積聚不得食息方
檳榔(三七枚)附子(一枚)半夏(一升)
細辛(一兩)生薑(八兩)大黄
紫菀柴胡(各三兩)橘皮
甘草紫蘇(冬用子)茯苓(各一兩)
右十二味㕮咀以水一斗煑取三升分三
服相去如人行十里久若有癥結堅實如

石加鼈甲二兩防葵二兩氣上加桑白皮
切二升枳實厚朴各二兩消息氣力强弱
進二劑後隔十日更服前桔梗破氣圓
治積年患氣發作有時心腹絞痛忽然氣絶
腹中堅實醫所不治復謂是蠱方
檳榔(大者四七枚)附子(一枚)半夏(一升)
柴胡(三兩)生薑(八兩)橘皮
甘草桂心當歸
枳實(各二兩)
右十味㕮咀以水一斗煑取三升分三服

五日一劑服三劑永除根本
半夏湯治逆氣心腹滿氣上胸脇痛寒冷心
腹痛嘔逆及吐不下食憂氣結聚方
半夏(一升)生薑桂心(各五兩)
橘皮(四兩)
右四味㕮咀以水七升煑取三升分四服
日三夜一人强者作三服亦治霍亂後吐
逆腹痛
又方治逆氣心中煩滿氣悶不理氣上方見
第十六卷嘔吐篇四味者是

貝母湯治上氣咽喉窒塞短氣不得卧腰背
痛胸滿不得食面色萎黄方
貝母(一兩)生薑(五兩)桂心
麻黄石膏甘草(各二兩)
杏仁(三十枚)半夏(五合)
右八味㕮咀以水一斗煑取三升分爲三
服日三
麻黄湯治上氣脉浮咳逆喉中水雞聲喘息
不通呼吸欲死方
麻黄(八兩)甘草(四兩)大棗(三十枚)

射干(如博棋子二枚)
右四味㕮咀以井花水一斗煑麻黄三沸
去沫内藥煑取四升分四服日三夜一
奔氣湯治大氣上奔胸膈中諸病發時迫滿
短氣不得卧劇者便悁欲死腹中冷濕氣腸
鳴相逐成結氣方
生薑(一斤)半夏吴茱萸(各一升)
桂心(五兩)人參甘草(各三兩)
右六味㕮咀以水一斗煑取三升分四服
枳實湯下氣治胸中滿悶方

枳實(三枚)附子(二枚)大棗(十四枚)
半夏(五兩)人參甘草
白术乾薑厚朴(各二兩)
右九味㕮咀以水七升煑取二升半每服
八合日三
下氣治氣滿腹脹方
半夏(一升)生薑(一斤)人參(一兩半)
橘皮(三兩)
右四味㕮咀以水七升煑取三升去滓分
三服日三一方無人參止三味

治氣兩脇滿急風冷方
杏仁茯苓防葵(各八分)
吴茱萸橘皮桂心
防風澤瀉(各五分)白术
射干芍藥蘇子
桔梗枳實(各六分)
右十四味爲末蜜丸梧子大酒服十丸日
二加至三十丸
治氣滿閉塞不能食喘息方
訶梨勒十枚爲末蜜丸如梧子食後服

三丸不忌得利即止
治上氣欬逆方
蘇子(一升)五味子(五合)麻黄
細辛紫菀人參
黄芩甘草(各二兩)桂心
當歸(各一兩)生薑(五兩)半夏(三兩)
右十二味㕮咀以水一斗煑取三升分作
三服
治氣上不得卧神祕方
橘皮生薑紫蘇

人參五味子(各五兩一方作桔梗)
右五味㕮咀以水七升煑取三升分三服
治熱發氣上衝不得息欲死不得卧方
桂心(半兩)白石英麥門冬
枳實白鮮皮貝母
茯神檳榔仁天門冬(各二兩半)
車前子(二兩)人參前胡
橘皮白薇杏仁(各一兩半)
郁李仁(三兩)桃仁(五分)
右十七味爲末蜜和丸如梧子大以竹葉

飲服十丸日二加至三十丸
竹葉飲法
竹葉紫蘇子(各一升)紫菀
白前(各二兩)百部甘草
生薑(各三兩)
右七味㕮咀以水八升煑取三升温下前
丸藥盡更合
人參湯安食下氣理胸脇并治客熱方
人參麥門冬乾薑
當歸茯苓甘草

五味子黄耆芍藥
枳實(各二兩)桂心(三兩)半夏(一升)
大棗(十五枚)
右十三味㕮咀以水九升煑取三升去滓
每服九合從旦至晡令盡皆熱服愼勿冷
海藻橘皮圓下氣治風虚支滿膀胱虚冷氣
上衝肺息奔令咽喉氣悶往來方
海藻橘皮白前(各三分)
杏仁茯苓芍藥
桂心(各五分)蘇子(五合)棗肉

桑根白皮昆布(各二兩)吴茱萸
人參白术葶藶(各一兩)
右十五味爲末蜜丸如梧子大飲服十丸
日二加至十五丸以利小便爲度
治氣上方
碙砂細辛牛膝(各等分)
右三味末氣發酒服方寸匕後三日忌酒
餘禁如藥法
治上氣方
上酥(一升)獨頭蒜(五顆)

右二味先以酥煎蒜蒜黄出之用生薑汁
一合共煎令熟空腹温服一方寸匕
治上氣嘔吐方
芥子二升爲末蜜丸寅時以井花水服
如梧子七丸日二亦可作散空腹服之
及有酒浸服并治臍下絞痛
治勞氣方
小芥子三升擣末絹袋盛酒三斗浸之
密封七日去滓温服半升漸至一升半
得方更合忌如藥法

治上氣三十年不瘥方
大棗杏仁(各一百枚)豉(一百二十粒)
蜀椒(二百粒)
右四味先擣杏仁豉令熟後内棗椒更擣
爲丸如棗核大含稍稍咽之日三夜一
治積年上氣不瘥垂死者方
莨菪子(熬令色變)熟羊肝(薄切曝乾)
右二味各擣等分以七月七日神酢拌令
相著夜不食空腹服二方寸匕須拾針兩
食間以冷漿白粥二匕止之隔日一服永

瘥四十日内得煑飯汁作蕪菁羹食之已
外一切禁斷
下氣方
生薑(五兩)小麥(一升)
右二味以水七升煑取一升頓服
又方
大棗(二七枚)紫蘇莖葉(切一升)
右二味以酒三升煑取一升半分再服水
煑亦得一方加橘皮半兩(肘後方無棗用橘皮)
治氣方

桃皮二斤去黄者㕮咀以水五升煑取
三升每服一升瘥止
又方酒服驢脂二合日二瘥止
又方黄牛乳二升煎取一升和生乳一升空
腹服之日二
又方驢乳初服三合三日後日别五合後至
七合七日後至一升忌葵菜猪魚油等
又方尿空腹服百日即止治一切病
又方烏牛尿空腹服日再至三升止
補氣虚逆方

大棗(三升)甘皮(去脉十具)乾薑(二兩)
乾地黄(八兩)
右四味治下篩酒四升漬棗三宿漉出棗
取酒爲炊汁將棗内甑中微火蒸令棗膏
入釜中酒裏煎酒令餘二升許候甑中棗
只留皮核在乃止火貯器中將前散及熱
下攪令調大略與糖相似以酒服二合日
再此方非止補氣亦通治一切短氣并形
體羸瘦甚良
大補氣方

乾地黄(五兩)甘草秦椒(各一兩)
乾薑昆布地骨皮(各四兩)
白术桂心人參
厚朴海藻(各三兩)羊腎(一具去膏四枚)
羊肚(一具治如食法去膏膋)
右十三味治下篩内羊肚中合腎縫塞肚
口蒸極熟爲度及熱木臼合擣取肚腎與
藥爲一家曝乾更擣爲散酒服方寸七日
二
白石英散明目利小便治氣及補五勞七傷

無所不治方
煉成白石英十兩(白石英無多少以錘子砧上細磽向明選)
(去黶翳色暗黑黄赤者惟取白净者爲佳擣絹下之甆器中研令極細熟以生)
(絹袋於銅器中水飛之如作粉法如此三度研訖澄之漸漸去水水盡至石英)
(曝得乾看中有粗惡不净者去之取中央好者在下有粗惡者亦去之更研堪)
(用者使熟白絹袋子盛著甆碗中以甆椀蓋之於三斗米下蒸之飯熟訖出取)
(懸之使乾更以甆器中研之爲成)
石斛蓯蓉(各六分)澤瀉
茯苓橘皮(各一兩)菟絲子(三兩)
右七味治下篩緫於甆器中研令相得重

篩酒服方寸七日二不得過之猪魚鵝鴨
蒜冷酢滑
補傷散治肺傷善泄欬善驚恐不能動筋不
可遠行膝不可久立汗出鼻乾少氣喜悲心
下急痛痛引胸中卧不安席忽忽喜夢寒熱
小便赤黄目不遠視唾血方
天門冬(一升)防風澤瀉
人參阿膠(各一兩半)栝蔞根
前胡芍藥石膏
乾薑大豆卷(各二兩)紫菀

白歛(各一兩)桂心白术(各四兩)
乾地黄甘草薯蕷
當歸(各二兩半)
右十九味治下篩食上酒服方寸七日三
白石英圓補養肺氣方
白石英(一作白石脂)陽起石
礠石菟絲子蓰蓉
乾地黄(各二兩半)石斛栝蔞根
白术五味子(各二兩)防風
巴戟天(各五分)桂心人參(各一兩)

蛇床子(半兩)
右十五味爲末蜜丸如梧子酒下十五丸
加至三十丸日二服
理氣圓治氣不足方
杏仁桂心(各一兩)乾薑
益智子(各二兩)
右四味爲末蜜丸如梧子未食服三丸以
知爲度
治冷氣氣短方
蜀椒五兩絹袋盛酒一斗浸二七日服

之任意多少
治讀誦勞極疲乏困頓方
酥油糖
酒白蜜(各二升)
右五味合於銅器中微火煎二十沸下之
爲準七日七夜服令盡宜愼生冷
又方
人參甘草茯苓
當歸(各二兩)地骨皮芎藭
芍藥乾地黄黄耆(各三兩)

大棗(二十枚)
右十味㕮咀以水一斗煑取三升分三服
一方用桂心三兩
治卒短氣方
擣韭汁服一升立瘥(肘後方治卒上氣鳴息便欲絶)
治乏氣方
生薑枸杞葉(各二兩)
右二味㕮咀以水三升煑取一升頓服
治少年房多短氣方
豉(七合)栀子(二七枚)

右二味以水二升煑豉取一升半去豉内
栀子煑取八合服半升不瘥更服
灸法
凡上氣冷發腹中雷鳴轉叫嘔逆不食灸太
衝不限壯數從痛至不痛從不痛至痛止
上氣厥逆灸胸堂百壯穴在兩乳間
胸膈中氣灸闕輸隨年壯(扁鵲云第四椎下兩傍各一寸半名)
(闕輸)
心腹諸病堅滿煩痛憂思結氣寒冷霍亂心
痛吐下食不消腸鳴泄利灸太倉百壯(太倉一穴)

(名胃募在心下四寸乃胃管下一寸)○結氣囊裹針藥所不及
灸肓募隨年壯肓募二穴從乳頭即度至臍
中屈去半從乳下行度頭是穴
下氣灸肺輸百壯又灸太衝五十壯
凡臍下絞痛流入陰中發作無時此冷氣灸
關元百壯穴在臍下三寸
短氣不得語灸天井百壯穴在肘後兩筋間
○又灸大椎隨年壯○又灸肺輸百壯○又
灸肝輸百壯○又灸尺澤百壯○又灸小指
第四指間交脉上七壯○又灸手十指頭合

十壯○少年房多短氣灸鳩尾頭五十壯○
又鹽灸臍孔中二七壯
乏氣灸第五椎下隨年壯
論曰凡卒厥逆上氣氣攻兩脅心下痛滿奄
奄欲絶此爲奔豚氣即急作湯以浸兩手足
數數易之
奔豚灸氣海百壯穴在臍下一寸半○又灸
關元百壯穴在臍下三寸○奔豚灸期門百
壯穴直兩乳下第二脇端傍一寸五分
奔豚腹腫灸章門百壯章門一名長平二穴

在大横外直臍季脇端○奔豚搶心不得息
灸中極五十壯中極一名玉泉在臍下四寸
奔㹠上下腹中與腰相引痛灸中府百壯穴
在乳上三肋間○奔㹠上下灸四滿二七壯
穴俠丹田兩傍相去三寸即心下八寸臍下
横文是也



孫眞人備急千金要方卷之五十五











