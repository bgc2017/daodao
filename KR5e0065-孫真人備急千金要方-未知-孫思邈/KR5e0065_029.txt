










孫眞人備急千金要方卷之二十九切十
(宋朝奉郎守太常少卿充祕閣校理林億等校正)
傷寒方
傷寒例第一
論曰易稱天地變化各正性命然則變化之
迹無方性命之功難測故有炎凉寒燠風雨
晦冥水旱妖灾蟲蝗怪異四時八節種種施
化不同七十二候日月運行各别終其晷度
方得成年是謂歲功畢矣天地尚且如然在
人安可無事故人生天地之間命有遭際時

有否泰吉凶悔吝苦樂安危喜怒愛憎存亡
憂畏關心之慮日有千條謀身之道時生萬
計乃度一日是故天無一歲不寒暑人無一
日不憂喜故有天行瘟疫病者即天地變化
之一氣也斯蓋造化必然之理不得無之故
聖人雖有補天立極之德而不能廢之雖不
能廢之而能以道御之其次有賢人善於攝
生能知撙節與時推移亦得保全天地有斯
瘴癘還以天地所生之物以防備之命曰知
方則病無所侵矣然此病也俗人謂之横病

多不解治皆曰日滿自瘥以此致枉者天下
大半凡始覺不佳即須救療迄至於病愈湯
食競進折其毒勢自然而瘥必不可令病氣
自在恣意攻人拱手待斃斯爲誤矣今博採
群經以爲上下兩卷廣設備擬好養者可得
詳焉
小品曰古今相傳稱傷寒爲難治之疾時行
瘟疫是毒病之氣而論治者不判傷寒與時
行瘟疫爲異氣耳云傷寒是雅士之辭天行
瘟疫是田舍間號耳不說病之異同也考之

衆經其實殊異矣所宜不同方說宜辭是以
畧說其要經言春氣温和夏氣暑熱秋氣清
凉冬氣凛冽此四時正氣之序也冬時嚴寒
萬類深藏君子固密則不傷於寒或觸冒之
者乃爲傷寒耳其傷於四時之氣皆能爲病
而以傷寒爲毒者以其最爲殺厲之氣也中
而即病名曰傷寒不即病者其寒毒藏於肌
骨中至春變爲温病至夏變爲暑病暑病熱
極重於温也是以辛苦之人春夏多温病熱
病者皆由冬時觸冒寒冷之所致非時行之

氣也凡時行者是春時應暖而反大寒夏時
應熱而反大冷秋時應凉而反大熱冬時應
寒而反大温此非其時而有其氣是以一歲
之中病無長少多相似者此則時行之氣也
傷寒之病逐日深淺以施方治今世人得傷
寒或始不早治或治不去病或日數久淹困
乃告師師苟依方次第而療則不中病皆宜
臨時消息制方乃有效耳
華佗曰夫傷寒始得一日在皮當摩膏火炙
之即愈若不解者二日在膚可依法針服解

肌散發汗汗出即愈若不解至三日在肌復
一發汗即愈若不解者止勿復發汗也至四
日在胷宜服藜蘆圓微吐之則愈若病困藜
蘆圓不能吐者服小豆瓜蒂散吐之則愈也
視病尚未醒醒者復一法針之五日在腹六
日入胃入胃乃可下也若熱毒在外未入於
胃而先下之者其熱乘虚入胃即爛胃也然
熱入胃須要下去之不可留於胃中也胃若
實熱爲病三死一生皆不愈胃虚熱入爛胃
也其熱微者赤斑出此候五死一生劇者黑

斑出者此候十死一生但論人有强弱病有
難易得效相倍也得病無熱但狂言煩躁不
安精彩言語不與人相主當者勿以火迫之
但以猪苓散一方寸七服之當逼與新汲水
一升若二升强飲之令以指刺喉中吐之病
隨手愈若不能吐者勿强與水水停則結心
下也當更以餘藥吐之皆令相主不爾更致
危矣若此病輩不時以猪苓散吐解之者其
死殆速耳亦可先以去毒物及法針之尤佳
夫飲膈實者此皆難治此則三死一生也病

者過日不以時下則熱不得泄亦胃爛斑出
春夏無大吐下秋冬無大發汗發汗法冬及
始春大寒時宜服神丹圓亦可摩膏火炙若
春末及夏月始秋此熱月不宜火炙及重覆
宜服六物青散若崔文行度瘴散赤散雪煎
亦善若無圓散及煎者但單煑柴胡數兩傷
寒時行亦可服以發汗至再三發汗不解當
與湯實者轉下之其脉朝夕駃者爲澼實者
朝平夕駃者非澼也轉下湯爲可早與但當
少與勿令大下耳少與當數其間也諸虛煩

熱者與傷寒相似然不惡寒身不疼痛故知
非傷寒也不可發汗頭不痛脉不緊數故知
非裏實不可下也如此内外皆不可攻而强
攻之必遂損竭多死難全也此虛煩但當與
竹葉湯若嘔者與橘皮湯一劑不愈爲可重
與也此法數用甚有效驗傷寒後虚煩亦宜
服此湯
王叔和曰夫陽盛陰虛(外臺作表和裏病)汗之則死
下之則愈陽虛陰盛(外臺作裏和表病)下之則死汗
之則愈夫如是則神丹安可以誤發甘遂何

可以妄攻虛盛之治(外臺作表裏之治)相背千里吉
凶之機應若影響然則桂枝下咽陽盛則斃
(外臺作表和則斃)承氣入胃陰盛以亡(外臺作裏平以亡)若
此陰陽虚實之交錯其候至微發汗吐下之
相反其禍至速而醫術淺狹不知不識病者
殞没自謂其分至令冤魂塞於冥路矢死盈
於曠野仁愛鑒此寧不傷楚夫傷寒病者起
自風寒入於腠理與精氣分爭榮衛否隔周
行不通病一日至二日氣在孔竅皮膚之間
故病者頭痛惡寒腰背强重此邪氣在表發

汗則愈三日以上氣浮在上部填塞胷心故
頭痛胷中滿當吐之則愈五日以上氣沉結
在臟故腹脹身重骨節煩疼當下之則愈明
當消息病之狀候不可亂投湯藥虚其胃氣
也經言脉微不可吐虚細不可下又夏月亦
不可下也此醫之大禁也脉有沉浮轉能變
化或人得病數日方以告醫雖云初覺視病
已積日在身其疹瘵結成非復發汗解肌所
除當診其脉隨時形勢救解求免也不可苟
以次第爲固失其機要乃致禍矣此傷寒次

第病三日以内發汗者謂當風解衣夜卧失
覆寒温所中并時有疾疫邪風之氣相染易
爲邪惡所中也至於人自飲食生冷過多腹
臟不消轉動稍難頭痛身温其脉實大者便
可吐下之不可發汗也
陳廪丘云或問得病連服湯藥發汗汗不出
如之何答曰醫經云連發汗汗不出者死病
也吾思之可蒸之如蒸中風法熱温之氣於
外迎之不得不汗出也後以問張苗苗云曾
有人作事疲極汗出卧單簟中冷得病但苦

寒倦諸醫與圓散湯四日之内凡八過發汗
汗不出苗令燒地布桃葉蒸之即得大汗於
被中就粉傅身使極燥乃起便愈後數以此
發汗汗皆出也人性自有難汗者非惟病使
其然也蒸之則無不汗出也諸病發熱惡寒
脉浮洪者便宜發汗温粉粉之勿令遇風當
發汗而其人適失血及大下利則不可大汗
也數少與桂枝湯使體潤漐漐汗出連日當
自解也
論曰凡人有少苦似不如平常即須早道若

隱忍不治冀望自差須臾之間以成固疾小
兒女子益以滋甚若時氣不和當自戒謹若
小有不和即須治療尋其邪由及在腠理以
時早治鮮不愈者患人忍之數日乃說邪氣
入臟則難可制止雖和緩亦無能爲也癰疽
疔腫喉痺客忤尤其爲急此自養生之要也
凡作湯藥不可避晨夜時日吉凶覺痛須臾
即宜便治不等早晚則易愈矣服藥當如方
法若縱意違師不須治之也凡傷寒多從風
寒得之始表中風寒入裏則不消矣未有温

覆而當不消也凡得時氣病五六日而渴欲
飲水飲不能多不當與也所以爾者腹中熱
尚少不能消之便更爲人作病矣若至七八
日大渴欲飲水者猶當依證而與之與之勿
令極意也言能飲一斗者與五升若飲而腹
滿小便澁若喘若噦不可與之忽然大汗出
者欲自愈也人得病能飲水欲愈也
凡温病可針刺五十九穴又身之穴六百五
十有五其三十六穴灸之有害七十九穴刺
之爲灾

論曰夫尋方學之要以救速爲貴是以養生
之家須遇合成熟藥以補倉卒之急今具之
于左
辟溫第二(方濕𧏾病證)
屠蘇酒辟疫氣令人不染温病及傷寒歲旦
之方
大黄(十五銖)白术(十八銖)桔梗
蜀椒(各十五銖)桂心(十八銖)烏頭(六兩)
菝葜(十二銖)
右七味㕮咀絳袋盛以十二月晦日中懸

沉井中令至泥正月朔旦平曉出藥置酒
中煎數沸於東向户中飲之屠蘇之飲先
從小起多少自在一人飲一家無疫一家
飲一里無疫飲藥酒得三朝還滓置井中
能仍歲飲可世無病當家内外有井皆悉
著藥辟温氣也又一方有防風一兩
太乙流金散辟温氣方
雄黄(三兩)雌黄(二兩)礬石(一兩)
鬼箭羽(一兩半)羚羊角(燒二兩)
右五味治下篩三角絳袋盛一兩帶心前

并掛門户上若逢大疫之年以月旦青布
裹一刀圭中庭燒之温病人亦燒熏之
雄黄散辟温氣方
雄黄(五兩)朱砂(一作赤木)菖蒲
鬼臼(各二兩)
右四味治下篩以塗五心額上鼻人中及
耳門
預備一物柏枝散天氣不和疾病流行方
取南向杜中栢東南枝曝令乾擣末酒
服方寸七神良

粉身散辟温病常用方
芎藭白芷藁本(各等分)
右三味治下篩内米粉中以粉身
殺鬼燒藥方辟温氣
雄黄丹砂雌黄(各一斤)
羚羊角(羖羊角亦得)蕪荑
虎骨鬼臼鬼箭羽
野丈人石長生猳猪屎
馬懸蹄(各三兩)青羊脂菖蒲
白术(各八兩)蜜蠟(八斤)

右十六味末之以蜜蠟和爲丸如彈許大
朝暮及夜中户前微火燒之
虎頭殺鬼圓辟温方
虎頭(五兩)朱砂雄黄
雌黄(各一兩半)鬼臼皂莢
蕪荑(各一兩)
右七味末之以蜜蠟和爲丸如彈子大絳
袋盛繫臂男左女右懸屋四角晦望夜半
中庭燒一圓
辟温殺鬼圓熏百鬼惡氣方

雄黄雌黄(各二兩)羖羊角
虎骨(各七兩)龍骨龜甲
鯪鯉甲蝟皮(各三兩)樗雞(十五枚)
空青(一兩)芎藭眞珠(各五兩)
東門上雞頭(一兩)
右十三味末之烊蠟二十兩并手圓如梧
子正旦門户前燒一圓帶一圓男左女右
辟百惡獨宿吊喪問病各吞一圓小豆大
天陰大霧日燒一圓於户牖前佳
雄黄圓漢建炎三年太歲在酉疫氣流行死

者極衆即有書生丁季迴從蜀青城山來東
過南陽從西市門入見患疫癘者頗多遂於
囊中出藥人各惠之一圓靈藥沾唇疾無不
瘥市中疫鬼數百餘見書生施藥悉皆驚怖
而走乃有鬼王見書生謂有道法兼自施藥
感衆鬼等奔走若是遂詣書生欲求受其道
法書生曰吾無道法乃囊中之藥呈於鬼王
鬼王覩藥驚惶叩頭乞命而走此方藥帶之
入山能辟虎狼蛇蟲入水能除水怪蛟蜃
雄黄雌黄曾青

鬼臼眞珠丹砂
虎頭骨桔梗白术
女青芎藭白芷
鬼督郵蕪荑鬼箭羽
藜蘆菖蒲皂莢(各一兩)
右十八味末之蜜丸如彈子大絹袋盛男
左女右帶之卒中惡病及時疫吞如梧子一
丸燒一丸彈子户内
赤散辟温疫氣傷寒熱病方
藜蘆躑躅花(各一兩)牡丹皮

皂莢(各一兩六銖)附子桂心
眞珠(各六兩)細辛乾薑(各十八銖)
右九味末之内眞珠合治之分一方寸七
置絳囊中帶之男左女右著臂自隨覺有
病之時便以粟米大内著鼻中又酒服一
錢七覆取汗日三服當取一過汗耳
又方正月旦取東行桑根如指長七寸以丹
塗之懸門户上又令人帶之
斷温病不相染著方
汲水瓶綆長七寸盜著病人卧席下良

又方以繩度所住户中壁屈繩即斷之
治温病不相染方
以桃樹蠹屎末之水服方寸七
又方术豉等分酒漬服之妙
又方正旦吞麻子赤小豆各二七粒又以一
七粒投井中
又方新布袋盛赤豆一升内井中三日出舉
家服二七枚
又方松葉末之酒服方寸七日三服
又方常以七月七日合家吞赤小豆向日吞

二七枚
又方常以七月七日男吞大豆七枚女吞小
豆二七枚
又方神仙教人立春後有庚子日温蕪菁菹
汁合家大小并服不限多少
斷温疫轉相染著乃至滅門延及外人無收
視者方
赤小豆鬼箭羽鬼臼
雄黄(各二兩)
右四味末之以蜜和服如小豆一丸可與

病人同床傳衣
治温令不相染方
新布袋盛大豆一升内井中一宿出服
七枚
治温疫方
藥子二枚末水服之
又方白蜜和上色朱砂粉一兩以太歲日平
旦大小勿食向東方立吞服三七丸如麻子
大勿令齒近之并吞赤小豆七枚投井泉中
終身勿忘此法

又方凡時行疫癘常以月望日細剉東引桃
枝煑湯浴之
治瘴氣方
蒜(五子并皮碎之)豉心(一十)
右二味以五歲男兒屎二升煑五六沸去
滓服之良
又方青竹茹二升以水四升煑取三升分作
三服
治患霧氣者心内煩悶少氣頭痛項急起則
眼眩欲倒身微熱戰掉不安時復憎寒心中

欲吐吐時無物方
新猪屎二升半内好酒一升攪令散以
生布絞取汁更以綿濾頓服之取盡即
地鋪暖卧覆蓋鋪前著火常汗出若得
汗當細細去上衣勿使心寒寒即不瘥
看汗自乾乃起愼風冷亦治瘧及風勞
蠱毒
治肝腑臟温病陰陽毒頸背雙筋牽先寒後
熱腰强急縮目中生花方
桂心(一兩)白术硭硝

大青栀子(各三兩)柴胡(五兩)
石膏生薑(各八兩)生地黄
香豉(各一升)
右十味㕮咀水九升煑取三升分三服
治肝腑臟温病陰陽毒先寒後熱頸筋攣牽
面目赤黄身中直强方
玄參(一兩)細辛(二兩)栀子
黄芩升麻硭硝(各三兩)
石膏(八兩)竹葉(切五升)車前草(曝切二升)
右九味㕮咀以水一斗半煑竹葉車前取

七升去滓下諸藥煎至三升硭硝分三服
治心腑臟温病陰陽毒戰掉不安驚動方
大青黄芩栀子
知母硭硝(各三兩)麻黄(四兩)
玄參(六兩)石膏生葛根(各八兩)
生地黄(切一升)
右十味㕮咀以水九升煑取三升去滓下
硭硝分三服
治脾腑臟温病陰陽毒頭重頸直皮肉痺結
核隱起方

大青羚羊角升麻
射干硭硝(各三兩)栀子(四兩)
寒水石(五兩)玄參(八兩)
右八味㕮咀以水七升煑取三升分三服
治肺腑臟温病陰陽毒咳嗽連續聲不絶嘔
逆方
麻黄栀子紫菀
大青玄參葛根(各三兩)
桂心甘草(各二兩)杏仁
前胡(各四兩)石膏(八兩)

右十一味㕮咀以水九升煑取三升分作
三服
治腎腑臟温病身面如刺腰中欲折熱毒内
傷方
茵陳蒿栀子芒硝(各三兩)
苦參生葛(各四兩)生地黄
石膏(各八兩)葱白豉(各一升)
右九味㕮咀以水九升煑取二升半下硭
硝分三服
萎蕤湯治温風之病脉陰陽俱浮汗出體重

其息必喘其形狀不仁嘿嘿但欲眠下之者
則小便難發其汗者必讝語加燒針者則耳
聾難言但吐下之則遺失便利如此疾者宜
服之方
萎蕤白薇麻黄
獨活杏仁芎藭
甘草青木香(各二兩)石膏(三兩)
右九味㕮咀以水八升煑取三升去滓分
三服取汗若一寒一熱加朴消一分及大
黄三兩下之如無木香可用麝香一分(小品)

(方云萎蕤湯治冬温及春月中風傷寒則發熱頭腦痛喉咽乾舌强骨肉疼心胸痞)
(滿腰背强亦治風温)
夫𧏾病與百合狐惑濕風温病鬼魅皆相類
宜精察節氣其新故二氣相搏喜成此疾
孫眞人備急千金要方卷之二十九
















