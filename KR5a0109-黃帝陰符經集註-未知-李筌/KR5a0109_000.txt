








黄帝陰符經注序　藏六
　　　　　蜀　相　諸　葛　亮　譔
所謂命者性也性能命通故聖人尊之以天
命愚其人而智其聖故曰天機張而不死地
機弛而不生觀乎陰符造化在乎手生死在
乎人故聖人藏之於心所以陶甄天地聚散
天下而不見其跡者天機也故黄帝得之以
登雲天湯武得之以王天下五霸得之以統
諸侯夫臣易而主難不可以輕用太公九十
非不遇蓋審其主焉若使哲士執而用之立

石爲主刻木爲君亦可以享天下夫臣盡其
心而主反怖有之不亦難乎嗚呼无賢君則
義士自死而不仕莫若散志巖石以養其命
待生於泰階世人以夫子爲不遇以秦儀爲
得時不然志在立宇宙安能馳心下走哉文
夫所恥嗚呼後世英哲審而用之范蠡重而
長文種輕而亡豈不爲泄天機天機泄者沉
三劫宜然故聖人藏諸名山傳之同好隱之
金匱恐小人竊而弄之

黄帝陰符經集注
　　　(伊尹太公范蠡鬼谷子/諸葛亮張良李筌)注
觀天之道執天之行盡矣(序/首)故天有五賊見
之者昌
　太公曰其一賊命其次賊物其次賊時其
　次賊功其次賊神賊命以一消天下用之
　以味賊物以一急天下用之以利賊時以
　一信天下用之以反賊功以一恩天下用
　之以怨賊神以一驗天下用之以小大鬼
　谷子曰天之五賊莫若賊神此大而彼小

　以小而取大天地莫之能神而沉於人乎
　筌曰黃帝得賊命之機白日上昇殷周得
　賊神之驗以小滅大管仲得賊時之信九
　合諸侯范蠡得賊物之急而霸南越張良
　得賊功之恩而敗强楚
五賊在乎心施行乎天宇宙在乎手萬化生
乎身
　太公曰聖人謂之五賊天下謂之五德人
　食五味而生食五味而死无有怨而棄之
　者也心之所味也亦然鬼谷子曰賊命可

　以長生不死黃帝以少女精炁感之時物
　亦然且經冬之草覆之而不死露之即見
　傷草木植性尚猶如此況人萬物之靈其
　機則少女以時廣成子曰以爲積火焚五
　毒五毒即五味五味盡可以長生也筌曰
　人因五味而生五味而死五味各有所主
　順之則相生逆之則相勝乆之則積炁薰
　蒸人腐五臟殆至滅亡代人所以不能終
　其天年者以其生生之厚矣是以至道淡
　然胎息无味神仙之術百數其要在抱一

　守中少女之術百數其要在還精採炁金
　丹之術百數其要在神水華池治國之術
　百數其要在清淨自化用兵之術百數其
　要在竒正權謀此五事者卷之藏於心隱
　於神施之彌於天絡於地宇宙瞬息可在
　人之手萬物榮枯可生人之身黄帝得之
　先固三宫後治萬國鼎成而馭龍上昇於
　天也
天性人也人心機也立天之道以定人也
　亮曰以爲立天定人其在於五賊

天發殺機龍蛇起陸人發殺機天地反覆
　范曰昔伊尹佐殷發天殺之機克夏之命
　盡而事應之故有東征西夷怨南征北狄
　怨太公曰不耕三年大旱不鑒十年地壞
　殺人過萬大風暴起亮曰按楚殺漢兵數
　萬大風杳冥晝晦有若天地反覆
天人合發萬變定基
　良曰從此一信而萬信生故爲萬變定基
　矣筌曰大荒大亂兵水旱蝗是天殺機也
　虞舜陶甄夏禹拯骸殷繫夏臺周囚羑里

　漢祖亭長魏武乞丐俱非王者之位乗天
　殺之機也起陸而帝君子在野小人在位
　權臣擅威百姓思亂人殺機也成湯放桀
　周武伐紂項籍斬嬴嬰魏廢劉協是乗人
　殺之機也覆貴爲賤反賤爲貴有若天地
　反覆天人之機合發成敗之理宜然萬變
　千化聖人因之而定基業也
性有巧拙可以伏藏
　良曰聖人見其巧拙彼此不利者其計在
　心彼此利者聖哲英雄道焉況用兵之務

　哉筌曰中慾不出謂之啓外邪不入謂之
　閉外閉内啓是其機也難知如陰不動如
　山巧拙之性使人无間而得窺也
九竅之邪在乎三要可以動靜
　太公曰三要者耳目口也耳可鑿而塞目
　可穿而眩口可利而訥興師動衆萬夫莫
　議其奇在三者或可動或可靜之筌曰兩
　葉掩目不見泰山雙豆塞耳不聞雷霆一
　椒掠舌不能立言九竅皆邪不足以察機
　變其在三者神心志也機動未眹神以隨

　之機兆將成心以圖之機發事行志以斷
　之其機動也與陽同其波五嶽不能鎮其
　隅四瀆不能界其維其機靜也與陰同其
　德智士不能運其榮深聞不能竅其謀天
　地不能奪其時而況於人乎
火生於木禍發必尅奸生於國時動必潰知
之修鍊謂之聖人
　筌曰火生於木火發而木焚奸生於國奸
　成而國滅木中藏火火始於无形國中藏
　奸奸始於无象非至聖不能修身鍊行使

　奸火之不發夫國有无軍之兵无災之禍
　矣以箕子逃而縛裘牧商容囚而蹇叔哭
天生天殺道之理也
　良曰機出乎心如天之生如天之殺則生
　者自謂得其生死者自謂得其死
天地萬物之盗萬物人之盗人萬物之盗三
盗既宜三才既安
　鬼谷子曰三盗者彼此不覺知但謂之神
　明此三者況車馬金帛棄之可以傾河填
　海移山覆地非命而動然後應之筌曰天

　地與萬物生成盗萬物以衰老萬物與人
　之服御盗人以驕奢人與萬物之上器盗
　萬物以毁敗皆自然而往三盗各得其宜
　三才遞安其任
故曰食其時百骸理動其機萬化安
　鬼谷子曰不欲今後代人君廣歛珍寶委
　積金帛若能棄之雖傾河填海未足難也
　食者所以治百骸失其時而生百病動者
　所以安萬物失其機而傷萬物故曰時之
　至間不容瞬息先之則太過後之則不及

　是以賢者守時不肖者守命也
人知其神而神不知其神所以神也
　筌曰人皆有聖人之聖不貴聖人之愚既
　睹其聖又察其愚既睹其愚復睹其聖故
　書曰專用聰明則事不成專用晦昧則事
　皆勃一明一晦衆之所載伊尹酒保太公
　屠牛管仲作革百里奚賣粥當衰亂之時
　人皆謂之不神及乎逢成湯遭文王遇齊
　桓值秦穆道濟生靈功格宇宙人皆謂之
　至神

日月有數大小有定聖功生焉神明出焉
　鬼谷子曰後代伏思之則明天地不足貴
　而況於人乎筌曰一歳三百六十五日日
　之有數月次十二以積閏大小餘分有定
　皆禀精炁自有不爲聖功神明而生聖功
　神明亦禀精炁自有不爲日月而生是故
　成不貴乎天地敗不怨乎陰陽
其盗機也天下莫能知君子得之固躬小人
得之輕命
　諸葛亮曰天子太公豈不賢於孫吴韓白

　所以君子小人異之四子之勇至於殺身
　固不得其主而見殺矣筌曰季主凌夷天
　下莫見凌夷之機而莫能知凌夷之源霸
　王開國之機而莫能知開國之源君子得
　其機應天順人乃固其躬小人得其機煩
　兵黷武乃輕其命易曰君子見機而作不
　俟終日又曰知機其神乎機者易見而難
　知見近知遠
瞽者善聽聾者善視絶利一源用師十倍三
反晝夜用師萬倍

　尹曰思之精所以盡其微良曰後代伏思
　之耳目之利絶其一源筌曰人之耳目皆
　分於心而竟於神心分則機不精神竟則
　機不微是以師曠薰目而聰耳離朱漆耳
　而明目任一源之利而反用師於心舉事
　發機十全成也退思三反經晝歷夜思而
　後行舉事發機萬全成也太公曰目動而
　心應之見可則行見否則止
心生於物死於物機在於目
　筌曰爲天下機者莫近乎心目心能發目

　目能見機秦始皇東遊會稽項羽目見其
　機心生於物謂項良曰彼可取而代之晋
　師畢至於淮淝符堅目見其機心死於物
　謂符融曰彼勍敵也胡爲少耶則知生死
　之心在乎物成敗之機見於目焉
天之无恩而大恩生迅雷烈風莫不蠢然
　良曰熙熙哉太公曰誡懼致福筌曰天心
　无恩萬物有心歸恩於天老子曰天地不
　仁以萬物爲芻狗聖人不仁以百姓爲芻
　狗是以施而不求其報生而不有其功及

　至迅雷烈風威遠而懼邇萬物蠢然而懷
　懼天无威而懼萬物萬物有懼而歸威於
　天聖人行賞也无恩於有功行伐也无威
　於有罪故賞罰自立於上威恩自行於下
　也
至樂性餘至靜性廉
　良曰夫機在於是也筌曰樂則奢餘靜則
　貞廉性餘則神濁性廉則神清神者智之
　泉神清則智明智者心之府智公則心平
　人莫鑒於流水而鑒於澄水以其清且平

　神清意平乃能形物之情夫聖人者不淫
　於至樂不安於至靜能棲神淨樂之間謂
　之守中如此施利不能誘聲色不能蕩辯
　士不能說智者不能動勇者不能懼見禍
　於重開之外慮患於杳冥之内天且不違
　而況於兵之詭道者哉
天之至私
　尹曰治極微
用之至公
　良曰其機善雖不令天下而行之天下所

　不能知天下所不能違筌曰天道曲成萬
　物而不遺椿菌鵬鷃臣細脩短各得其所
　至私也雲行雨施雷電霜霓生殺之均至
　公也聖人則天法地養萬民察勞苦至私
　也行正令施法象至公也孫武曰視卒如
　愛子可以俱死視卒如嬰兒可與之赴深
　溪愛而不能令譬若驕子是故令之以文
　齊之以武
禽之制在炁
　太公曰豈以小大而相制哉尹曰炁者天

　之機筌曰玄龜食蟒鸇隼擊鵠黄腰啖虎
　飛鼠斷猿蜍蛭嚌魚狼犿嚙鶴餘甘柔金
　河車服之无窮化玉雄黃變鐵有不灰之
　木浮水之石夫禽獸木石得其炁尚能以
　小制大況英雄得其炁而不能淨寰海而
　御宇宙也
生者死之根死者生之根恩生於害害生於
恩
　太公曰損己者物愛之厚己者物薄之筌
　曰謀生者必先死而後生習死者必先生

　而後死鶡冠子曰不死不生不斷不成孫
　武曰投之死地而後生致之亡地而後存
　吴起曰兵戰之場立屍之地必死則生幸
　生則死恩者害之源害者恩之源吴樹恩
　於越而害生周立害於殷而思生死之與
　生也恩之與害相反糺纏也
愚人以天地文理聖我以時物文理哲
　太公曰觀鳥獸之時察萬物之變筌曰景
　星見黃龍下翔鳳至醴泉出嘉穀生河不
　滿溢海不揚波日月薄蝕五星失行四時

　相錯晝冥宵光山崩川涸冬雷夏霜愚人
　以此天地文理爲理亂之機文思安安光
　被四表克明俊德以親九族六府三事无
　相奪倫百穀用成兆民用康昏主邪臣法
　令不一重賦苛政上下相蒙懿戚貴臣驕
　奢淫縱酣酒嗜音峻宇雕墻百姓流亡思
　亂怨上我以此時物文理爲理亂之機也
人以虞愚我以不虞愚人以期其聖我以不
期其聖
　筌曰賢哲之心深妙難測由巢之跡人或

　窺之至於應變无方自機轉而不窮之智
　人豈虞之以跡度心乃爲愚者也
故曰沉水入火自取滅亡
　良曰理人自死理軍亡兵无死則无不死
　无生則无不生故知乎死生國家安寧
自然之道靜故天地萬物生
　尹曰靜之至不知所以生
天地之道浸故陰陽勝
　良曰天地之道浸微而推勝之
陰陽相推變化順矣

　良曰陰陽相推激至於變化在於目
是故聖人知自然之道不可違因而制之
　良曰大人見之爲自然英哲見之爲制愚
　者見之爲化尹曰知自然之道萬物不能
　違故利而行之
至淨之道律曆所不能契
　良曰觀鳥獸之時察萬物之變鳥獸至淨
　律曆所不能契從而機之
爰有竒器是生萬象八卦甲子(萬一/决也)神機鬼
藏

　良曰六癸爲天藏可以伏藏也
陰陽相勝之術昭昭乎進乎象矣
　亮曰竒器者聖智也天垂象聖人則之推
　甲子畫八卦考蓍龜稽律曆則鬼神之情
　陰陽之理昭著乎象无不盡矣亮曰八卦
　之象申而用之六十甲子轉而用之神出
　鬼入萬明一矣良曰萬生萬象者心也合
　藏陰陽之術日月之數昭昭乎在人心矣
　廣成子曰甲子合陽九之數也卦象出師
　衆之法出師以律動合鬼神順天應時而

　用鬼神之道也
　
黄帝陰符經集注







