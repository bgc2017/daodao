








太上老君說補謝八陽經
道言天地水三官日月五星二十八宿南北
二斗五土八卦大地十二諸神十方衆聖盡
來聽言
老君曰爲見四方三界國土州縣城市郷坊
毎有動土興工修造宅宇添新換舊東西南
北四維上下種種施工建修之後頻遭三災
九厄十苦八難土氣流行生死輪廻劫劫殃
深無由解謝乃敕日遊月煞將軍太歳遊龍
伏龍天煞地煞歳煞月煞日煞時煞大煞小

煞災煞劫煞六甲六神天中十二神地中十
二時神黄旙豹尾官符病符死符蚕官蚕命
蚕室奏書大耗小耗五土八卦門丞戸尉行
年本命星官天上地下千二百禁忌諸神巳
徃未作動土興工修造之後但當焼香受持
供養讀誦此經永無忌諱土氣潜藏普今和
順國土安樂干戈永息風雨無愆民安物泰
萬事昌榮岀入水陸公私利益非横不生家
門肅睦眷屬和平入宅大吉常納光明龍神
擁護鬼祟潜形災消禍散福禄臻盈諸如所

願天下太平永保元吉克遂心誠人天奉法
依律敬焉

太上老君說補謝八陽經

















