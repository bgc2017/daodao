










上清靈寳大法卷之一獸二
(洞玄靈寳法師南曹執法典者權童初府右翊治金𠃔中編并論義)
本法戒律品
十戒
一曰執心平等不得自欺二曰忠事君師
孝敬天地父母三曰慈仁及物貧儉節身
四曰清靜端直不得阿黨五曰敬遵上
法深信修身六曰敬重鬼神不得輕侮
七曰凡所衣食皆是元始祖氣不生外想
八曰灰水蕩穢不用修飾九曰口誦心拜

母使形勞十曰七日大定神光湛然見玉
清聖境
十二善
不殺不害不嫉不妬不淫不盗
不貪不慾不憎不𡜍言無華綺
口無惡聲
𠃔中嘗謂飾躬謹行之士所當爲何獨志
於奉法行科而後方能遷善逺罪耶蓋修
仙之道非止於盡世法而巳欲得内貞外
潔表裏洞然始可進道法之階梯甚至髙

眞上聖尚齋戒累功故戒律者養成德性
檢束身心學者所當先務聖人治世之法
必始於修身齊家然後可以治國平天下
莫不由中而及外也今以本法戒律爲第
一品若使行之不修身之失正則居不能
令妻子出不能信朋友又其可對越上帝
以交神明哉道典戒律散諸經誥中條目
繁多不應悉録靈寳本法合隨經入戒也
其十二善有一本除去言無華綺口無惡
聲外以不殺不害等爲十戒又舊本於其

條下悉加註解者蓋此十二事本爲修眞
法子而設只據正義而行有何不可固不
必詳加訓𥼶或議論稍失本㫖反𦤺迷誤
後人故今刪去專存本文爾
七事區實品
一明元始祖氣從何先化玉字而後發生萬
物二明生育混沌陶冶萬物三明靈寳
自然生成圖書總括萬象爲三才機紐四
明靈寳爲三洞祖教出生一切聖人五明
人身體法元始造立混沌聖胎法身六明

元始祖氣無形之先作何比擬降質成氣化
生萬寳今世作何體狀復採錬此氣爲丹餌
之登眞七明得靈寳之道上則白日登晨
次則長生度世或得尸解及經中備有萬法
𠃔中切詳靈寳雖爲中乗之道實貫通三
洞總備萬法端本澄源學者當知其始終
道之未形先天先地自然祖氣化肇萬生
及其結氣成文凝雲作篆於是圖書焉立
教垂科度人接物以法爲用但法出於經
而經涵道妙豈獨區區於齋修禁呪之間

而巳哉儻能深徹玄機稍窺靈奥要須因
法以知經固經而悟道知道中之道則超
三界六極之外矣我之一靈本不蒙昧我
之一氣自合道眞後世狂妄之徒多爲虚
無誕謾之說使人不能測矯僞萬狀惑亂
世人自汨其眞自戕其性可不惜哉故今
先以戒律開其端次明七事以先知經之
體用然後考四譯成書之㫖是法之門户
也此何行中編經法之次序云
四譯成書品

第一玉字生於虚無之先神文隱於混沌之
内至赤明開圖元始宣演祕諱係第一譯爲
大梵玉字第二道君標叙玉字祕諱天真
皇人書其文爲第二譯號諸天八㑹之書
第三道君撰次靈寳成經爲第三譯號雲篆
光明之章是也内王母下受黄帝龍威丈人
授大禹靈寳五符並在經内而於經之本文
無所更易故不謂之譯昔黄帝問道於峩嵋
親見皇人再蒙指授及太極眞人授道於左
仙翁亦非譯經故亦不謂之譯第四漢元

封元年七月十五日西王毋以此經下授漢
武帝帝不曉大梵之言遂攺天書玉字爲世
書號第四譯
𠃔中考詳靈寳度人一卷自古經法傳記
皆以爲四譯而成書理甚明白不容附㑹
臆說也虚無之先無光無象赤明之後玉
字方彰此第一譯也天眞皇人書爲正音
此第二譯也道君撰次成經此第三譯也
王毋下授漢武帝方易以成世書此第四
譯也自兹以後經傳人世不復更有増損

矣而天台却獨立一家之說見其經緯儀
範第十七品増作五譯旣偁妙行眞人集
符圖於中盟籙又稱妙行眞人三洞經爲
靈寳大法此則妄矣太極眞人徐來勒傳
靈寳之道付葛仙翁猶天師傳正一之科
三茅二許受洞眞之緒此乃三洞傳教之
宗師而非度人經中之第五譯也且譯之
爲義謂傳言一也𥼶彼之文爲此之字如
譯人辯四方之音亦此義也若度人經降
世之後初不㑹有五譯豈敢甘心以從矯

僞之論故止據古書編叙
經文序例品
藏金玉以鎭五嶽投龍璧於海淵鑄九
鼎以安九州
右三條上爲帝王行道安鎭國祚之例也
天地運終星宿錯度日月失昏四時
失度隂陽不調
如此五條上消天灾之例也
除病(謂經法以康和也)解毒害(謂消禳分野刑害之炁也)度尸(謂九)
(錬之法以遷升也)

如此三條下禳毒害之例也
上升朱宫飛升金闕飛升南宫遊宴
玉京遊行太空度上南宫飛升上清
逍遥上清度品南宫飛升太空䰟
度朱陵遊行三界
如此一十三條升度之例也
咸得長生全其本年皆得度世却死
門户興隆曽祖受度便得神仙延
夀長年尸解得爲九宫眞人國祚太
平位登仙翁魔王敬形太隂錬形

爲聖君金闕之臣萬神朝禮魔王保舉
如此一十七條功德應感之例也
齎金寳質心告盟十天
如此一條傳度之例也
𠃔中按舊書以齎金寳効心盟天而傳及
依玄科四萬劫一傳又告盟十天而傳分
爲三條蓋在經序則言上天所寳不傳下
世至士齎金寳効心盟天而傳乃謂受傳
合應如此至經中則言依玄科四萬劫一
傳若有至人齎金寳質心依舊格告盟十

天然後而付焉此正言傳度之格也不應
别出今止存一條
身則被殃殃及九祖泄慢墮地獄
如此三條獲罪之例
經内明大道元氣之母生根祕諱玄眞玉
女之妙具有禮樂器用之物形名度數兵
革五常之道先天以備天眞皇人循體之
也中古述作治世之教大道於是乎隱不
知其源出於先天也經中大梵隱語六十
四句出於大梵開圖之先有數之始呼吸

之息契合隂陽息之數見於脉故一呼三
寸一吸三寸推而至於丈尺於是積分爲
寸累寸爲尺以見於物律曆度量權衡五
緯七政八卦九宫二十四氣自茲而生聖
人則之故制器之道因財爲尺因指爲寸
經内備有萬法隂丹陽丹天文禁戒吉凶
像影占徃知來之術濟幽拔顯招眞𦤺靈
福國寧家康時阜物鎭禳保度悔謝請祈
莫不備焉西靈龜母譯以世書而授漢武
帝故經中多從漢制

𠃔中切詳靈寳大法總録奧妙備載條科
蓋其𩔖例不離於經一事一訣皆隱經内
今略出大槩爲法之張本序例後一叚總
說經之體用天台只増其言舜作宗師宻
告第四十九品彼旣不深詳義理又不廣
覽衆編遂敢妄稱宗師宻告不知乃叙事
之舜爾又非行用之訣其人見書不博遂
自以爲奇祕今止依經以爲序例而巳不
敢作宻告以罔人學者旣於此見經之大
略然後進歩於經之施用是亦爲學之序

爾



上清靈寳大法卷之一





