










上清靈寳大法卷之三十七靈一
(洞玄靈寳法師南曹執法典者權童初府右翊治金允中編)
水火錬度品
錬度之儀古法來立雖盛於近世然自古
經誥之中修眞之士莫不服符請炁内錬
身神故劉混康先生謂生人服之可以錬
神而鬼魂得之亦可度化是錬度之本意
也混康即宋朝三茅山宗師觀妙沖和先
生乃華陽道士大觀二年再赴解化於闕
下是以錬度之符莫非法師自錬度之法

今乃不然不據源流不分品格諸法衆經
之中兼収並取悉以錬度更不究其來歷
是致無所經據之符近又不計其數也若
夫水火之本眞隂陽之正炁天地之所以
肇人物之所以生茫不考也甚者以南極
北極爲水火殊不知金木之相見果配合
爲南極北極乎如此則北極屬隂南極屬
陽矣徃往徒見有南斗陶魂北斗鑄魄之
說遂以此取求水火於二極耶北斗乃是
中斗南斗是二十八宿中斗宿正在東北

之角南斗亦非南極也夫南極乃與北極
相對爲天之樞紐北極出地三十六度出
於地上矣南極入地三十六度爲地所遮
故世不可見天有三百六十五度四分度
之一半出地上半隱地下北極之去地上
也再三十六度爾於是世人望之正在北
方以周天言之北極乃天中之中此非坎
位也南極亦非正南也若正北之方乃自
危宿十五度至虚宿十度四分之一此則
坎位也若正南之方自張宿十六度至星

宿七度此則離位也此始是南北之正方
坎離之位若南方丹天界朱陵火府乃南
方之天亦不稱南極蓋有以也孰謂水火
而岀於南極北極乎此等主行齋醮著書
立言其說頗礙如路眞官玉堂齋法只請
炁於太陽太隂其說雖若淺近而未至礙
理以至奏木公金毋以爲隂陽之宗則内
丹外藥俱通而金隂木陽有地人得之可
以成眞鬼魂得之可以返生錬度可行則
不可知得其炁與不得其炁則在人能感

召之間且使上不失天度下可近取諸人
身矣然匹配隂陽未甞去水火也而木乃
火之根金乃水之母至於丹成藥就則㑹
四象於中宫藉黄婆而媒合木與火皆陽
也金與水皆隂也用水火必取諸坎離之
位求木金則不越震兊之宫此仙經之定
說古今之通論指中天紫微垣帝庭以爲
坎宫而請水亦謬甚矣於齋中預拜木公
金母表或於錬度當拜表從便施行所有
先行召魂已見神虎品次則沐浴呪食錬

度不必别立其所合於道場内上帝之前
可也其錬度官將當俟散壇併行醮設是
醮眞靈之義也或專設錬度醮則從近世
之儀可也錬度醮科亦當撰述以舊來師
尊所行只於上帝前行事是以不敢編入
此法沐浴科書朝眞讃導呪食白文并正
薦傳戒科並行重撰編條列左
正薦沐浴儀(呪則用諸方通行者)
引魂赴浴室啓白
伏以肉敗形摧質巳歸於壞滅神離炁散魂

乃屬於虚无初馳垢穢之可除大抵神明之
自淨第恐沉淪或乆昇陟未期長夜之郷陽
輝寥絶至幽之境隂炁溟濛況志念著於世
縁𩔖多牽戀魂識零於泉府易致塵昬惟一
性之不純故百神之難復是用降九霄之生
炁召兩曜之晶華浴幻芒而廣大无窮變凡
水而清涼普浹斷百情之内垢明一念之眞
根亡過某當知不滅者初非色身長存者乃
爲本性在世有形之穢今以成空歸隂未淨
之懷正宜自滌然後沐兹澄水濯彼靈資望

闕恭朝赴壇受度特吟仙梵請就浴幃
慈悲接引天尊
伏以水之妙用德爲至深齊二象以分靈冠
五行而潤下方圓隨所凝泮以時惟造化之
宻符故塵勞之可滌況於降九天之正炁誦
三洞之靈章德能被於幽隂功乃遷於沉滯
亡魂某澄清淨念悟性超凡沾灑蘭湯以時
灌沐奉爲亡靈上資往生仙界念沐浴蕩穢
呪
天澄炁清五炁髙明日月吐輝濯錬身形

神精内盥香湯錬津光景洞耀煥映上清
氣不受塵五臓納靈罪滅三途禍消九冥
五根斷絶福慶自生今日大願一切告明
身受開度昇入帝庭
奉爲亡靈上資往生仙界念沐浴錬眞呪
太上髙眞九靈之精使魂飛仙上登紫庭
沐浴華池身神澄清精通太虚萬炁自然
伏以身爲患本情乃妄根因此身而起七情
由六欲而生百慮萬縁俱動衆垢咸臻身若
不存垢亦隨滅第恐臨終染穢在世沾塵魂

雖歸空疑終未釋良由戀體遂至迷眞今者
仗以眞文開以本性布三光之正炁陶二象
之生津斷彼妄根釋諸疑想奉爲亡靈上資
往生仙界念沐浴錬度呪
龍漢蕩蕩无形无名渺渺億劫黄道開清
神澄朗耀九魂吐清玉虚澄輝太霞髙明
元始開化諸天齊臨三元道養二象攝生
未度者度未成者成巳死即化巳枮即榮
蠢動蜎息一切冥靈懷胎含孕咸得受形
亡者命過魂歸三清魄受錬度南宫變形

今日大吉皆得光明五帝鑒映普告萬靈
天神地祗及諸河源五嶽四濆及諸名山
洞玄洞虚洞空洞仙无極大聖至眞尊神
无窮无極普鑒度生地拫斷絶玄都記名
衆神普應一切咸聽
伏以困縁報封理在不誣輪轉昇沉悉由宿
業報對自有休咎豈無惟其一念以沉迷雖
歷千生而滯礙今巳澡鍊神宇整聚眞元惟
夫重濁之形軀壤滅旣乆沖虚之性識清淨
常存然後捨舊從新回情易慮奉爲亡靈上

資往生仙界念沐浴東井呪
天河灌東井石景水毋糈圓光拂靈耀
玄虚營高明元始披重夜天人逐月生
沐浴蘭池上龍負遍長庚金童灑香水
玉女灌五星冠帶濯王津鍊度五仙形
體香萬眞降乗景登高明
伏以舊障巳除煩塵滌盡茫茫攻態有似夢
中肅肅仙容獲承玄䕃遷神非冕返生有期
奉爲亡靈上資往生仙界念録字回年呪
天地洞清洗穢除塵鍊化九道返彤太眞

百關納靈節節受新清虚鑒映内外敷陳
日吉時良度命回齡玉童玉女爲汝執巾
玄靈紫盍冠帶汝身使其長生天地同根
伏以炁織旣清形神巳復披仙衣而束體嚴
冠履以朝眞再誦靈章化陳羽服奉爲亡靈
上資往生仙界念金池冠帶呪
金眞降眞普天炁清錬化金池沐浴身形
三光耀煥我道日明飛仙羽衣上昇玉京
五濁巳清八景巳明今日受錬罪滅福生
長與五帝齊眞上靈

伏以靈機罔測神化無窮幻成羽袂以蹁蹮
復彼天姿而整潔即從導引前遂參朝奉爲
亡靈上資往生仙界念清水度魂呪
巍巍道德尊功德巳圓齊降身來接引
師寳自相携慈悲灑法水以用洗群迷
永度三清岸長辭五濁泥
伏以澡濯既終嚴裝事畢表裏俱淨識想咸
恭敬詣靈壇仰朝天闕衆行引導共舉仙音
道衆誦中篇引魂朝謁
表白引讃

伏以天人有間精念慮則可潜通幽顯雖殊
聚形神則能脗合況於玄壇崇建妙範恢張
衆眞列仗以臨軒上聖流光而照陛期乃轉
禍爲福之日實爲首愆謝過之辰今亡靈正
當盡念傾心陳詞列欵歸身歸神皈命禮道
禮經禮師夫道爲天地之根宗經乃顯幽之
典式然非師何以宏教非聖何以傳經萬世
之所欽崇三才之所𠃔頼幽魂歸依則超度
世人修奉則仙飛象外寰中常當敬仰人間
天上不可暫離亡靈盡念一心䖍恭朝禮

志心稽首禮
太上无極大道
志心稽首禮
三十六部尊經
志心稽首禮
玄中大法師
恭以至眞大道无上尊經玄中法師宗壇上
聖乃隂陽之樞紐實造化之本源亡靈旣獲
皈依自此永當悟解勿流於邪道毋惑於異
端念念常存心心不轉三界十方而無礙六

天九地以俱空佇俟玄恩以時度化再行導
引請赴靈筵聽法聞經享食受供
諷經引亡歸位
呪食
伏以乾坤旋斡生化莫窮數運推移輪迴不
息惟消長之倚伏故出没之乗除旣自始而
有終本非異事然入幽而隔顯豈不慘懷生
而形神處乎陽死而屍魄墜乎地五帝三官
之府善惡兼書六洞十宫之曹顯幽並録使
其清修而居人世未免考校而詣冥司第其

功行之淺深隨其因縁而生化是以幽顯杳
冥之境罔測昇沉焄蒿悽愴之情敢忘追奉
仰惟至道大啓眞科盡存殁以霑恩極幽冥
而蒙福今者奉爲亡故某恭修妙典䖍叩上
穹拔度魂儀祭陳靈席雖供饌具於人世而
神章出乎仙經召五方之靈芽降三晨之妙
炁沾濡飲食化天厨之飡灌濯神形變眞元
之體初心煥徹本性開明悟幽顯以俱空歷
存亡而无礙然後南宫錬魂東極朝眞返胎
易質而隂消聚炁生神而仙化奉資冥福恭

演眞文奉爲亡靈上資往生仙界念玉清慧
命啓請呪
稽首冥慧虚無尊稽首皈命重玄主裁成天
地無德稱悉爲衆生作恃怙慈悲五道轉輪
回哀救三途地獄苦皈命金闕天中尊皈命
六道慈悲父皈命玉清无上尊巳離生死長
綿綿出有入虚無所待能令枯朽變成仙千
劫萬劫難一遇爲衆廣說業因縁回骸起死
永長存使其形神无變遷
伏以生生之境形質易以純全寂寂之郷魂

識苦於散蕩祭者想之如在呪以招其復來
聚彼虚無慰兹追慕旣以望玊闕而啓聖次
將煥幽府以遷神宣開化之靈章誦昇天之
祕呪庶使亡靈聚魂而復命精念以還眞無
間存亡享凡世勤勤之祭終歸道化朝大羅
渺渺之庭靜念告祈精誠宣演奉爲亡靈上
資往生仙界念天尊說遷神呪
茫茫酆都中重重金剛山靈寳無量光
洞照炎池煩七祖諸幽魂身隨香雲旙
定慧清蓮花上生神永安

奉爲亡靈上資往生仙界念天尊昇天呪
功德金色光微微開幽關華池流眞香
蓮蓋隨雲浮千靈重元和常居十二樓
急宣靈寳㫖自在天堂逰
奉爲亡靈上資往生仙界念三光流精呪
妙道生一炁氣中分隂陽凝化日月星
燦然流三光九華合九道八色怡八房
煥爛洞眞體流精歸大芒下生淵泉宫
上列无何郷縱體復非迹歘然都相忘
七寳流精結混沌雜華房嚥眼九雲散

此樂殊未失
奉爲亡靈上資徃生仙界念玉陽法食呪
玉陽正眞炁妙道三景分元和唱靈音
八㑹敷瓊文五老嚥丹澤飄飄乗景雲
大聖諸天衆駕就飲玉三五定生籍
遊戯太上京華晃朝無際携手朝玉宸
伏以靈章演奥品物化形香有返魂之功花
見山林之蘂果成火棗飲變太和天降於靈
光水還於金液食之而神錬享之而仙飛乃
妙道之玄功實上眞之神化謹依科式普用

施陳
奉獻諸天無價名香
返魂名香返生名香妙洞具香天寳名香蘇
合名香嬰谷名香七寳名香香氣氤氲用之
無盡周流十方以用供養
奉獻諸天上妙竒華
金色連華閬苑竒華碧蘂金華瓊玉艶華鳳
林仙華大妙竒華小妙竒花七色蓮華華氣
芬芳用之無盡周流十方以用供養
奉獻諸天瓊林珍果

空洞靈爪萬歳仙桃金紫文梨元光素柰赤
靈謂棗飛丹紫榴食之無盡周流十方以用
供養
奉獻諸天四種香飯
酆山香飯龍山香飯浮山香飯太和香飯香
氣布豐食之無盡周流十方以用供養
奉獻諸天七種寳漿
日精寳漿月華寶漿星精寶槳甘露寳漿金
液寳漿靈光寳漿玉匱寳漿香氣布酆食之
無盡以用供養

伏以仙華異果香飯靈漿假經呪以資熏召
魂靈而祀享想承遷拔盡得霑濡故有合景
神眞揖三靈而制七魄雲宫妙呪整三部而
養七經返炁聚神錬形易質更兹聽法前即
朝眞奉對靈儀再伸演誦奉爲亡靈上資往
生仙界念天尊說三光呪
回首仰元羅合景挹靈芒拘魂制七魄
思臍定中央行住履虚无寢息宴玄房
飢飡黄蘖華渴飲瓊林漿神旌命大魔
合體鍊眞光復照觀大空長在空中遊

圓通泯波際眞華靡終期杳杳無終始
行者當明知寂寥忘理教應運蕆弘規
鑑道不自超要當先所施㑹歸無二處
隨心白合離
奉爲亡靈上資往生仙界念生魂育魄呪
靈之無根衆妙之原中凝七魄上結三魂
二十四眞出入無門杳冥之内恍愡元精
隨劫存亡逐炁而生外凝混朴内養七眞
五神植華三台敷榮紫霞表童反胎歸嬰
騰雲而昇跨霧浮空中有玉眞號曰神功

左挾無英右衞白元玄獸遏後丹禽擁前
上浮翠蓋下擁金蓮香雲凝空甘露無窮
用之無盡㝷源不終
伏以靈寳爲萬法之宗度人乃三洞之要深
出乎衆典妙極於中篇造化以之推移劫運
因之保制凡夫修之得道幽爽仗之成人塵
世通津九天寳笈敬伸諷誦專用薦資
諷大梵隱語回向
上來呪供香羞關宣祕典歸投妙道資薦神
儀伏願獲聽靈音俓承道廕死生不惑衝飛

流火之郷神識無停過度福堂之上更回餘
澤普及後昆爲上因緑志心稱念十方靈寳
天尊不可思議功德
立錬度壇
舊儀以火錬丹界天尊太乙救苦天尊九
幽拔罪天尊朱陵度命天尊十方靈寳天
尊法橋大度天尊金闕化身天尊寳華圓
滿天尊逍遥快樂天尊環而爲壇却以法
師九圓攝九天尊奉行九錬固是其儀甚
乆而此格實非凡體所可代行勢難襲用

至如天台靈寳法中則立九天尊之外又
第一曰疾除罪簿司落滅惡根司第二錬
曰斷地建役司上解祖考司拔出地户司
永離鬼官司九錬中如此之𩔖凡三十餘
司鳴呼度人上品妙經何其不幸如此也
且經中所言謂十方至眞飛天神王長生
度世无量大神並浮空而來以至諸天丞
相主録衆眞皆詣帝前校録應度之魂告
下三界泉曲羅酆合屬去處上解祖考億
劫種親此蓋言其巳死之魂合行度化而

上世祖考之延累億劫種親之未脫故當
悉行原宥然後却與疾除罪簿落滅惡根
是消其過籍赦其惡源也免爲罪魂出離
鬼群承元始之符章仙化而成人矣理甚
分明不可誣昧今乃云上解祖考司疾除
罪簿司是何義也當時經文序述如此豈
得取一句作一司眞謬之甚也巳於三界
宫曹品巳詳論之然此事逐句取義壤亂
典章聾𦗺世人罪不容貸今錬度品恐後
人以天台邪說混雜故不得不申言之若

鍊度止於道場内上帝之前則左置火右
置水一器以備典式而巳固不必意外華
飾一念感通則存乎其人
髙功上香宻啓
次昇座立祝香
(臣)聞意無以自通乃因辭而達意誠難於上
徹故假香以寓誠一捻上香供養
太上无極大道以兹功德上資累朝先聖到
廟皇靈證道登眞昇虚入妙今朝
皇帝萬春永壽百順備躬廊廟粹於忠良海

宇浹於聲教二捻上香供養
三十六部尊經以兹功德奉爲齋主某資薦
先亡宗祖巳逝姻親係薦靈魂受度神識伏
願衆愆消解萬慮澄清沐斯再造之恩即復
自然之性三捻上香供養
玄中大法師以兹功德歸福齋主某等各家
眷序見在親姻伏願天錫繁禧道垂妙䕃若
男若女祈壽禄之増新乃子乃孫俾家門之
隆永
啓白

臣聞三才肇立萬象爰分陶清濁以成人假
隂陽而受質禀夫至粹是爲最靈及其炁降
而習俗殊塗朴散而修爲異趣泰否旣萌於
人世昇墜遂列於幽關考罪福以無遺校功
過而莫逭況生死者人之不免而循環者理
之固然形質難留終隨數而壤滅魂神未泯
必任運以推移儻非大道之流慈豈得幽靈
之受度尚頼天垂靈祐教蕆明科大布典儀
宏彰格範發九清之寳藴用煥符章分三境
之神光遂敷經籍能感召隂陽之正炁可呼

吸水火之眞精幽魂得之則仙化而成人凡
夫修之則見存而證道是以(臣)不量賤濁輙
慕沖虚𨽻役玄司棲身大教敢按遵依典式
願濟拔於幽隂旣巳崇建於齋修當謹依儀
而度化以今齋主志勤追悼誠切禱祈用度
亡靈早超善境恭望紫清上聖金闕元尊播
命自天垂光燭地頒告東華上相宫西臺龜
闕及朱陵火府受鍊眞司日月二宫隂陽主
宰陶魂鑄𩲸舍屬有司降兩曜之英華布二
儀之沖粹勑遣玉童玉女仙吏仙曹一合下

降應時悉赴布流眞炁鍚以生津容其奉行
特垂開度庶使沉魂復性幽爽生神恭俟天
恩俯垂報應(臣)誠惶誠恐稽首頓首再拜謹
言
焚降眞召靈符就座召將
十方靈寳天尊
靈寳本章追拔亡魂上品妙首十回度人中
有度人不死之神中有南極長生之君中有
度世司馬大神中有好生韓君丈人中有南
上司命司録延壽益筭度厄尊神回骸起死

无量度人今日鍊度諸天臨軒傾光回駕監
眞度生諸天丞相南昌上宫韓司主録監生
火神執籙把籍齊到帝前隨所應度嚴校諸
天上帝有命萬神咸聞謹召南方丹天世界
朱陵火府南昌上宫鍊度衆眞鍊度大神木
宫眞陽生炁主執靈眞旧宫炎光童子丹霞
玉女日宫神仙火府玉童玉女火鈴童子火
鍊官君將吏金宫眞隂正炁主執靈眞月宫
圓光童子散輝玉女月宫神仙水鍊玉童玉
女水鍊官君將吏鍊魂度魄聖衆靈寳官屬

一切威靈速降壇所禀命奉行
髙功存念行持
次想五帝眞諱
功都成(午)切角鎭(酉)興生轉(卯)獨𨽻遷(中旨中)
功都聚魂攝(東南炁剔坎鍊亡魂)
焚眞文再念
紅杏持到(卯)嘿黒捷同(子)磨針計刀(酉)襪臘
収成(午)靈寳萬物(中指中文)
息利合通正一成法智益可眞取驛令下攝
(取五色炁)

存諸曹局功曹乗雲御炁浮空而下各爲
係鍊亡魂収召魂神澄其性識使之受鍊
誦攝魂都呪
玉眞萬華宫髙仙藏帝經主圖九天表
洞觀無衆生七轉召萬神五嶽一來庭
三官招衆魂司録校所呈拔籍重泉曲
記仙書上清七世解牢結穢血悉沉零
返胎朱火室更受洞中生伯吏衞神軀
令我保黄寧(此呪出大洞三十六章)
死魂受鍊天尊

變水池
左手搯亥文右手執劒遥晝地成水池
開天門放地户留人門通鬼路
天門萬眞入(亥)人門眞炁入(申)地道萬隂空
(巳)鬼道隂炁通(寅)
誦淨天地呪一遍次玄水灑水池
焚眞文宻啓白
曰玉龜臺九靈太眞金毋元君乞布流隂炁
下入池中化成廣大之池
想眞水自西北角流入池中湛然澄清再

取西北炁一口吹入池中次誦隱語一徧
取北方炁吹池中噀玄水一口放訣
焚請降眞水月魄符
左手自子上剔出未上黙呪曰
水帝君降(七徧取北炁布水池)
焚十二河源符
搯子文呪取北炁念十二徧吹水中想黄
華神水无邊次厲聲祝曰
南昌上宫受鍊官屬水池官將神吏鍊度玉
童玉女引領亡魂詣水池受鍊

想亡䰟入水池濯質
焚眞水合同符
取北方水炁與自巳腎中黒炁合吹入水
池中呪曰
北方之君黒帝之精辰星使者壬癸將軍
玄武隂神肅肅清音五行造化萬物發生
天帝有勑使者須聽攝召亡魂蕩濯身形
急急如好生元君律令
焚石景水毋
東井黄華石景玉精飛玄水毋金體玉津

滔滔源源不竭池亭九龍濯鍊三光重精
仙人吐潤鍊度亡靈内外朗徹表裏洞明
百關九竅元炁滋榮五藏六府萬神自生
胞胎結節隨水開扃死炁斷絶惡根沉零
我今鍊化死骸生魂返故攺貌玉體金容
變化鍊穢飛昇紫宸急急如上帝律令勑
再呪
大玄法水五行之數生育萬物死能滌苦
若非大道何以濟度急急如紫微帝君律令
再呪三遍

焚金液鍊形符
金液鍊形與道合眞開明三景是爲天根
无幽无極无始无窮元皇元始靈魔絳宫
紫雲飛天身乗六龍水上火下流入三宫
神歸陽明大道自通急急如上清金液錬形
律令
次以玄水灑水池呪曰
巳枯復榮巳滅復生得生天上更禀太靈
九天之勑返復胎嬰穢炁斷除白尸返生
急急如上帝律令(三徧)

次呪曰
變火沼
師詣火沼左手自子轉至亥剔出却寅勒
至巳緊搯定右手執劒訣遥畫地成火沼
開天門放地户留人門通鬼路
誦淨天地呪一徧以玄水灑火沼
焚眞文宻啓白
東華上相木公青童道君乞布流陽炁下入
沼中化成廣大之沼
想烈火流金自巽户流入沼中炎炎發熖

取南方炁三口呵之次誦隱語一徧取丙
炁一口呵入沼中噀玄水一口放訣
焚請降眞火日魂符
左手自寅勒至午剔出黙呪曰
火帝君降(七徧取南方炁布沼)
次搯午文呪曰
擲火萬里流鈴八衝(念三十二徧取午炁一口呵入火沼中)
想自已鼻中火鈴滿地洞赫次厲聲祝曰
南昌上宫受錬官屬火府神吏鍊度玉童玉
女引領亡魂詣火沼受錬

火錬丹界天尊
焚眞火合同符
搯午文取南方火炁一口與自巳心中赤
炁合同呵入沼中想亡魂入火沼受錬
發火呪
南方之君赤炁之精熒惑使者丙丁將軍
朱雀炎神赫赫陽精五行造化萬物發生
天帝有勑使者須聽攝召亡魂鍊度眞形
急急如南方火帝律令勑
火錬丹界天尊

焚火鈴符錬身符
炎神炎神火鈴火鈴上通紫微下極黄冥
却邪錬魂赤帝之靈炎精二神三台流光
錬胎易質魄錬魂康穢炁殂落乗烟飛揚
隂炁消釋陽炁混康精神益壯洞入火郷
混合九炁緫契虚皇昊天有勑流金振芒
九天煥落利貞无疆急急如上帝勑
火錬丹界天尊
再呪
炁化成人尸變入玄三化九錬昇入九天

九天之劫更度亡魂受錬更生得爲眞人
急急如上帝律令
三徧丙炁
仙化成人天尊次祝白
火沼官將火錬玉童玉女引領亡魂出流火
之池灌溉五芽眞炁混合百神
存火錬神將玉童玉女引領亡䰟出火池
五靈五老天尊
焚五芽符(即五芽眞文符)
謹請東方青帝青靈之童甲乙之官從虚空

中來齎厥隂之炁青芝玉漿灌漑亡魂紫微
宫
謹請南方赤帝赤靈之童丙丁之官從虚空
中來齎少隂之炁絳芝玉漿灌溉亡魂絳宫
謹請西方白帝白靈之童庚辛之官從玄虚
中來齎太隂之炁素芝玉漿灌漑亡魂華蓋
宫
謹請北方黒帝黒靈之童壬癸之官從玄虚
中來齎少隂之炁玄芝玉漿灌漑亡魂太隂
宫

謹請中央黄帝黄靈之童戊巳之官從玄虚
中來齎太隂之炁金芝月華灌漑亡魂玉堂
次呪
千和萬合自然成眞眞中有神長生大君
無英公子白元尊神太一司命桃康合延
執符把籙保命生根上遊上清出入華房
八冥之内細微之中下鎭人身泥丸絳宫
中理五炁混合百神十轉回靈萬炁齊仙
急急如上帝律令勑
舉旛至壇中正立

髙功再白
亡過某等早纏世網夙昧眞修九炁無歸五
行蕩失三魂受譴萬劫飄流不假良因難回
生理當軄旣依典格啓告眞靈體乾坤造化
之功法隂陽和合之數匹配水火濯錬神形
降兩曜之精華結五行之沖秀立根受祖溟
涬生津杳冥聚眞恍愡有象蓋物有終而必
始理以變而乃通鬼復爲人身當仙化除巳
表聞九天上帝乞爲流祥頒慶録本生神錫
正炁於九關合胎圓於十月再資混沌重覩

清明謹上請帝眞胞命元元一黄演之炁纏
其胞使胞源宣通上徹於天以生成
焚第一章符誦章
混合空洞炁飛爽浮幽寥延康无期劫
眇眇離本條苦魂沉九夜乗晨希陽翹
大有通玄户鬱單降晨霄黄雲凝靈府
隂陽炁象交胞元結長命惡根應化消
桃康合精延二帝秀玉飄灌漑胞命門
精練神不彫九天命靈章生神神自超
元君遏死路司馬誦洞謡一唱萬眞和

九徧諸天朝稽首恭劫年慶此榮舊苗
謹上請帝眞胎命元洞冥紫户之炁纏其胎
使胎結解根下響於地以固靈
焚第二章符
无量結紫户炁尊天中王開度飛玄爽
凝化輪空洞故根離昔愛縁本思舊宗
幽夜淪遐劫對盡大運通帝眞始明精
號曰字元陽嬰兒史伯華結胎守黄房
斬根斷死户熈頥養嬰童禪善導靈炁
玄哺飛天芳華景秀玉質精練自成容

務玄育尚生羅列備明堂太虚感靈㑹
命我生神章一唱動九玄二誦天地通
混合自相和九徧成人功大聖慶元吉
散華禮大空諸天並歡恱一切稽首恭
謹上請帝眞魂命元長靈明仙之炁纏其三
魂使魂門錬通神以達精
焚第三章符
須延緫三靈玄元始炁分落落大梵布
華景翠玉尊明範飛玄景開度長夜魂
遊爽赴期歸炁炁返故根大帝號陽堂

字曰八靈君九關廻禄道胎炁生上元
陵𣑽度命籍太乙輔精延泥丸敷帝席
三部八景分魂生攝遊炁九轉自成仙
琅琅九天音玉章生萬神三徧列正位
炁參八辰門玄關遏死户靈鎭津液源
應㑹感靈數明道潜廻靈慶此嬰兒蛻
稽首讃洞文
謹上請帝眞魄命元碭尸冥演由之炁纏其
七魄使魄户閉關天王降仙以安寧
焚第四章符

寂然無色宗兠術抗大羅靈化四景分
萬條翠朱霞遊魄不顧返一逝洞群魔
神公攝遊炁飄飄練素華榮秀椿劫期
乗運應靈圖空洞生神章瓊音逸九霞
一唱萬眞㑹騫爽合成家九轉景靈備
鬱鬱曜玉葩兠術開大有一慶享祚多
上聖廻帝駕嬰兒歘以歌不勝良辰㑹
一切稽首和
謹上請帝眞藏府命元五仙中靈之炁纏其
五藏使藏府清涼五帝朝眞以存神

焚第五章符
翻翻五帝駕飄飄玄上門遊歩黄華野
廻靈驕樂端採集飛空景舊爽多不存
太微廻黄旗無英命靈幡攝召長夜府
開度受生魂公子輔黄寧緫録具形神
玉章洞幽靈五轉天地分炁錬元藏府
紫户自生仙數周衆眞㑹啓陽應感䌓
玉女灌五香聖母慶萬年三界並歡樂
稽首禮天尊
謹上請帝眞靈府命元髙眞沖融之炁纏其

六府使胃管生津以納和
焚第六章符
應聲無色界霄映冠十方回化輪無影
冥期趣道場靈駕不待轡朗然生神章
空洞諒無崖玄爽亦爲彊練胎返本𥘉
長乗飛玄梁蘄畜䘮天眞散思候履常
斬伐胞樹滯心遊超上京願㑹旣玄玄
悟我理兼忘介福九天端交禮地辰良
混化歸元一髙結元始王稽首儔靈運
長謝囂塵張

謹上請帝眞元府命元髙仙洞笈之炁纏其
九竅使九竅開通心神朗清以開關
焚第七章符
玄㑹統無涯混炁歸梵輔務猷運靈化
潜推無寒暑乗數構貞條振袂拂輕羽
瓊房有妙韻汎登髙神所圓輪無停映
眞仙森列序上上霄衢邈洞元深萬巨
秀葉翳翠霞停䕃清泠渚遨翫怡五神
繁想嘯明侣五難縁理去沖心自怡處
爽魂隨本根亹亹空中佇七誦重關開

豁滯非神武運通由中發髙唱稽首舉
謹上請帝眞華府命元眞靈化凝之炁纏其
八景使三部八景整具形神幽夜光明以防
身
焚第八章符
清明重霄上合期慶雲際玉章散沖心
孤景要靈會煥落景霞布神衿靡不邁
玉條流逸響從容虚妙話靈音振空洞
九玄離幽裔感爽無凝滯去留如解帶
明識生神章髙遊無終敗玄景曜雲衢

跡超神方外應感無方圓聊以運四大
研心稽首誦衆聖共稱快
謹上請帝眞嶽府命元自然玄照之炁纏其
身使三關五藏六府九宫金樓玉室十二重
門紫户玉閣三萬六千身神萬八千宫府三
百六十機關根元本始一時生神令神布炁
炁滿能聲聲尚神具毛髮生身諸天下臨以
保其身
焚第九章符
无結固无情玄玄虚中澄輪化无方序

數來亦回乗誰云無色平峩峩多丘陵
冥心縱一往髙期清神徴良遇非年歳
劫數安可稱浮爽縁故條返胎自有恒
靈感洞太虚飛歩霄上冰津趣鼓萬流
潜凝眞神登無愛故無憂髙觀稽首昇
髙功再白
夫三炁爲天地之尊九炁爲萬物之祖故三
合成德九陽爲眞實天地之玄功乃隂陽之
妙用今爲亡過某上請九天降炁五體聚神
旣膺大道之殊恩當禀上眞之慈訓蓋九炁

生其神三元育其質黄白致相混沌合形六
甲周流五行結植法天象地含隂吐陽則地
剛柔應天文分度千眞備列萬象森羅合道
通眞旣尊且貴於是首爲崑崙髮爲星辰眉
爲華蓋眼爲日月鼻爲天柱耳爲天窻口爲
天門面爲天鏡五嶽四瀆八海九江一元二
儀三光四象五行六律七元八景九宫十方
三十六天三十六地莫不備焉皆大道之妙
應神靈之所生也汝等若不能尊其炁貴其
神省兹始末念其本眞以至躁動凡濁淫惡

亂心則傷其神炁炁盡神逝魂沉五道魄殁
三途業増九隂殃流七祖生生劫劫休息無
期可不悲哉汝等自當清虚滅欲正念無反
更生受形人道尤宜含純養素抱朴歸元於
慧性中㑹正道是時則神仙可學天上可登
故今神變之義是學仙錬神之門户開異時
歸眞向道之良心於二儀育質九炁結形之
後再行焚化玉嬰神變靈符汝等其深悉此
意毋忘此時也
焚玉嬰神變符

上元眞一守固泥光中元眞一守神絳宫
下元眞一守衞命門三元齊景保命益年
招靈致炁生降自然變形錬骸骨化成仙
毛羽飛輕騰翔帝前急急如律令
次以水灑受度亡魂呪曰
天澄炁清五色髙明日月吐渾濯錬身形
神精内爽法火錬眞光景洞耀煥映上清
炁不受塵五府納靈罪滅三途禍消九冥
惡根斷絶福慶自生今日大願一切告盟
身受開度昇入帝庭

又呪
北斗落死南斗上生萬靈侍衞諸天記名
洞觀無礙元享利貞急急如律令
放水盂祝白
汝等亡魂受錬已畢躬身壇下承領功德託
化人天逍遥自在
次兩手煞文擎酆都形生天籙吹中天炁
一口放籙上白呪
元始符命時刻昇遷北都寒池部衞形魂
制魔保舉度品南宫死魂受錬仙化成人

生身受度劫劫長存隨劫輪轉與天齊年
永度三塗五苦八難超淩三界逍遥上清
說戒
伏聞太極未判一炁混融自一分三元綱遂
演髙澄乾蓋下奠坤輿孕毓粹沖以生人物
惟人之身法象天地配合隂陽故獨靈於萬
物夫一炁於本先地先天天地因兹以成覆
載人物禀兹以生形質形質旣立於是有始
有終人能識存亡之機達生死之變則死未
足驚生非可樂身與我累世亦非眞富貴如

浮雲恩愛等夢幻要須自能解悟回省眞源
斷貪著心絶執迷念百慮俱消一性湛然生
死去來本何牽係可以昇陟虚无蓋我禀兹
一靈亦與天地相爲終始何以一死一生之
爲累耶且人固非惡生而樂死也惟其拘纏
世網沉昬愛縁念慮不純諸妄競起但縱情
而无極豈悟生之有涯富貴燔身榮名在念
貨財山積志亦未猒大數一來悉非巳有身
謝之後貪戀益深寂寂幽途沉沉夜壑是知
業縁報對尚有休期貪戀迷昬永無了日故

太上啓沖虚之化大道開清淨之門拯此迷
途岀諸疑網此則垂科立教之本意也今兹
亡靈巳棄世縁魂未能整復雖數運自有反
生之期而所不能超脫者亦由執迷之未釋
貪戀之在懷故也當司巳爲祈告上眞請降
符命布隂陽之正炁合水火之眞精復其神
明錬其魄識重資混沌再立根基可爲累劫
良縁千生慶幸然而猶在亡靈自加警省髙
作達觀庶可永脫輪回長辭障惱切宜深悟
死生之理徹透存亡之機當知世之金玉珠

珍不足寳也綺羅錦繡不足竒也富貴華侈
不足榮也粟帛財貨不足戀也至如夫妻父
子固云義重大倫然生聚死散亦理之常豈
能保其長且乆耶然此等皆人情之所不可
免者今乃謂物不足惜恩不足戀是果何也
蓋四大百骸人孰不自愛重及其所窮運盡
形化神馳血尸肉質悉皆朽腐回顧一身尚
不能有況貨財恩愛哉由此言之生則未免
隨逐世縁死則不須迷戀恩愛所當省理者
惟一靈本性劫劫生生未甞泯滅則知形容

累我尸魄亂我財寳昬我恩愛惑我我之本
眞固自清淨沖虚超出五行之外則罪福因
縁𡨚讎報對亦將煥然冰釋天堂地獄悉成
一空惟當認取未生我身以前一無所有方
可知根識性悟本超凡則濯形太陽反生人
道特餘事爾今則錬化巳畢昇遷有期若受
質於人間當毋忘於修檢生生常歸正道世
世不墮迷途太上三皈九戒謹當宣演人間
天上母忘戒言
宣告亡靈第一皈依无上道寳

夫道寳者先天先地无形无名謂其无則孰
爲造化之根源謂其有則難窺希夷之閫域
生萬炁而罔能測其際立三才而不自以爲
功或隱號而藏名或聚形而散炁澤流萬劫
髙緫一元世世生生當遵道寳
道寳讃
宣告亡靈第二皈依无上經寳
夫經寳者錬空成梵結炁爲文立極流祥隨
機設敎開三乗之祕藴列四輔之靈書保劫
運而奠乾坤接天地而扶造化廣涵眞奥永

度迷津世世生生當遵經寳
經寳讃
宣告亡靈第三皈依无上師寳
夫師寳者傳眞演法立教度人儀表古今提
携幽顯玄中教主正一天師或列軄而在天
或分身而降世三洞宗壇主宰十方得道仙
眞拯訓方來昭明正化科垂有則惠浹无邊
世世生生當遵師寳
師寳讃
上來宣告三皈依者乃古今之正教天地之

眞宗當知萬化因此而生三才由此而立況
於幽而爲鬼顯而成人三界之中隂陽之内
須明逆順宜别正邪自今以還永歸正道毋
得䧟於魔教母得惑於異端一念旣眞衆邪
不入正理無雜大道坦夷亡靈旣巳徹於眞
機更合明於戒律太上科條謹當宣示
智慧頌
宣九戒
第一戒者敬讓孝養父毋
第二戒者克勤忠於君主

第三戒者不殺慈救衆生
第四戒者不淫正身處物
第五戒者不盗推義損巳
第六戒者不嗔兇怒淩人
第七戒者不詐諂賊害善
第八戒者不驕傲忽至眞
第九戒者不二奉戒專一
奉戒頌
上來九戒乃天尊垂訓若人常能持守身謝
之後永不沉淪今亡靈在冥之日受度之時

先須明此教條將來託化受身則忠孝爲首
㢘謹自持舉措不失於䂓矩法度之中當此
之際豈止根於天性而巳乃習熟於受生之
前者也以致在幽在顯固應心心是道念念
皆眞出殁去來不背正理一塵無著萬慮皆
空是又豈在於戒律哉謹用告下金籙白簡
長生靈符太上生天寳籙以爲仙化之憑亡
靈諦聽謹用宣行
宣符籙壇牒
髙功立大聲白云

假合隂陽聚本眞神明整復自生身
萬縁不著輪廻脫髙歩烟霞謁帝眞
下座法事結願
表白度魂
或普度同行錬化度橋亦可通用此儀專
度正薦則專用之爲徍
度橋科儀古來有之近世方用且於亭子
四門各吟偈一首其辭甚陋而道家法事
有讃有頌有歩虚詞白鶴詞之𩔖所有吟
偈之格自古無所出勢難從俗雖送亡魂

之際添入俗格不甚深害然蕆齋立事務
合典儀不經之言豈宜對衆宣演故今除
去偈子却易以白文然後舉天尊號續之
且免於貽笑於識者
伏以推移罔測生莫得以長存代謝匪常殁
豈宜於乆滯端在明心見性要當悟正超凡
沖寂玄宗虚无妙道天地因之而肇立隂陽
由此以陶成所當自此皈依庶使前途際遇
今兹齋功旣就善果克圎佩受符章沾領功
德度法橋而徑往指雲路以髙昇法衆䖍誠

稱揚奉送
法橋大度天尊(歩虚一首)
東方九炁天尊(行至亭東)
伏以道恩善應齋福無窮幽昧得以昇遷隂
爽悉無沉滯瞻望青華之帝闕朝謁長樂之
天宫庶蒙接引之庥即被陶鎔之澤此爲徑
路正好皈依直指青霄便期高步同誠奉送
恭爲稱揚
南方三炁天尊(行亭南立)
伏以循環之機本無沉滯執著之見多自拘

纏今旣得濯靈風自可悉明本性祈天望聖
即昇流火之郷向道歸眞前赴錬魂之府一
心求於度脫六欲捨於昬迷仰沐玄津以資
仙化再宣聖號奉送雲程
西方七炁天尊(行至亭西)
伏以一眞自悟九地俱空然非兩曜之精華
豈復五神之善識是以瞻白玉龜臺而稽首
想金眞聖母以傾心仰冀生成以祈度化或
隱或顯常樂道以逍遥明性明心永蒙恩而
清淨切須正念更勿邪情同爲稱揚再三奉

送
北方五炁天尊(行至亭北)
伏以望之在北乃是中天仰之彌髙斯爲霄
極想穹窿之逺渺渺莫窮瞻閶闔之遥巍巍
難際巳露塵情而上奏普祈幽爽之更生兹
荷宸恩得圓齋事乗斯妙利更可滌慮澄神
仗此善因即遂返眞證性旣無滯礙切莫遲
回寳號再揚奉資進歩
逍遥快樂天尊(引至焚燎所)
極樂三清界向來回向

伏以髙眞慈憫發三洞之祥光大道沖虚布
十方之妙䕃恩極乎六天九地教覃於三界
四維幽顯蒙庥死生同福垂情濟世无量度
人齋主某罄竭精誠恭修齋直上資邦國普
及生靈集此善功追薦亡過某靈魂超生善
境伏願天恩普濟道澤宏敷善果圓成下脫
萬縁之累眞符濟度上超三炁之天自明宿
命之因縁永滅前途之障礙一靈自在與道
同符回福見存流芳後葉三途九夜俱得清
間萬𩔖四生皆䝉昇度爲上因縁志心稱念

大聖元始天尊太上道君太上老君十方靈
寳天尊不可思議功德
靈寳本法錬度符命
日魂符




眞火合同符




火鈴符




錬身符






月魄符



眞水合同符





十二河源符



金液錬形符







石景水毋符



五芽眞文
青芽





朱芽



素芽






黒芽



黄芽






右五芽眞文其行用之詳巳見前五芽内
錬品
九天生神章符
此符乃本章九天之炁也正屬上清洞玄
靈寳本部非他法可雜若九陽梵炁九霄
之符與此不同符見别本兹不再録
玉孾神變符




酆都山眞形





錬度諸符大槩如此惟錬身一符亦出神

霄但此符乃十干之字爾以人備五行而
生今再資五行之炁以錬其魂此十二字
甲乙則屬木丙丁則屬火戌己則屬土庚
辛則屬金壬癸則屬水故其後召五方之
靈芽則五行之炁也亦非專𨽻神霄而神
霄法中自有錬度之式此靈寳本法鍊度
皆用經中生神自錬之符若世之所用十
二經絡符並不當收入蓋以隂陽正炁錬
其魂魄聚其散蕩復其神明去其翳濁使
亡靈明知尸形已壞者不足戀靈識再聚

者可還生然後啓告九天上帝請降靈津
俾九炁下鍾形神方復重資道性再立根
宗若符十二經絡則託胎之後九炁結形
九月神布炁滿能聲當是之時經絡自生
故首以水火二錬終以九炁結形鬼魂反
生之事畢矣玉嬰神變符亦修眞之士自
服以錬神者故末後告行使其神而明之
然後聽戒受符命俓超生路昭應雖然在
天行之自宜有理近世錬度科格旣不同
符命亦有異皆不可雜用混殽失宗且如

酆都山眞形傳流乆矣未甞増損近浙東
人於其側増黒池者浙西於側又增硤石
地獄者似不必如此増益也夫増黒池者
不知其意所據何說或者又以仙戒經所
載有十八地獄而山形内只標一十七所
遂以黒池湊成一十八所不知山形所標
天帝宫鬼帝宫通天門之𩔖則其中之宫
闕也上元六洞下元六宫之𩔖也則其中
之曹局也共標一十七所乃宫闕有司爾
獄則不可勝計也今以曹局而爲獄則大

失經㫖况一曹一局之内所主之獄又不
知其㡬所至如業報因縁經謂有三十六
獄又三宫二十四獄所出互有不同山形
之内未易増損或有經據則酆都山形其
來甚古神仙上士未甞有加不冝於今日
求異若硤石血湖之說專以恐脅生産之
家出錢薦拔而爲之其謬妄不待言而可
見所有齋科古儀以定壇外科書俗用者
多不同今新撰易去世俗常用者庶切事
情却非敢爲異也



上清靈寳大法卷之三十七







