










上清靈寳大法卷之四獸五
(洞玄靈寳法師南曹執法典者權童初府右翊治金𠃔中編)
七經八緯品
元始大定神光湛然七日七夜洞觀百靈
徹視十方玉札洞視内解採錬祖炁生
聖胎法身(訣未降)五行正炁内錬黍米寳珠
神變積而成丹(訣夫降)中理五炁混合百神(訣未)
(降)
巳上謂之七經
流精玉光隂陽丹(訣未降)内包九鼎外合九色

洞陽符大開圖(訣未降)梵炁流行合於太陽流
演十方(訣未降)三宫修誦洞照幽微五品
隂功濟生陽德升度無間
巳上謂之八緯
𠃔中竊謂靈寳之道洞玄之品肇於洪濛
之始演於億劫之先及其應運流光因經
立教皆不出於七經八緯但其科法有叙
録入編者有未降人間者巳逐事䟽出於
本品终不敢牽強而爲之說也台山靈寳
中謂之修誦緯品其一曰太一含華玉露

迎珠存之誦之不待萬徧而登眞名寳珠
玄化緯其二曰司命化生降而復升存誦
萬徧馳雲駕龍白日上登太空名獅子威
神緯其三曰帝宫分身三元功成萬徧足
備舉身升仙名上宫妙乗緯其四曰丹臺
内座中禁成眞六千積功德同九眞名中
禁證眞緯其五曰丹谷潜老神炁俱存三
千下行名籍玉京名下元初學緯其六曰
三炁生三上合三天造兆一身分形十天
形同天師儀範自然坐御獅子在於空玄

日光寳珠五文宗元十過周回應感玄變
名立應神通緯其七曰内服外誦三十二
音心存玉尊泥丸帝宫神誦玉章俯仰元
君萬徧巳畢無所不成名玉音萬靈緯其
八曰三界七元百千萬徧三界可度仙翁
雲軿名三界拓靈緯此其八緯也自有靈
寳大法以來諸家編叙甚衆其他雖互有
得失莫不以七經八緯爲之宗本錬行累
功登眞度世以𦤺神機道妙多隱其中今
台山上以修錬存思分爲八緯與世傳略

不相同却於經緯儀範品中略出七經之
名而不載七經之條徃徃其人未覩全書
於是以意逆料遂立此品用之修誦固不
爲礙理但一失古法七經八緯之目皆經
中之事也由網之捨網使學者不知發足
動歩之蹊徑而覬升堂入室不其難乎
元綱流演品
元網則元炁之路九天之根在西北之角與
玉清連界東南則接通陽之霞上承清官神
虎之門西北則寒穴之野上通金闕神仙之

庭南極於大丹浮黎之鄉炁恊洞陽之光北
則正於勾陳交關華蓋炁踐廣陵中央直衝
玉京八逹交風即西龜之山乃天之根也(詳見)
(分章釋用品)
𠃔中考詳元綱者乃天之根紐炁之經纒
道源未判元綱巳肇此乃天地之大體妙
炁之靈樞羅絡乎三十二天之中貫通於
二十八宿之分形於上者謂之道流於下
者謂之教行之内則配合於身施之用則
旋回有法此乃因天地之自然象人之體

用也且人之幻身結形穢濁受質胚胎一
毫一毛非塵腐之物獨我之一靈與天地
相爲终始是均禀祖炁也故頭圓似天足
方似地目如日月體象乾坤炁息周流宻
應天度人能修此以應彼則可以與天長
存超然不泯矣昧者不悟其眞不考其用
乃中曰身備有天地不假外求非也内錬
之法散而爲三千六百傍門要在金丹正
訣其始也追二氣於黄道㑹三性於元宫
而其成也隂𩲸消蹤陽神契道隨其功業

之輕重第其資品之崇卑效職仙曹受書
洞府終不謂我身有天地而外無天地内
有形神而外無鬼神得一末術便以爲有
内而無外何其謬哉近者亦有知此論之
非者矣所恨不逢師旨揣量莫得其要旣
不全内又不專外乃自謂之說曰謂之不
内不外是又去理逺矣且蒼蒼在上天也
日月星辰天之文也愽厚無根地也山川
河嶽地之理也人之一身四肢五體乃天
地間之一物而性靈於餘物耳戴天履地

而言外無天地可手𠃔中今此所叙元綱
之體乃天之經常也次則叙人身取法天
地配合隂陽言其象也天以剛徤而不息
故天得以長存也人能㑹道而澄神人亦
可以不泯也此非身中自爲天亦非不内
不外未免悞天下後世矣故不得不明辯
之
元綱者升神之要路天階之絶景道源旣
判神天崆峒之上非言可盡非見聞可窮
悟其眞者因眞修眞而外眞自應識其妙

者因妙得妙而外妙自臻推神天之象則
元綱之位其逺其近舉可知也人之有元
炁開通骨脉肶穴上逹於頂一如天上元
綱之路人之䰟𩲸在身一如氣在天中知
出入則長生飛騰不知則庸愚之夫不審
術業未曉仕䆠官聮之次而求見君也夫
元炁融聚䰟𩲸所養爰有眞精眞精本根
於右腎右腎爲命門在脊骨之窮其下有
太骨骨中之髓透尻骨其穴名龜尾其身
爲王毋面南而治事因帝所向而言之則

謂之西龜之山道家託諭爲名也又爲之
金闕以其居西也右爲金闕左爲玉房言
玉在山而木潤居東方也又玉水之所本
陽精之化精之所著名曰淨霐此乃元綱
之炁根本之所發也寳圖之設髙壇起於
此鬱羅蕭臺基於北臺之中尊直當於心
所謂靈臺也上清之境太清之上際則心
之下也心之懸垂其下爲肝肝之下二分
北斗七星居之其氣逹心其源上通舌下
名曰湧泉其氣下逹右賢之炁泄者以湧

泉之炁不禁謂之交鋒交鋒者言斗之罡
星大魒所照之地其性肅殺其神即慾界
也如知其道者以舌拄上㬽直運其氣循
脊而上以脊通頭頭上者玉京之要路所
謂西龜山與玉京爲鄰界也今人不知便
以爲西龜山在腦然西龜去玉清之炁四
千萬重居中炁直逹在天則火星最低炁
先及也又心屬火言上逹而相感夫日月
與火星齊故遊日月參之一身則兩乳與
心齊兩乳者眼之根源也人之二乳藏精

以養目也故老氣衰目昏乳無汁賢無精
箕斗在天之東北爲天之關楗艮之位也
於人則右手肩井穴也人之炁脉以右爲
始天道之行以西北爲姓由西行而至牛
宿則天事畢矣然未有發生故造化於此
起焉言重入火星也入氣雖一周而消息
係焉重入心中也由火木水金而行者天
度也由心肝腎肺者氣俞也即背脊之穴
也取脊穴而觀則上下左右見矣求其妙
而推其喉環通於頂門所以爲玄玄之妙

難以言而盡不可指而名也無色之界在
心之下空洞之中斗魁之左也復自斗口
則以舌拄上㬽名曰天橋則超上清而至
玉清矣如此則玉清之景頭也上清之景
絳宫也太清之景丹田心爲靈臺則靈臺
之說可見矣於是而守守之在心於是而
朝朝之在頭此三華離便大有之庭也故
天中之天無英白元之㑹於心也自然成
眞㑹於頭也修靈寳之道於身中至此而
事畢矣不可得而容聲矣

𠃔中切論元綱流演之於天者巳叙於前
體合於人身者存録於此學者冝深知此
身之所以貴重者可以爲眞仙可以配天
地可以錬形神可以㑹道妙乃道家因物
象以設比喻法天地以立名偁隨已育之
身而立有爲之法自有爲而至於無爲以
有形而升入無形然後夀齊天地與道合
眞其事始於身中而不止於身中也
元綱流演圖
𠃔中按眞誥中諸論五星圖所布常南面

也以太白位在西歲星位在東按而施之
所以爾者五星隱伏縱横無常不如北斗
列象常在故一以定位於五方不得隨星
之所在也𠃔中考之天文五星並無定位
或如連珠或聚東井留伏逆順𨇠度不齊
按圖行事合從五行所屬以定方而已是
眞誥中所論亦如此當知此圖爲行事設
也如二十八宿上貫三十二天之炁則所
屬互相不同今只以三十二天環列四方
二十八宿亦從天文定位以正方隅以便

朝謁而已非以一宿而應一天之炁也若
取某天之炁而下貫某宿則方隅錯雜矣
難於行用故也
謁三十二天自太皇黄曽天始至平育賈
奕天終然後回謁二十八宿每宿十二歩
箕起而斗終於斗宿旋身回至箕却望斗
魒而至謁五星如法(詳見淨明經法)
升神上境入北斗之中三台六星蓋頂而
行歩斗一座次六歩應三台而岀左環四
十九歩犯火星又東行入十一歩至太陽

謁孝道仙王復右行六十四歩自北入西
至太隂謁孝道明王左旋而出左行復右
行凡七返如環此無色界定想見無色界
諸仙眞來徃於是周歷十方謁三十二帝
二十八宿每宿丁罡十二歩以回共三百
三十六歩至斗宿即借箕星之罡以行直
環望北斗大魒之次及交風之山右旋南
嚮四十九歩重入火星經於太隂三十六
歩謁水星由水東行至于太陽之側右行
六十四步成木東向謁木星再回而行借

水星罡復出太隂之傍八十一步成金西
向謁金星東行逹于斗口三十五歩而入
中謁土星反行再入金水木之宿直望北
方玉京金闕乃八歩而進再拜長跪
具法位(臣)姓某(臣)幸因宿慶獲際眞風入靖
凝神恭朝天闕身外之身冐扺玉京(臣)無任
瞻天望聖惶懼屏營之至再拜
重啓云(臣)凡骨性頑理難超舉幸因師授使
遂飛神不避誅夷敢披丹悃(入事意臣)無任
祈恩俟命之至謹言再拜退復元路神入頂

門呪曰
蛇蟬蛇蟬脫殻離塵吾今朝眞上謁青雲欲
使神人閉債封形舉歩以去祕訣靈靈急急
如律令
右元綱流演之圖乃梵行諸天之路也始
於飛神躡斗終於謁帝朝元若能精思按
行出入旣熟登對不亂可以上章奏事役
使鬼神以𦤺脫殻升眞混合梵炁錬形之
術朝元之方莫先乎此每於三元入節甲
子庚申入靖焚香面北平坐臨目靜思凝

神定想氣息綿綿神風不鼔聳身出頂如
蟬之脫殻升歩空玄如法行事自微至著
由想念而及成眞則存乎其人矣
𠃔中謹按此條乃法中之要用章奏之本
源如金丹之成身外生身事非小補近世
天台靈寳法中多教人止於身中作用由
不及上極於泥丸二十八宿三十二天三
境十方千眞萬象環於泥丸之中其元綱
飛步乃收神入腦有如集身神朝元之法
又𩔖補腦還精之術甚至上章啓事飛神

告謁皆以此爲不傳之妙彼但見傍門法
中有此等功用頗多便執以爲祕訣旣於
靈寳不得要領遽假此以行之又慮見議
於識者故其徒自想神異不言於人豈知
元綱流演於三十二天之中經二十八宿
之分乃天中之根樞也人身象之爾存身
中之百神定神中之一念馳誠上境㑹道
朝眞非止專力於泥丸而巳存内眞而外
眞自應知身度而天度可窺若想念專純
久則錬神易質無足疑者儻還神於身内

注意於腦中則非矣學者冝深詳究此機
平心勿泥庶徹正眞之理共超清靜之鄕
玄穹主宰品
髙眞上聖總録穹玄妙有妙無不可窺測經
典一岀漸露其機三洞正科其理淵深自大
唐以後經誥散失逐時𥙷綴眞僞混淆有識
之士能别其源悉其理始可指其萬分之一
爾元始天尊萬化之源道之玄炁不可擬議
然散而爲炁聚而成形其中有神強名天尊
居玉清聖境靈寳天尊道之元炁以教言之

元始爲洞眞則至此爲洞玄居上清眞境道
德天尊道之始炁以教言之自元始至此爲
洞神居太清仙境昊天上帝自三炁化生髙
出乾坤之表生萬物而不載也三才肇立炁
清髙澄積陽成天萬彚之源豈應無主故以
形象言之謂之天以主宰言之謂之帝出治
於玄炁之下而尊於三界之上是爲天主北
極大帝則紫微垣中帝座是也按天文志云
南極入地三十六度北極出地三十六度天
形倚側蓋半出地上半還地中萬星萬炁悉

皆左旋惟南北極爲之樞紐而不動故天得
以運轉也世人望之在北而曰北極其實正
居天中爲萬星之宗主三界之亞君次於昊
天上應元炁是爲北極紫微大帝也台山靈
寳法中却云紫微北極大帝乃三界萬神萬
煞之帝欺罔凡世褻瀆上玄深可驚畏學者
所當深戒天皇大帝乃北極帝座之左有星
四座其形聮綴微曲如鈎是名勾陳其下一
大星正居其中是爲天皇大帝也其總萬星
位同北極却爲樞紐而天皇亦隨天而轉上

應始炁三炁之下萬天之上三界之中莫尊
於此三帝矣
𠃔中竊惟
三清三境天尊人孰不知其爲玄元始三
炁但炁之聚則爲形散則復爲炁是萬化
之源三才之祖天地之根不可得而名議
赤明啓運大道流光或火錬太空或皇人
按筆眞文降世三洞宣行故有洞眞洞玄
洞神之部天寳靈寳神寳之稱中古以後
遂立科法三洞各有經籙故謂之三乗九

等也道之隱者不可知道之用者故立教
台山靈寳法中却叙云元始天尊乃道中
之主太上道君乃法中之主太上老君乃
教中之主吁三洞四輔法籙之源九品三
乗互相通貫而以爲三清各主其一其爲
誣罔可勝言哉想其不知三清之爲何物
也可爲瞽者指路於其前盲者繼蹤於其
後其說如此而欲行其法以拔幽濟顯敢
望其感格耶台山法中又云紫微上宫天
皇大帝則紫微垣中勾陳之下者是也可

以言紫微垣或言勾陳宫可也若稱紫微
上宫乃是玄都玉京山非紫微垣也一字
之羌别利害甚重昔唐朝尊老君爲聖祖
天皇大帝此乃唐室一時尊祖之典又非
紫微垣之天皇大帝也不識古今妄稱名
號罪不容貸矣内有聖祖天尊位號辯論
今世旣不設此位不復書入矣非漏落也
此聖位乃宋朝之始祖以元天大聖后爲
配耳只今之九天司命眞君也
上清靈寳大法卷之四
