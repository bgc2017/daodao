










上清靈寳大法卷之十九彩一
　　　　　(洞玄靈寳法師南曹執法典者/權童𥘉府右翊治金𠃔中編)
　登齋科範品
　古者行持之士德行𠑽於内精誠動於中
　立壇以朝奏爲先行事以精思爲首故自
　投詞告齋之後次則陞壇按科而行及至
　今世之威儀率繁於古人之典式然諸方
　襲行旣乆難於一旦除之惟其所増多是
　請祝之詞若不大造經誥者非可盡去但
　世之所用者頗無倫序或行正一法籙科

　品之格或兼用諸家雜法之辭道衆欲備
　用於一時未免兼收而並録不知源流旣
　殊措辭亦異况髙功之啓白尤冝深切於
　事情𠃔中所編洞玄靈寳本科實難泛取
　而混用縁廣成先生編集止於齋科而已
　啓祝之辭奏告之語舊典不載故今從本
　法之㫖重行修述一宗關告之文非敢以
　此而自眩蓋欲不戾洞玄之科條爾不行
　此法之士或取而用諸他𣲖大覺違失本
　意亦猶此法中不可雜他書而並用也

　　　發奏儀
　先立玄中大法師正一天師位若巳舒六
　幕則就玄師前將所發文檄悉用淨箱盛
　置列于師前髙功齋官各上香設拜次高
　功長跪致詞請牒此式諸方多獨温台二
　郡不用之居其所者自從習俗此書乃通
　行之文不專爲一隅設也(祝香/如式)
具位某恭謹焚香再拜上啓
玄中大法師三天扶教輔元大法天師正一
靜應眞君靈寳經師眞君靈寳籍師眞君靈

寳度師眞君仗此眞香敬伸供養香乃玉華
散景九炁凝烟香雲宻羅俓衝九天當願侍
香金童傳言玉女傳臣啓奏上聞
帝前令臣所啓咸乞如言臣聞混元未肇潛
一炁以凝眞五太爰分發三乗而立敎道由
敎而乃顯敎非師而莫傳况齋法之有儀實
師尊之上隷伏念臣乆叨玄廕謬沗眞班應
有來詞理難寢抑臣先據某人投詞乞就某
處開建
無上黄籙大齋上資邦國下福群生普度幽

沉廣恩冥漠回兹善果薦㧞亡故某魂超生
陽境以致三𡍼息役六趣咸休臣謹祗率法
流同脩齋直盟天告地按格行科顧惟末學
之塵微難俾齋誠之通逹欲祈天監須仗師
恩恭帷靈寳五師眞君學洞顯幽功齊造化
分形下敎弘正道以接人立願康時出玄科
而濟物凡崇善果仰屬眞師應有請祈俱由
省録况今典儀將肅齋事届期敢慿申奏之
文移用告隂陽之主宰上聞齋悃普逹哀𠂻
恭望曲賜矝憐俯垂憫念特頒眞㫖告下玄

曹差降法籙合屬將兵勑遣傳奏應干神吏
齋持文檄導逹悃忱歴啓萬眞號令不違於
頃刻遍聞三界感通待報於斯須所有奏申
合行關遣即祈眞㫖俾遂凡忱臣干冒
師嚴下情無任不勝惶懼祈恩激切之至謹
言
　道衆同捧所發文字華夏引至功曹位所
　列文字于前知磬舉法事道衆一員吟香
　偈(諸方有不用/處隨常例)
　　　次吟水偈(洒/凈)

　髙功變神歩罡焚符召將諸方皆用表白
　宣三獻白文於召將之後三獻畢髙功發
　遣或有髙功自宣白文者各隨其俗召將
　畢祝白
　　　𥘉獻酒
伏聞三炁資始混茫於龍漢之𥘉三號爰分
昭煥於赤明之後陶鎔清濁肇毓坎離慈周
法界而劫劫度人德被遐荒而方方設敎闡
三乗之妙典列四輔之冲科慶襲顯幽澤均
今古是以三清十極悉當按格以謄詞三界

十方可以依儀而移檄於是備關申之職列
傳奏之司嚴道法之紀綱逹士民之懇禱事
當敷告今具啓聞本司今據入意以今專録
來詞敬行關發功曹使者傳奏吏兵土地衆
神里域主宰任當受事職在宣傳旣辱臨壇
用伸𥘉獻(齋官上香拜/舉散花一首)
　　　亞獻酒
伏聞道廣運以無𥝠天不言而善應雖精神
之可格非牋牘以難通况三洞赤書啓萬途
而濟世十方正典弘衆法以度人旣有司存

合嚴科式今列文移而將發幸兹神馭以來
臨畧備菲儀用攄至悃物則甚陋心惟克誠
神其領之敬伸亞獻
　　　三獻酒
伏聞飛雲走馭駕景乗空示現靡常威靈素
著升騰雲漢上徹於寥陽出入幽𡨋遍馳於
隂境傳上玄之命今逹人世之請祈符檄藉
之宣通表狀資於關奏十方𠃔頼三界依慿
輔天翊教而效專懃導敬逹誠以昭勲績職
惟至要禮則冝處終厥彛科以陳三獻

　　　白文
伏以天之髙也可以誠通神之幽矣乃容心
感故天人之相際雖幽顯以何殊一念旣精
萬眞垂監惟關申之將徹恐神馭之難稽薦
獻巳終文移合發遣造關牒謹用宣呈
　　　宣關牒宣錢馬狀
上來公文已行宣示即請騰雲叱馭整轡浮
空金闕玉房通信誠於頃刻神庭幽府逹文
檄於須㬰九天六地之眞司三界萬方之主
宰髙極太空之上俯窮無底之中隨所詣而

齎傳按關大而逓發母延時刻火急奉行急
去速來立待報應
　　　知磬舉向來
向來發奏功德上資邦國普及顯幽同頼善
功證無上道一切信禮
　　　表白回向
發奏功德無限良因專爲開建大齋奏陳誠
悃伏願萬眞垂監列聖流光齋直無魔善功
成就爲上因縁念十方靈寳天尊不可思議
功德(發奏事畢/衆官復位)

　　　告符命儀(衆官於道場内/上帝前序立)
　　　知磬舉天尊號(髙功出班/上香跪奏)
臣聞因辭逹悃託物寓誠假兹清靜之香仰
徹虚無之境道香德香無爲香無爲清淨香
清淨自然香妙洞眞香靈寳慧香超三界香
三境眞香以今焚香奏啓
虚無自然元始天尊上清眞境洞玄靈寳天
尊太清仙境洞神道德天尊昊天玉皇上帝
紫微北極大帝紫微天皇大帝東極青宫太
乙救苦天尊金闕玉陛下仗此香雲遥伸上

奏香乃玉華散景九炁凝烟香雲宻羅俓衝
九天當願侍香金童傳言玉女傳臣啓奏上
聞帝前令臣所啓咸乞如言
具位(臣)某謹昧萬死輙貢愚𠂻仰覬天恩曲
垂玄聽(臣)乆叨妙䕃幸沗法僚爰領世詞遂
弘眞典巳於今月某日備録奏聞爲某人崇
建無上黄籙大齋依按科條合頒符命巳入
靖書篆次當取㫖吿宣今乞容臣告下元始
符命金籙白簡救苦眞符破地獄眞符校幽
魂眞符太上勑赦生天寳籙東極青宫救苦

九龍符命太乙玄冥混元神虎玉札遍下十
方三界六洞九幽嶽瀆名山城隍社令應干
合屬去處開關赦罪釋放係薦亡故某及十
𩔗幽魂三𡍼苦爽悉離所部盡赴齋壇霑被
宸休以時昇度伏念符式則雲章鳯篆法容
假手於人然而令行乃道㫖天音誓當請命
于帝恭望至仁廣度大造垂憐赦愚臣狂僣
之誅憫萬𩔗沉𡨋之苦特降合干將吏按勑
宣行普告三界攸司依科遵奉(臣)即今敷告
拱俟頒恩(臣)干冒

　天威無任待罪激切屏營之至謹言
　髙功存念如式道衆於帝前捧符命行華
　夏引至告符所先備香燭酒果供養如發
　奏之儀道衆一員吟偈洒淨髙功變神焚
　符召將
靈寳大法司焚香關召十方飛天神王玄都
茭龍驛吏地道功曹使者九州社令神君神
虎何喬二將主魂七司玉女三部追魂張候
魏三使者監獄使者劉將軍聚魂功曹張將
軍盧將軍整魂對魂神將追魂大將馬將軍

陽耀隂靈召魂二使者本司所行法中追魂
攝魄合干官將吏兵黄泉蒿里丈人當處土
地里域正神火急赴壇急急(存/至)
　舉修齋奏請神將吏兵降臨壇所(齋官上/香拜)
　　　獻茶髙功啓白(或表白/宣白)
　　　𥘉獻酒
伏以靈寳立升遷之典下元彰開度之儀紫
虚鬱秀以成文赤玉光芒而結篆萌於上境
爲安天鎭地之基降於人寰弘度死超生之
路祈天請命許以宣行闡事敷齋先當關告

本司先據入意除巳謄詞列款進拜章文外
今望取㫖告下元始符命金籙白簡救苦眞
符破地獄眞符拔幽魂眞符太上勑赦生天
寳籙東極青宫九龍符命太乙玄𡨋神虎混
元玉札遍詣十方三界九壘重隂十洞六天
泉䑓夜府洞天福地嶽瀆靈司社令𡨋曹黄
泉蒿里三元九府百二十曹掌録魂魄之司
一切天牢地獄合屬去處開關赦罪釋對除
愆普召沉魂領霑天貺今請官君將吏合屬
衆神遵元始上帝之敎言守太上道君之律

令一如始青天中之約並從洞玄靈寳之規
火急奉行依時報應壇有常儀禮合薦陳齋
官投誠用伸𥘉獻(齋官上香拜/舉散花一首)
　　　亞獻酒
伏以齋功至重流大宥於𡨋關道力無邉渙
洪思於幽壤降玄都驛吏頒救苦眞符勑飛
天神人下九龍符命以至太一玄冥之典傳
攝鬼之章神虎大將之靈受召魂之職昭昭
天憲敢不遵行赫赫神威所宜聽領雲驂巳
降使騎來臨祭則有儀合陳亞獻(齋官上香/拜舉散花)

　　　終獻酒
伏以神文秘篆可以䇿役萬靈蘂笈瓊章由
是敷弘衆法旣列齋修之式遂開濟度之門
白簡丹書遣茭龍而遍詣紫文玉劄命神虎
以專行律令昭於十洞九幽攝召盡乎三𡍼
五道悉資神力上闡天休况今壇墠巳陳典
儀旣肅合要亡魂而報應普召苦爽以來臨
事非可停禮分有式敬陳三酌少畢精誠(同/前)
　　　白文
伏以九極靈章三天告命疾速宣布火急頒

行攝召魂靈立祈響應齋壇文檄謹用宣陳
　　　宣關牒狀
上來公文巳行宣示衆神承領各詣𡨋司伏
以上帝垂科萬神聽令仰遵典格下救幽沉
拔度亡魂出離苦趣上極三界下及九幽分
野名山城隍里域校量罪福之所主領魂魄
之曹所至宣行依時攝現須神靈之佐助俾
道法以昭彰雲騎速馳立希報應錢馬給散
風火驛傳
　　　投詞告齋

　古者齋法崇嚴而事無繁𤨏後世精誠不
　逮於古人而行用漸増於舊典廣成先生
　科以投詞告齋在立幕之際請玄師之時
　於師前序立先一人讀職狀訖齋官繼上
　香投詞之後即對玄師白齋意次則升壇
　宿啓此蓋古人止於拜章未有發奏預告
　等事故於齋中受詞近者蔣氏立成儀則
　於靖室投詞髙功升座次令一人讀詞然
　後下座結盟退詣齋次方行立幕請師仍
　於玄師前再依古科投詞頗成重復𠃔中

　師授之格一遵廣成科法今於靖室髙功
　正席立先僉定職榜齋官上香次則表白
　長跪致詞請法師升壇詞意乃謂法師巳
　主領齋事奏告畢今大齋届期請師升壇
　行齋而巳不復作齋官懇請此乃正奏之
　後也便引髙功出靖室旋行立幕序立於
　玄師前即依古式齋官自述齋意捧詞函
　投之髙功致詞則謂崇建大齋巳蒙録奏
　上玄關申三界今當升壇宿啓請法師按
　科行事而巳庶合事情免成煩瀆况未議

　齋期未發預奏請法師主行之𥘉巳投詞
　預告正奏之後髙功主領其事巳逹三界
　臨壇之時非投請師之狀乃繳青詞也
　𠃔中所編實遵師授非好爲異或主行之
　士不能從此或者自隨時俗奉行可也各
　依本宗而巳
　髙功齋官道衆名於靖室序立次法師上
　香居髙功位正立表白宣職榜髙功巳下
　僉榜書名表白長跪致詞請髙功行事
具位充齋壇表白某再拜上啓

伏聞赤書闡敎黄籙垂文鎭地安天上可扶
持於劫運寧家福國下能濟度於顯幽乃中
乗之偉功實洞玄之妙㫖儻非宿資善慶豈
能立此殊因要須素藴靈機庶可弘兹眞典
恭惟
靈寳大法師某君先生道鍾神秀天俾清淵
玉檢瓊篇結蟠於胷次雲章鳯篆飛走於筆
端惟其德行之内潜是以感通之外應以今
齋主勵志法衆盟心共修至上之良縁以廣
無邉之巨福旣蒙主領巳荷關申今兹崇建

於瑶壇正當展揚於法事伏願畧攄素藴大
闡靈風開幽顯之迷途作人天之矜式俯從
衆請即整仙儀振舉條綱建陳壇席某等無
任懇禱激切之至
　　　髙功答曰
伏聞洞玄之上法黄籙之冲科自簡寂先生
標三洞之殊遂弘齋法迨清都張君考千古
之式重董典章由世間漸有師承而敎綱未
至全備曁乎廣成先生歴探三乗之典籍旁
稽四輔之源流著成黄籙之科文以崇洞玄

之品格莫不逐事詮舉衆目條陳作萬代之
範模爲十方之依頼付於有道之士以弘無
上之齋壇自古今稱爲重事如某者山林晚
學雲水孤蹤冒居法籙之班未習敎科之奥
勉從齋主之請輕主大縁姑遵師授之書僣
當首職幸巳聞奏不許退辭然尚冀齋主之
始終益堅誠敬全仗壇官之調恊同賜扶持
庶俾齋醮之圓成廣流恩於萬𩔗更冀過尤
之消殄逃譴責於三官拱聽仙音共敷齋事
　　　次書齋狀(或不用/隨例)

　　　舉四結願
願大道興行經法流演至心稽首
正眞三寳
願今上皇帝聖壽無疆明齊二景至心稽首
正眞三寳
願師尊父母亡者生天見存安樂至心稽首
正眞三寳
願一切含生免罹諸苦同證無爲至心稽首
正眞三寳
　　　次舉

金闕化身天尊(威儀引行/出靖立幕)
　髙功詣監壇神前祝白齋意請神監衛壇
　席齋官上香拜髙功不拜
　　　監臨神前白文
具位某焚香上白
監臨某神伏聞眞科昭著齋法崇嚴三界欽
承萬靈遵奉况今玄壇巳肅羽蓋將臨所合
振勵紀綱斥除妖異巳嘗移牒輕屈神驂旣
辱俯從幸垂少駐惡徒異𩔖母使入壇穢氣
塵氛悉令屏跡導千眞而降駕盡六合以霑

恩齋事告終奏功遷賞尚祈留聽以就善縁
謹白
　詣玄師幕序立髙功齋官上香
　　　請師舉
修齋奉請玄師降臨壇所
　　　知爐舉
雲輿巳降鶴駕來臨齋事周圓還當奉送
　　　獻茶
　齋官回身長跪捧詞函向髙功投之髙功
　受詞置簡上長跪白齋意

　　　告齋繳青詞狀式
郷貫姓某
　右某先於今月某日具狀披投乞行開建
　無上靈寳黄籙大齋追度亡過某人巳蒙
　謄奏上玄關申三界以今齋期旣届壇
　席敷陳齋捧青詞須至再録狀申
　靈寳大法師某君先生伏乞告齋登壇依
　式宣行謹狀
　　年月日姓某狀
　　　髙功受詞跪白

具位臣姓某謹稽首再拜上啓
玄中大法師恭望師慈曲垂省録臣聞上帝
慈愍沉淪遂弘開度之典聖師流傳科式乃
垂齋直之門萬法恢張三乗敷布善而能應
感而遂通不揆塵微爰孚悃愊(臣)先據某人
投詞入意其巳於某日録奏三天金闕申牒
合屬眞司及兹巳届齋期再據齋官某人投
詞乞行告齋登壇闡事伏念(臣)季世下材胎
生穢質乆叨師廕獲參佩於天章謬列玄班
僣備貟於法任知道愈逺豈諧通逹於幽冥

寡過未能乃復浮沉於俗網修巳尚謬接人
實難蓋以教在敷揚法當利濟臣雖微陋仰
依大道之至慈齋或可行實頼聖師之原庇
伏願謄誠九極流宥三𡍼容臣奉行願始終
之無障赦其違式俾章奏之上聞齋事圎成
師恩罔極啓壇牋牘謹用陳聞伏匃
玄慈俯垂炳鍳
　　　宣牋(宣關/焚化)
向來牋牘謹以上聞伏乞玄慈特垂省覧流
光法席駐仗齋壇成就善功弘敷眞廕儻從

凡禱實荷師恩臣與齋官無任祈恩激切之
至
　詣三官幕髙功齋官上香拜
　　　請三官
修齋行道奉請水官降臨壇所
修齋行道奉請地官降臨壇所
修齋行道奉請天官降臨壇所
　　　知爐舉
雲輿巳降天駕來臨齋事周圓還當奉送
　　　獻茶(髙功長/跪告齋)

具位臣某頓首再拜上啓
天地水三官帝君臣聞肇混茫於五太分氣
象於三光宰制者百二十曹君臨乎二十七
府功過兼録齋醮仰關敢瀆慈仁用陳誠切
臣先據某伏念臣行無片善識乏寸長冒主
齋盟僣當壇職儻非靈庇難就殊功啓壇牋
文敢伸敷露
　　　宣牋宣關
上來牋牘巳具披陳伏乞眞慈特垂孚鍳少
停仙駕畧駐齋壇矜覆愚蒙圓成齋直庶顯

幽之共濟俾罪戾之咸消儻遂禱祈實由眞
廕臣與齋官無任祈恩激切之至
　詣三師幕髙功齋官上香拜
　　　請三師
修齋行道奉請度師降臨壇所
修齋行道奉請籍師降臨壇所
修齋行道奉請經師降臨壇所
　　　知磬舉
雲輿巳降鶴駕來臨齋事周圓還當奉送
　　　獻茶(髙功長/跪告齋)

具位臣某謹頓首再拜上啓
靈寳經籍度三師眞君臣聞玉篆金書實髙
眞開於大敎琅函蘂笈惟聖師肇於靈基接
引十方陶鎔千古敢希洪造敬露丹𠂻(臣)先
據入意伏念臣乆叨訓育素昧進修濫忝玄
班僣司冲敎非假師尊之覆佑難期齋事之
圓成啓壇牋文敬伸敷露
　　　宣牋宣關
上來牋牘巳罄敷宣伏乞師慈特垂省録俯
臨壇墠少駐旌旄庇晚學以逃辜就善縁而

弘福願終齋直皆自恩𥝶臣與齋官無任懐
恩激切之至
　詣五帝幕髙功齋官上香拜
　　　請五帝
修齋行道奉請青帝降臨壇所
修齋行道奉請赤帝降臨壇所
修齋行道奉請白帝降臨壇所
修齋行道奉請黒帝降臨壇所
修齋行道奉請黄帝降臨壇所
　　　知磬舉

雲輿巳降鸞駕來臨齋事周圓還當奉送
　　　獻茶(髙功長/跪告齋)
具位臣姓某謹頓首再拜上啓
五方五帝臣聞太極凝眞列五方而拱御𣑽
元分炁録四序以司時三界功過之兼書十
方神人之並録敢因齋禱上冒神嚴臣先據
入意伏念臣末學庸資叨承化育濫當壇職
恐冒修爲匪籍甄陶曷能就事伏願暫迂仙
仗俯届人寰大霈慈恩廣恢弘宥鍳觀壇席
削其違謬之愆成就齋功拔彼沉冥之苦啓

壇牋牘敬用敷陳
　　　宣牋宣關
上來牋牘僣巳敷陳伏乞聖慈特垂憫濟暫
迂鸞駕曲駐靈場矜宥愆辜敷弘福祉儻得
顯幽之俱利實由造化之深恩臣與齋官無
任激切之至
　詣天師幕髙功齋官上香拜
　　　請天師
修齋行道奉請天師降臨壇所
　　　知磬舉

雲輿巳降鶴駕來臨齋事周圓還當奉送
　　　獻茶(髙功長/跪告齋)
具位臣姓某謹頓首再拜上啓
三天扶教輔元大法師正一靜應眞君伏聞
金書演妙洞神之教弘敷玉局流光正一之
風大闡立古今之典則開幽顯之津梁旣結
齋盟實由主宰臣先據入意伏念臣法非練
逹學未弘深輙藉玄恩冒當首職教科崇重
慮有隨於善縁師造慈憐願曲矜於齋悃啓
壇牋牘謹用敷宣

　　　宣牋宣關
上來牋牘巳罄披陳伏乞師慈特垂監察暫
迂鶴駕少駐雲驂成齋事於始終敷善功於
幽顯願消魔障實在帡幪臣與齋官無任祈
恩激切之至
　詣監齋大法師幕髙功齋官上香拜
　　　請監齋
修齋行道奉請監齋降臨壇所
　　　知磬舉
雲輿巳降聖駕來臨齋事周圓還當奉送

　　　獻茶(髙功長/跪告齋)
具位臣姓某謹頓首再拜上啓
靈寳監齋大法師臣伏聞靈寳開圖洞玄御
運大弘濟度之格爰開齋直之門教有司存
事關典録臣先據入意伏念臣資凡品下性
昧識昏僣棲眞教之中謬列壇官之首欲俾
齋功之浩博實資師造之帡幪壇有牋文敢
伸敷露
　　　宣牋宣關
上來牋牘巳用宣陳伏乞師慈特垂炳鍳俯

臨壇席暫駐輪輿全善果以無魔廣齋功而
慱浹儻如所禱實自眞恩(臣)與齋官無任激
切之至
　次少歇退入靖室或俓引入道場所開啓
上清靈寳大法卷之十九
















