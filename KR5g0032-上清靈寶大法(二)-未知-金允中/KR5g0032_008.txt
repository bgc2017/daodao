










上清靈寳大法卷之八獸九
　　　　　(洞玄靈寳法師南曹執法典者/權童初府右翊治金𠃔中編)
　元始大定品
七日七夜諸天日月星宿璇璣玉衡一時停
輪神風靜黙山嶽藏雲天無浮翳四炁朗清
一國地土山川林木緬平一等無復髙下土
皆作碧玉無有異色

　　　　　　　　　(一呼二至/一吸二至)
　一呼一吸四至共得六寸一呼二至一吸

　二至各得三寸一至得三寸一至得一十
　五分經緯天地縱横十五故上帝付黄帝
　河圖也入室平坐以手診脈四動爲一息
　量人平常出入漸漸加之不要大段費力
　放炁出自口勿使耳聞放於息勻之後再
　作如初積之力久炁住息平始着意在鼻
　凖頭乃鼻三顋二眉四息於是微微出氣
　爲一徧續再作積至八十一徧四十九日
　外毎徧加息自一時可至一日自一日可
　至七日然後以耳對肩以鼻對臍收其六

　根專意於目初則非内非外觀其神光三
　日之外於宻室中見神光一㸃孜孜定神
　四日之外漸明漸大七日神光滿室定中
　百物皆爲未然七七日外定中見一切眞
　靈鬼物方入洞觀徹視之道也
　竊謂度人一經備有萬法元始大定爲法
　之機要亦道之徑路始於定炁存神以致
　朝元登謁過此以徃極道之域不可擬議
　七日七夜諸天日月星宿璇璣玉衡一時
　停輪此元始說經之時天中之事也薛幽

　棲注中略釋其義今即之人身日月停景
　目不瞬動也神風靜黙息不出入也山嶽
　藏雲炁不升降然後孜神内視一志湛然
　習定出神升騰上境洞觀萬彚徹視十方
　訣巳詳䟽于前矣天台編神光大定二十
　五品乃云璇璣玉衡脈不息也是則妄甚
　且習定大法目不可瞬動息不可出入炁
　不可升降神斯可出而脈豈得不動人巳
　就死却非岀神又曰天尊空浮乃自元神
　居玉清宫又曰天尊雖逺妙近言泥丸宫

　又曰自巳有天尊何勞望上天所引並非
　也又曰威神妙化結成獅子天尊乗之下
　入丹田左青右白前赤後黒中黄故謂之
　五色却云七日七夜所見者皆未來之事
　彼不知出神洞視以𦤺脫質升玄豈可謂
　身中之五炁天尊止於泥丸而巳夫徹視
　十方通幽逹妙大而髙天厚地廣而萬聖
　千眞皆可洞見與造物者遊今却只稱所
　見皆未來之事何其狹陋哉後世學者欲
　得修用之梯階當自習定

　洞觀百靈品
本命日爲始行定法七日之外定力有凖方
行徹視定力未成不可行之息旣定而神可
出目駐萬里之外不顧面前之物又七日漸
明漸有彷彿百日成功坐視三界徹見十天
又云誦詠妙經得爲九宫眞人
　　　　　　　　　　各主旺
　　　　　　　　　　四十五
　　　　　　　　　　日又各
　　　　　　　　　　主一分

紫度炎光内視中方曰常欲閉目而臥安身
微氣使如臥狀令旁人不覺也乃内視逺聽
四方令我耳目法萬里之外久行之亦自見
萬里之外事精心爲之乃見百萬外事也耳
中常聞金玉之音絲竹之聲此妙法也四方
者總其言耳當先起一方而内注視聽初爲
之實無髣髴久久誠自入妙
　𠃔中考之古書習定出神始可行洞視之
　道然謂息一事易知而難成始於一息四
　至久則一息而八至累功不斷可至一時

　滿一時則可一日自一日則七日可期於
　是聚神如己之狀端立泥丸之中内外湛
　然一毫不著騰身直出頂門覺身外生身
　歷歷分明神離軀中如蟬脫殻馳於空逈
　馭炁穹玄謁列宿於天階朝元尊於閶闔
　衆眞可覿萬炁齊仙終至於見玉清聖境
　第此乃出神之妙可以通眞逹靈學者或
　際遇明師修存而至於洞觀之域更冝進
　歩毋自退沮可也
　採錬祖炁品

鳳曲頭㸃頂精息内潛龍升頭搐鼻其炁
上升龜縮頭含息精炁下行蛇屈身不
直元炁周旋鶴閉炁微息精㱕丹府
仰惟元始祖炁無形無名劫運之初不可髣
髴玄網旣肇二象分形天禀此炁以爲天地
禀此炁以爲地人禀此炁以爲人以至動者
植者立性卑形莫非祖炁化生也然人分此
一炁而生未免失此一炁而死豈非情欲汨
其内勢利役其外不知本源不徹正理神昏
氣耗不覺大限之臨而終至迷亂無依斯爲

下鬼矣今焉採祖炁而錬結聖胎於身中聖
胎就而身外生身也此一條大槩乃採錬身
中之祖炁古書有其目而訣法未降不可以
意料而爲之說
　洞陽符火品
亶薈丁丑豫戊寅隨已卯蠱
　　庚辰臨辛巳觀壬午噬嗑
　　癸未賁甲申剥乙酉復
　　丙戌無妄丁亥大畜戊子頥
　　巳丑大過庚寅坎辛卯離

　　壬辰咸癸巳𢘆甲午遁
　　乙未大壯丙申晉丁酉明夷
　　戊戌家人已亥睽庚子蹇
雲都解飛騫損辛丑益
　　壬寅夬癸卯遘甲辰萃
　　乙巳升丙午困丁未井
　　戊申革己酉鼎庚戌震
　　辛亥艮壬子漸癸丑㱕妹
　　甲寅豐乙卯旅丙辰巽
　　丁巳𠃔戊午渙己未節

　　庚申中孚辛酉小過壬戌旣濟
　　癸亥未濟
九日乾坤覆坤甲子屯
　　乙丑䝉丙寅需丁卯訟
　　戊辰師己巳比庚午小畜
　　辛未履壬申泰癸酉否
　　甲戌同人乙亥大有丙子謙
　脈爲心色乃身内九鼎外合九色上應大
　梵契同卦炁合於太陽故或以爲坤母東
　覆九日導乾二句顯其機然配卦與甲子

　於隱語古書以爲洞陽符火開圖而訣法
　未降中間理未可通不合牽合也
　　　九炁色鼎
大小腸小紅(一作/絳)肺白膀胱蒼(一作/緑)心赤
脾黄腎黒胃紫肝青膽碧






　考詳度人經乃中洞之一卷而中篇又爲
　一卷之樞要隱奥難窮不可理測大唐以
　後亦有爲之訓𥼶者矣然終未易透徹也
　如中篇分𨽻六十四卦舊法謂乾坤兩卦
　見於坤母東覆九日導乾然此外六十二
　卦又以何據而定其說理巳難通兼元來
　條目止謂之洞陽符火開圖是上聖以成
　眞人始悉其章也所可知者中篇萌於天
　地之先與後世之書契不相雜獨易之爲
　義變通無窮卦之炁數宻參造化伏羲雖

　畫卦天地已分之後而卦中之義實肇於
　爻象未畫之前故邵雍云誰信畫前元有
　易是存深意而人未洞其至理也易有六
　十四卦中篇有六十四句皆起於古初或
　卦自中篇而出或中篇與卦相須尚可言
　也如以一卦配一句若窮其理則不可強
　通旣分屬則六十甲子亦隨之古法具其
　目而訣法未降是未見於用也至於九炁
　色鼎雖略解其意亦隱其訣期運不至而
　未降也天台法中却以中篇配卦之例編

　作三十三品改稱玄眞隱諱又取屯卦爲
　首於甲子而強爲之說旣不伏直言訣法
　未降又不能言配卦之義復於其法三十
　二品中以服三十二天炁謂之吐納正不
　知三十二天之内四天在種民世界四天
　在無色世界十八天在色界六天在欲界
　今欲歩二十八宿之罡以引此炁也不其
　寥邈哉恐心愈勞而報應愈邈也彼旣以
　中篇改作玄眞隱諱而三十二品之未編
　祖道玄眞烜赫正成鬱儀返質熒惑操形

　乃是玄眞隱諱出於上經却稱玉音攝炁
　呪移前作後改東爲西此何理哉
　五炁混合品
上清華房太一含運其形自然太一居之如
蓮花未開人身中蓮花之房者心也八景𡨋
合者八𡨋之内身有八脈𡨋㑹之處盡總於
心細微之中者萬物皆有細微之中通於大
道元炁如芭蕉之脈人身内亦有血脈經絡
之道路也五炁之中百神混合於内也乃大
洞回風混合之道在上清禁經中明其道則

不死壞行其道則爲眞仙矣
　　　玄中眞人頌曰
　玉清天橋閉靈關緑室長延便清閑
　靈風吹烟五炁住玉音攝炁三丹田
　　　又曰
　一神飛出上斗台風火回環再朝骸
　若不浩劫經一刻直待猿猴死更灰
　　　圖




　　　　　　　　猿居中宫五位乃心也





　切詳經中自元綱流演三十二天至玄中
　太黄上帝髙眞皆天之體而大梵之用也
　及夫下鎭人身泥丸絳宫中理五炁混合

　百神十轉回靈萬炁齊仙此則直言人身
　中之事也故其說以太一含蓮其形自然
　八脈𡨋㑹總於絳宫是能五炁混合其事
　與大洞回風混合之道相通惟其訣法未
　降雖有作用之目而無入手發足之門戸
　故爾天台法中第三十品作中理五炁以
　經中數章訓解於其前至岀入華房八𡨋
　之内細微之中下鎭人身泥丸絳宫中理
　五炁混合百神一章初無訣法在其中只
　略叙云造化非身外根本此三天上皇無

　上髙眞皆宗仰於紫微上宫如此而已非
　行用之妙也乃繼之云妄泄此道九祖沈
　於火毒之獄極口禁傳其末又云非上玄
　聖師下教天眞小仙豈得明矣旣如此則
　非可行之訣特法中條目爾又何妄泄之
　罰二圖於法中只小異天台不肯言訣法
　未降者欲存此等事以爲賣竒之端也
　流精玉光品
於四顧髙地上建一室方八尺上圓下方開
三十二圓穴每穴圓九分塞其三十一穴留

一穴令日光直注其中下以寳器貯東方井
華水一器迎日光照水流轉一室十日外其
五色流精水中結成丹砂五色五綵餌之通
神徹視役使萬靈五藏生華返老還童積其
玉光丹砂取月華水露水江水山泉河水井
華水西流泉入寳器中依前流注日光三十
日内有結成金砂再將前砂併入水再迎日
光然後以辰砂三黃入金合中煆成神丹可
以却疾回年㸃化變寳也
　詳考法中於四顧髙地建室置器以取日

　光久可成丹而訣法未降此無中生有之
　事豈容以意料爲之天台法中編出三十
　六品名隂陽二丹其一章略云流精玉光
　者可以採錬餌之通眞太空未有一物開
　三景普植神靈復採錬此炁錬而成丹以
　此而形容流精玉光理亦粗通其次爲髙
　山懸崖人跡不及四顧日月通照之處營
　宻室一所上圓下方面相去八尺四方一
　丈離地五尺穿三十二竅布二十八宿之
　形如窻牖使日光注照於内於日直角宿

　之日起首用七寳之器圓面五寸貯西流
　水令迎日光下降四十五日之外水中結
　成五色流精之砂取而餌之面生流精又
　曰於三十二竅之下置三十二器於直宿
　之日取其方水投以天華四泉使日月照
　耀其中四十五日面生浮砂光明嗇嗇然
　常須護淨勿令塵翳即安置壇鑪八門進
　火以金十二兩作鼎以鐵二十四兩作釜
　陽燧取火晝夜煎之四十五曰一開開時
　以月華滌潤下凝白華取之及一斤即入

　藥用隂陽火煅錬飛於盖上九年自然飛
　凝餌之仙化此乃古未降訣法之條天台
　法中所述雖詳而其說小異於古法然亦
　非可行之訣古書已䟽未降訣之條矣又
　曰本命日吞日月之華而謂之栢空度仙
　則非也又採百花入衆藥合靈寳流光丹
　餌之立𦤺長生亦非也道典中服食之例
　甚多非本法故不應存用
　梵炁流行品
人禀炁而生亦有數之始呼吸之息見於三

部四至之脈一呼三寸一吸三寸以見尺丈
於璣衡合於太陽一日一夜一百刻計六千
分毎一刻六十分每一時八刻二十分共計
五百分晝夜一萬三千五百息每一刻三百
六十息一呼一吸脈行六寸定太陽行六十
里一晝一夜太陽行九十六萬一千五百里
隨天周行照耀三百六十五度二十五分半
一日得一度半周天一百八十二度六十二
分七十五抄一度計一千四百六十四里六
寸四分二十八宿行次𨇠度大道梵炁流演

無窮旋斗歷箕回度五常毎一刻太陽之眞
炁流行一萬八百里毎一刻六十分三百六
十息定太陽流光毎一分六息太陽流光三
百六十里毎一時太陽行流光八萬六千四
里毎一時炁行六千七百五十寸十二時炁
血行七十萬八百九十寸曰月交而隂陽交
曰月行而營衞行而大藥成此元始上品至
道三界眞仙莫不因此而骨肉同飛得者晝
夜大定中自明閉口奉行若泄一言而行則
七祖九玄同受酆都之考玄都之令敢不奉

行
　甞聞聚而形成則眞中有神流演無窮而
　周於十方此天眞之大梵也人身之大梵
　上應於天度故呼吸息至炁行身中合於
　太陽積錬而成大藥斯實修眞之路入道
　之階而訣法未降也天台法中第三十七
　品名大行梵炁乃云人自溟涬大梵而生
　却自溟涬大法而死此則非也人固自梵
　炁而生矣不修大梵之經常失大梵之炁
　而死乃云自此而死其可乎於其九鼎圖

　後叙金母居西龜之山取象於人身即元
　綱流演之事爾巳編入本品難以旁引而
　曲證非可用於此條也
　黍珠神變品
陽爻三十六息隂爻二十四息一口炁出入
三寸毎一時炁長六千七百五十寸十二時
通長八萬一千寸共計八千一百尺爲八百
一十丈眞炁毎一時八刻二十分十二時九
十六刻内乾坤艮巽占四刻凡人一時定一
千一百二十五息十二時共一萬三千五百

息每一息定火一銖得祖炁之丹如黍米大
重一銖二十四銖重一兩三百八十銖定火
一斤一萬三千五百息計眞火二十五斤二
兩半八隂八陽依卦生焉爲聖胎白日輕舉
位登玉清也
　按此條雖訣法未降而理則與前品連續
　乃錬身中之梵炁合太陽而成功於是按
　隂陽出入審火候進退丹成藥就大如黍
　米則神變之丹是矣其餘丹經中論例相
　似者甚多而非元降之目理不應假彼以

　證此天台第二十九品名黍珠入妙乃以
　十徧周竟十方無極天眞大神一時同至
　及元始懸一寳珠大如黍米一段悉取薛
　幽棲等注中之說委曲引諭又益之雜說
　却云以内言之即寳珠神化胎仙之法九
　轉十過功用旣周從有入無名黍珠玄丹
　鎭黄庭之靈府丹成貫日立駕雲輿如此
　則以誦經而可成丹全不及於修用訣法
　理則不然矣天台之法四十九品終始並
　無訣法未降之條而七經人緯爲法之要

　乃隱去七經之日改換八緯之名雖古法
　無訣者亦極辭牽合以文飾之今按道典
　自龍漢延康之劫赤明啓運之初傳降不
　常或隱或顯有因時而降者有因人而降
　者旣降而傳行人世者有其人升眞而書
　隱者三洞正典尚不能全如變化七十四
　萬之法藏天隱月之文八禀十訣天關三
　圖九赤班符胎精中記似此之名不計其
　數名存經告之中法不降行于世豈敢因
　其名而自撰其文哉蓋道運有其時至而

　靈文漏祕難以人力強求之也靈寳大法
　古有七經八緯除天台之外諸家編集皆
　不出此七經八緯一十五條内共有六條
　訣法未降即採錬祖炁洞陽符法五炁混
　合流精玉光梵炁流行黍珠神變是也安
　知後世無仙資靈質之士感聖師神授之
　詳是古書存其名例也而天台逐事曲爲
　之說使成簡編或取而用豈不誤世今未
　免再三剖析其源流也
上清靈寳大法卷之八











