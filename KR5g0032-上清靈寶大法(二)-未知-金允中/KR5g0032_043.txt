










上清靈寳大法卷之四十四靈八
(洞玄靈寳法師南曹執法典者權童初府右翊治金𠃔中編)
錬度
髙功先就上帝前宻啓事次退身就道暘
側東南敷座如法
祝香
夫香者禀資靈秀植質芬薫蓋將以寓誠敬
之心故得上徹沖虚之境瑞靄騰而九清可
格祥烟布而三界遥聞以今初捻上香供養
无極大道上帝髙眞以兹功德上資宗廟尊

靈社稷先聖升神紫極流慶皇圖繼聖無疆
卜年有永今朝
皇帝壽均天地福等滄溟萬類昭蘇十方寧
泰以今二捻上香供養
日月星辰天曹主宰三洞經籙法中聖衆以
兹功德奉爲齋官某等各家九玄七祖五族
六親近逝神儀先亡靈識及係薦某䰟以至
萬類幽靈五道孤爽伏願悟本知根出迷入
覺冥關幽路咸遂昭明天上人間長居快樂
以今三捻上香供養

地水眞靈嶽瀆主宰十方列聖三界軄司以
兹功德歸流齋官某等見在宗姻各家眷屬
伏願福祥臻萃壽禄維新悉承涵育之恩俱
被沖虚之化傍均動植普遂生成
次啓聞上帝
具法位(臣)姓某以今再拜奏啓
虚无自然元始天尊太上道君太上老君昊
天玉皇上帝紫微北極大帝紫微天皇上帝
后土皇地祇太乙救苦天尊東華上相木公
青童道君白玉龜臺九靈太眞金毋元君九

天上帝五老天君三十二天上帝日月星君
北極四聖眞君靈寳五師眞君九州都仙太
史髙明大使眞君太極左宫仙翁沖應孚佑
眞君三洞四輔法籙中髙眞上聖恭祈宸鑒
俯録愚𠂻(臣)聞造化分形乾坤定位明則生
人物幽則有鬼神死生不免於輪迴報對遂
分於升墜是以謫役列三途之異幽沉有六
道之分或歷劫之不原或積年之未脫長夜
冥冥之莫旦幽郷杳杳之無窮儻非上帝之
寛恩豈得隂靈而曲濟(臣)不量淺質叨綴靈

班冐領齋修濫司典教以今齋官某等按科
蕆事瀝志輸誠願夜壑之均休祈幽䰟之倶
度(臣)巳甞録奏僥倖矜從是以整肅壇場輙
欲普行錬化然而肇育庶彚陶冶萬生惟天
之功豈人之力但以科教之設要當濟拔爲
先儻非玄造之哀矜豈得幽䰟之超脫伏願
道恩廣覆天造普矜特與告下東華上相宫
西靈龜闕及南方丹天世界朱陵火府南昌
上宫日月二宫錬度合屬去處亟令照應即
賜施行降金木之神輝鍚乾坤之正炁蕩除

隂翳整復䰟神萬𩔖四生悉被生成之澤三
途六道咸離幽暗之郷(臣)謹按科奉行拱俟
天恩報應(臣)誠惶誠恐稽首頓首謹言
焚降眞召靈符就座召將吏
靈寳本章追拔亡䰟上品妙首十回度人中
有度人不死之神中有南極長生之君中有
度世司馬大神中有好生韓君文人中有南
上司命司録延壽益筭度厄尊神回骸起死
無量度人今曰錬度諸天臨軒傾光回駕監
眞度生諸天丞相南昌上宫韓司主録監生

大神執籙把籍齊到帝前隨所應度嚴校諸
天上帝有命萬神咸聽謹召南方丹天世界
朱陵火府南昌上宫錬度衆眞錬度大神木
宫眞陽生炁主執靈眞曰宫炎光童子丹霞
玉女日宫神仙火府玉童玉女火鈴童子火
錬官君將吏金宫眞隂正炁立執靈眞月宫
圓光童子散輝玉女月宫神仙水錬玉童玉
女水錬官君將吏錬䰟度𩲸聖衆靈寳官屬
一切威靈速降壇所禀符奉行
存將吏降臨次念五帝眞諱

功都成(午)切角鎮(酉)興生轉(子)可韓明(卯)
獨𨽻遷(中指中)功都聚䰟攝
南方炁剔訣吹受錬亡䰟再念
(焚眞文)
紅杏持到(卬)嘿黒捷同(子文)磨針計刀(酉文)
襪臘収成(午)靈寳萬物(中指中文)息利合通正一
成法智益可眞取驛令下攝
右取五方五色炁見存諸局功曹乗五色
眞炁浮空而來各爲係錬亡䰟収召䰟神
澄其性識使之受錬

自此至五芽眞文止皆同正薦行持式此
不重述
舉旛出池至壇之中正立髙功白云
到壇應受度三途十𩔖五道四生等衆早纏
世網夙昧眞修九炁無歸五行蕩失三䰟受
譴萬劫飄流不假良因難回生理當軄旣依
典格啓告眞靈體乾坤造化之功法隂陽和
合之數匹配水火濯錬形神降兩曜之精華
結五行之沖秀立根受祖溟涬生精杳冥聚
眞恍愡有象蓋物有終而必有始理以變而

乃通鬼復爲人身當仙化除巳表聞九天上
帝乞爲流祥頒慶録本生神錫正炁於九關
合胎圓於十月再資混沌重覩光明謹上請
帝眞胞命元元一黄演之炁无纏其胞使胞
源宣通以生成
焚第一章符諷章
此九章髙功行持道衆諷誦與正薦同此
不再述
說戒
於錬度後誦呪至逍遥上清訣畢即讀白

文
伏聞大道昭然無往而不在以至事物皆有
正理不可紊也天地鬼神亦不能離大道越
正理也夫日月煥耀星辰昭回寒暑之有常
推移之有候潤之以雨露鼓之以風雷育萬
物而不以爲功調二氣而無爽其節運旋不
息此天之道也天之正理也此其所以爲天
也山嶽之崇厚河海之宏深草木之芳榮榖
粟之播殖載萬物而至靜奠六極以無垠此
地之道也地之正理也此其所以爲地也舒

慘隂陽賛夫造化禍淫而福善嫉惡而害盈
正直以不私聽明而晦迹神化罔測變通無
窮此神之道也神之正理也此其所以爲神
也禀天地之炁乃隂陽之和雖結幻妄以成
身實以清明而賦識爲人主則代天之功保
民而王澤被生靈恩流萬世盡君之道茂厥
丕基以至爲臣則忠爲子則孝在民庶則守
常而行信義立德而懷慈仁冨貴貧賤歸之
分定死生榮達不易其本心此人之道也人
之正理也此其所以爲人也道者不可須㬰

離也惟天地則法道而成故天地長存而不
知其終窮若鬼神則有邪正之分升沉之别
矣至於人之修爲習尚禍福報對莫非以𩔖
而形不可槩論然天地尚不能離大道越正
理況於人乎又況於鬼神乎至於萬物禀炁
之不純𢌿質之或異或爲畜獸或爲禽蟲或
能鳴而無知多有性而少慧此則不可責之
以道正之以理也人爲萬物之最靈所以天
地之性人爲貴也於是生則爲人而生不可
以無終未免死而爲鬼儻一性不滅隂極則

陽生故鬼復爲人至此則輪廻之說興焉所
謂大道之昭然正理之不昧何間於天地何
幽乎人物何拘乎鬼神天上地下無極無窮
皆不外此乎若夫修齋行道燒香然燈祈告
眞靈懴謝愆過攝召鬼爽度化䰟儀廼上帝
髙眞聖師前哲垂科立教利濟幽顯訓導將
來開悟迷執者也今齋官歸眞向道備禮陳
儀願濟存亡請修齋直本軄受詞關告不敢
昧其心不敢違其格關宣將罄功德告成所
是普召六合内外萬國之中六道三途四生

萬𩔖若凡若聖一切幽䰟沐浴朝眞聞經享
供整聚神識懴滌愆瑕種種善縁皆巳周畢
拘纏巳釋罪惡巳消所有度脫之階超騰之
路却在巳而不在人在内而不在外一性悟
徹萬慮驅除神自不淪何須他計更冀到壇
衆等以賢者而訓昏愚以覺者而救迷著互
相勸化深切省循上而神祇亦幸垂聽毋背
大道毋越正理毋肆行威福毋侵暴生靈毋
混雜邪魔毋擅作妖怪毋希求血食毋交通
生人毋示現形儀毋障固王土翊天賛化康

時保民將見漸陟崇階進登尊位人而爲鬼
者生前貴盛至此不必躭戀榮華生前富足
至此不必執着財貨生前貧賤至此不必怨
懼窮苦生前嫌隙至此不必隱蓄𡨚忿或修
眞而不就或學釋而未成至此當爲後圖毋
蹈舊跡百工九流士農商賈五姓之衆萬𩔖
之氏貴賤不同賢愚異致莫不身巳壞滅世
事皆空所當盡捨情縁不須迷執惟有失德
而累過越理而積愆則當痛切悔懲深自警
省非謂前事皆舎於此猶存蓋欲念過思愆

不蹈覆轍以爲將來之戒而作返生之計也
豈應失德越理於生世之時乃復蹈過乗非
歸隂之後哉故不當延注生人不可纏害親
屬不必圖報𡨚隙不須留戀故居不得作爲
影響不冝希求祭祀凡此皆無益於鬼䰟乃
所以爲超生累爾所有惡殞横終孕亡産死
或零落肢體或斷首殘身或耳聾目盲或瘡
痍潰爛應是被傷染穢形質不全而死者當
知人以精血立形五榖養體一靈之性本自
虚無及其命終血腐肉敗有質之物復歸于

土所謂一性何縁有傷亦未甞染穢故不必
記將終之想不冝着垂死之形若鬼若人能
悟此機亦正理也向之㗸刀帶索今巳不存
昔日染穢受腥今巳清淨人間天上所至超
然是果在我而不在人矣萬𩔖之衆凡聖之
靈既知大道不逺正理坦然則天不棄我地
不拘我爲神則能變化爲鬼則不沉淪返生
爲人亦必髙逹𡨚讎執對不使之消而自消
䰟𩲸精神不使之復而自復由此言之天堂
有必可升地獄終不復見儻得返生人世則

正理根於本心忠孝出於天性在幽在顯永
與道俱是以歸依三寳洞徹根宗凡聖鬼神
各各諦聽
按人各恭敬
第一皈依無上道寳夫道寳者無形無名先
天先地孕育離坎肇造乾坤渺漠長存希夷
罔測或因時而出教或御運以開光羣生日
用而不知萬劫恩流而無極人間天上處處
皈依
道寳讃

第二皈依無上經寳夫經寳者九清眞典三
洞靈文八角垂芒五篇欎秀或妙炁飛空而
結篆或皇人按筆以成章億萬劫中宏敷衆
化三十六部訓育群生今古承休顯幽蒙惠
人間天上處處皈依
經寳讃
第三皈依無上師寳夫師寳者玄中教主三
洞宗師傳籙授經流科演法分身而行道極
世以垂文爲萬代之科模作十方之矜式提
携後學接引迷途或返景於遥空或留形於

象外人間天上處處皈依
師寳讃
向來歸依三寳巳徹根宗何拘聖几初無二
理其間遷升有格返生待時未免暫駐隂冥
亦須常循正理鬼神十戒先當受持及其再
渉人倫結形陽世則以忠孝爲本廉謹自將
九眞戒文次冝謹守聖凡有衆祗聽戒言
智慧生戒根眞道戒爲主三寳由是興
髙仙所崇授泛此不死舟焂歘濟大有
當此說戒時諸天皆稽首

鬼神十戒
第一戒者不得非時出入衝突生人妄人人
間通連作怪令人夢想顚倒衆和惟願隂靈
第心受度
第一戒者不得輙同外魔客鬼亂索飲食抛
沙擲瓦恐嚇生人
第三戒者不得輙引瘟疫入界侵暴良民令
人疾病延累親屬
第四戒者不得禁護王土妨人種植强占林
木花果隱蔽天租

第五戒者不得輙動四方火精燒人宅舍損
害貲財敗人家業
第六戒者不得邀求血食罪障轉深報對輪
廻無有休息
第七戒者不得使諸妖怪鵶鵲狐狸犬鼠驚
怕生人
第八戒者不得傷人六畜後生報身永墮幽
隂
第九戒者不得縱逸車馬妨礙生人行往興
禍害人自求私便

第十戒者不得爲人作禍取受情囑令人疾
病追人生䰟使人迷妄衆和惟願隂靈齊心
受度
九眞妙戒
第一戒者敬讓孝養父毋是名初眞戒衆和
惟願隂靈齊心聽受
第二戒者克勤忠於君主是名念眞戒
第三戒者不殺慈救衆生是名持眞戒
第四戒者不淫正身處物是名守眞戒
第五戒者不盜推義損巳是名保眞戒

第六戒者不眞兇怒淩人是名修眞戒
第七戒者不詐諂賊害善是名成眞戒
第八戒者不驕傲忽至眞是名得眞戒
第九戒者不二奉戒專一是名登眞戒
舉奉戒頌
上來戒法想巳欽承天上人間幽郷人世心
心不亂念念無違然而本來一性元自清明
良心善意自然而然又何懼於升沉又何假
於戒律惟其習而陷諸惡趣流而入於他岐
戒律亦不得而施也尚悟本之根及證眞之

性爲鬼則不沉不惑爲人則無禍無愆一動
一爲無非大道一思一慮不背正理到此地
位可不戒而自戒矣然在隂之日不冝戀着
以至世間功名富貴華屋危樓錦銹綺羅金
珠璧玉珍羞異味大蓋髙軒聲色之娛車馬
之樂奉養之物受用之資眷屬之情妻子之
愛至於飢而欲食寒而欲衣得之則生失之
則死是眞不可闕者第無非有身之累在世
之事爾其如此身旣不得長生凡此等亦不
可長有冝知此身留不住萬有盡成空生死

異途貪愛無益是豈非天地間之正理合當
若是耶況人一死之後茫無形體陽間之食
不可得而飡人世之衣不可得而服若飢若
寒安能相累故道德經云吾所以有大患者
爲吾有身及吾無身復有何患理甚昭然正
縁情愛不忘事物在念貪求祭祀牽戀眷姻
自離迷執之途遂生飢渴之想上來嚴陳淨
供䖍置斛筵亦何是以浼諸鬼神蓋欲其間
未能徹悟者遂其想念解其執迷而今而後
洞察此理旣無身矣何資飲食而世有奉先

之禮祭𣏌之誠示人情不忘本也一性明矣
豈待於享祀哉爲鬼爲人在幽在顯萬縁不
著所至逍遥豈復有六道之分三途之役以
至羽毛鱗甲鳥獸虫魚悉反故根盡辭異趣
永遂生生之樂咸沾蕩蕩之休今有太上長
生靈符生天寳籙仙經寳誥功德牒文以爲
升遷之㨿謹用宣示
讀符告簡關牒
上來給牒傳符領薦受度善功已畢各各離
壇悉登解脫之途盡陟清虚之界前程進歩

更莫遲延一切聖凡各惟珍重
存孤䰟隂靈皆端潔成人飛騰散去起
身白云
人身世累本難除去世無身事巳非
到此旣能知此理湛然眞性見天機
髙功下座表白送䰟度橋
伏以巍巍至道蕩蕩神功開方便之門啓遷
升之路大恩廣覆被幽昧之郷玄澤普沾遍
窮隂之府三途以兹而罷役六道由此以更
生以今恭啓玄科修崇齋福悉資幽爽用薦

冥途萬𩔖鬼神九州䰟識旣巳朝眞告道聽
法聞經呪施淨筵宣傳妙戒闡揚妙典演誦
靈文所建喜功普皆圓備莫不沉䰟釋釁冥
籍消除萬罪咸原一靈不昧各領齋功而善
去咸登淨域以超生
法橋大度天尊焚燎
舉三清樂向來回向
伏以誠可動天齋悃巳騰於三境教能濟物
道恩下徹於九原遐邇蒙休顯幽同慶以今
齋官備陳儀式崇建齋修上福君親普資存

殁凡諸善果普遂圓成伏願係薦亡靈九光
神識十方滯爽萬國幽䰟六道三途四生萬
𩔖咸承利濟盡出幽隂濯質蕩形逍遥於三
界明心見性朝謁於十天有識羣生同沾惠
澤含情雜𩔗盡沐靈休齊官蒙恩眷縁俱慶
爲上良縁念大聖元始天尊太上道君太上
老君十方靈寳天尊不可思議功徳
切詳黄籙諸齋濟度爲木顯則祝君康時
普福羣生幽則拔鬼度䰟廣資萬𩔖庶幾
遍及以成善功或超薦先靈亡者受福或

禳解災厄則生人蒙休儻切切於一巳而
旁無濟度之心則不足以爲齋矣故施食
普度不可不盡其心也古齋科中宿啓建
壇朝眞懴謝禮燈投簡設醮散壇古來所
行之事科書並見廣成先生黄籙齋科内
非後人所可増損至於普召六道三途孤
䰟全𩔖則近世有廣召之文沐浴有科書
呪食有白語惜乎撰述者不加考究多致
礙理且如所傳六道儀至地獄道則云鎔
銅灌口利鋸解形及皮膚焦爛等語猥陋

甚矣此等事有無不可必何須如此形容
外有傳用二十五𩔖孤䰟文亦有兩三本
往往礙理極多如召娼優則有酒入香腮
蓮臉長新等語其可褺其可顯宣於鬼神
之前耶如雜𩔖之䰟皆力陳其惡深訐其
短但欲一時成文近乎以資戲笑且呼爾
而與之行道之人不屑也況於鬼神乎普
度之筵齋中之大事當明指大義開其良
心使鬼神啓遷善逺罪之情豈無覺悟者
豈召之使來乃恣加毀罵極口詆辱誠非

可行近時有吕雲編黄籙立成儀只爲一
晝夜之式昨來臨安府天慶觀即行所有
雜科多取俗用之本如送孤䰟一叚其中
有云蕩蕩愛河之上雪浪浮空沉沉欲海
之中銀波溢目夫經中所謂流吹欲海飄
浪愛河蓋人之愛與欲無有紀極如河海
之深長隨欲而流逐愛而飄若河海不知
其止理甚分明今乃言愛河之上則是河
有其地而復有岸矣至如雪浪銀波之語
尤其過矣說經如此豈不有悮幽冥邇來

雜科𩔖多如此況普召鬼神不拘髙下其
中豈無髙達之䰟辭㫖謬妄必取笑於鬼
神矣今重撰六道之文召孤䰟二十五𩔖
文沐浴科及諸白文等非敢自以爲當且
使言語平易章句可讀當不越於大義俾
畧切於事情免致訐持毀罵狎侮幽隂至
於傳符度戒則世傳科文少有正當者宋
朝建中靖國年間有士人辛澤爲道士陳
誠刋古本教戒鬼神儀大爲淳正而其文
頗多而三歸依之後又諷救苦經與清靜

經至末叚則全以二經之意告戒發遣蓋
古來不行錬度繁文簡節是以可行今錬
度之後巳是夜深難以乆逺宣白兼其中
戒士夫并僧道之𩔖其辭切直古人朴厚
不以爲過行之今則發怒者多矣而古人
之文不敢易其勢只得别撰傳戒一科續
於錬度之後庶成一宗區區陋見勉强而
成無文采之可觀無華麗之可喜然所可
知者未至叛道而亂科必不越常而昧理
豈敢追古人之萬一較之俗用鄙俚之言

則頗爲平整辭語不致怪僻庶幾臨壇易
讀今自古齋科之外應干雜用科書自始
及終盡行重撰並無闕事惟有童子科十
王儀不可思議功德之𩔖自古無之兼其
典格乖踈言辭淺陋於理不當收用亦不
應編入法内用並是遵古典所以措辭立
意重述科書不敢背違師㫖若行此古法
用此文移讀此科書則始终一理對越上
帝感通鬼神此心無愧若不行此法移諸
他所隱其來歷而用其言辭旣不切事情

亦失此本意此外只送䰟度橋舊以水養
魚於亭子下取其魚龍變化傳逹符命之
意仍於亭子四門各吟偈一首方送䰟度
橋縁道家古來科法中未有吟偈之格而
近來所用偈子太渉淺近旣有草龍以備
傳符之儀式則魚不必用是以並不編入
法内天下後世髙人上士覩此書豈無興
念者必能刪其冗瑣補其踈闕實至願也

上清靈寳大法卷之四十四
