










上清靈寳大法卷之二十九仙二
　　　　　(洞玄靈寳法師南曹執法典者/權童初府右翊治金𠃔中編)
　奏申文檄品
　　　青詞關
靈寳大法司
　本司今月某曰夜爲某人追薦某人開建
　道塲所有齋官青詞合行謄進除望闕宣
　奏訖今逐一用方函封印全須至關發者
右關某日某時當直功曹使者上界直符捧
詣三天門下投進即請使騎星飛靈車速駕

昇無極之天闕赴合屬之宫曹火急傳馳以
時奏進庶使精𠂻上逹詞悃亟通母致稽停
早垂玄感故關
　　　發五府申狀關
靈寳大法司關童初府時直使者
　當司𨽻名三天門下通籍重明上宫膺童
　初府之詞章攝翊治所之軄任遵行教典
　合行科條事應上聞法許關告當憑時直
　主者逕達本屬眞司今有緊切申牘須至
　關發者

　一申狀一方函封印金上詣
　上清童初府申上
右關某日時當直主者請騰翔雲路軒翥天
衢馳神騎於頃刻之間達至悃於呼吸之際
詞陳速傳宫府即聞如有故氣之妄侵以致
鬼邪而敢阻即須攝赴天獄速送冥曹究其
罪源寘之玄憲仍使箋牘之上逹早希報應
之下臨立待感通幸毋稽延故關
　　　發北斗狀關
靈寳大法司關日時當直功曹二使者

　當司執軄玄曹嗣法天省攝濟顯拔幽之
　任備除邪立正之司法許申謄格當關告
　今有緊切文狀上詣中天北斗宫事應具
　聞合行關者
　　一申狀一函封印全上詣
　　中天北斗九皇星宫申上
右關某日某時當直功曹二使者控轡雲衢
騰身霄路入罡風而穿灝炁上徹星宫持封
事而逹凡忱即聞斗極如鬼妖之敢侮或邪
祟之妄干即擒解所屬眞司攝赴就近天獄

庶使詞陳不壅報應亟彰立待通傳切勿遲
滯故關
　　　發嶽府狀引
靈寳大法司
　本司嗣法靈寳南曹攝五元素府理冝濟
　度隱顯格當關告幽冥地界之神自應遵
　奉玄科之式所合按行今有急切公文前
　詣嶽宫申上特憑遞發須至專行
　　一申狀一函重封印全謹上詣
　　東嶽帝宫申上(如申府即云東/嶽泰山府申上)

右引某處里域土地至東嶽下沿路土地及
地界合屬干係等神請承領公狀準此所行
以次轉遞齎持逐處分明交度勿違時刻作
急通傳如有故炁干侵以致下邪邀截即須
擒解泰山曹局攝所屬城隍盡理窮研依律
根治所有公狀仍與申聞毋輙稽延立須響
應
　太歳年月日時引
　　　發城隍牒引
靈寳大法司

　本司受命上穹分司玄軄緫録顯幽之不
　典督察妖異之亂常依按科條合移文牒
　今有公牒一角封印全前赴某處城隍司
　投下須至專行
右仰某處里域土地正神仰承領引文齎持
公牒前詣城隍主者神前即時分明投下急
速傳達亟切通聞如有邪鬼干侵妖異阻截
一就擒解攝行究治罪源寘之天律須管公
文即達不請頃刻稽延
　太歳年月日引

　　　告救苦符關
靈寳大法司
　當司今爲某人崇建某齋拔度係薦某䰟
　及五道三塗四生萬𩔖一切孤䰟今有符
　命須至告下
　　元始符命金籙白簡眞符
　　太上破地獄眞符
　　太上拔幽䰟眞符
　　東極青宫救苦九龍符命(此符若作專/牒則於關内)
　　(除去飛/天神人)

右關十方飛天神人玄都茭龍驛吏六道功
曹齎持符命遍詣三界十方冥關幽路天牢
地獄嶽瀆靈司分野名山城隍里社應干合
屬去處拔度亡故某人等魂及五道三塗四
生萬𩔖一切幽䰟滯爽並與疾除罪簿落滅
惡根出離冥關悉詣齋所領霑天澤證品超
生不許稽違有妨開度故關
　太歳年月日時關
　　　告長生符關
靈寳大法司

　當司今爲某崇建某齋薦拔某人今有長
　生靈符須至告下
右關金龍驛吏齎持符命遍詣南方丹天世
界超度亡故某人等䰟及五道三塗四生萬
類一切幽䰟滯魄錬神流火度𩲸朱陵火急
奉行母得稽滯故關
　太歳年月日時關
　　　專發九龍符命關牒
靈寳大法司
　當司今爲某崇建某齋拔度亡故某人等

　䰟今有東極青宫九龍符命須至告下
右牒十方飛天神人九龍符命使者普詣三
界十方冥關幽路黄泉夜府嶽瀆靈司分野
名山城隍社令一切天牢地獄主者咸領符
命拔度亡故某人等䰟及五道三途四生萬
𩔖滯爽幽靈赦滌愆非解除考對拔出地户
超脫重隂俓詣道塲恭承齋薦請火急施行
謹牒
　太歳年月日時牒
　　　正薦功德牒

靈寳大法司
　當司先據某郷云云投詞乞行崇建黃籙
　大齋薦拔某人超生善境除巳按科修崇
　並巳周圓須至給牒爲據者
　　一某月某日具奏
　一帝申聞三界眞司預告齋事
　　一某月某日第二次具奏
　天闕申聞上境眞司關告地水合屬去處
　敷告齋事
　　一拜奏

　素車白馬章一通開通道路章一通
　沐浴錬度章一通酆都拔罪章一通
　昇度亡人章一通救苦表一通
　木公金毋錬度表一通九天上帝表一通
　啓師牋六通謝師牋六通
　青詞幾通言功朱表
　　一齋壇告下
　救苦眞符長生靈符
　九龍符命破地獄眞
　拔幽䰟眞符神虎玉礼

　元始符命普告三界符
　歷關諸天符敕制地祇符
　出離生死符太上敕赦生天寳籙
　　一請光破暗
　　一宿啓建壇
　　一敷露玉文
　　一正齋三日幾時升壇轉經
　　一關㸃
　九獄神燈破獄開關九巵神燈
　　一攝召䰟儀沐浴朝眞

　　一呪施雲㕑妙饍
　　一普召五道三途幽䰟沐浴朝眞謁帝
　　一恭行水火錬度
　　一修設
三界髙眞清醮幾分位上謝天恩
　　一投送
　三簡紀勒齋功
　　一傳授
　靈寳上天黄籙一階
　　一給付

　昇天大劵昇天左右劵
　　　四鎮合同符一分酆都山眞形
一建立
　遷神寳旛廻黄寳旛
　　一印給
　太上某經
　　一焚化
　某經冥財
牒前件功德並用資薦亡故某人承兹善果
頓悟宿因蕩塵漏以俱空解沉迷而盡釋萬

𩔖不着一性自眞永離幽夜之郷早歩逍遥
之境人間天上執此爲憑故牒
　太歳年月日牒
　齋事告終謝恩設醮乃召儀也謂勞動神
　靈召役將吏合行酬謝故於散壇之次三
　獻效禮與其餘醮設不同是以正奏狀
　内各請俯盻齋壇故今不用請醮狀矣凡
　文移所及之處並列醮位却逐一專狀獻
　謝今列獻狀于左右其餘醮告合專狀請
　降者自從事而行

　　　進獻狀
具醮官(臣)姓某
　　　　　龍車一座
右謹隨狀上進以聞謹進
　太歳年月日具醮官(臣)姓某上進
　　　　　　　　具髙功(臣)姓某謄進
　　　上界列眞獻狀
具醮官(臣)姓某
　　雲馬一騎
　　金錢一分

右謹貢獻以聞謹狀
　太歳年月日具醮官(臣)姓某狀
　　　　　　　　　具髙功(臣)姓某謄進
　　　中界下界獻狀
具醮官(臣)姓某
　　雲馬一騎
　　金錢一分
右謹上獻伏望聖慈俯賜鑒納謹狀
　太歳年月日具醮官(臣)姓某狀
　　　　　　　　　具髙功(臣)姓某

　　　發龍車狀關
靈寳大法司
　今月某日爲某修建某齋滿散設醮謝恩
　所有齋官進獻上帝龍車隨狀以聞須至
　關發者
右關某日某時當直功曹上界直符使者請
上詣
天廷投進不請稽延故關
　太歳年月日時關
　　　三界醮儀關

靈寳大法司
　當司今月某日爲某人修建某齋滿散修
　設三界髙眞清醮幾分位昭答天恩所有
　醮獻錢馬須至關發者
　　　逐一開具
右關三界直符年月日時四直功曹里域等
神即請分司逐一投達髙極三天之上旁周
六合之中預醮眞靈齋壇官屬咸通致悃各
貢微儀希神騎之速馳庶醮誠之母壅幸遵
眞敎上賛玄科故關

　　　天省謝過狀
具法位(臣)姓某
　(臣)不避深譴再露微衷仰冀慈憐始終寛
　宥(臣)昨據云云投詞崇建某齋幾書夜設
　醮謝恩除巳祗率法流關行事畢竊慮(臣)
　等資品庸下性識昏蒙不練敎科未能隱
　奥犯違禁戒謬度典章朝謁非儀奏申失
　格詞章繁黷符篆乖訛以致辠結天司名
　書黒簡闔壇戰懼無地措躬須至申聞者
右謹具申

三天門下泰玄都省主宰髙眞伏望眞慈曲
垂省録特與敷奏天闕仰希原赦(臣)等自建
齋至于滿散一切罪犯▲除過籍湔洗瑕愆
庶齋福無𧇊生靈蒙祐(臣)干冐眞威不勝惶
懼之至謹狀
　太歳年月日具法位(臣)姓某狀
　　　童初府謝過狀
具法位(臣)姓某
　(臣)不避深譴(同前省/狀式)
右謹具申

三天扶教輔元大法師正一靜應眞君(列四/聖位)
恭望眞慈(同前/省式)
　　　發狀關
靈寳大法司
　今發緊切申狀二函上詣
　三天門下泰玄都省
　上清童初府須至關遣者
右關某日某時當直功曹上界直符使者速
邁雲程急馳飈馭俾誠悃亟通於上境庶詞
章早徹於眞司佇俊神㓛即昭玄應故關

　太歳年月日時關
　右謝過二狀以六幕諸眞並有謝牋惟天
　省并五府合行首陳懲犯天師巳在六幕
　内今申聞五府又不容除去天師一位但
　不行此之士主行自冝除此一狀却專申
　天省而巳
　　　又榜文
　齋壇舊榜文舊科所有者不甚繁雜若隨
　俗増益恐徒費紙劄於事無備如近世有
　告諭將吏誓言傍又有約束將吏榜顯然

　重復此𩔖尚多今擇其不可免者從舊式
　重撰于左如神虎壇榜合在神虎攝召品
　曉諭孤䰟楴合在施食普度品蓋恐章表
　局書繕欲得檢式皆聚一處故以諸榜悉
　附文檄之品只章表自作一品也
　　　齋壇節次榜
靈寳黄籙大齋壇
　本壇今月某日爲某崇建無上靈寳黄籙
　大齋㡬晝夜上資邦國普福生靈濟拔五
　道三塗開度四生萬𩔖集兹善果專用追

　薦亡故某䰟靈超生善境謹率同齋之士
　共宏無上之科冝立成規免違玄範法事
　節次遵此按行
　　逐一開具(詳細並見/黄籙次序)
右榜壇所普用資聞各冝整服肅容循規合
式常須進上有序母令關奏失儀共竭精誠
上祈感格故榜
　太歳年月日榜
具位髙功姓某押
　　　經榜

黄籙齋壇
　本壇令月某日爲某崇建無上黄籙大齋
　福國康時拔幽濟顯廣資萬類普度三塗
　集諸善功用薦亡故某人早遂超昇除已
　具録奏聞尅期修建今先以某日看誦仙
　經講宣妙㫖上獻十方髙眞開化萬類幽
　䰟謹列品目于後
　　太上洞玄靈寳無量度人上品妙經
　　太上洞玄靈寳自然九天生神玉章
　　元始靈書中篇大梵隱語

　　太上老君說常清靜經巳上祝獻
　　十方三界上聖髙眞齋壇醮席一切聖
　　衆
　　太上洞玄靈寳無量度人上品妙經
　　太上洞玄靈寳自然生神章經
　　太上道德經元始靈書中篇大梵隱
　　語黄庭内景玉經巳上開度係薦亡䰟
　　太上洞玄靈寳無量度人上品妙經
　　太上洞玄靈寳自然生神章經
　　太上道德經元始靈書中篇大梵隱

　　語黄庭内景玉經巳上開度五道三塗
　　四生萬𩔖一切幽䰟
右伏以玉笈琅函發靈機於上境金書瓊札
孚妙化於人寰保却運於無窮極顯幽而普
濟以今齋期將屇經席宏開仗此善功用祈
景貺尚冀同齋羽褐預軄壇官誠意而精心
俾毋差於想念肅容而端巳使勿越於禮儀
所期感格於九清庶可保寧於萬彚皇圖延
永社稷𠃔昌華夏和平顯幽全濟即使係薦
亡某普度沉靈倶霑清靜之風咸逹希夷之

妙旁均有識同證無爲故榜
　年月日榜
列六軄位姓某
具髙功軄姓某
　右經榜乃欲看誦俱能見數故也每日晚
　誦經畢當榜内經文品目之下注云某人
　誦幾過日分足則併計而䟽之庶不差疊
　亦不必預定過數恐數目多而誠心簡怠
　也今榜所叙諸品經目與近世所行頗不
　同蓋古來靈寳法中叙云黄籙前期三十

　六日預修誦經堂率同齋之士入靖對齋
　不交人事精誠看誦度人上品妙經九天
　生神章經道德二篇黄庭玉經近期則習
　儀演事此古法也所謂入靖者使塵俗不
　侵内外專一母人物往來言辭煩雜始可
　存神誦經思眞念道𥘉非天台靈寳法中
　妄立靖名欺世罔人之比所以經書只稱
　四品而不及綴十不及一其間眞僞錯綜
　邪正混淆自非高才未易分别惟度人一
　卷生神九章最爲玄古故誦之致飛天下

　觀萬神朝禮蓋以天中之音而感格髙靈
　也及其攝召亡䰟聞經聽法於道德五千
　文涵藴混元之秘内景琴心訣包藏造化
　之機倘誦之者深徹玄樞則亡䰟豈不言
　下開悟餘雜經有妙義之文固衆然道德
　黄庭豈筆舌可殫上學髙逺之人自能意
　㑹淺近庸愚之輩因此榜興不如是不足
　謂之非常道也
　　　曉諭將吏榜
無上黄籙大齋壇

本壇切照黄籙科品實𨽻下元中宫䇿役
萬靈權網九府上録三界下緫六天齋福
普覃無所不度靈光煥燭有感皆通天子
以至庶人皆得修奉幽關暨于陽境咸被
生成今齋主某人齎信祈恩束躬瀝悃請
　修齋直願濟存亡是以按格謄詞依科蕆
　事舒壇立纂備物陳儀設軄修齋轉經行
　道盟天告地拜表上章追攝係薦亡靈普
　召含情幽爽廣度三塗五道旁資萬𩔖四
　生除滌愆瑕脫離沉滯徑辭幽府悉赴齋

　壇聽法聞經享食受度上祝
　皇圖永固聖壽綿長六氣和平四民康樂
　烽烟罷警禾稼豐登集此善緑專申追薦
　亡某人等䰟上及九祖七玄以致五音六
　族先亡靈識近逝神儀超出重隂解除宿
　垢度䰟朱府鍊質舟天錬炁聚眞返生澄
　性次保家門咸泰姻眷均休尚慮壇墠未
　嚴禁戒罔肅下官故炁厭穢妖塵濁混靈
　場昌登齋折違越禁忌敗亂紀綱或地界
　神祇奉承簡怠或傳奏官吏關告稽延或

　列軄衆神失嚴守衞或里社主者不加專
　勤倘有玷於齋功實上違於玉律事體至
　重典格非輕事巳届期理難曉諭
右榜壇前請靈寳官屬執軄萬神五元素府
天神將吏雷霆諸司主宰齋壇干繫衆神䖍
遵黄籙之科共蕆下元之格部率將佐篤役
吏兵㑹合當所城隍監勒合干里社衞護壇
界鎭肅方隅驅却妖氛掃清厭穢倘有拒逆
輙行干侵即請申収有司速送天獄依律研
究治罪施行所有章表文移悉資導達符章

命令咸藉宣通布九清十極之恩休度三界
十方之沉滯祈帝眞之鑒盻庶齋直之無魔
率勵昭甦普天全濟解壇散席拜表言功一
如太眞之儀用謝至神之貺故榜
　年月日榜
具髙功姓某押
　　　神虎攝召壇榜
黄籙大齋壇
　本壇今月某日爲某崇建黄籙大齋恭按
　科儀合行攝召係薦衆䰟各家宗祖及五

　道三塗四生萬類含情抱識滯爽沉靈附
　旛見形領薦受度切照瓊編紫笈大敷濟
　物之科玉札丹文顯著召䰟之格開九泉
　之昬暗拯萬國之幽沉降九龍符命以頒
　恩仗七司玉女而宣令雄左雌右上三境
　而下六天陽耀隂靈追衆䰟而集萬鬼召
　攝毋稽於頃刻報應立待於須㬰蕆大道
　之神功遂皇民之精禱即行拘集咸俾昭
　彰巳立靈壇須至曉諭
右榜請北魁玄範府官吏七眞玉女本司追

攝合千官吏遵奉眞符頒行玉札遍詣十方
三界五嶽九幽十洞六天九州萬國名山福
地江海河源典祀神庭城隍社令黄泉蒿里
幽路冥關主宰䰟𩲸之司校量罪福之所嚴
行追攝速與根㝷係薦亡靈萬類幽爽差撥
官將部衞形䰟出夜府以來臨附靈旛而報
應功成事畢拜表叙勲故榜
　年月日榜
具髙功法位姓押
　　　率勵壇官榜

　建齋設醮髙功之軄首領一壇禮絶衆官
　乃齋法也但共壇之士不過同學之人爲
　衆官所合共尊髙功而髙功亦冝自處謙
　退近者申嚴壇衆乃以榜約束衆官誠非
　可行之格今止作髙功僉名率勵壇官庶
　爲允當
某伏聞大道開先髙眞憫物先天立教歷劫
度人敷二十七品之齋列四十二等之醮和
天安地保國寧家遂立法籙之班爰備關宣
之軄故奉教行科之士乃拔幽濟顯之司儻

能隨事以殫誠自可積功而度世欲精誠而
不替冝典格之無𧇊或形失禮儀心妄專薦
則髙穹之蕩蕩未易感通兼玄憲之昭昭恐
膺考罰𤯝結三官之府過標五帝之宫懼夫
筭減而福消甚至䰟沉而身墮如某者山林
下士江海塵蹤學矣徒勤未遇眞師之𢌿付
行之粗乆幸蒙上帝之寛容然而事無間於
重輕齋不拘於小大全藉壇官同志法衆恊
心賛助其行彌縫其闕左提右挈俾物墜於
善功始敬終勤庶曲全於齋事從容登降和

暢關宣舉措勿越於眞科想念不離於大道
正乃心而誠乃意恭其事而守其規若心怠
而形恭將速欺天之罰苟意誠而理紊則貽
失格之辜要當内外精專身心純篤閑居親
愛之友不應戲笑於壇中平時悲怨之儔安
敢忿恨於齋次敷宏大化本是非輕對越上
眞勢須自檢幸垂清聽同鑒丹忱某禀聞
　　　曉諭孤䰟榜
靈寳大法司
　當司今月幾日爲某人崇建無上黄籙大

　齋廣設斛食普度一切孤䰟等衆或犯法
　赴刑身首異處或投河自縊非命而終或
　骨斷筋傷或陣亡兵死或沉痾乆疾積滯
　腹心或腫痛瘡痍潰爛肢體或墮崖墜木
　或破質䘮軀皆生世之時有形之際幻身
　淪没失於正終迷執之情常爲沉滯無歸
　之魄延注無窮但人之體軀假合而就百
　榖五味滋長肌膚手執足行耳聞目見飢
　寒飽暖千動百爲豈期皮肌血肉自能爲
　之乃禀兹一靈聚爲神炁神凝炁注五味

　以生炁散神馳百骸莫駐所謂肢體傷壞
　皮肉不全蓋以重濁之資無非有質之物
　一靈之軄本何所傷然而幽爽沉靈孤䰟
　滯𩲸或衘刀帶索處於幽關或斷首殘身
　迷於鬼域病亡而未離痼疾産死而常帶
　血腥或恍惚而覩其形或夢寐而見其像
　固是尸骸損傷於人世豈得䰟神零落於
　冥郷四大百骸炁血之府血腥垢穢出於
　身中神已歸空身化塵土腥穢遺質之物
　沾汚巳往之神夫人生爲有神死則爲鬼

　若刀與索無識無情用於一時終歸杇壞
　豈有䰟識尚隨鬼身蓋有質之物而傷有
　形之軀旣死之䰟安能持有形之物事實
　如此理極昭然良由執着形骸留戀尸體
　彼但記其命過之際所以惡終而兹在隂
　之靈復懷舊想志念着於體質之域故形
　儀如初死之時鬼迷執而成形人心疑而
　見像夫豈知有體則有全有闕有形則有
　病有安身常不存患將安在若於巳死之
　後尚念在世之損傷亦巳惑矣今爲無體

　之䰟復慮生前之疾苦不其愚哉雖則分
　有昇沉多因自罹執着除巳關告靈寳官
　屬執軄萬神曉悟孤䰟開明正性亦在致
　壇之衆深悟此理應生前帶腥染穢横死
　惡終之類當知巳壞之骸不須顧戀有靈
　之識自可昇騰毋執惑情縁無留戀尸體
　一朝警覺如出昏衢以損傷而斃者今不
　見其損傷以濁穢而亡者今何甞有濁穢
　以殘疾而困者今亦無殘疾以聾啞爲人
　者今亦自開聦一性沖融群迷頓决恩愛

　豈能俱絶若戀着未有休期𡨚讎未易遽
　忘然償報則何解釋赴壇相㑹恩怨一空
　況於富貴功名豈能長乆金珠財寳安能
　終隨身巳不存物猶難戀至此則貧賤何
　累富貴非榮萬事忘情回心易慮収召靈
　識整聚神儀沐浴朝眞享食受薦陶以太
　和之靈澤錬以丹霍之神輝返性復形超
　生度化福郷可陟地獄成空爲無上之因
　縁正好於兹而度脫須至曉示
右榜曉諭到壇孤䰟等衆各宜知悉故榜

　年月日榜
具髙功位姓某押
　𠃔中竊詳建壇之式具存古典而行移關
　申所以寓形其辭而達其事然行之有經
　用之合冝則不在乎過繁儻德不足以動
　幽𡨋學未至於通教典縱使千辭萬幅亦
　爲徒然散壇設醮則止具獻狀蓋建齋正
　奏巳行請降故不用請狀也若㝷常非建
　大齋而專有醮設自合專請專獻各位具
　狀矣齋後之醮不用請狀乃廣成先生降

　神設醮之式非自爲之也若其醮位合照
　奏申文移所及之司并齋内應干將吏並
　當酬謝近者奏申甚廣而醮位或六十分
　位而已更不叅照元來申請去處理誠不
　通兼奏告上帝之外合申牒三界有司乞
　行下原釋罪䰟而已冥牢幽獄狴犴之中
　非承受法官文檄之所今於地界止申牒
　酆都宫主宰冥曹僚屬使亡䰟可拔則主
　宰行下所𨽻之獄無所不可倘使齋誠難
　達天命未頒雖移文陸續恐隂獄未必奉

　承況地獄之在中下界不可以數計經誥
　互有所載如仙戒經正一經業報因縁經
　諸書或云一十八獄又云三十六獄又三
　官二十四獄此其略也幽昧之郷隂冥之
　境掌録愆犯考理罪䰟報係之曹隨處建
　置官吏萬萬之衆無極無窮但其權綱則
　緫于酆都北帝如六天主者十宫眞君之
　類則其有司之大者四明眞公鬼官北斗
　之類則其官僚之要者故逐一申聞矣此
　外諸獄旣不可盡名所是地獄文移並不

　復用使其符命下逮申牒可聞彼主宰之
　司自能行下合屬幽牢矣行教之士欲張
　惶罪福聳動見聞者自别爲之不必行此
　式也
上清靈寳大法卷之二十九
















