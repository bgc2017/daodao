










上清靈寳大法卷之二十四彩六
　　　　　(洞玄靈寳法師南曹執法典者/權童𥘉府右翊治金𠃔中編)
　章詞表牘品
　　　救苦表
上清靈寳法籙職位臣姓某誠惶誠恐稽首
　頓首再拜
　上言臣今月某日爲某府州某縣某處姓
　名開建無上黄籙大齋㡬晝夜薦抜亡某
　等係薦男女等魂仍設斛食普度孤魂者
　臣聞旋四不息惟大化之機縁救度無窮

　乃弘慈之警願敢依靈宥輙露凡悰臣誠
　惶誠恐稽首頓首臣伏以死生大變未免
　而有始有終臧否業因於是而或升或堕
　况身經太隂之後魂歸長夜之中冥冥永
　隔於陽光寂寂難超於隂府所頼慈悲之
　教主普遷黒壤之沉魂惟是臣罔洞至眞
　自慚蒙陋謬列宣謄之職誓殫利濟之勤
　爰録誠祈上干極度恭惟
東極青宫慈悲太乙救苦天尊陛下道均覆
　載澤被幽明開至眞接引之門闡大化裁

　成之教宸輝所浹遍九地以清寧玄廕誕
　敷盡十方而昭泰恭望流恩酆部垂祐泉
　臺專遣飛天神人特勑救苦童子下九龍
　之符命開六地之冥關萬類幽靈三途滯
　爽悉承殊貺同陟仙郷抜兹係薦之魂儀
　脫彼多生之障難咸蒙錬化永遂逍遥謹
　奉表上進以聞臣誠惶誠恐稽首頓首再
　拜謹言
　　年歳次月日具位臣姓某上表
　　　請隂陽正炁錬度表

上清靈寳法籙職位臣姓某誠惶誠恐稽首
　頓首再拜
　上言臣今月某日爲某府州某處信某官
　姓名開建無上黄籙大齋以今某日夜錬
　度在㑹普度衆魂及三途萬類一切孤魂
　以某日夜錬某人魂儀者臣聞立根賦命
　乃炁化而形分䘮本迷眞故釁成而報至
　欲離苦趣須仗善功輙陳迫切之情上冒
　穹髙之聽臣誠惶誠恐稽首頓首臣切惟
　質摧神徃魂散魄沉旣經於太隂慮纏於

　苦網不假正眞之炁莫遷𡨋昧之靈臣猥
　以庸才謬當首職懼不明於玄奥誠難冀
　於感通今信官某并在壇士民等䖍啓清
　場恭開法席祈天告地列像陳儀露哀罄
　之𠂻瀝薦資之悃爰念九泉之滯爽不悟
　一性之本源仗此微因明其宿命恭惟
白玉龜臺九靈太眞金毋元君
東華木公上相青童道君玉陛下二炁之祖
　萬有之宗立極先天流祥育物隨機濟度
　應念哀矜恭望曲軫洪慈廣推大宥魂靈

　魄識獲承金木之神輝本始根源咸復隂
　陽之正性九幽罷對萬類蒙休臣無任祈
　恩激切之至奉表上進以聞臣誠惶誠恐
　稽首頓首再拜謹言
　　年歳次月日具位臣姓某上表
　　　九天上帝表
上清靈寳法籙職位臣姓某誠惶誠恐稽首
　頓首再拜
　上言臣今月某日爲某府州某處某官某
　姓名開建無上黄籙大齋㡬晝夜抜度各

　人先逺宗親同超善境普度九州萬類一
　切孤魂以某日夜錬度在㑹係薦男女衆
　魂及正薦某魂儀者臣聞一元肇始凝二
　象以分靈九炁結形俾萬生而立命若非
　歸根返本豈能復性聚眞敢冒冲科恭攄
　凡愫自知越分實負戰兢臣誠惶誠恐稽
　首頓首伏念臣塵濁庸材昏蒙陋識不明
　氣候濫叨濟物之靈司未習典章冒攝靈
　壇之首職念人死而爲鬼藉陶鎔始遂還
　生度鬼復以成人非冶錬豈能受質木輝

　金潤爰資合炁之功隂極陽回須頼生神
　之廕恭惟
九天上帝陛下上翊三境髙拱重霄無爲而
　庶物自繁不言而十方被澤曲憫沉淪之
　苦特頒養育之恩布九極之生津胎全十
　月授五行之粹炁體備百神俯拔隂靈俓
　超陽境三途滯爽咸停謫役之勞萬類孤
　魂同遂更生之樂臣無任祈恩激切之至
　謹奉表上進以聞臣誠惶誠恐稽首頓首
　再拜謹言

　　年歳次月日具位臣姓某上表
　𠃔中切見章文乃古格其來尚矣𠃔中今
　編黄籙合用五章亦古儀也其間請禱之
　辭猶遵師傳也散壇朱表一通乃廣成先
　生之體格也而畧増法中所請官將而巳
　至於天帝之前而上表則中古以後世法
　而爲之故合守古今朝廷之典式𠃔中所
　列救苦表錬度表九天帝表皆從師㫖其
　辭則𠃔中冐昧撰述者非敢自以爲當蓋
　取其與洞玄靈寳錬度行用不相背馳髙

　逹之士更能以雄偉之文而易之但不違
　科典又其善也九天上帝分作九通專表
　尤爲詳盡然須九表各自命矣以九炁之
　次序而爲之乃佳𠃔中不才豈應悉備其
　事當俟後之作者以成垂世之規
　　　青詞
　黄籙大齋專位拜詞則合用七通曰玉清
　上清太清此三通則大道也次則昊天北
　極天皇此則上應三炁乃天中之主也地
　祇則昊天之配也至尊至上盡於此矣若

　齋醮事體稍小不專位拜詞則從章格書
　大道階也此外黄籙齋醮有南極大帝救
　苦天尊皆拜詞者各有所見自從師授隋
　唐以後朝廷青詞皆列聖位宋朝亦因之
　今録眞宗皇帝景德間内醮青詞一首存
　此叅照及今之詞格于左
　　　眞宗朝内醮青詞
維某年歳次某甲子某月某朔某日某甲子
　嗣
　天子臣某謹遣入内内殿頭某代拜於大

　内朝元殿開啓
　黄籙大齋一月日散日恭設
　羅天大醮一座二千四百分位謹謹頓首
　上啓
元始天尊太上道君太上老君三清聖衆十
　極髙眞北極星君九曜星君南北二斗星
　君天地水三元帝君玄中大法師三界官
　屬一切眞靈㐲以叄天兩地於覆載以無
　𥝠隂慘陽舒實生成而莫測緫萬靈而上
　列甄庶物以下臨順之則昭應禎祥逆之

　則比生災異先王所以祗畏前聖由是範
　圍臣纂紹祖宗撫綏億兆莫不觀髙穹而
　取法循先憲而守成今以邊陲克安𡻕時
　茂稔伊何凉徳恊比慶圖敢忘馭朽之心
　以奉臨深之戒將酬神貺恭啓醮筵伏冀
　錫慶邦家垂休動植二氣罔生於疪癘八
　紘永息於干戈十曜臨天無差於順度四
　溟紀地靡覩於揚波黔首咸安品彚斯㤗
　朝廷凝於庶績寰宇逭於三災顒叩玄靈
　伏切丹愫臣無任瞻

天望
聖之至謹詞
　　　黄籙青詞式
維某年𡻕次某甲子某月某朔某日某甲子
　某府州縣某處住坐奉
　道某官姓某謹投某經籙法師某於某處
　啓建
　無上黄籙大齋㡬晝夜上資邦
國普福羣生開陞七祖魂靈廣度九幽孤爽
　集兹善果專用薦度亡故某魂超生善境

　謹謹頓首投詞上啓
太上無形無名虚無自然至眞大道無上元
　尊金闕玉陛下臣伏以入文臣無任瞻
天望
聖激切屏營之至謹詞
　　　黄籙散壇設醮青詞
維某年𡻕次某甲子某月某朔某日某甲子
　某府州縣某處住坐奉
　道某官姓某謹投某經籙法師某人於某
　處啓建

　無上黄籙大齋㡬晝夜上資邦
國普福羣生升度先亡廣抜孤爽集茲善果
　追薦某人魂儀超生
　福境齋事圓成謹用修設
　三界髙眞清醮三百六十分位昭答
　天恩臣謹頓首投詞上啓
太上無形無名虚無自然至眞大道無上元
　尊金闕玉陛下臣伏以入文至臣無任瞻
天望
聖激切屏營之至謹詞

　此詞聖位乃俓拜大道則不復三境天尊
　詞矣蓋三炁即三境三境則大道此一階
　位兼緫三炁包統一元無不盡矣今若具
　洞玄靈寳階行靈寳法而章用太清階則
　越格甚矣理亦不通如正一法師諸章旣
　用太清階則青詞亦止得同章而用或分
　作三境天尊位也今緫以大道階則不拜
　三境詞或有分位則玉清曰虚無自然元
　始天尊上清曰太上道君洞玄靈寳天尊
　太清曰太上老君洞神道徳天尊近有人

　用虚皇上帝於天尊之下者非也虚皇上
　帝别自是一位至於以道君爲妙有上帝
　以元始爲妙無上帝者亦不逹至道之人
　爲之也夫天尊則炁也則道也一炁分三
　是爲三境同生一炁以言其有則不可名
　以言其無則不可泯均處於妙無之間是
　三境同體也今以一尊爲妙有以一尊而
　妙無則有者不可使之無無者不可使之
　有豈非去道逺矣此等出竒好異三境天
　尊聖位亦戾古撰述多違科典乃浙東諸

　人爲之𠃔中足跡所歷江湖亦爲稍廣他
　處之好譎者不如是之衆也正一章太清
　階曰太清玄元無上三天無極大道太上
　老君太上丈人天帝君天帝丈人九老仙
　都君九炁丈人百千萬重道炁千二百官
　君太清玉陛下此階則專於太清而全屬
　洞神部矣正一齋醮青詞若用此階則合
　别拜玉清上清詞可也故不若作三境天
　尊拜詞矣外昊天詞則曰太上開天執符
　御曆含眞體道昊天玉皇上帝北極則曰

　中天紫微北極大帝天皇則曰勾陳星宫
　天皇大帝地祇則曰承天效法厚徳光太
　后土皇地祇此外杜撰不典之言母得汚
　瀆上天也非我法眷不在此限
　𠃔中稽考古式齋醮自始及終皆備詞關
　申是髙功措辭者獨青詞乃齋主之情㫖
　髙功之所據慿科所謂謄詞者也青詞代
　剖肝丹書象瀝血所以形容齋主之誠切
　其辭貴簡而不尚繁貴質而不尚麗傾心
　露膽求哀於上帝也近世能文之士則專

　肆浮華強記之人則多引故事儒家程文
　尚不得引史以證經况於混元未判大道
　先天而史傳記載乃世間塵迹豈應取以
　質證於先天上帝之前近代詞賦多愛斷
　章用事而於青詞置謎語有同兒戯亦敢
　爲謄奏良可哀也若用道家經典切冝詳
　審道藏所蓄經文近來眞僞混雜未易分
　别如天台桐栢崇道觀乃五代之末吳越
　王錢氏所建藏中諸經拘集道童及僧寺
　行者衆共抄録以實其中碧𥿄銀書悉成

　卷軸當時四方割據錢氏處於偏方隨其
　境内所有之書一時欲應限數故其間顚
　倒錯謬不可勝記有脫字漏句全不可讀
　有言辭鄙俚昭然僞撰者于今㡬三百年
　更數世之後不知始末則謂道典果有此
　等經文髙識之士自能剖决是非淺學之
　人執爲正典或者取而引用可乎𠃔中所
　見諸方經教混淆不失於天台况𠃔中足
　迹所不經行之地耳目所未渉歷之書尤
　多遐方僻郡道舘琳宫經籍失正者甚衆

　學者所當深加詳酌不冝一例輕用如應
　世諸雜經中人多取其全句入章詞中絶
　有礙理者俗人之見每於薦度則力稱亡
　者之徳行備述生前之勤勞豈是告天請
　宥之意耶人子孰不愛其親若欲稱其行
　義當求大手文筆以爲墓誌行狀及祭文
　挽章之𩔖可詳書之此詞非此例也矜耀
　死者之所長以誇於天下乎謂亡者而天
　不知乎禱病禳災之詞亦不能悔愆引咎
　反行怨天尤人或取經史中語以爲請福

　之辭或希求爵禄或僥望壽祉極口形容
　不識退遜彼以天爲何物耶古今印行青
　詞極其浩愽文章偉麗者甚多體合科格
　者至少前輩主行之士皆預取青詞遂字
　叅訂不違科格始爲申謄𠃔中諸師尊多
　通古今剛介不奪雖大貴人請行齋醮亦
　將青詞契勘未嘗順俗録奏豈畏齋主之
　誚也士大夫髙上之人其文有違道家典
　式者自可以理商議或世俗無知之輩輙
　陳猥陋之㫖又豈當爲其拜詞哉邇來世

　態澆漓巳甚主行之士曲意趨時廉耻道
　盡惟恐齋主之不見用也何論詞㫖之當
　否其間未諳科教不通義理冒昧行科者
　固不足責此等關奏未必上逹而天眞亦
　應原其無知春秋責備賢者錬逹典章之
　士心知其非乃敢徇情順意不畏考罰拱
　手聴命於俗輩録其俚語而土奏其罪當
　如何哉青詞之首曰維國號某年古今巳
　定近有人謂維字犯天諱而易曰時夫時
　字之義乃題梁書壁記序中之格謂書此

　之時年月使後人讀之知其爲當時之事
　故也今青詞書於壇中即時焚奏又非隔
　年異代而後行用却書時字於其首是誠
　何義也紫微夫人謂天中之書非世俗穢
　濁之跡若諸天隱諱之𩔖悉是天中之字
　世不可識經文逐時下降譯以世書遂有
　凡世之字諸天之名列眞之諱於大道至
　尊之前不應回避自天而道無名無名諸
　天隱諱乃天地以分經籍旣降世方有之
　今世俗之維字而指爲大道名諱縱有經

　據亦不可行自唐以後累朝上天帝尊號
　前後一應玉𠕋皆曰維某年而陳隋以來
　百數年間亦止用維字何獨近來上天方
　有此諱在朝廷不用皇▲其皇者大也
天子稱臣於天不應自稱▲而朝廷不用
　國號者以下文有宋嗣
天子之衘故不重疊也臣下詞於
天子則曰維
皇帝某年乃古今之通義有石刻中或謂維
　字犯天諱者亦不可據也今録景徳間青

　詞一首於前及蔣氏立成儀亦載唐朝青
　詞一首前後體制相𩔖也朝廷則緫列聖
　位乃從古式民間獨位拜詞則三清三函
　昊天北極天皇后土各一函共拜七函江
　東㝷常設醮或專拜昊天一函以其天之
　主宰事所𨽻也有三境緫以太上大道之
　階則只作一函也夫拜詞乃露誠切者也
　朝廷青詞自上帝而列至三界官屬者乃
　普行祈禱也故北斗醮中亦上青詞但言
　辭冝别重輕而不稱奏也又有妄人誑世

　稱青詞上上於天帝而斗星或用白𥿄或
　用黄𥿄青詞能於𥿄中分别髙下却稱奏
　與上天一同何其謬哉夫豈知青素丹書
　乃剖肝瀝血之義爾在天則稱進稱奏在
　列眞則曰申曰上而已詞中言辭大冝斟
　酌不得與天同等凡青詞之前巳具郷貫
　姓名於某處建某齋爲某事至詞中却叙
　哀祈之情而巳若有將一雨聮形容建壇
　行道燒香然燈之意則理渉重復其文切
　在簡當一念萌於胷次萬靈鑒於空中但

　不可不致辭以伸懇禱而已又何待繁文
　盈牘而後動天乎𠃔中㝷常齋醮不預主
　行之時每承士友委撰青詞僣易應命者
　頗多第一末學之文不應傳逺故不欲收
　聚入法中姑叙世俗之弊然此事全在髙
　功該貫古今精考科典謄奏之時嚴加詳
　酌儻有違戾則齋官不爲無罪而髙功罰
　倍餘人可不戒哉可不謹之𠃔中每厠跡
齋壇一備貟首職旣當主行則青詞不應自
　撰所承詞旨縱有毫髮違礙必白齋官削

　易以用而士夫亦未嘗而不見聽也全不
　合典格者决不謄奏𠃔中之窮逹悉歸之
　分定何須謟侫施士以苟求微利此實師
　尊之訓而𠃔中賦性尤不敢䛕齋士而瀆
　上帝也所有黄籙建齋至散壇方行設醮
　謝恩此隨齋之醮以其營衛壇場傳逹誠
　悃功成事竟醮謝眞靈者也與四十二等
　專醮之義不同故齋中青詞則求哀請宥
　述建齋之所禱也至於醮謝青詞則叙齋
　修有闕祈請蒙恩陳謝之辭也如曰齋事

　慶成懼典儀之違謬亡靈獲度沐恩造之
　宏深此乃謝恩醮中青詞意也常俗齋官
　或非自已撰述詞文率多委之他人而士
　人用力於功名未免專心舉業又不復辭
　以不能徃徃齋中青詞祈一次醮中青詞
　又請祈一次間有善於作文者不過形容
　齋之與醮而巳彼又安知道家齋後設醮
　之本旨治經之人於詞中而狀其事多𩔖
　經義破題治詞賦之人則又多似世人之
　啓箚如薦父母則用經句曰生我劬勞此

　詩隨寓之詞𥘉非對君上之語豈可遽執
　其說而對天稱我可乎又有曰母𠔃鞠我
　皆此𩔖也士大夫青詞自叙曰自踰知命
　之年屢玷觀風之節夫五十而知天命孔
　子自述之語施於人前可也若以知命五
　十𡻕亦藏頭語爾施於天可乎追薦青詞
　曰居諸云邁哀悼何窮其意謂日居月諸
　儻用日月云邁則太熟出於其麗然除去
　日月字而獨稱居諸是何物也是何義也
　又如日豈期一夢之不還俄見八旬之甫

　及夫以一夢而形容其死施於挽章雜文
　可也又不用曰字而獨稱八旬是八十日
　乎八十年乎如曰遽染河魚之疾旋興隙
　駟之嗟此尤無禮以河魚而作㵼痢之隱
　語以隙駟爲人死之謎言况人生若白駒
　之過隙乃譬喻爾祈上帝而用之可乎如
　曰玉京金闕歩八景之雲霞圎嶠方壼住
　三山之樓觀拔度亡魂而所請如此上帝
　可以施行乎如曰朝露旣晞悲風徒切此
　用事之閑語爾然朝露易晞以言其出處

　則喻人之性命易損若斷章止用此四字
　隨尋常之理言之則朝露旣晞不過日出
　而巳又何可用之天乎若夫詩詞之格有
　藏頭有歇後有隱語有𩀱關其句而去其
　上一字或二字謂之藏頭蘇東坡有戯語
　詩曰聖善方當而立𡻕乃翁巳及者稀年
　上句以三十而立言其母三十𡻕也下句
　以俗諺有七十者稀言其父巳七十𡻕是
　乃藏頭也用其句而去下二字或一字謂
　之歇後有人作石詩曰天漢支機罷仙人

　捧膞餘蓋有天漢支機石仙人捧膞石又
　東坡有詞曰斷送一生惟有破除萬事無
　過蓋他人有全句斷送一生惟有酒破除
　萬事無過酒東坡各去一字而取爲詞正
　歇後體唐末有鄭綮多爲此等諧語當時
　號作歇後鄭五是也狀其事而不言其名
　則謂之隱語如近代有詩曰蕭蕭出屋千
　㝷玉▲▲當空一炷雲乃上句言竹也下
　句言香也即隱語體也用其句之義在此
　而寄意於彼謂之𩀱關東坡有詞曰日岀

　西山雨無晴又有晴此本晴雨之晴而暗
　用作無情中有情此即𩀱關格也此等皆
　詩詞雜文之體至於書啓則用於平交勢
　均位等之人可也或上大貴人及朝廷表
　牋已不可用而近時有青詞用藏頭隱語
　者甚多求哀請命於天乃用變格異體以
　肆䙝瀆於心安乎此特摘其畧耳此外不
　識避忌者尚衆至於違戾道典格者皆是
　也不知考究而但欲主行齋事髙功之職
　豈易爲哉無知者旣不足責有識者又不

　敢言貪施利而媚齋官順俗情而罔造物
　良可驚也章詞之用所係不輕髙功若不
　自加叅究廣覧求其至當而臨事畧無去
　取咎將誰歸𠃔中不足道也慮天之不可
　侮不免陳兹萬分之一有志之士必察之
　區區之用心無知之輩未必不因此等正
　論反興謗諾吁𠃔中之論爲髙識之士而
　發也異時豈無知此意者亦教門之一𦔳

上清靈寳大法卷之二十四
