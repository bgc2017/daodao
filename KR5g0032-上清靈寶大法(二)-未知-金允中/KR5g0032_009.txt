










上清靈寳大法卷之九獸十
(洞玄靈寳法師南曹執法典者權童初府右翊治金𠃔中編)
齋直禁忌品
三元
正月十五日七月十五日十月十五日
右天地水三官二十七府百二十曹凡三
㑹日考校罪福三元日奏御上宫可以行
道建齋修身謝過
三㑹
正月七日舉遷賞㑹七月七日慶生中㑹

十月五日建生大㑹
右三㑹上三官考覈功過三䰟攅送生人
善惡又謂之三䰟㑹日此是本命之日亦
更有小攅㑹日台光以甲子日上詣爽靈
以庚申日上詣幽精以本命日上詣亦言
生人善惡其日冝受符籙齋戒呈章拜表
以祈景福
五臘
正月一日天臘五月五日地臘七月七
日道德臘十月一日民歲臘十二月臘

王侯臘
右五臘日爲五帝攅㑹之日此日酆都北
隂大帝皆引出生人久逺玄祖父母幽獄
鬼䰟責問住處隂司年代積罪結釁端由
及子孫姓名墳墓所在如積劫未有追贖
因此日皆延累生人其日引問得子孫兄
弟親姻九族姓名攅集校定以爲生人罪
狀正一道民之徒此日誠慿法力祭祀追
贖幽途皆一一得福常日祭祀不可逹也
出正一玉經

每月十直齋日
一日西北方北斗下八日北斗司殺君下
十四日東北方太一使者下十五日東方
天帝及三官下十八日東南方天一下
二十三日南方太一八神使者下二十四
日西南方北辰下二十八日西方太一下
(小盡於二十七日下)二十九日下方中太一下三十
日上方上太一下
巳上出業報因縁經又别文云十方天尊
下又云十方天君下

節㑹日
天節甲午地節甲申人節甲子天㑹
丙午地㑹壬午人㑹壬子日㑹庚午
星辰㑹辛酉月㑹庚申五行㑹甲辰
四時㑹甲戌
右節㑹及五臘宜修齋設醮祭祀先靈
甲子太一簡閱神祇庚申日三尸言人罪過
本命日計人功行
又云甲寅庚申尸鬼競亂冝避房室又玉
經云此三日爲小攅㑹日凡三元考校未

盡者於此重考校焉
八節
立春春分立夏夏至立秋秋分
立冬冬至
按眞誥云八節之日皆當齋戒立靖謀諸
善事以營於道之方也愼不可以其日忿
爭喜怒及行威刑皆天人之大忌也
午卯日
凡午卯之日常當清齋入室東向心拜存神
養炁期感神明亦適意所陳常如此者玉女

降侍
避忌日(李少君口訣道士求仙者勿與女子)
三月九日六月二日九月六日十二
月三日
其日當入室不可見女子六尸亂則藏血
擾潰飛越三䰟失守神凋氣逝積以𦤺死
所以忌此日者非但塞遏淫泆而已將安
女宫女宫在申男宫在寅寅申相刑刑殺
相加是日男女三尸出於目朱童之中女
尸招男男尸招女禍害徃來喪神𧇊正雖

人不自覺而形容自損由三尸戰於眼中
流血於泥丸也子至其日雖至寵之女子
親愛之令婦固不可相對我先師但修此
道而仙矣復不及至親無心者矣子其愼
之此乃仙人劉綱妻女仙也(出神仙傳)
又别條云凡甲寅庚申之日是尸鬼競亂
精神躁穢之日也不可與夫妻同席及言
語㑹面當清齋不寢其日遣諸可欲旦望
每月初一日爲旦十六日爲望則以官暦
逐月十四日十五日十六日考之並合朝

修祈恩謝過
月忌
正月二日(又庚申)二月九日(又辛亥)三月十日(又甲)
戌四月十一日(又癸亥)五月十一日(又壬子)六月
十日(又癸丑)七月十二日(又甲寅)八月十三日(又乙)
卯九月十三日(又甲辰)十月八日(又丁巳)十一月
十五日(又丙午)十二月十三日(又丁未)
巳上日忌燒香每日常行香火不拘
帝煞日
正月庚申二月辛卯三月庚戌四月

癸亥五月壬子六月癸丑七月甲寅
八月乙卯九月甲辰十月丁巳十一
月丙午十二月乙未
巳上忌燒香
聖忌
丙寅丁卯(道父忌)丙申丁酉(道母忌)壬辰
壬戌(北帝忌)戊辰戊戌(南帝忌)絶命(本命絶)歲星
(行年到日)六害(本命對日)月晦(月窮之日)歲破(太歲對衝)
巳上日不冝行道燒香亦不冝殺冝正坐
思心悔過聖自懸知

祈懇日
正月四日二月八日三月十五日四
月八日五月九日六月六日七月七
日八月八日九月九日十月五日
十一月三日十二月十二日
已上日乃太上大道君登玉霄琳房四盻
天下有志節逺遊之心者至其日平旦日
出時北向再拜亦可於靜中也自陳本懷
所願畢咽液三十六過又云東海青童君
常以丁卯日登方諸東華臺四望以此日

常可向日出行乏可因此以服日精
禁忌
生蔥韭大蒜小蒜胡荽(此爲五辛)
五辛舊有其說多矣大㮣此等物辛臭烈
甚食之經日尚臭出口中對人言語巳覺
不可况於持誦神文朝眞行事乎五辛之
外更有薤藠(似葱)之屬皆不冝食不必細爲
之說
鴈犬黒蠡魚(鯉字非也此名三厭)
三厭之外更有鱉鱔之𩔖皆腥穢之氣難

退者並不冝食
臨尸吊喪新産新刑殺所屠坊
淫舍
已上皆不可食李少君口訣法道士求
仙不欲見死人尸損神壞炁之極人君師
父親愛不得已而臨之爾所以道士逺世
不事王侯是無君也塊然獨處是無友也
惟父母師主不得不臨喪𦤺感極之哀不
吝性命之傷苟以此故而傷是無傷也吾
其祕文故口傳焉

本命日常以其日向本命方叩齒三通心
存再拜呪曰
太一鎭生三炁合眞室胎上景母玄父元
生我五藏攝我精神下灌玉液上朝泥丸
夕錬七𩲸朝和三䰟左命玉華右嘯金晨
令我神仙役靈使神常保利貞飛行十天
呪畢心拜四方叩齒三通咽液三過此名
爲太上祝生隱朝胎元之道常能行之令
䰟𩲸保守長生神仙
又法學道之士當先檢制䰟𩲸消滅尸鬼

常以晦朔之日庚申甲子之日清齋入室
沐浴塵埃正席而坐得不眠者益善以眞
朱筆㸃左目下以雄黄筆㸃右鼻下令小
半入谷裏㸃畢先叩齒三通微呪曰
上景飛纒朱黄散烟炁攝虚邪尸穢沈泯
和䰟錬𩲸合體大神令我不死髙夀永寧
聰明徹視長享利貞
呪畢又叩齒三通咽液三過併右手第二
指躡右鼻孔下左手第二指躡左目下各
七過當盡隂穢按之勿舉於是都畢按此

二處是七𩲸遊尸之門尸鉞精賊邪之津
梁矣故受朱黄之精塞尸鬼之路引二景
之勲遏淫亂之炁也此太極上法常能行
之則䰟𩲸和柔尸穢散絶長生神仙通炁
徹視行之三年色念都泯矣(此太靈眞法)
淨穢
太上九變十化易新經曰若履厭穢及諸
不淨處當澡浴與解形以除之其法用竹
葉十兩桃枝削去白四兩以清水一斛二
斗於釜中煑之令一沸出適寒温以浴形

即萬厭消除也旣以除厭又辟濕痺瘡癢
之疾且竹葉虚素而内白桃即却邪而折
穢故用此二物以消形中之滓濁也天人
遊下世間旣返則未甞不用此水而自蕩
也至於世間符水呪漱含之近術皆莫比
於此方也若浴者益佳但不用此水以沐
之耳錬尸之素漿正冝以浴耳眞竒祕也
紫微王夫人授解穢符(又攝穢符)




𠃔中蒙師祕授今立願編校大法不敢隱
惜其法以梓木作簡如㝷常朝謁簡之狀
只令微小爾書前符刻之簡上常護淨之
遇食葷履厭之後或有急切行持不暇浴
洗則先用茅香煎水七合以漱口罷㸃七
㸃於左右手心内將兩手拭目呪曰
積穢隨水行盡從神窻出急急如律令
次於聖前焚香叩齒四十九通執簡以攝
穢符向伸對口躬身呵炁於符上呪曰

穢炁出正炁入正炁存穢炁去三十六厭三
十六穢神符攝盡絳宫寧一朗清神户
呪畢放簡回身掐斗訣歩斗罡上吸炁一
口抛訣以次行事此備急之法若登壇朝
謁奏啓焚修事體稍重自從科浴沐也
式假
應行持之士身遭大喪及父母度師並具
申三天門下移文將吏閉靖不可焚修如
遇事變急切不及動狀則作關付功曹土
地謄啓上玄大喪三年二十七箇月不計

閏月此服制也道家惟忌厭穢尸旣收掩
穢炁已除百日式假聽解穢入靖朝修服
制自终三年舊儀大喪一年旣非服制之
限不應廢缺朝修一歲之久如尸柩未殯
寢處柩傍者不問日限自不合入靖也朞
喪一月解穢申牒如式朞喪不臨尸大功
以下不臨尸並三日式假解穢入靖㫷功
之外尸不當臨避之可也吊不可廢隨即
解穢矣非親雖厚並合避厭也大喪事畢
解穢沐浴訖關申合屬眞司收復將吏一

如常儀
生産穢
道士出家自處琳官一切生産並合回避
俗士修眞惟生子義不容逺合終月之後
方可解穢入靖悉如前儀此外並合固避
違者考罰
理髮呪
泥丸玄華保精長存左爲隱月右爲日根
六合清錬百神受恩
呪畢咽液三過能常行之髮不墮落當數

易櫛櫛之取多而不使痛亦可令侍者櫛
取多也於是血液不滯髮根常堅冝向旺
方
澡浴呪
天地開朗四大爲常玄水澡穢辟除不祥
雙童守門七眞安房靈津錬灌萬炁混康
内外利貞保茲黄裳急急如律令
食呪
百穀五味流入脾胃五藏安寧尸邪永墮
七祖蒙恩長生乆視

脫衣呪
受命太帝上升九官百神安位列侍神公
䰟𩲸和錬五藏華豐百骸玄注七液虚充
火鈴交煥滅鬼除凶上願神仙常生無窮
夜卧呪
天有九皇地有九宫我身百節萬神相從
三尸伏滅五藏流通三田四支動息守中
龍虎八卦侍我瓊容鬼妖萬精勿干眞宫
登厠呪
左德神左德神左司土本夫人

除我死籍上我生名
𠃔中按古科齋直之日禁忌之條散諸經
誥不可備述但切於修用略出而巳設醮
祈恩登壇啓事上章拜表首過謝愆皆可
以其日行事若無禱請因此檢制行爲去
非寡過亦清修之一助有如不可親之事
不當食之物昏亂神炁濁穢身形豈應不
屏斥也若躬行於道德之域心宅於冲靜
之郷寢寐不忘造次母失當此之際無時
非齋又何日分之拘耶儻身之不修行之

不撿僣冐法籙違越禁忌則三官考罰五
帝紏愆九祖同辜一身受罰非道不慈也
天台法中第二十三品作齋戒節度内十
戒係靈寳本科𠃔中從古法巳編入第一
品此外齋直日分頗近科條但所引經典
之名多是三洞品目古無者今雖傳行於
世未冝憑據
沐浴常以東井之日
正月十日二月八日三月六曰四月
四日五月一日六月二十七日七月

十五日八月二十二日九月二十日
十月十八日十一月十五日十二月十
三日

上清靈寳大法卷之九





