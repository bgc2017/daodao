










上清靈寳大法卷之二十七彩九
　　　　　(洞𤣥靈寳法師南曹執法典者/權童初府右翊治金允中編)
　奏申文檄品
神仙之門户不一而立功濟丗爲首故法籙
行持之士冝勉力於教科旣未能通眞逹靈
　凡有請祈須仗文檄然須言辭有理亦要
　典格無𧇊有如朝廷䟽狀尚有定格髙天
　上帝無極至尊豈可妄亂褻瀆主領齋醮
　職在關宣通逹悃誠利濟幽顯旣在練逹
　科教要在少通文辭况黄籙大齋人天所

　重全在髙功立意措辭不當隨順俗情鹵
莾備奏於理窒礙决難感通科法之中事先
關奏故以奏申文檄隨法應用而不敢畧也
　　　奏狀式
具法位(臣)姓某誠惶誠懼稽首再拜
　上言臣入意謹録狀上奏
　某帝尊玉陛下臣恭望
　天慈𠃔臣所奏特賜頒降施行臣干冐
　天威下情無任惶懼待罪之至謹奏
　　年𡻕次月日具法位(臣)姓某奏

　此一奏式世人用之者少浙中尤不識此
　格𠃔中師傳一宗行之乆逺仍只用於三
　清上帝昊天北極天帝而巳蓋以三清天
　尊即玄元始三炁也三炁爲萬化之根源
　三界之宗祖生育天地肇造隂陽無形無
　名難思難議號爲天尊蓋強名之也至于
　昊天上帝爲萬天之主宰統御萬靈上應
　玄炁圵極大帝緫録萬星爲天之樞紐上
　應元炁天皇大帝現象則居句陳之下位
　亞紫微垣上應始炁三界之外六極之中

　莫尊於此矣故用此奏牘畧如章首之文
　不敢於世間常禮瀆之也故其所乞亦不
　敢繁辭只乞頒降施行而巳至於請醮則
　於上帝之前只云欲望天恩鑒録可也
　奏狀前貼黄在衘位之右黄上之字行與
　狀字行踈宻相同貼與上言字平行以單
　數狀後倚黄云乞付合屬眞司頒降施行
　貼在年月之右通倚黄上用印如世間奏
　狀式也
　　　内封皮

某天尊玉陛下具法位臣姓某謹封
　　　方函
(奏狀謹上詣/三天門下天樞院進奏)具法位臣姓某謹封
　方函上或云奏狀謹上詣
　三天門下天樞院投進亦可仍别狀申天
　樞院謂之引進狀單發一通則附奏狀函
　内如累牘則開列申狀别函申天樞院此
　則猶世間奏狀别申門下省也
　　　申天樞院狀


具法位臣姓某
　今爲某事見行録狀上奏
　天闕須至申上者
右謹具申
三天門下天樞院主宰髙眞欲望眞慈特與
通進施行某干冒眞威不勝惶懼謹狀
　　年𡻕次月日具法位臣姓某狀
　𠃔中考之教典而髙天主宰亦有可知者
　亦有不可窮者若非洞徹玉清面朝金闕
　固不宜𥝠見臆度妄撰名位也今於天曹

　省府只稱主宰髙眞免犯禁忌正典不出
　而世間所傳呪之書難於據慿也上界諸
　天尊諸天帝道君元君天君若天尊天帝
　則正典位號如道君則紫微上宫明皇道
　君之𩔖是也元君則萬炁祖母元君之𩔖
　是也斯皆與諸天帝相同並用奏狀則如
　世間奏狀式近世傳受法書妄立上眞名
　位不可備述並不在此例如天師而過呼
　天君追魂玉女而呼元君者其爲紊亂典
　章尤甚斷不宜因迷蹈誤也戒之戒之

　　　奏式
具法位臣姓某
　右臣謹據入意謹録狀上奏
　某帝尊陛下欲望
　天慈𠃔臣所奏特賜如何施行臣干冒
　天威下情無任惶懼戰慄之至謹狀
　　　𡻕次月日具法位臣姓某奏
　巳前後貼黄並同世法方函則隨所詣宫
　闕若非正典所載不得撰立宫闕名號本
　欲異於他人以誑世俗殊不知䙝瀆上象

　自貽天憲愚者襲之愈誤後學切冝遵古
　可也若世間奏狀亦有先具衘位次録事
　因後起右列者道家近用之全依世間格
　也
　　　世格奏狀
具法位臣姓某
　凖格或據詞入意頌至奏
　聞者
右所據已如何施行欲望眞慈允臣所奏謹
録狀奏

聞伏候
勑㫖
　　年𡻕次月日具法位臣姓某狀
　　　世間格内又一式
具法位臣姓某
　右臣入意謹録狀奏
　聞謹狀
　　年𡻕次月日具法狀
　前後貼黄並如常式但世間之格式惟道
　家所奏帝尊位號不一難悉得其傳授近

　世多用此二式而添入聖位是又與世法
　大同而小異矣如章文之狀惟允中一𣲖
　用之從世俗者多止用此世間之格自從
　事冝也
　上界列眞日宫月府五星四曜北斗三官
　四聖五師髙天上輔玉帝貴臣天曹主執
　上境諸司並用申狀
　甞謂齋醮之儀關宣之典文移奏告利害
　不輕近世所行或於七元五師上界列眞
　悉用奏牘甚至泰玄都省亦有用奏狀者

　且故依効近世朝廷名位自行注擬髙眞
　隨意䙝瀆且如玄中法師雖爲科教之宗
　然於天則臣也或者以爲老君化身行教
　而正典未見出處設使果是老君分炁易
　形亦不可尊爲帝也蓋始炁居於太清則
　爲天尊也若化形而行教且曰玄中法師
　是三境之臣也老君先天立教歷劫度人
　不可備舉至周爲柱下史隱名易號託質
　人寰志在度人無拘髙下當此之時不過
　周室之臣爾及其紫炁度關青牛返闕凝

　眞霄極正位太清當此之時謂之天帝謂
　之上帝故分形下降臣事周室之時不以
　爲卑炁返髙穹君臨上境之時不以爲尊
　本於妙有妙無之間隨其化現而名之可
　也若爲道徳天尊則天中之君也合用章
　奏也若爲玄中大法師則天上之臣也合
　用申狀也今欲俓指玄中爲老君則不然
　也或者又稱玄中法師爲靜老天尊尤其
　謬矣道經師三寳蓋道不可名因經立教
　教典旣立非師不傳齋壇之中合崇宗本

　故自道而經自經而師非以其位列三寳
　而便爲上帝舊有羅天醮位及宋朝再加
　編考當時道録院叅稽典格而五師之位
　乃在三官四聖衆眞之下爾至如正一天
　師尤不可誣之按天師以東漢光武之世
　生之於呉之天目山後世甞立神仙觀是
　其所也漢末永壽二年飛昇於蜀太上遣
　五帝使者授天師位爲正一眞人面朝九
　清臣事三境本傳并經籍昭然者齋醮之
　科師爲宗本别立專幕者禮也文狀之間

　合用申牘降於天帝可也豈應君前亦奏
　臣前亦奏可乎陞天師玉帝爲一等可乎
　天師上昇之日位方爲眞人宋朝方上號
　爲正一靜應眞君巳自穹於天爵矣或者
　又稱爲天君夫天君則與天帝並也清微
　天寳禹餘靈寳大赤神寳即三炁天君也
　東方青靈始老天君曁西南北中則五方
　天君天師得同此位乎天師傳通經籍九
　流百家莫不精究功成行著拜命升天其
　於禮法名分之間其嚴也審矣茲覩世之

　愚夫貢䛕獻佞上之奏狀呼爲天君又安
　得不振怒哉第恐此等文狀未必可通上
　境無知之徒敢致如此良可驚也上眞名
　位世莫得許詳遵依古典而用之則可若
　務過呼以眞人爲眞君以眞君爲天君以
　使者爲便則冒天禁甚矣上界男眞極尊
　者稱道君女眞極尊者稱元君亦諸天尊
　之𩔖也今世但知杜撰過呼甚至以女君
　過呼道君者有矣及其經典不載之目人
　自云某眞知某院某人爲某主某人緫天

　省唯其意之所欲輙將天曹上聖自加遷
　除且矜已之所用異衆吁世可罔也而天
　可罔乎天上之分司列職嚴於世間故神
　仙有上界足官府之語毫分不可冒越而
　庸人乃敢妄亂䙝瀆允中亦頗見此等行
　用之人不爲無報應也而未知警省者尚
　多今於上界列眞稱臣而用申狀或者以
　爲旣稱臣則當具奏旣用申狀則不當稱
　臣允中𥨸謂三代之時陪臣於諸國之君
　皆稱臣其於天子亦稱臣後世廢封建而

　爲郡邑天下一家故不見陪臣之禮人間
　奏申之格秦漢巳前無昭然之文可考但
　陪臣之上簡牘於其國必不敢與天子同
　禮也且君臣之分天地之大經也堯舜禹
　湯文武周公孔子作爲教化詔天下後世
　其君臣之分父子之親夫婦之義亦應天
　而立也且以天文言之日月星辰燦然可
　覩者巳肇於開闢之𥘉聖人未出之前君
　臣之分在天者素定矣北極居於天中與
　南極相對爲天之樞紐日月萬星隨天而

　轉惟兩極不動故天得以運也北極居於
　紫微垣中常現不隱晉天文志曰北極五
　星在紫微垣中北極北辰最尊者句陳口
　中一星曰天皇大帝居句陳之下今按天
　皇則位同北極則天象中之君也上則華
　蓋句陳覆之左右則上丞上衛諸星環之
　中斗魁𩲃𩵄䰢魓𩳐魒居其前爲喉舌之
　司調理四時斟酌元炁出納帝命緫録三
　界外則天巿垣太微垣紫微垣各有帝座
　乃紫微垣之分司爾周天萬象日月星辰

　悉緫于北極北辰在象而衆星拱之則此
　也聖人仰觀天文以考玄度亦因其素定
　者而稽之豈非聖人未出上天巳有君臣
　耶且天巿太微兩垣帝座尚不得以並北
　極矧中斗之内暗曜二星乃斗中之帝座
　爾近世妄人以旁通圖武威經北斗籙諸
　書悉更變其名撰作璇璣法遂俓尊中斗
　七元及斗中帝座二星皆與天帝同列文
　移章奏一依玉帝之例其爲不典可勝言
　哉古科固有斗醮夫醮者道家緫祭之名

　非謂有醮法而便尊爲上帝也以其事屬
　斗宫則緫斗中衆眞而專醮之以伸祈禱
　耳安可以有專醮之儀輙陞中斗星眞以
　爲天帝乎法中有稱斗星爲天之太尉者
　有爲天之上帝者乃以其主宰而言如東
　嶽進號天齊功徳可以齊天非直以東嶽
　之神爲玉帝也古科有四十二醮其中如
　丁甲之將八史之神亦皆有醮儻牽於專
　醮之義則亦陞丁甲之將爲大帝可乎自
　星界而上九清十極之郷非儒書所載無

　象度可窮然三洞正經四輔眞典述之甚
　詳夫玄元始三炁聚而成形爲三境至尊
　下則昊天北極天皇上應三炁宰御萬天
　爲天之主允中今遵師授及叅考事冝用
　第一等奏牘謂不敢以世間常禮而瀆天
　畧體章格古人祈告率多拜章今章文旣
　不可常行未免更用奏牘則章文之餘意
　耳而非正章式也此一式世多未知或止
　從常格而不用此亦從便也自此而下諸
　天尊天帝天君古科正典所載者並用第一

　等奏狀乃中古立教之後用世間奏狀格
　也而世間奏狀不用聖位以天下一君也
　若天尊上帝現象示形不可悉數今隨經
　科有名號者而奏位亦不一所以不得不
　入聖位於狀内若非正典所載而近世法
　中稱呼者皆不在此例如以玄中爲天尊
　以天尊爲天師爲天君其𩔖頗多皆不可
　慿據輕用自非天尊天帝道君元君者一
　例用申狀須位最貴如上境之眞君權至
　要如紫微垣之中以至四聖上輔天省髙

　眞三官五師日月星宿悉從甲例却復稱
　臣者謂行持之士恐未能過度三界之上
　徑爲金闕之臣或得道成眞不過受書洞
　府蛻質空玄而已故於上界衆眞亦當稱
　臣猶古者陪臣之於國君也不用奏狀者
　猶陪臣不敢尊其君爲天子也設若行持
　之士道尊徳隆自揆他曰飛昇輕舉徑陟
　九清臣事三境則於上界衆眞不必稱臣
　不用陪臣之例此則存乎其人愚意恐地
　界法官似未冝遽當此品然不可謂世無

　其人是以允中不敢妄議也至於用表於
　師前以後世之禮君前方得用表今乃用
　表於師前於禮非便所當體効古者上太
　子以牋文選及古書皆有格故於師前以
　牋易表也若不分尊卑不問典格降三清
　玉帝與五師四聖三官七元皆爲一等乃
　並用奏狀恐人間天上理皆不然如諸家
　法書或立格式令人用奏狀於五師七元
　者亦一時有失契勘不應因之而亂正理
　允中一介晚生幸陶眞化罪縁深重未遇

　至人不練教科識見短淺非敢故爲異論
　欺世溢名理之所在不忍甘心以從謬妄
　且大塊末判至道混融簡䇿不形無名可
　别中古以降科典宏敷因世定儀遂有關
　奏旣立文字須按科條後世妄庸之徒或
　以爲只據師傳或以爲只循舊式然迷以
　傳迷而執夫師傳可乎俗格礙理而因夫
　舊式可乎而狂詐之言則云道以神㑹天
　以心通不專俟乎文字之間如此則果能
　出神面帝大定朝元矣其於奏申可停表

　章可罷苟事未免於形質之間神未超空
　玄之上乃大言誇張以文過飾非恐爲昏
　迷之下鬼矣奏申之格名分所關不可輕
　也於人間而以臣爲君是亂天下也於髙
　眞而以臣爲君豈非亂天上平亂天下平
　其罪不容於誅亂天上者爲無罪乎天人
　一理幽明一致下俗而輕紊天規雖天上
　不可亂也然誅心之法其罪爲如何哉人
　若以此而立身行巳爲臣則不忠爲子則
　不孝古者亂臣賊子專致擅權當時姦臣

　賣國之徒先期尊崇之以啓權臣之禍心
　則此等人也不恤謬妄不顧禮義詭詐爲
　計謟佞存心其於冥間尚爾於人世可知
　矣行持之士叨受一籙獲傳一祛遽以不
　經之典納謟於天其於行事尚爾於爲人
　可知矣蓋關奏之儀教科所重故允中不
　得不委曲而條列之允中此論可聞之於
　上帝可白之於衆眞非𥝠意也非曲說也
　非是巳而抑人也非已衆而沽譽也千靈
　昭列萬象森羅實鑒允中之用心也

　　　上界申狀式
具法位臣姓某
　右某謹據入意須至申
　聞者
右謹具申
某聖衘欲望
眞慈允兹申請特與
施行臣干冒
眞威下情無任惶懼之至謹狀
　　年𡻕次月日具法位臣姓某狀

　申界下界如酆都大帝扶桑大帝五嶽上
　卿五嶽聖帝晹谷神王洞天福地主宰九
　江水帝泰山府君地府六天十洞酆宫凡
　有司及累經封爵貴典祀之𩔖當用申狀
　前以司額年月下具衘位或狀前俓用衘
　位亦可
　　　中界下界申狀式
靈寳大法司
　切照本司據某處入意須至申
　聞者

右謹具申
某聖衘恭望
聖慈允從申請特與施行謹狀
　年𡻕次月日具法位姓某狀
　中界下界之神位次稍輕及酆宫泉曲諸
　府九州社令城隍祀典太𡻕官君神虎將
　吏皆用牒法官端楷僉名細謹押字不可
　輕慢無禮且如州縣城隍自來天心諸法
　並行公牒蓋法官濟人利物事皆公行兼
　中界有酆都大帝王嶽聖帝尊崇宜分髙

　下故也後丗行遣失中狂妄之人則大書
　押字言辭輕瀆無禮而退懦之士至有城
　隍亦有申狀者過與不及悉爲失格今具
　二等牒式
靈寳大法司牒上某神
　當司據某處入意須至移文者
牒請詳前事理(云云)謹牒
　　年𡻕次月日牒
具法位姓押
　中界下界之神位稍輕或祀典得額而未

　受封爵或山川之正神未受封額及法中
　將吏之次者或尊貴典祀廟下分司之神
　並用次等牒則牒前不用上字後只云故
　牒於禮輕巳若祀典之神雖不受今朝之
　封號而是古之聖帝名王忠臣烈士生前
　位號尊崇至今廟食者自當用申狀不得
　一例行牒且如越中有大禹廟之𩔖皆古
　之聖君豈可輕忽自冝酌量事體施行可
　也
　　　牒式

靈寳大法司牒某神
　當司據入意須至移文者
牒請詳事理(云云)故牒
　　年𡻕月日牒
具法位姓押
　中界下界神祇位次卑者及本司將吏如
　天心中於嶽下借到將兵之𩔖並用帖三
　洞四輔法籙本有定品今世法書家數不
　一流𣲖散殊將吏名稱無限極不復在三
　洞四輔之内矣若其髙下位次旣不出正

　典則在行其法者自加詳酌
　　　帖式
靈寳大法司帖某神
　當司據入意須至移文者
帖(云云)故帖
　　年𡻕次月日帖
具法位姓押
　　　功曹并本司吏兵用關
　應關引不可撰冩功曹姓名所冝叮嚀齎
　送關尾不得用如違等語法官行移全賴

　功曹傳逹古今齋醮壇儀皆以功曹爲重
　法官旣未能乗空馭炁非功曹何所倚仗
　儻輙加凌慢及冩如違自干壇律等語未
　審有違則法官欲如何懲治關後當云以
　時傳逹切勿稽停之𩔖可也正縁近丗詭
　詐之徒好異之士𥝠見臆度杜撰法書是
　致更易古文增飾舊典或取他書中符呪
　𣸸减撰集妄置名額自造印文僞立天條
　詐作壇律千變萬化惑亂丗人典格乖踈
　行遣麄謬以致侮慢典祀慿忽正神不識

　重輕文移失當有不可勝言者髙逹之士
　當深考是非可也
　　　關式
靈寳大法司關某神
　當司據入意須至關行者
右關某神施行故關
　　年𡻕次月日關
具法位姓押
　凡人家司命土地神名位最小可以指揮
　者用劄

靈寳大法司
　當司據入意須至指揮者
右劄付某神仰詳事理特與遵凖施行故劄
　　年𡻕次月日劄
具法位姓押
　凡沿路土地發城隍牒或嶽下申狀不當
　關功曹者用引付土地傳逓前去
靈寳大法司引
　當司今發某狀前去某處須至指揮
右仰某處土地某處等土地神以次逓發(云/云)

　　年歲次月日引
具法位姓押
　凡關申之式大槩如此古者符法則出於
　經誥若行移文狀則體丗法而爲之然師
　尊付授其來乆矣所冝稍遵舊典母越禮
　經輕重務得其中言詞不致碍理庶㡬幽
　明可格誠悃能通若法職不合古儀行遣
　出於鄙俚以致上眞名位亦加改更三界
　神物多換曹局無非好竒尚異以眩一時
　如北斗星宫却稱九晨玉闕之𩔖則以意

　妄加尊崇者也如日宫稱鬱儀宫之𩔖則
　以經中别號而用之似此尚多皆爲失當
　所是黄籙之齋顯幽并濟古今之所重者
　今畧撰述奏申關牒一宗文字以備修建
　若其事體之重輕行遣之詳畧却乃在高
　功臨事自加裁度非取一定之規也預告
　以至散壇但干狀牒悉列于左
　凡應授黄籙投詞先期奏告
　　　奏昊天上帝
具法位臣姓某

　右臣謹據某府州縣郷貫某人等投詞擬
　就某處啓建
　無上黄籙大齋上資
　社稷尊靈升神霄漢
　今朝皇帝壽等乾坤海宇乂寧生靈昭泰
　三途五道俱冀升遷九地六天悉祈超濟
　集兹善果專爲某人薦拔宗祖先亡保安
　五姻六族臣承兹精禱不敢抑違除已擇
　日開壇修建别行詳具上
　聞外謹先録狀上奏

太上開天執符御曆含眞體道昊天玉皇上
帝玉陛下臣恭望
　天慈曲垂矜允容臣奉行仍乞告下三界
　合屬有司照應候開建齋壇文移所至悉
　與遵禀施行臣干冒
　天威下情無任惶懼激切之至謹狀
　　年歳次月日具位臣姓某狀奏
　　　右用引進狀申天樞院
具法位姓某
　今爲某人修建

　無上黄籙大齋先期具奏
　昊天金闕須至申上者
右謹具申
三天門下天樞院主宰高眞恭望
聖慈特與通進施行謹狀
　　年𡻕次月日具法位姓某狀
　　　預告申天省
具法位臣姓某
　謹據入意除已擇日開壇謹先次録奏
　天闕外須至申

　聞者
右謹具申
三天門下泰玄都省主宰髙眞欲望
眞慈特與敷奏
天闕容臣奉行仍冀取㫖告下三界合屬眞
司照應候開壇建齋文移所及咸令遵
禀施行臣干冒
眞威下情不勝惶懼謹狀
　　年𡻕次月日具法位臣姓某狀
　　　預告申童𥘉府

具法位臣姓某
　謹據入意須至申
　聞者
右謹具申
三天扶教輔玄大法天師正一靜應眞君
眞武靈應佑聖眞君
翊聖儲慶保徳眞君
天猷副元師眞君
天蓬都元師眞君恭望
眞慈允今申請特與敷奏

天廷取㫖行下三界合屬眞司依格照應施
行仍冀容臣書行符命給降靈寳官屬臣干
冒眞威不勝惶懼謹狀
　　年𡻕次月日具法位臣姓某狀
　　　預告申三官
具法位臣姓某
　謹據入意同前須至申
　聞者
右謹具申
下元水官帝君

中元地官帝君
上元天官帝君恭望
眞慈允從申請特與行下三元九府百二十
曹十方三界應干合屬去處依格照應仍乞
容臣奉行俾成齋事臣干冒
眞威臣下情不勝惶懼謹狀
　　　預告申五師
具法位臣姓某
　謹據(入意)同前須至申
　聞者

右謹具申
靈寳度師眞君
靈寳籍師眞君
靈寳經師眞君
三天扶教輔元大法天師正一靜應眞君
玄中大法師恭望
師慈同天省狀式
　　　預告牒九州社令
靈寳大法司牒上某州社令(所屬分/野州名)
　當司據郷貫某人投詞伏爲某人年月日

　時生於某年月日於某處身故今来乞行
　崇建
　無上靈寳黄籙大齋㡬晝夜用薦超生本
　司據詞難抑除巳録奏
　天闕外須至移文者
牒請詳前事理即與牒諸州社令關告天下
名山大川城隍典祀古跡靈壇考録丗人罪
福校量亡魂功過主掌魂魄宰制冥途應干
合屬去處悉令依格照應凡遇文移所及並
與遵守施行仍請前赴齋壇同力恊賛俾遂

善功牒至疾速依應施行謹牒
　　年𡻕次月日牒
具位姓押
　　　預告牒當處城隍
靈寳大法司牒上某州城隍主者
　當司據同前入意須至移文者
牒請詳事理即與行下管内名山大川及諸
州縣城隍典祀同前結尾
　此黄籙預告大畧如此或欲詳盡則别増
　申牒者臨時詳度而行但近世多牒天下

　都城隍司及遍考典故並無所出如宋朝
　建都之地亦止有本府城隍佑聖王而巳
　今駐䠋錢塘亦不過立臨安府城隍廟巳
　封顯正王夫城者州軍之城郭是也隍者
　城外之池是也蓋此神乃主城隍之事是
　一郡之所屬者也今若言都城隍則天下
　之大恐不可緫以一城一池繞之雖秦始
　皇之長城東自臨洮北至遼水亦甫能繞
　東北之半而巳天下之大旣不共成一池
　城則稱都城隍者未便夫城隍之稱因城

　池之建而有神以主者爾今無如是之城
　池實難置其神矣以朝廷言之今無都城
　隍之廟以道典言之又無所出故今牒九
　州社令隨其分野以布文移可也近者亦
　有人指冥中之他神以其意義相似者謂
　便是都城隍殊不知城隍二字難以言天
　下都作一城盡繞一池也儻自欲隨俗行
　牒亦可但𡨋中無此神丗間無此廟况黄
　籙科式嚴重考録功過神物司臨自預告
　之後一符一字不可妄用不考是非公然

　印押關告文檄豈冝不加謹審使其别有
　所據實有此神而不行文移却不致違背
　典格或無其神蹈非習妄以取美觀則𡨋
　譴可迯乎此說爲愽古髙識之士而言之
　愚陋俗夫不學小軰必加竊𥬇矣學者更
　加考訂而行之
　　　𥝠家專薦一名啓建即用此齊意
具法位臣姓某
　右臣謹據某人投詞伏爲亡過某年月日
　時生於某年月日時身故經今㡬日未測

　升沉齎信效心攄誠列悃修建
　無上黄籙大齋㡬晝夜上資
　邦國普福寰區開度五道三途保寧九州
　四海集茲善果專用薦㧞亡過某超生度
　化臣據詞虔切不敢抑違除已擇日建
　壇次第修建外須至先次録狀上奏(云云)
　巳上申奏狀關上界功曹日時主者逓發


上清靈寳太法卷之二十七
