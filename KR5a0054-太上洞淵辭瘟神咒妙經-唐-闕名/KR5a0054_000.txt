








太上洞淵辤瘟神呪妙經
爾時
元始天尊與諸大衆在上陽宫内敷演教法
時有洞淵天尊上曰
元始天尊𥩈見下界生民盡染瘟疫之疾四
肢壯熱手足酸疼頭痛眼華五臟盛熱逈如
鍼剌不能喫食如何救療是時
元始天尊曰皆是下界生民處居人世不敬
三寳呵天罵地全無敬讓心行諂曲爲非造
罪致令此疾所傷凡爲人民身强力徤不知

回向出入往來並無避諱蓋是五帝使者奉
天符文牒行於諸般之疾凡人之所爲係在
薄書遂行其毒若人吸着便成此疾如有男
子女人家染此患宜令闔家斷絶五辛低聲
下氣柔軟身心歡喜慈愍禮謝辤遣置立香
位請道迎眞於家建立道塲焚香轉誦妙經
依教禮謝開於道位次施設齋筵香燈如法
請於天符十二年行病神王五帝使者七十
二候聖者二十四炁聖衆行瘟大判官俵藥
主事行猪羊牛馬瘟疫使者祛災使者癘毒

使者地分神王后土社令各領部衆俱降道
塲大道之處解此毒癘宜轉此經一時禳謝
若凡人係在簿書仍須勾銷放赦奏聞今有
弟子某歸依投懇拜奏誠心莫爲留難改死
重生於是聖者見此禮謝收瘟攝毒故不流
行是時
元始天尊乃爲頌曰
太上立科教敬信除災殃瘟疫留毒害
聞善化吉祥歸依念三寳家門漸吉昌
芳能轉此經鬼禍悉潜藏

是時洞淵天尊并諸大衆聞此聖言各各歡
喜作禮而退信受奉行


太上洞淵辤瘟神呪妙經





