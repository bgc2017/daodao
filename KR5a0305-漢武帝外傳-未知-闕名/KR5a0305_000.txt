








漢武帝外傳海五
武帝旣聞王母至言說八方巨海之中有十
洲並是人跡所不到處又始知東方朔非世
俗常人是以延之曲室親問十洲所在所有
之物名故帝書記之朔對云臣學仙者耳非
得道之人以國家之盛美將招儒墨於名教
之内抑絶俗之道於虚詭之跡臣故韜隱逸
而赴王庭藏養生而侍朱闕矣亦由尊上好
道且復欲抑絶其威儀也曾隨師主履行北
至朱陵扶桑蜃海㝠夜之丘純陽之陵始青

之下月宫之淵内遊七丘中旋十洲踐赤縣
而遊五嶽行陂澤而息名山臣自少及今周
流六天所涉天光極於是耳未若凌虚之子
飛眞之官上下九天洞視百方北極鈎陳而
并華盖南翔太丹而棲大夏東之通陽之霞
西薄寒穴之野日月所不逮星漢所不與其
上無復物其下無復底下臣所識安及於是
愧不足以酬廣訪矣
武帝巡狩過河間有紫青氣自地屬天望氣
者以爲下當有奇女天子拜之帝使求之見

一女子在空館中姿貌殊絶兩手皆拳帝令
開其手數擘之手莫能舒帝於是自披手即
伸由是得幸號爲拳夫人進爲婕妤居鉤弋
宫解素女之術大有寵有娠十四月乃産是
爲昭帝帝曰昔堯十四月而生今鉤弋亦然
乃命其門曰堯母門後至甘泉因幸告帝曰
妾相運正應爲陛下生一男男年七歲妾當
死今年必不得歸願陛下自愛言終遂卒旣
殯不臰香聞十餘里因葬之雲陵帝甚哀悼
又疑其非常人乃發塚開視空棺無尸唯衣

履存焉乃爲起通靈臺於甘泉常有青鳥集
臺上往來至宣帝時乃止
武帝至泰山修封禪石閭泰山道士號稷丘
君識之者云且百歲而更少封日帝將上山
稷丘君乃冠章甫冠衣黄衣擁琴來迎謂帝
曰勿輕上山必傷足帝不從行數里石促指
折乃止但祠而返
淮南王好學才藝集天下道書招方士皆策
神氣能雲雨百姓傳云王能致仙人與遊處
變化無常或童子或老人王又能隱形飛行

服氣不食帝聞而嘉其事欲受其道王不肯
傳云無其事帝怒將誅淮南王王知之出令
與羣臣因去不知所之國人皆云神仙或有
見王者帝恐動人情乃令斬王家人首以安
百姓名爲淮南王收其方書亦頗得黄白之
事然非其要法試之多不驗帝旣感淮南之
道乃徴四方有術之士自燕齊而出者數千
人矣
齊人李少翁年二百歲色若童子作諸方術
皆有驗帝甚信之拜爲文成將軍以客禮之

於甘泉宫中畫太一諸神像祀之少翁云先
致太一然後可得昇天昇天然後可至蓬萊
歲餘未驗帝漸厭倦少翁又使鬼神方皆驗
唯祀太一積年無應帝性急峻甚惑之而少
翁愈驕矜帝怒誅之文成被誅後月餘使者
藉質從關東還逢於漕亭謂使者曰爲吾謝
帝不能忍少日而敗大事乎帝好自愛後四
十年求我於勞成山方共事不相怨也使者
還具言之乃令發其棺視之無所見唯有竹
筩一枚帝疑其弟子竊其尸而藏之乃收捕

驗問了無蹤跡帝大悔誅復徴諸方士更於
甘泉祀太一又别設一座祀文成帝親執禮
會東郡送一短人長五寸衣冠具足帝疑其
山精帝令在案上召方朔朔至呼短人曰巨
靈汝何忽叛來阿母還未短人不對因指謂
帝曰王母種桃三千年一作子此兒不良已
三過偷之失王母意故被謫來此帝大驚愈
知朔非世上人也短人謂帝曰王母使臣來
告陛下求道之法唯有清淨不宜躁擾後五
年與帝會言終不見帝愈恨又召問方朔朔

曰陛下自當知臣不得說終已無言帝以其
神不敢逼也
齊人公孫卿謂所忠曰吾有師說祕書言鼎
事欲因公奏之如得引見以玉羊一爲壽所
忠許之視其書而有疑謝曰寳鼎事已訣矣
無所復言公孫卿乃因郿人平時奏之有札
書言黄帝得寳鼎究侯問於鬼臾區對曰帝
得寳鼎神華延年歲己酉朔旦冬至得天之
紀終而復始於是帝迎日推筭凡二十推百
八十歲黄帝乃登仙于天今年得朔旦冬至

與黄帝時協臣昧死奏武帝大悦召卿問卿
對曰臣受此書於申公已死尸解去帝曰申
公何人卿曰齊人安期先生同受黄帝言有
此鼎書申公常告臣言漢之聖者在高祖之
曾孫焉寳鼎出而與神通封禪得上泰山唯
有黄帝漢主當上封封則能登天矣黃帝且
與百鬼戰且學仙百餘歲乃得與神通黄帝
郊雍祠上帝宿齋三月鬼區尸解而去因葬
雍雍今大鴻塚是其後黄帝接萬靈於明庭
甘泉是也昇仙寒門谷口是也黄帝採首山

銅鑄鼎於荆山鼎旣成有龍垂胡髯下迎帝
上龍羣臣及後宫從上龍者七十餘人小臣
不得上乃悉持龍髯拔墜帝弓百姓仰望黄
帝上天乃抱其弓與龍髯而號故後世號其
塚曰鼎湖其弓曰烏號武帝於是歎曰嗟乎
吾誠能及黄帝視去天下如棄士帝祠黄帝
塚於喬山顧問公孫卿曰黄帝仙不死有塚
何也對曰黄帝仙去羣臣思慕無已乃葬其
衣冠非眞塚也武帝又歎曰吾後昇天羣臣
亦當思慕持吾衣冠葬於東陵乎

魯女生者長樂人也少好道初服餌胡麻及
水絶穀八十餘年日更少壯色如桃華一日
能行三百里走及麞鹿世傳見之三百餘年
後採藥於嵩高山忽見一女人坐山澗中女
生知是神人因叩頭再拜稽首乞長生之要
良乆女人曰我三天太上侍官者也汝當得
仙故得見我我將授汝寳文祕要可以威制
五嶽役使衆靈乃出五嶽眞形圖以與之并
告其施用節度女生道成一旦與親知故人
别云入華山中去後五十年先相識者逢女

生於華山廟前顔色更少乗白鹿從玉女三
十人并令謝其鄉里親故人甚分明也其五
嶽圖與王母文正同今得見於世間者豈不
由李少君董仲舒及女生得之仲舒臨去以
傳欒巴女生初時以圖傳薊子訓訓後傳封
君達君達後入玄丘山臨去傳左元放
封君達隴西人也少好道初服黄連五十餘
年乃入烏鼠山又於山中服鍊水銀百餘年
還鄉里年如三十者常乗青牛故號爲青牛
道士行聞有病殆死者識與不識便以腰間

竹管中藥與服之或爲下針應手皆愈世多
得其效驗都不以姓字語人人通識乗青牛
因以青牛爲名聞魯女生得眞人五嶽圖連
年請求之女生後見授并具吿節度君達先
在人間二百餘年乃入玄丘山中不知所在臨
去以五嶽眞形傳左元放元放以傳葛孝先也
青牛道士受魯女生言家有五嶽眞形一嶽
各遣五神來衛護圖書所居山川近止者川
澤神又恒遣侍官防身營家凶逆欲見傷害
皆反受其殃有相謀議已者五神殺凶主皆

亦驗應於夢想又辟除五方五瘟水火之災
可帶履鋒刃此眞形㝠心精加奉敬敬而甚
於君父每事宜有所施行皆先於靜處燒香
啓五嶽君也五君恒書道士善事又司道士
之奸穢言人之不正不正者禍身奸穢者禍
門是以宜深忌愼之道士帶此文形及執持
以履山林者百山地源靈主皆出境拜迎形
見光景防護遏惡尊貴嶽形信逮我一身鬼
神猶執卑降之禮何况凡人而可慢之哉
李少君字雲翼齊國臨淄人也少好道入泰

山採藥修絶穀遁世全身之術道未成而病
困於山林中遇安期先生經過見少君少君
叩頭求乞活安期愍其有至心而被病當死
乃以神樓散一匕與服之即起少君於是求
隨安期奉給奴役便聽師事之安期將少君
東至赤城南之羅浮北至太恒西遊玉門周
流五嶽觀看江川如此數十年安期一旦語
之我被玄洲召即日當去汝未應隨我至彼
今當相捨去也復六百年當迎汝於此因授
神丹鑪火飛玄之方誓約口訣畢須臾遂乗

龍虎導引數百人迎安期安期乗羽車而昇
天也少君於是還齋戒賣於市商估六國或
時爲吏或作師醫治病或時煦賃易姓改名
遊行處所莫知其有道逮漢武帝之時聞帝
招募方士待敬道術而先貧不辦合大藥喟
然長歎語弟子曰老將至矣死將近矣而財
不足用躬耕力作商估求錢必不致辦合藥
又吾亦羸拙於斯事也聞天子好道請欲見
之求爲合丹可得恣意無求不得天子中成
者成之不中教者便捨去吾在世上已五百

餘年而不爲一權者必不免於蟲蟻之粮矣
乃以方上武帝言臣能凝汞成白銀飛丹砂
成黄金金成服之白日昇天神仙無窮身生
朱陽之羽體備圓光之翼竦則凌天伏入無
間控飛龍而八遐已遍駕白鴻而九陔立周
㝠海之棗大如瓜鐘山之李大如瓶臣已食
之逮有先師安期先生授臣口訣是以保黄
物之可成也於是引見甚尊敬之賜遺無數
爲立屋第武帝自謂必能使我度世者少君
嘗從武安侯飲酒坐中有老人年九十餘少

君言與其祖父遊射處老人爲小兒時從其
祖父識有此人一座盡驚少君見武帝有故
銅器少君望而識之曰昔齊桓公嘗陳此器
於栢寢帝按其刻果齊桓公器乃知少君數
百歲人也然視之常如年五十許人面色甚
好肌膚悦澤尤有光華眉目口齒似十五童
子諸侯王貴人聞其能令人不死老更少壯
饋遺之金錢無限乃密作神丹丹成未服又
就帝求五帝六甲左右靈飛之書凡十二事
帝以元封四年七月以書授少君到元封六

年九月少君稱疾上表云陛下思心玄妙志
甄長生於是招誘道術無遠不至精誠感靈
天神斯降自非宿命所適熟能諧合然丹方
禁重宜絶臭腥仙法養物仁充蠢動而陛下
不能絶奢侈遠聲色殺伐不止喜怒不除萬
里有不歸之䰟市朝有流血之形神丹大道
未可得成而臣疾與年偕今者虚瘵又不獲
躬親齋戒預睹彭祖丹砂之變於此邈矣先
師安期先生昔所賜金丹之方而有徴若按
節度奉法戒爾乃可修用之焉若鬱砂虹飛

玄朱九轉剖六一而流精奪日探霜雪而月
光風卷徘徊丹霞騰沸龍虎投鉛錫而黄金
克成刀圭入喉而彫氣立反爾乃駕神虬以
上昇騁雲車以涉遠當驗此方之神將明小
臣之不妄矣乃以小丹方與帝而稱疾困非
大丹方也其夜武帝夢與少君俱上嵩高山
半道有繡衣使者乗龍持節從雲中下言太
一請少君武帝覺即遣使者問少君消息且
告近臣曰如朕夢少君將捨朕去矣明日少
君臨病困武帝自往視并使左右人受其方

書未竟而少君絶武帝流涕曰少君不死也
故作此去耳旣歛之忽失其所在中表衣帶
不解如蟬蛻也於是爲殯其衣物百餘日行
人有見少君在河東蒲坂市者乗青騾帝聞
之便發其棺棺中無所復有釘亦不脫唯餘
履在耳武帝殊益懊恨求少君之不勤也明
年栢梁臺火燒失諸祕書妙文也初少君與
議郎董仲相親見仲宿有困疾體枯氣少乃
與其成藥二劑并其方一篇用戊己之草后
土脂精艮獸沉肪先莠之根百卉華醴龍銜

之草亥月上旬合煎銅鼎童男童女沐浴潔
清調其湯火取使合成服如鷄子三枚爲程
服盡一劑身體便輕服盡三劑落齒更生服
盡五劑命不復傾仲爲人剛直博學五經然
不達道術常笑世人服藥學道數上書諫武
帝以爲人生有命衰老有常非道術所能延
益雖見其有異以爲天性非術所致得其藥
竟不服又不解從問其方爲藏去之而已少
君去後數月仲躬病甚又武帝數道其夢恨
惜之仲乃憶所得少君藥試取服之未半能

行身體輕壯所苦了愈藥盡氣力如三十時
乃更信世間有不死之道即以去官行求道
士問以方意悉不能曉然白髮皆還黑形容
甚盛後八十餘乃死臨死謂子道生曰我得
少君神方我不信事懷恨黃泉汝後可行求
術人問解之者若長服此藥必度世也道生
感父遺言遂不肯仕周旋天下求解此方到
江夏遇博澤先生先生曰此乃非神丹金玉
也可使人得數百年而已耳乃具爲說解其
方意所用物眞名道生合藥服之得壽三百

七十歲入雞頭山中不知竟得道不同時卓
元成張子仁吴士昇蔡子盛魏仲明張元達
服之或得三百歲或得五百歲皆至死不病
不傴面不皺理齒不落髮不白房室不廢此
盖少君凡弊方耳猶使人如此况其上方邪
少君當去時密以六甲左右靈飛術十二事
傳東郭延以神丹飛玄之方授少君鄉里人
薊子訓者此二人後學道並得仙少君又授
子訓崑崙神州眞形也
東郭延字公游山陽人也少好道聞李少君

有道求與相見叩頭乞得執侍巾櫛灑掃之
役少君許之見延小心良謹可成臨當去密
以五帝六甲左右靈飛之術遯虚招眞十二
事授延吿之曰此亦要道也審而行之亦昇
天矣口訣畢而遣去延遂還家合服靈飛散
能夜書在寢室中身生光照左右行六甲左
右術能占吉凶天下當死者識與不識皆逆
知之又役使鬼神收攝虎豹無所不爲在鄉
里四百歲不老漢建安二十一年一旦有數
十人乗虎豹之來迎之比鄰盡見之乃與親

故别而辭去云詣崑崙臺臨去先以神丹方
五帝靈飛祕要傳尹先生
尹先生諱軌字公度太原人也以晋元熙元
年入南陽太和山中以諸要事授其弟子河
内山世遠延先承少君勑初以靈飛術傳薊
子訓子訓亦受傳神丹經
薊遼字子訓齊國臨淄人李少君之邑人也
少仕州郡舉孝廉除郎中又從軍拜駙馬都
尉晩悟治世俗綜理官無益於年命也乃從
少君學治病作醫法漸乆見少君有不死之

道遂以弟子之禮事少君而師焉少君亦以
子訓用心專知可成就漸漸告之以道家事
因教令胎息胎食住年止白之法行之二百
餘年顔色不老在鄉里與人信讓從事性好
清淨常閒居讀易時作小小文疏皆有意義
少君晩又授子訓無常子大幻化之術按事
施行皆效曾見比舍家抱一兒從求抱之失
手兒墮地即死其家素尊敬之不敢有悲哀
之色而埋之謂此兒命應不成人行已積日
轉不能復思之子訓因還外抱兒還家家人

恐是鬼乞不復用子訓曰但取無苦故是汝
兒也兒識其母喜笑欲往母乃取之意猶不
了子訓旣去夫歸共往掘視所埋死兒窆器
中有泥兒長六寸許耳此兒遂長大又諸老
人髮畢白者子訓但與之對坐共語宿昔之
間則明旦皆髮黑矣亦無所施爲爲黑可期
一年二百日也亦復有不使人髮黑者盖神
幻之大變者也京師貴人聞之莫不虚心欲
見子訓而無縁致之子訓比居有年少爲太
學生於是諸貴人共呼語之卿所以勤苦讀

書者欲以課試規富貴耳但爲吾一致薊子
訓來能使卿不勞而達書生許諾乃歸親事
子訓朝夕灑掃立侍左右如此且二百日子
訓語書生曰卿非學道者何能如此書生曰
忝鄉里末流長幼之道自當爾子訓曰何以
不道實而作虚飾邪吾以具知卿意諸貴人
欲得見我我亦何惜一行之勞而不使卿得
榮位乎便可還語諸人吾某月某日當往書
生甚喜到京師具向諸貴人說此意到期日
子訓未行書生父母憂之往視子訓子訓曰

恐我不行邪不使卿兒失信當發以食時去
所居書生父母相謂曰薊先生雖不如期至
要是往也定後日書生歸推計之子訓以其
日中時到京師是不能半日行千餘里旣至
書生往見子訓子訓問書生曰誰欲見我者
書生曰欲見先生者甚多不敢枉屈但乞知
先生所止自當來也子訓曰不須使來吾尚
千餘里來寧復與諸人計此邪卿今日使人
人盡語之使各絶賔客吾日中當往臨時自
當擇所先詣書生如其言語貴人貴人各灑

掃到日中子訓往凡二十三處便有二十三
子訓各在一處諸貴人各各喜自謂子訓先
詣之定明日相叅問同時各有一子訓其衣
服顔色皆如一而論說隨主人諮問各各答
對不同耳主人並爲設酒食之具以餉子訓
皆各家家盡禮飲食之於是遠近大驚諸貴
人並欲詣之子訓謂書生曰諸人謂我當有
重瞳八采故欲見我我亦無所道我不復徃
便爾去矣適出門諸貴人冠盖塞道到門書
生言適去東陌上乗青騾者是也於是各各

走馬逐之望見騾徐徐而行各馬逐之不及
如此行半日而常相去一里許不可及乃各
罷還子訓旣少君鄉里弟子微密謹愼思證
道奧隨侍明匠將足甄綜衆妙矣
王眞字叔堅上黨人也少爲郡吏年七十乃
好道尋見仙經雜言說郊間人者周宣王時
郊間採薪之人也採薪而行歌曰巾金巾入
天門呼長精噏玄泉鳴天鼓養泥丸時人莫
能知唯柱下史曰此是活國中人其語祕矣
其人乃古之漁父也何以知之八百歲人目

瞳正方千歲人目理縱採薪者乃千歲之人
也眞讀此書而不解其㫖遂搜問諸所在道
士經年而遇有解其㫖者語眞曰此近淺之
術也爲可住年反白而已耳乃語訣云巾金
巾者恒存肺氣入泥丸中徐徐以繞身身常
光澤噏玄泉者漱其口液而服之使人不老
行之七日有效鳴天鼓者朝起常叩齒三十
六下使身神安又夜恒存赤氣從天門入周
身内外在腦中變爲火以燔身身與火同光
如此存之亦名曰鍊形泥丸腦也天門口也

習閉氣而吞之名曰胎息習漱舌下泉而嚥
之名曰胎食行之勿休也眞受訣施行胎息
胎食鍊形之方甚有驗斷穀二百餘年肉色
充美徐行及馬力兼數人自歎曰我行此術
唯可不死豈及神丹金玉之方邪乃師事薊
子訓子訓授其肘後方也魏武帝聞之呼與
相見見似年可三十許意嫌其虚詐定校其
鄉里皆異口同辭多有少小見眞者乃信其
有道甚敬重之郄孟節師事眞十數年眞以
蒸丹小餌法授孟節得度世鄉里計眞已四

百歲後一旦將三少妾登女几山語弟子言
合丹去遂不復還眞一日行三百里孟節能
含棗核以不食至十年又能閉氣不息身不
動揺若死人可至百日半歲亦有家室此法
是眞所習郊間人之法也孟節爲人質謹不
妄言魏武帝爲立茅舍使領諸方士晋惠懷
之際人故有見孟節在長安市中者魏武帝
時亦善招求諸方術道士皆虚心待之但諸
得道者莫肯吿之以要言耳
劉京字太玄南陽人也漢孝文皇帝侍郎也

後棄世從邯鄲張君學道受餌朱英丸方合
服之百三十歲視之如三十許人後師事薊
子訓子訓授京五帝靈飛六甲十二事神仙
十洲眞形諸祕要京按訣行之甚效能役使
鬼神立起風雨召致行厨坐在立亡而知人
吉凶期日又能爲人祭天益命或得十年到
期皆死其不信者至期亦死周流名山五嶽
與王眞俱行悉遍也魏武帝時故遊行諸弟
子家皇甫隆聞其有道乃隨事之以雲母九
子丸及交接之道二方教隆隆按合行服之

色理日少髮不白齒不落年三百餘歲不知
能得度世不耳魏黄初三年京入衡山中去
遂不復見京語皇甫隆曰治身之要當朝朝
服玉泉使人丁壯有顔色去三蟲而堅齒也
玉泉者口中液也朝未起早漱液滿口乃吞
之琢齒二七過如此者三乃止名曰鍊精使
人長生也夫交接之道至難非上士不能行
之乗奔牛驚馬未足諭其嶮墜矣卿性多淫
得無當用此自戒乎如京言慮隆不得度世
也



漢武帝外傳







