








二經同卷母二
太上洞玄靈寳八仙王教誡經
太上洞玄靈寳國王行道經



洞玄靈寳八仙王教誡經
道言左右中真結形之始分於元始无上大
道應化之氣孕靈瓊胎九萬大劫幽閑寥寂
九萬劫後法當應世結形理炁出於瓊胎出

胎之時九天雷震九地開裂舉步之初登天

寳花身出金光猶如初日二晨俠照晶彩曜
眸背有斗星心前日像緑髮駢齒紫氣連霄
所在之處七素之雲晨夕蔭蓋隱龍圓蓮以
爲牀座天燈天燭照明雲路天樂天梵萬音
齊鼓龍鳳撫節謡歌太平邕邕和雅晃曜耳
目甘泉甘井飲之愈疾形如金玉无有衰老
无爲和化經九萬劫爾時三真化作嬰童託
附真母已漸長大隨世成立
无上大道元始天尊授此三真號曰至孝真
王治化中國傍攝四夷有生之類咸來受事

教其慈孝敬天順地守一寳形憐愍萬物三
千三百年後又更改新所謂淘汰滓穢水火
冶鍊是時三真孝王一治日中二治月中三
治斗中上持三辰晶曜幽夜玄治三氣㝠適
空有應變倏忽不待呼召如形出影不由憶
想雖處上界道適下土无上无下无邊无際
隨方設教拔諸異類與其同好心无疑悮孝
心高遠神力无比回天轉地制御隂陽賒促
運度驅役千靈感動祥瑞无翼而飛瞬息九
萬屈伸之頃已周萬天皆由至孝慈順二親

憐愍一切種植之類孝道慈悲好生惡殺食
肉飲酒非孝道也男女穢慢非孝道也胎産
尸敗非孝道也毁傷流血非孝道也偷劫竊
盜非孝道也好習不善講論惡事非孝道也
樂處穢賤内外流汙心形踈懶不修生道信
心不篤輕浮頗好隨事放逐守一不慧心氣
離散生老病死種種煩惱死入地獄窮劫受
苦永无出期原乎因縁失吾孝道得種種苦
下世男女修吾孝道與道同德既同德已與
道同光既同光已與道同真既同真已與道

同身既同身已與道同神既同神已與道同
變既同變已與道同壽既同壽已與道同有
既同有已與道同无既同无已无處不无无
處不有亦无處不有无處不无寂寥虚豁无
處不有隨心應變或爲帝王或爲忠巨或爲
賢人或爲孝子或爲道士或爲國師或棲寒
林清齋苦行誦經念道建功立德或爲良將
不戰而勝或積穀帛濟惠饑寒或作明師决
諸疾疫種種利益一切有生或下燈燭照明
積夜或促萬劫以爲一劫或延一劫以爲百

劫或一毫端而昇大地或一毛孔盛九大河
及已四海不撓物性不覺不知或引十方世
界昇一針鋒來對目前有生之類皆見三真
光氣法身種種說法各得悟解奉吾孝道能
入不思議處能爲不思議事失吾孝道救苦
不暇生死相續不可思議奉吾孝道得无畏
果第一離生死怖畏得不生不死果第二離
暗障怖畏得光明果晝明神光夜照天燈久
則身光光无晝夜第三離飢寒怖畏得天厨
天衣果第四離衆試怖畏一切魔王及諸猛

獸皆來受事而爲侍衛第五離有形怖畏得
入无形果入无形果者非滅生而无形耶即
此凡身得成道身身同光氣昇入无形同於
虚空故謂之得无形果高下自任聚散隨心
有无在意不待身心而所爲也孝治天下不
勞法令孝治其身志性堅正孝治百病天爲
醫之孝治萬物衆毒不害孝治山川草木不
枯孝營生業田蠶萬倍孝至於天風雨以時
孝至於地萬類安靜神芝靈术處處呈瑞孝
至禽獸龍麟鸞鳳翔集境内孝至淵澤河侯

獻珠魚龍涌躍靜息波浪但孝二親元元大
恩天地萬靈晨夕侍衛行道守一自然得道
孝道至大與元並生治於三光照曜幽夜有
生之類恃賴无窮
爾時靈童稽首敢問天尊下世生人又有不
幸早喪二親孝心何申答曰敬天順地朝禮
三光如孝父母无有異也成道益速所願從
心又順地者順於王氣朝禮五嶽大小便利
不忤太歲順於四時修日新道期於八節請
生謝罪内外芳潔披心露膽誠香自熏洗滌

流穢精而復精猶嫌不精真而彌真猶嫌不
真不真爲真求吾真道邪魅應之卒至退敗
生入邪道魂魄被執癲狂惑亂自製一法敗
賣道要以求利用贓滿罪積生身被考種種
苦惱死入地獄遍遭湯炭永无出期縱得出
世生墮六畜不如意中或生下賤盲聾瘖瘂
手足不具永不見道永不聞法爲諸人畜之
所擯觸飢寒困苦性命危脆一失大道長淪
惡趣不可思議
道言有德之人孝心高遠道合天地故天不

能殺道不可滅故地不能埋如埋瓊霜終成
舍利不可毁壞上天入地无所滯礙往昔有
人不識大道貪生畏死晨夕正念朝禮枯樹
以求不死積四十年大道愍之勤苦不懈救
其道氣如是枯樹一旦榮華此人歡喜彌加
精進採服其華身遂得道修道之士取於不
懈積功累德心行日新神燈神香神光神通
是道之信建志不已道來降之教其真要定
不虚也
道言下世邪俗覩道幽驗因以求用規他施

財入己私費爲邪所中終不得道慳貪不捨
失慈悲道无孝順心爲利奉道益其詐僞詐
僞之罪天地不赦學道之士莫與共處應須
訶責舉其過咎擯出治罪勿許詐悔更次道
流收其贓賄以給貧病不得穢財以營神功
道言孝治堂宇裝嚴精舍无令穿敗流俗士
女卑賤熏臭瘡疣垢穢酒色喪産食啖魚肉
茹葷辛者永絶攸往勿相親近勿理齋厨
道言後有十惡五逆不孝隂賊誹謗毁訾破
敗善道嫉妬驕慢貪婬嗜酒好啖魚肉田獵

捕殺偷盜劫賊遵奉邪道心无慈孝志不平
等捨貧親富喜好嘲調情愛戰鬥習畜器仗
无忍辱心利己傷物孝道所忌人畜所畏不
合聞道應須遠避勿相親近无上大道說此
教誡爲下世明王孝治天下爲諸孝子報父
母恩軌則家國使天下太平八表歸一咸遵
至孝有得之者晨夕誦持不簡男女无論貴
賤皆令尋誦以答二親元元大恩說此經時
天現神燈處處明朗天鍾天磬天梵天樂空
中自鼓天香天花隨風流轉家國人人供養

是經思其義趣奉行其事傍勸未聞有用之
者應精紙筆疏潔沐浴燌香抄寫千卷百卷
流通供養香燈不絶心无懈倦必得成道不
可思議
洞玄靈寳八仙王教誡經















