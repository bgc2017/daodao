








明道篇序芥三
原夫道本常明非人不足以明乎道人能明
道非道不足以成乎人是故明哲之士莫不
立言以著道以道而全身也余少業儒粗通
六經而知仁義禮樂教化之道天地人物變
化之理竊怪夫三才既同此道而立何天地
之運如是其乆而人之數如是其短耶及觀
老子之言憮然曰天地之所以能長且乆者
以其不自生故能長生人之所以夭且速者
以其厚於求生是以輕死遠觀諸物則走飛

動植皆能變化糞蟲變蟬腐草化螢雀入水
而化蛤雉入海而化蜃田鼠化爲鴽錦鱗化
爲龍况人爲萬物之靈豈不能全其所固有
而爲長生不死之仙乎蓋其六慾七情所盜
者衆名韁利鎖所賊者深斲喪既多夭亡不
免是徒自好生而無延生之術莫不惡死而
無遠死之方惟一既生人世獲處中華可不
念生死大事以求萬劫一傳之方於是徧遊
方外求金丹之學上乘之道雖三教經書行
雷祈禱醫卜星數無不備攷賢愚師友莫不

參求卒不能一蹴是道之至旦暮勤奉積憂
成疾誠達于天得遇至人親授無上至眞妙
道一言之下直指眞詮退而閲之易之道初
無怪異要在至心誠意格物致知去人欲之
私存天理之公自然見心中無限藥材身中
無限火符藥愈探而不窮火愈鍊而不息矣
惟一既得此道不敢自私謹以所學著詩八
十一首以按純陽九九之數内七言四韻一
十六首以按二八之數内絶句六十四首以
按六十四卦五言一首以象太一之奇西江

月一十二闋以周十二律吕名之曰明道篇
所謂藥物火候斤兩法度諸丹經所未盡者
莫不敷露所以率循先哲立言著道以道全
眞之事然天意祕密寧無輕泄漏慢之愆但
惟一誓願天下學者皆臻乎至道用心既溥
矣奚暇爲禍福而躊跋哉同志之士苟能尋
文解意忘象從眞一得永得惟一之願也時
大德甲辰歳中秋淞江後學景陽子王惟一
謹序

明道篇
淞江後學王景陽撰
律詩一十六首(按二八之門)
人生如夢度光陰枉自培財與積金聲色既
戕天地性精神又逐利名心愛河飄浪頭難
出火宅煎熬業漸深只恁一生虚過了改頭
换面不如今
學道先明精氣神成全三物道方親說無話
有皆爲妄究本窮源始得眞中正不偏存一
念圓明自在絶纖塵君還達此玄中妙三教

都歸我一身
自然之道本無爲若執無爲便有爲得意忘
言方了徹泥形執象轉昏迷身心靜定包天
地神氣冲和會坎離料想這些眞妙訣幾人
會得幾人知
玄關一竅最難明不得心傳莫妄行若識念
從何處起方知道在箇中生陰陽未判元無
象日月相交豈有情君更要知端的意中天
日午正三更
萬物同生造化中纔分彼我道難通春回谷

口家家暖月到天心户户同魚躍鳶飛皆此
理鶴鳴子和本由衷浩然吾道包天地若說
無心又是空
離坎包藏共一家鐵牛晝夜運河車性歸元
海生金液命復虚無産玉葩四象合和歸一
土五行攢簇結三花如如默運周天火迸出
金花滿九華
陰陽動靜不能推枉費精神去妄爲道在目
前多自達珠藏腹内少人知顔居陋巷心常
樂舜處深山志不移天下渾然無二理强分

宗教轉支離
道在身中白有苗何須尋草及燒茅乾坤日
月隨心轉魂魄精神遂意交知命常觀乾未
晝樂天時玩復初爻吉凶悔吝生乎動終日
如愚樂聖胞
至道從來不易傳一中造化達眞詮鑿開混
沌分天地擘破洪濛採汞鉛慾念未除空學
道貪心不斷謾求仙要知返本還源處兔走
烏飛不離天
得意忘言誨爾諄學人執著轉荆榛天清氣

朗中秋月柳緑花紅二月春何必補陀求見
佛不須洞府去尋眞若知○這箇眞消息便
是逍遥物外人
不必留心擒地魄如何著意制天魂非心妄
念難成道絶意忘機是返源豈在推爻兼布
卦直饒得一始逢元與君說破神仙理不在
三千六百門
萬象森羅總在坤目前無法可談論澄心遣
欲神方活養性忘形道白存常使金烏歸月
窟莫交玉兔離天根大都片餉工夫到一粒

金丹入口吞
先天一物分爲二無象無形逐念生百姓
不知爲日用聖人能究與時行不增不减居
中道無去無來守一誠萬境目前皆幻化從
教紅紫亂縱横
橐籥吹嘘藉巽風一陽纔動用神功黄婆騎
虎歸金闕赤子乘龍下玉宫日會月交明
晦朔水升火降應屯蒙璇璣運轉全三
五立見靈丹滿鼎紅
不窮父母未生身却去迷修受苦辛閉目存

思皆是妄死心枯坐盡非眞要知動靜參天
地須識浮沉定主賔性命混然成一片此時
無我亦無人
學人謾說幾千般不遇眞仙只自瞞沙裏淘
金非易得水中捉月轉艱難斷除六賊心方
靜消盡三尸神始安體性湛然無一物了知
生死不相干
絶句六十四首(按六十四卦)
先天妙理本無言舉口纔開屬後天學者紛
然成異見不窮父母未生前

本來一物甚幽微無死無生誰得知動念舉
頭常見面起居坐卧鎮相隨
天氣分靈降氣生至玄至妙絶思量要降六
賊常清靜須是掀天煅一場
鍊丹先要鍊元精鍊得元精氣便眞氣若聚
時神必住保全無漏作眞人
神哉至道在人心亘古長存直至今塵俗昏
迷渾不識達觀須向谷中尋
涕唾精津氣血液學人莫執作丹基心中自
有天然藥日用常行要得知

鍊丹只用水中金須向先天根蒂尋待得一
陽初動處急須下手莫沉吟
不識陰晶莫妄修徒勞神思謾推求但存天
理無私曲不必騎牛更覓牛
欲鍊還丹先用鉛抽添火候要精專兔雞沐
浴須防險不動如何合自然
學道當明受氣初混然一息母胎居依坤生
體歸乾種一點靈光徹太虚
天上金烏海底紅陰魔遯跡好施功莫教氣
濁神昏散汞走鉛飛丹鼎空

凝神靜坐水晶宫徹骨清凉心地空水火木
金歸一處更無南北與西東
閑來潭底撈明月時到高峰縛住雲靜定頓
開天地鑰森羅萬象總無聞
欲鍊朱砂活水銀須知銀即是砂神大都一
物休疑二主是沉兮浮是賔
生育三才只此眞强名曰道曰心神同行同
坐長相守可惜愚迷不肯親
鍊丹須識大還心休向旁門小術尋三萬刻
中無間斷盡教瓦礫變成金

藥採先天眞一炁火尋太一混元晶要知藥
火工夫處炁足神全丹始成
月中有兔爲陽體日裏藏雞却是陰會得兔
雞歸戊己何須修道入山林
道本無形强立名視之不見聽無聲包羅天
地無窮妙福薄縁微豈易成
神愛生人人損神勞心費氣喪其身痛哉世
上皆如此達道通神有幾人
生死皆因有十三誰能覺悟樂清閑本無一
物常虚寂念滅心空出世間

惜精惜氣養元神苦志勞形使不親寂寞無
爲無所著眞人出現離凡身
道生天地分離坎離坎生成萬類身歳乆年
深俱化土忘形方見本來眞
處世人爲萬物靈盡隨物化不曾停能知萬
物歸根處方見寒凝水結冰
欲求魚兔必蹄筌不假蹄筌恐未然莫執蹄
筌爲實用始明混沌未分前
藥産西南路不通路通須問主人公緑楊堤
畔乘風去滿地黄芽採不窮

大藥無過天地精採來密意鍊方成只縁還
返功非淺頃刻差違禍便生
採藥應須待癸生休將天癸諭紅妝若言呼
吸爲修鍊他物如何做藥王
下手功夫罕得知得之鉗口恐人迷如今漏
泄天機興坤復爻中子細推
結胎須結本來眞不離身中精氣神漸結漸
凝休斷續工夫十月産眞人
用了眞鉛便棄損如雞覆卵氣綿綿玉爐温
養三年足誰道凡身不化仙

始復終乾陽火周陰符遘旺到坤求寥寥萬
古無窮意須向其中常起頭
十二時中只一時一時辰内罕人知鴻濛纔
肇乾初畫進火工夫豈在遲
百刻常如一刻推要須藥火不相違純清絶
點渾無染方信無中養就兒
縱識身中汞與鉛不知眞土也徒然若言土
釜黄房是安得飛昇上九天
眞土知時得正傳不明火候亦徒然執爲卦
象行爻象枉費精神不作仙

火候無爲合自然自然之外别無仙常存一
念居中道莫問先天與後天
脱胎莫作等閑看此段工夫要的端時節到
來牢把捉歸根復命上天壇
了命不如先了性性明了命始無魔要知性
命安身處意未萌時合太和
命雖可授性難傳愚暗盲修實可憐不得至
人親口訣精魂弄盡反招愆
吾道精微在一誠不誠無物道難親寂然不
動無聲臭恍惚之中見本眞

聖人無欲惟精一靜則虚明動則公纔有絲
毫相間斷陰邪昏蔽不能通
須臾不離方爲道十二時中豈不然保守中
和無間雜參天贊化妙難先
人欲未萌天理在念頭纔動鬼神知勿欺微
隱嚴加畏日用常行不可違
善惡皆生一念間苟差一念隔千關苦知無
善還無惡安靜巍然若太山
天性生來本自然只因物誘被情牽若明乾
卦爻中理常似潜龍見在田

人心危兮道心微君子時時合聖機暗室勿
欺如白日常當謹獨莫相違
人能寡欲止於安一念澄虚在内觀非禮非
仁休妄動自然悔吝不相干
道在常行日用中休談高妙與虚空但行人
道心無愧盡性方知天地同
觀乾未畫是何形一畫纔成萬象生悔吝吉
凶皆主動乾乾終日不離誠
人間萬事從心出心本無形何處尋一念未
生前會得那時方始見眞心

學道須窮天地心罕聞世上有知音都縁此
理難輕泄盡向旁蹊曲徑尋
坤復之間理極微鬼神雖妙也難窺要知這
箇眞消息熟讀堯夫冬至詩
天地相交萬物生精神念後道方亨常觀太
極流行妙無物無誠不至成
一中造化得心傳渴飲飢飡困便眠觸處遇
縁皆妙用了知誠命不由天
念頭纔妄成煩惱直到心空境自空空不空
兮能照了洞觀無礙太虚中

未識眞空莫說空執空易失主人翁欲知空
裏眞消息盡在鴻濛未判中
萬物皆空性不虚虚空裏面下工夫空到一
塵無立處金光滿室見玄珠
學道要知生死事不知生死謾求仙能知生
處方知死去住無拘任自然
本來無死亦無生一念纔差見萬形若識念
頭生滅處一輪明月照中庭
目前無法可參求山自青兮水自流十二時
中存一念念中無念是眞修

打破虚空不用拳死心空坐謾徒然師傳妙
術無多語只是教人鍊汞鉛
修行要識主人公不識修行盡落空能悟眞
常方得道出離三界顯神通
萬法皆空一也無猶如片雪點紅爐乾坤離
坎皆無用大道元來是坦途
律詩一首
妙合眞常體渾無一點陰杳㝠存至寳恍惚
産眞金言道已非道澄心始見心先天眞造
化只向一中尋

西江月(一十二闋)
太極未分混沌兩儀已非其中一陽纔動破
鴻濛造化從兹運用水火升沉南北木金間
隔西東略移斗柄指坤宫盡把五行錯綜
日月相交晦朔龜蛇産在虚危巽風長向坎
中吹火燥必資神水動靜皆由心意與天合
德無違洞然妙理更何疑說甚短長生死
一點眞陽在坎移來點化離陰這些造化義
幽深須是明心見性妙在一塵不染自然對
境無心可憐世上少知音會得超凡入聖

大道古今一脉聖人口口相傳奈何百姓不
知焉盡逐色聲迷戀在邇不須求遠何消更
遇神仙分明只在眼睛前日用常行不見
吾道至尊至貴若非宿骨難知直須克己至
無爲方見本然天理萬化皆從中起古今無
剩無虧若能動靜不相違可與神仙何異
學道須當猛烈始終確守初心纖毫物欲不
相侵方得神凝氣定動靜不離中正陽生剥
盡群陰龍降虎伏鬼神欽行滿便登仙境
得一金丹事畢休尋白虎青龍泥文執象理

難通妙處非鉛非汞温養身心不動滿懷和
氣春風頓然罔念又無功還藉黄婆提董
看盡丹經萬卷不明眞汞眞鉛那堪火候不
曾傳都是盲修瞎鍊一句眞詮妙顯得知心
地昭然神歸氣伏不欹偏刻刻打成一片
大藥元無斤兩誰知愈採無窮西南幽遠路
難通意到不勞神用坤癸結成眞種移來栽
在乾宫山頭雨打任狂風吹撼根深不動
眞火本來無候休拘日月時年試思混沌未
分前招甚時年證驗跳出五行外面絲毫不

染塵縁方知這箇妙中玄一粒寳珠出現
沐浴即非卯酉子時冬至休求但行中道本
無修方信無中生有宇宙在乎吾手常騎鐵
馬閑遊無拘無束且優游日夜簪花酌酒
離坎不分南北木金豈間西東但誠一念守
其中勿使心神恣縱要識前身眞種洞觀物
我皆空寂然安靜到鴻濛四象五行無用
金丹造微論
夫道也者本於無聲無臭之中著於日用常
行之際天地至大不能外此道人心至微莫

不具此道道在人心千古一日相忘於無言
之表可也自夫樸散淳漓人心昧道聖人不
言後世何述於是儒釋道之聖人因時而出
隨時設教其智皆率天下而歸於道也奈何
教門一分學者各執其說互相高尚私意横
生公道浸失抑不思先聖立教濟時殊途同
軌變化方圓非若子貢之所謂器也故自世
人不明吾夫子母意母必母固母我之道而
釋氏性宗之教不得不行即夫子四母之旨
也性宗又非放心雞犬者所能造而老子金

丹之道行焉莫不相與救時之弊也嗚呼金
丹之道行其世之衰乎後之修金丹者非惟
不能窮究厥旨其於紫陽悟眞之書火候不
用時冬至不在子及其沐浴法卯酉誠虚比
之語與夫海南白先生採藥物於不動之中
行火候於無爲之内之言能誦言而曉其義
者吾未見其人矣往往執鉛汞爲藥材年月
日時而運用子午卯酉而抽添行節氣爲火
候者是故未至其道也或者知鉛汞爲藥物
之異名文武爲火候之依約年月日時子午

卯酉又皆混沌之餘事是亦可謂絶無而僅
有矣至於生藥物爲火候者果何異父母未
生以前此身果何在一炁之先天地果何有
或乃昧而不通焉亦豈足以盡道哉是未之
思也是不觀之造化乎日月麗乎天草木麗
乎土風霆之流形雨露之潤澤固非適然抑
何使之而然耶蓋必有物物而不物於物形
形而不形於形者存嗟乎其眞土乎其斗柄
乎眞土者藥物之主斗柄者火候之樞至哉
夫子繫辭曰精氣爲物遊魂爲變仁哉平叔

丹經曰眞土擒眞鉛眞鉛制眞汞斗柄運周
天要人解攢簇盡矣哉海瓊先生上悟眞書
曰形中以神爲君神乃形之命神中以性爲
極性乃神之命自形中之神以入神中之性
此謂歸根復命學者當於言外求之可也未
能於言外求之而徒爾曰藥物者火候也金
丹之道是何異於按圖而索驥膠柱而調瑟
者乎大抵金丹之要必也遠聲色克己私屏
人我全忠孝正心誠意如顔之愚如參之魯
以太虚爲鼎器以烏兔爲藥材以無爲自然

爲火候以清靜冲和爲温養以身外有身爲
脱胎以打破虚空爲了當而後可以合海南
先生所謂會萬化而歸一道則天下皆白化
而萬化皆自如會百爲於一心則聖人自無
爲而百爲自無著之奥矣由是知無極而太
極太極本無極者濓溪先生之道也一靈妙
有法界圓通者紫陽最上一乘之妙也至此
則所謂眞土斗柄又皆筌蹄爾吾將以斯道
覺斯人也非敢舞文而亂正也一毫悮人皇
天在上若夫旁門詭術而惑人者又在學者

當知所擇焉同志之士勤而行之眞積力乆
豈惟獨善一身或將兼善天下參天地贊化
育夫豈二道哉
得道歌
道難入道難覓說之容易誰行得旁門惑世
幾千般得道萬中難選一近有一等學道者
不肯低頭眞可惜瞞天瞞地又瞞人未得一
而誇更十要做神仙固不難神仙須是神仙
質不是神仙莫亂爲動有陰魔做冤隙這箇
事非小術全憑德行施陰德斷除妄念息貪

心步步行行脚根實若明本性與心同方敢
與君說端的學金丹容易入熟味中庸與周
易有爲有作總皆非說龍話虎終無益元從
情動有其身若更迷修轉荆棘常思混沌未
分前妙理難言心自然一身上下皆屬陰一
物陽精人不識圓陀陀地鎮相隨空不空兮
色非色散爲萬物遍乾坤一物之中一太極
退藏於密一性中視之不見尋不得我丹訣
白各别不用日時與年月也無火候與抽添
亦無人我分妍拙亦無生亦不滅亦無所修

無所說飢來喫飯困來眠閑時打坐懶來歇
逢物便飡逢酒飲不持齋戒心常澈榮華富
貴不關心名利是非皆杜絶凝然靜定養元
神一念不生眞境别眞境别自懽悦晝夜見
箇中秋月不來不往正當中洞然八荒皆皎
潔也無盈也不缺猶如紅罏一片雪雖然得
到箇工夫打破虚空方了徹逍遥快樂且優
游人間煩惱不相涉學道人趁時節百歲光
陰如電掣遇之不鍊大愚癡莫待老來神氣
竭急回頭當猛烈一刀兩段須見血欲脱凡

身换法身精修一念當如鐵說此言太心切
盡把天機都漏泄學人若作等閑看秪恐臨
終悔不迭

明道篇
















