








九轉靈砂大丹資聖玄經凊一
爾時太極真人在西那玉國鬱察大川浮羅
之嶽鶱木林中與三千大千數衆俱坐七寳
瓊臺燒百和妙香是時髙仙妙真天魔異道
三萬六千人並與斯集爾時寳積真人而作
是念我從昔來修習鍊度今得成道我今復
憫衆生煆鍊後學修真志士飛丹轉石充餌
金白雪素霜華四蘂八景九轉成丹造化至
寳屍解等藥皆未成就而作是念爾時寳積
真人即從座起嚴整衣冠安詳雅歩至於寳

座稽首扣頭而白
太極真人言弟子何修得與斯集我從昔來
習鍊大丹今得成道弟子憫念一切衆生後
學之士遇下元末劫燒丹鍊寳造化五金終
無成就惟頭真人大慈大悲廣開法印以何
因縁得成造化而得成就金丹大藥如何轉
製真人告曰善哉善哉所問因縁汝當靜聽
今當爲汝略啓身心開明道要說此資聖玄
經通玄至理皆能成道夫鍊丹之法鼎有三
足以應三才上下二合以像二儀足髙四寸

應四時爐深八寸以配八節下開八門以
通八風炭分二十四斤以生二十四氣陰陽
顛倒水火交爭上水應天之清氣下火取地
之濁氣天氣下降地氣上騰天地相接交感
氤氲相媾合成二氣二氣既合混而爲一乃
名二氣大丹妙用盡在於此十二時中奪千
年造化此乃爲初丹之道也
　　　靈砂太丹真父母篇第一
凡造化靈砂須擇靈藥一母欲安置爐鼎先
居山林揀其靜處上旺之方安爐吉地於四

煞曰取白上陽精四兩太陽宫液一十六兩
相和炒成青金乃東方甲乙木爲之青炁也
於臼中以栁杵研之爲末入鼎中上水下火
其火候在後篇自寅時起火至一伏時可奪
千年之造化出爐紅色屬南方丙丁火也爲
之赤炁剉成塊子如蓮子様入稀布袋中懸
胎虚煑鼎内用桑柴灰汁入硼砂𥐻砂青塩
𣈆礬各三兩煑一伏時取出浴淨曰中曬乾
再用石腦油煑二時辰取出浴淨令乾用白
沙蜜逐塊於枯硼内滚過貼身次取鈆白霜

貼身又用鈆黄華貼身爲黄色乃屬中央戊
已土爲之黄氣也將父母末一斤取烏梅瞿
麥麻黄遠志四味等分藥爲末同炒令黄色
好苦酒拌匀如蓮子栽養母父母一斤配合
靈砂四兩如法固濟令乾入爐以萬錢灰覆
藉於合子上灰髙二寸養火七曰足矣其火
候在後篇爈冷取出拒火黑色乃屬北方壬
癸水爲之黑氣也將靈砂於大鍋中鎔成汁
用知母巴豆草麻焰硝海塩等分爲末用紙
包之投於汁内如此七遍後用焰硝不住手

抛之則成清汁其色皓然乃屬西方庚辛金
之白氣也此爲大丹會聚五行之首始爲一
轉爲依母水銀銀也
　　　靈砂大丹聖胎産生篇第二
將前養下依母汞銀一斤急用剛剉爲末用
緊磁石攝去鐡末擇光明者鏡面辰砂四兩
用銀合子一隻先鋪依母汞銀末二兩於合
内栽砂一重又鋪汞銀末一重又栽一重如
此畢將依母汞銀末四兩蓋頭以赤石脂固
濟縫再用崑崙紙二指闊糊口縫一重上用

塩泥一指厚令乾入灰池中用鐡三脚坐上
合子以萬錢灰覆藉於合子上面灰髙二指
許以火養之令火通紅以香匙擁四邊灰蓋
脚火當中心以筯留一竅子令通火炁上以
物蓋之亦留一竅子如前養蓮子火候用文
火二七曰後冷輕手取出以刀劈開合子逐
塊丹砂盡成至寳拒火不折去母汞銀末不
用只將丹砂入一鐡合子中内澆汞二兩依
前固濟口縫畢入灰池内如法依前火候養
七日足冷一宿取出其汞自乾也如此七曰

一澆汞澆至合满只得下火五兩不可以上
如至合满以物打砂合子取出物來用刀子
截下上面乾汞或三五十兩爲末或槌碎入
合子内一依前法固濟口縫令乾入灰空養
火七日後冷取出先鍊真父母一兩而成汁
次徐下乾汞亦和成清汁傾入槽内此方名
爲真水銀銀也欲要水銀死先須死水銀銀
也或将初取下乾汞砂二十雨内取一斤與
粉霜拌金脚信砒砂二兩同研極細入一合
子内上用餘汞砂二兩蓋頭如法依固濟口

縫令乾養火二七日後爐取出先將赤銀八
兩成汁下熖硝半兩撮去暈令淨再銷成汁
取前養下粉霜三兩作四次下用炭杖欖匀
傾入槽内成上等换骨丹陽也毎赤銀八兩
入父母一兩二錢爲定法也其餘諸茅法自
有還性此法最妙永不還性其真水銀銀與
茅相親視其成功不可具述
　　　靈砂大丹瑶池皓蓮篇第三
将前取下者丹砂及乾汞共十兩入一合子
依前七日澆汞三兩如此澆至合满取出乾

汞依前法又空養七日投母𤇨煆成至寳取
出上面丹砂及乾汞共十兩澆汞汞爲長生
匱也此第三轉止爲長生增轉數矣如增數
則將有光明鏡面砂四兩真金一斤爲末栽
前辰砂四兩將真金末鋪蓋畢上以瑶池皓
蓮砂四兩爲末用崑崙紙隔了次後蓋頭也
如前法固濟口縫畢入灰池養火三七日其
火候在後篇爐冷一宿取出丹砂塊塊盡成
金也將淨合子取出金丹砂入一合子内依
前七曰一澆汞二兩澆至合滿取出面上乾

汞用藥别養投母将皓蓮砂𤇨煆成寳名曰
換骨丹陽砂其功甚大此方名爲金榖種也
　　　靈砂大丹仙掌月明池篇第四
將金穀種砂入在合子内澆汞三雨如法依
前固濟口縫畢入灰池中養火七曰一澆汞
澆至合满取上面乾汞淡黄色下面丹砂及
乾汞共十兩爲母澆汞汞爲長生金匱也將
淡金汞爲末入一淨合子中用膽礬青塩代
赭石等分爲末鋪底蓋頭依前固濟口縫養
火三七曰足赤上色紫磨黄金也如將金穀

種砂爲末澆汞可朝種暮收則成庚也轉製
則增成紫府金蓮其功甚佳可生金白二笋
方可點化用也
　　　靈砂大丹紫府金蓮篇第五
將金穀種十兩入一合子内如要金笋用膽
礬煑汞澆之即成金笋也如要玉笋以𣈆礬
煑汞澆之乃成玉笋也如不煑汞澆之七日
成淡金氣未足耳澆之满合取出依前栽上
乾汞金末養成投母𤇨銷成上色黄金乃爲
出世之寳取紫府金蓮子砂十兩爲毋再澆

造化氣足則澆汞如湧泉矣
　　　靈砂大丹紫府湧泉篇第六
將紫府金蓮砂十兩入合子中澆汞三兩朝
養暮收也又澆至满合取出將乾汞金不養
便可鍊製及可造化五金盡歸真矣將下面
砂汞十雨增及七返則爲七返金液通玄至
妙幽微也非宿有仙骨不遇至人㸃化則不
能至此矣
　　　靈砂大丹七返金液還丹篇第七
將湧泉金砂四兩不用汞澆之只用丹砂爲

細末入一淨合中如法固濟養火七七日後
冷取出於井中出火毒七日研爲細末以此
棗肉和圎若人巳死未出三日者開口投丹
一粒即活服之不死㸃化五金皆成至寳也
　　　靈砂大丹歸元靈液金丹篇第八
將金液還丹爲末入一淨合子内如法固養
八八日爐冷取出入地七尺埋之出火毒也
七日畢取出細研爲末以棗肉爲圎如菉豆
大乆服延年長生乆視若以㸃化則點丹成
黄金爲至寳也

　　　靈砂大丹九轉金丹篇第九
將靈液還丹爲末入一淨合子內如法固濟
養火九九日數足爐冷取出入地一丈出火
毒二七曰取出爲末棗肉爲丸如菉豆大服
一粒延年二粒長生乆視三粒五粒換骨輕
身服之百粒則白日飛昇純陽羽化矣若將
黑鈆十斤於鍋內猛火煎銷三沸投九轉之
華一銖須臾立成白銀九斤將汞十斤於鐡
鍋中煎之下膽礬十兩以火煎之數沸下九
轉之華五銖須臾立成黄庚九斤此九轉靈

砂之驗也服之白日飛昇上朝金闕入侍帝
真今爲汝說爾當宻行輕妄傳之殃及九祖
太上老君甞曰遇人不傳名曰秘天寳非人
寳積真人聞說是巳歡喜踴躍稽首
亂傳名曰泄天機犯此二者罪莫大焉爾時
真人大會衆真瞻仰三禮讃歎稱善而說偈
曰
大藥良無頭金丹釜無耳造化不用藥
聖胎即須製會合真父母方應天地理
後學宜結詳一一審斯義

金化金号髙真袐訣銀化銀号神仙顯說
造化功成袐之勿泄
爾時寳積真人作是讃巳諸天仙衆各從座
起左遶七匝而作是言我與衆等普願受持
濟度衆生稽首真人作禮而退依教奉行
　　　靈砂大丹二炁武火之候
凡作二炁砂從寅時下火四兩卯時六兩辰
時半斤如此續續一斤二斤三斤用去皮淨
炭二十四斤即止加火添湯至申酉之間其
砂自結後養火三時辰炭絶水住令火自消

提瓶出爐候冷取堅硬者爲妙如𤇨慢以青
金再煆之此乃造二炁砂武火之候也别有
一說凡鍊丹砂用四煞日大吉也
　　　靈砂大丹父母文火之候
凡養靈砂火候者第一日頂火二兩第二日
頂火三兩第三日頂火四兩第四日頂火五
兩邊火四兩共計七兩五日頂火四兩邊火
各一兩共計下火半斤不可以上加之恐傷
母也六日七日同子午卯酉時下火一得用
半斤添新退舊此乃真父母文火之候也

凡養靈砂火候者第一日頂火一兩第二日
亦一兩第三日加邊火一兩半通得火二兩
半將一兩半熟火分作四條約離合子三指
許揷於四邊用虚草灰隔了其傍火勿令灰
都蓋了若蓋了恐其火死其火死則急用鈐
子提出仍依元分兩便換之第四日加傍火
三兩分作八條亦離合子三指許揷又用虚
草灰蓋隔了合子頂上以灰髙三指許下熟
火八錢以灰蓋之一寸厚中心留火眼一竅
取其不死勿令太速如火太速則傷其母也

第五日得傍火五兩其炭分作十二條周圍
簇遍揷離合子約兩指半依前用虚草灰隔
了用頂火一兩共得六兩火如灰爐無火合
子頂上無炭急用鐡起打起灰以手試之如
灰池泥皮火熱略待之添火依前分兩再添
之至六日七日合得火半斤同子午卯酉四
時添新退舊火也巳上七日及真父母文火
之候也
累砂隂製硫黄法
　硫黄(半/斤)左味(半/斤)桑灰汁(一/升)

　右將硫黄研細傾入竹筒内醋灰汁煑三
　箇時辰
隂製水銀法
　白礬緑礬黄礬雞糞礬栁絮礬
　水銀(一/斤)醋(一/升)桑灰汁(二/升)硼𥐻(各/兩)二
　(巳上各/二錢)信(一/錢)
　右將上藥研細同入砂鍋内用醋灰汁煑
　五箇時辰却將硫黄與水銀各自控乾方
　炒青金仍將藥汁熬成膏子
炒青金法

　先将硫黄研細鐡銚内鎔成汁後入水銀
　一處同鐵匙攪之如有鬼焰洒投上所熬
　者醋膏子攪之微轉於好紙上褁之五層
　紙上用生絹褁於濕土内埋之兩三箇時
　辰冷如鐵硬又搗碎入鼎上水下火從慢
　至緊打八箇時辰爲二氣碎砂下木炭二
十四斤
陰製二氣砂法
　黄礬(二/錢)白礬(二/錢)青塩(二/錢)川椒(二/錢)
　地榆(二/錢)細辛(二/錢)巴豆(二/錢)𥐻砂(二/錢)

　明信(一/錢)鳥頭(二/錢)菖蒲(二/錢)硼砂(二/錢)
　桑灰汁(三/升)醋(一/升)
　右將上藥搗研細入砂鍋内二氣蓮子入
　絹袋懸胎煑一伏時爲度後入匱養
九轉靈砂大丹資聖玄經
















