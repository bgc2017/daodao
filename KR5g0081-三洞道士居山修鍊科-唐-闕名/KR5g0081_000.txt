








三洞道士居山修鍊科吹七
　　　服氣品第一
初時上章請天官監氣之神上章訖服氣室
中設香火服氣人正東向立打磬九通詠曰
某乙求於長生不死之道今日採服氣八引
四引百引百二十鍊形之氣日出東方照於
西岡願天官典氣之神與某乙身中二十四
氣吏兵合共往迎生氣唱導而前入某乙身
中八引之氣八八六十四氣從某乙關口而
下入四引之氣四八三十二氣陸續從關口

而下入一引之氣三八二十四氣陸續從關
口而下入逕之太倉開穿宫府通利支節氣
滿充實不飢不渴調停五藏延年益壽長生
飛仙與神明合德樂哉大道清歌便高引打
磬連續訖已便就牀解衣裸身温厚被席枕
高四寸散髮正仰卧兩脚相去一尺兩手亦
同法握固心思存所受六甲姓字父母真名
諱次思泥丸丹田神便以鼻納生氣以口出
死氣初從三納一吐之調習之後增至一三
五七九至十二氣而一吐然則中和之氣畢

足久久大調習增五二十四七三十初取八
引之氣八八六十四氣訖復取四引之氣四
八三十二氣訖復取一引之氣三八二十四
氣都滿百二十鍊形中和之數足矣徐和氣
閉鍊長息滿三百六十息若能滿千二百久
久便閉不息益善其閉鍊息數滿訖極口吐
氣時若氣逆息尋即還納氣咽氣咽之不過
滿三四咽則氣定矣便以兩手大拇指相捉
反兩掌上出過頭上望太清縮兩手脚大指
中滿三七止便解手次又兩手直竪翻覆兩

三次以兩大拇指相捉交肘牽頓左右各滿
三止次兩手捉左脚摩胷心上三九次捉右
脚摩胷心上三九次以兩手接兩脚趺急起
令頭額拄地如此滿三止還偃卧兩脚相去
如服氣法氣定神隨氣上下數滿百二十息
訖以兩手相又著心上數息九九八十一訖
次兩手又抱兩脚屈竪數息二十一次二十
五次一九次一七次一五止即便抱項兩屈
膝來往三七止訖卧轉隨人安之養氣訖次
起著衣服莊嚴設香火打磬九遍三唱引音

聲詠曰
某乙之身採納八引四引一引百二十鍊形
之氣一周身已訖已竟當詠誦以定氣安神
者也
八引之氣八八六十四氣徘徊宫府從關口
而上出四引之氣四八三十二氣徘徊宫府
從關口而上出一引之氣三八二十四氣徘
徊宫府而上齊關口而止還下之太倉鎮守
宫府安寧五藏機關調停百脉通流三尸走
退疾病除愈延年益命長生久壽大道哀念

典氣之神當監臨成就使某乙聰明朗徹與
神靈交通飛仙昇騰受道重恩樂哉長歌止
次以起行隨地寬闡數步五百若能步益善
訖更能隨日時至中飢則復取隨人耳百二
十氣是竟一年至二年一服頓取二百四十
氣三年之後一頓取三百六十氣至中能重
取如前法取之四年之後增多益善亦可以
飽足爲度明慎奉行
服氣之法滿三千六百大周身功建當有一
大都導引詠舞之法打磬節詠曰

某乙之身服氣鍊形求於長生不死之道採
服八引四引一引百二十鍊形之氣從一周
身而數令滿三千六百大周身功滿當詠歌
舞導引調鍊筋骨以求仙壽願典氣導引之
官監臨成就使某乙導引屈伸筋骨柔弱不
損身形鍊易肌骨與氣合同五藏克實通靈
徹見與仙人交友樂哉舞詠便舉手舞三帀
一導引一舞其導引之法口授轉導訖而止
明慎奉行
服氣求長生之法絶人語閉氣靜默不關人

事仙道遲成不在倉卒能少食穀米果棗日
中以後裁量食之一年食米二斗二年食米
一斗三年食米五升常食乾棗日九枚好玄
水日一升食雜熟菜日可一升無食滑菜使
氣力强健爾乃得導引屈伸行止兼得自營
養生之具三年氣調之後穀可絶斷是服氣
上細也中者至二年一年下者百日斷穀若
服氣餌藥服氣即日斷穀者上善也服氣之
法欲得微細而取之無令耳聞氣出入聲服
氣之法常含棗核漱華池溉灌五藏以爲常

明慎奉行
服氣麤法攻治疾病食飯日減一口十日斷
穀服氣飢取飽止百病除服氣之法初閉鍊
氣時皆心思存六甲真父母名諱次存三元
丹田之神上一在泥丸中兩眉間却入三寸
爲上元丹田真人赤子字元先一名帝卿心
爲絳官中丹田爲中元真人字子丹一名光
堅臍下三寸名下元丹田真人嬰兒字元陽
子一名谷玄三一三丹田也明慎奉行
服氣人有身受戒氣之法而志願未遂之間

俗纒在家處官行僑不得靜默專思者並可
人間修習法善行功成並兼穀調氣並能參
服羡門子中遁所出六甲符益善有穢解之
可以除病攻理五藏惡不能得干人可以禳
災除禍服氣密行之法暮不食至明穀氣消
盡五藏空虚氣即調和清明日出至中時法
皆向日時取之坐卧無在初從少起取二十
四氣轉增二十二氣調習復增六十四氣轉
習滿百二十氣得取得行不得取則止歲月
日時其令無廢常使氣道通利多少任意兼

得參服餌藥益善常當存心思神香火詠誦
導引之法爾乃天神録人心記識功効兼穀
行作通神路以修德行道精思絶俗之時明
慎奉行
服氣調習不復飢渴飲玄水雖助氣爲力飲
過一斗以上則亂氣道飲水則塞氣經脉得
氣之後唯飲棗水取好大棗十枚以水熟煮
去皮漉取汁煎得三升渴飲之以爲常其食
棗日可煮十枚若有飢者遠至二十三十枚
爲限若不飢勿食也以飲水爲事水不可極

多無飲冷水常煮水令熟而飲之其若居世
俗官行作習氣調鍊氣道之法不得食一切
血肉及生菜葷辛生五果當食熟煮少食之
明慎奉行
　　　授付服氣經方要訣品第二
師姓字今於此間郡縣郷里中告弟子某乙
今日授付汝服氣經方要訣汝當奉慎修習
一如經法盟經令文奉而行焉如
太上大道老君律令
某年月朔日某郡縣郷里弟子某乙年若干

歲自誓告師唯唯諾諾今寫受師服氣要訣
經方法度重律不敢違令若某乙傳非其人
一如交刀勑令
又師勑令文弟子自誓文與經卷俱受者隨
身上章訖受者八拜師讀勑文告弟子訖便
付弟子經法飲丹水復八拜復讀誓文訖度
交刀訖復八拜止畢
持戒德之人俗纒居世人間服藥斷穀兼服
氣及服日精并六戊氣訣别有口法當取師
傳口授此三法一法有數等法是以不載文

上言約盟(臣)
謹按文書(臣)弟子某郡縣郷里男女官甲乙
年若干好樂仙壽佩符籙戒不越法度善行
功成求受服氣經方訣要祕法(臣)不勝某乙
叩搏丹誠謹按科法拜章結纓文交刀丹水
宣勑如法某乙自誓若違犯戒律傳非其人
身受交刀之禍一如令行乞願典者通行文
書差下盟約之神與此間土地里域真官注
氣監臨盟令文誓伏須報應(臣某)誠惶誠恐
上言

　　　受服氣法章儀品第三
謹按文書(臣)弟子某郡縣郷里男女官某乙
年若干某乙修奉籙戒善行功成某乙先受
佩服氣經法受樂元氣今日王相日好時良
天地清明冲氣和合求表章請受天官氣神
監臨不勝某乙元元之情謹爲拜章表聞乞
願典者通行文書賜天官典氣之神監臨成
就使某乙採納八引四引一引百二十鍊形
中和清氣入某乙身中布流宫府鍊易筋骨
使不飢渴長生昇度唯恩求哀臣某乙誠惶

誠恐上言
　　　服氣時上章儀品第四
謹按文書臣某乙年若干歲好樂長生延壽
不死之道從師某乙受佩真職籙戒符契積
有年數不敢違犯戒約善行功成受樂元元
前以若干年月日蒙師某乙授服氣要訣呼
噏採納經方受勅盟約要當奉受行今日王
相日好時良天地清明冲氣和合謹按師科
拜章表聞乞願典者通行文書賜下天官典
氣之神鑒臨成就使某乙採納八引四引一

引百二十鍊形中和清正之氣願入某乙身
中流布宫府鍊易筋骨使不飢不渴長生昇
度唯恩求哀伏願告報
　　　金丹神方法品第五
金精一斤五色芝草一斤五色玉精一斤五
仙人治金精五玉女治五色芝草黄金釜中
煮之七日藥成齋戒百日二月寅日合之戊
寅日服之日出卯時東向向日八拜然後仰
口咽一丸如雞子黄一枚即昇天上登紫宫
天上五帝即下而迎之金精者肺上白鐶是

玉精者喉嚨結中氣是青芝者肝中九孔脉
是赤芝者心中九孔脉是白芝者肺中九孔
脉是黑芝者腎中九孔脉是黄芝者脾中九
孔脉是金丹者舌上氣是金釜者中黄氣是
五仙人者甲丙戊庚壬是五玉女者乙丁己
辛癸是人能存之舉家昇仙天子服之一國
泰清五瘟毒病三鬼盡伏伏匿不行兵甲休
息人民昌樂上無科賦下不輸送草木由蒙
榮潤況合丹者乎金丹一斤一丸重於天地
山嶽物豈能匹華蓋子問玉子曰人皆言天

地有九重之等玉子笑曰天上豈復有九天
也吾盡遊民間記善掇惡行求賢人夜遊九
天之上下越九地之下天有九星故稱九天
地有九宫故稱九地人有九孔故稱九竅北
斗九星兩星匿於陰人有九孔兩孔隱於陰
魁剛一名璇璣制治萬神揮斥八極天居高
人行從之能知魁剛得與天地並生日月同
明恍惚變化昇入太清吾謂汝國之可爲萬
世法玉子曰上有九天下有九地上有九星
下有九宫故東方木王名曰蒼天主温生萬

物南方火王名曰赤天主熱養萬物西方金
王名曰皓天主凉成萬物北方水王名曰玄
天主寒殺萬物中央土王名曰圓天主風西
北方極高名曰高天主清東南方名曰元天
主氣西南方名曰凉天主陰東北方名曰皇
天主政九天之君都號皇天玉子曰第一九
君名太皇號曰高天主清玄元氣愛養真人
聖人道人故制曰皇天上帝太一道君第二
北極君名曰北辰號曰真天主八風帝王之
令故制曰皇天上帝制萬物第三清陽君名

曰蒼天主青生萬物録真人第四太陽君名
曰炎天主熱能養成萬物第五元君名曰涼
天主真人仙人熟萬物第六少陽君名曰皓
天主成萬物第七太陰君名曰玄天主寒殺
萬物第八開天君名曰高天主災變第九陽
君名曰元天主氣爲雲雨電使作萬神普受
玄師教吾三五步綱所求者得所願亦良求
道得道昇爲仙王出入玄門安樂壽長高官
顯位金紫煌煌求財得財玉帛盈堂心中所
欲不求自彰心中所願不索在傍出乘舟車

入御三光女爲貴人男爲侯王如得飛仙少
小高翔亦皆躡斗非但步剛三官六紀一名
三令一名三生一名三寳一名六害玄氣爲
吾籬落元氣爲吾屋宅始氣爲吾牀席天爲
玄氣正清從我頭上而下入我舍止我肝貫
串九天從我兩目而出水爲元氣正白從我
左右脉下入我舍止我肺貫串九天從我兩
鼻孔中而出地爲始氣正黄從我左右足下
而入我舍止我脾貫串九天從我口中而出
願其三氣俱來覆被其身周年竟歲永無窮

極次念人身中二十七生氣君髮爲青城君
頭爲三台君眉爲八極君兩耳爲决明君左
目爲玄明君右目爲元明君鼻爲周天妙户
君口爲列元玉户君齒爲八王君舌爲無極
君咽爲校尉君喉爲九卿君肝爲絳宫君肺
爲華蓋君膽爲長命君心爲丹元君臍爲紫
白君脾爲黄庭君胃爲太倉君大腸爲食母
君小腸爲導引君左腎爲玄妙君右腎爲玄
元君藏爲越道君三焦爲玄老君兩膝爲小
車徘徊君兩足爲雷電雲氣君願獅子取中

二十七生氣常當在師子身中不得妄出
次存師子身中赤子三君爲我存泥丸行絳
宫丹田不得妄出真人字子丹治人心中主
人萬神長生赤子字太上治人頭中主人延
年益壽制靈不欲長生無爲照明三萬事畢
上一在人腦中其神赤子是中一在人心中
其神真人是下一在人臍下三寸其神嬰兒
是凡人生之道一切由是念之不止即見神
矣腦爲紫微宫心爲洞房宫臍下三寸名丹
田宫人常念三宫中神氣則可長生久視

次念人身中五宫六腑五藏肝爲木宫心爲
火宫肺爲金宫腎爲水宫脾爲土官亦爲五
藏肝爲左將軍府肺爲右將軍府心爲前將
軍府腎爲後將軍府臍爲中騎大將軍府頭
爲上將軍府知内者見外知内有五行六府
五藏五行者肝爲木心爲火肺爲金腎爲水
脾爲土謂之五藏肺爲玉堂宫尚書府心爲
絳堂宫元陽府肝爲清泠宫蘭臺府膽爲紫
微宫元極府腎爲幽牧宫太和府脾爲中黄
宫太素府謂之六府肺藏魄肝藏魂心藏神

腎藏精脾藏志謂之五藏五行者在天爲五
星在地爲五行在人爲五藏在色爲五色在
天爲五星者東方歲星南方熒惑西方太白
北方辰星中央鎮星在地爲五行者金木水
火土在人爲五藏者心肝脾肺腎在色爲五
色者青赤白黑黄所以有間色者甲己爲妻
夫以黄入青爲緑丙辛爲妻夫以白入赤爲
紅丁壬爲妻夫以赤入黑爲紫戊癸爲妻夫
以黑入黄爲紺故今有間色者甲爲木乙爲
林丙爲火丁爲灰戊爲土己爲赭庚爲金辛

爲礦壬爲水癸爲泥夫木氣有所生火氣有
所長金氣有所殺水氣有所滅何以明之木
氣有所生者春三月萬萌皆簇地而生故知
木氣有所生夏三月萬物皆成大故知火氣
有所長秋三月萬物皆死故知金氣有所殺
冬三月蠢動皆蟄不能飛走故知水氣有所
藏滅也夫木氣有所生者乙爲庚妻故包金
氣先從陽造後准陰化以榆化成菉豆故名
爲東方之蒼穀夫火氣有所長者丁爲壬妻
故包水氣先從陽造後准陰化以椹化成麥

故名爲南方之丹穀夫土氣有所育者己爲
甲妻故包木氣先從陽造後准陰化以瓜化
成稷故名爲中央黅穀夫金氣有所殺者辛
爲丙妻故包火氣先從陽造後准陰化以棗
化成稻故名爲西方素穀夫水氣有所藏者
癸爲戊妻故包土氣先從陽造後准陰化以
橘化成大豆故名爲北方之玄穀夫五行更
爲夫妻者何皆有夫妻故土欲東遊木往剋
之戊嫁己爲甲妻木欲西遊金往伐之故甲
嫁乙爲庚妻金欲南遊火往殺之故庚嫁辛

爲丙妻火欲北遊水灌而滅之故丙嫁丁爲
壬妻水欲南遊土往竭之故壬嫁癸爲戊妻
故知妻矣夫五行有相刑滅毁或死者何木
之穿土不毁火之燒金不毁者何木火者皆
陽氣好生不殺金之伐木死水之灌火死皆
陰氣貪故所刑皆死五行心爲火行肝爲木
行肺爲金行腎爲水行脾爲土行五藏法五
行肝爲木所以得水而沈者何也爲甲妻得
土氣令其沈肺爲金所以得水而浮者何辛
爲丙妻得火氣故浮脾者土得水叵居中央

癸爲戊妻夫土者五行之中癸動土故脾得
水上不至上下不至下正在其中央何癸爲
戊妻夫土者五行之中義說之以合五行意
木從亥生盛於卯死於未亥卯爲陰賊不可
興百官百事不吉水從申生盛於子死於辰
申子爲貪狼不可行用辰日姦未日邪戌日
爲正丑日爲公姦邪惡公正辯
　　　絶穀品第六
絶穀真丹煎方用白蜜三兩白蠟半斤真丹
三兩凡三物洋蠟於火上乃納真丹及蜜火

煎當九上九下藥成丸如梧子服一丸日三
輕身益氣終歲不飢作之勿令女人見獨於
密處合作之好耳
令人長生方以七月取穀楮二升正赤者陰
乾擣水服方寸七既令人久久見鬼及見地
下物
神仙服食丹砂長生方丹砂三斤細擣下重
絹篩之盛銅瓮中以淳大醋九升灑之令如
泥狀置高熱處使乾復灑之如前法一斤丹
砂盡三升大醋乃藥成常暴之三十日當紫

色攪之不汗手引之如飴乃可矣丸如麻子
以井華水日服三丸常早晨服之若欲服藥
先齋戒三十日沐浴五香湯乃可服之一日
三蟲盡出服之六日身中一切諸病盡皆除
愈服之六十日則有所見服之一年髮白更
黑齒落更生服之二年色如十五時神人自
至日加一丸至九丸止服之三年已上當有
神人來見服紫芝蘭衣持案來上有紫芝蘭
而食之勿恐怖安心定意自然萬物來至役
使百鬼神皆得見其一神名爲上其二神名

爲壽其三神名爲恒此神皆能致萬物呼百
鬼名字皆可致也能入水火木金石土略而
言之及一切所入悉皆無礙變化自然徹見
萬里之外道力興盛無爲自然内視五藏爲
真人諸神皆識之出入幽冥道所成矣壽命
萬八千歲常能服壽命無窮服但少飲水欲
作藥當齋戒潔淨在夏至前合藥勿夏至後
服藥法禁食血飲酒諸肉生菜此非賢不傳
殃及子孫神仙祕方甚良矣
修真之道精思服符守神鍊氣爲本凡鍊氣

者先服此符一年斷穀然後傳之賢良明慎
奉行如法　符朱書



　　　　　　　　　　服上二符百日如
　　　　　　　　　　飢服此一符助之

右此服氣斷穀神符清朝以井華水若東流
水日吞六符一時吞之以爲常則誦曰服氣

初法起於卯時頭首向卯辰時向辰巳時向
巳午時向午日中後至亥時是死氣時不得
取氣當避大風大兩雷陰寒昏晦候天地清
明日出乃可取氣耳若日取巳午後此則陰
氣陵陽傷損五藏服氣無益明慎奉行
　　　服符品第七
扁鵲救卒死符正一真人所出





此符治卒中惡飛尸入腹痛急口噤丹書水
中及書紙作符三丸與吞之不愈復作令滿
三畢以書心下及腹大書之無不愈
　長桑公子秘符




此符治感忤傷心不得氣息以丹書白紙寫
此符三通置三杯鹽湯中按次從左始盡服
三符愈




此符治卒腹痛腹脹氣欲絶者如飛尸狀以
丹書此符於病人腹上大書之令滿長竟腹
益佳亦可服符



此二符治卒逢惡客鬼刺心痛氣欲絶方以

白紙丹書之先服上符須臾不止復服下符
不止更從上起病已死而心下温纔動者服
符皆治口噤不可開者當折齒納符符入口
而已不必入腹亦可折葱葉納符中納鼻極
深入當復以水推送之摇通復推之即活此
符神驗
又張天師說扁鵲卒暴立起死方初與南嶽
夫人故列之于左書符當盥潔乃後就事向
月王閉氣書之法先以青黑郭外四周乃以
丹書符文於内若無青丹亦可用墨書治邪

病符當用虎骨真珠合研畢乃用筆書符
大素真人教裴君二事爲真之法日旦初出
之時臨目閉氣十息止又咽日光十過當存
日光使入口中即吞之畢仍存青帝君從日
光中來在我之左次又存赤帝從日光中來
在我之右次存白帝從日光中來在我之背
次又存黑帝從日光中來在我左手上次又
存黄帝從日光中來在我右手上五帝都來
乃又存陽燧絳雲之車駕九龍從日光來到
我之前仍與五帝共載而奔日也裴君止於

空山之上修行精思一年之中髣髴形象二
年之中五帝遂乘日見形在左右三年之中
終日共言語笑樂五年之中五帝日君遂與
裴君驂乘飛龍之車東到日窟之天東遊長
丘大乘之宫八極之城登明真之臺坐希林
之殿授裴君以揮神之章九有之符食青精
日𥹋飲雲碧玄腴於是與五帝日君日日而
遊此所謂奔日之道矣日中亦有五帝一曰
日君太上隱書中篇曰子欲爲真人當存日
君驂駕朱鳳乘天景雲東遊希林遂入帝門

精思仍得要道名上清靈列位真官乃執鬱
儀文章二事爲真之法日夕視月臨日閉氣
九息止又咽月光九過當存月光使入口中
即吞之畢仍存青帝夫人從月光中來在我
之左次又存赤帝夫人從月光中來在我之
右次又存白帝夫人從月光中來在我之背
次又存黑帝夫人從月光中來在我之左手
上次又存黄帝夫人從月光中來在我之右
手上五帝夫人都來乃又存流靈飛雲之車
駕十龍從月光中來到我之前仍存五帝夫

人共載而奔月也裴君止於空山之上修行
精思一年之中髣髴有姿二年之中五夫人
俱乘月形見在君左右並共笑樂五年之中
五帝月夫人遂與君共乘飛龍之車西到六
領之門八終之丘協晨之宫八景之城登七
靈之臺坐太和之殿授裴君流星夜光之章
十明之符食黄紫津之𥹋飲月華雲膏於是
與五夫人夕夕共遊此所謂奔月之道矣月
中亦有五帝夫人外經云日君夫人者日月
君也太上隱書中篇曰子欲昇天當存月夫

人駕十飛龍乘我流靈西到六領遂入帝堂
精思乃見上朝天皇乃執結璘文章裴君曰
精思對日思日中五帝君夜則精思對月思
存月中五夫人五年之中日月精神並到共
乘飛龍上遊太玄始學則五靈形見授書賜
芝修成則日月五帝君夫人驂轡清虚乘雲
太丹朝謁三元稽首金闕乃獲玉靈金真威
制群神玉女玉童朝夕侍側受書爲真假神
虎之符以制嚴六天授流金之鈴以命召衆
精仗青毛之節以周流九宫皆由精思玄微

幽感天心是以靈降兆身上昇於帝庭耳道
士行者則是耳不必已仙人也君處密室日
月不見時但心中存而思之亦可不待見日
月耳要見而視之志往唯訣精思心盡無所
不通此言要矣先存五星在體中夫注心於
道真靈亦具鑒其意也若大難未披假謙存
實復未能迴西榆之年還髮玄童矣躭玄篤
也志之勤也縱令力凋面皺頂生素華者我
道能變之爲嬰兒在須臾之間耳但問志之
如何耳老少之學無所在也吾往即其人也

又一法作齎奏長一尺二寸丹書其文某郡
縣鄉里某甲欲得長生登仙度世飛行上清
真人至神五嶽群靈三官九府乞除罪名書
奏畢以青絲係金環一雙合以纒奏再禮北
向置奏著石上因以火燒奏令焚盡成灰乃
藏環於密石間而去勿反顧無環亦可作足
火脫一雙以代環用古人名之爲從容珠子
也多口嫉妬之人盜之盜之非但無益乃更
致死如此十過天上五帝三官九府更相屬
敕除人罪過著名注仙録形定籍入山求芝

草靈藥所求皆得神仙玉女自來營衞虎狼
百害不敢犯人神仙祐助恒欲使人得道開
人心意惡鬼老鬽不敢試人行此學者易而
無患若道士不知此術入山必多疾病不利
數爲鬼物所試若在人間則多轗軻疾病不
昌願不從心能行此道長生神仙矣
　　　建志學道養神求仙所忌品第八
夫建志學道養神求仙者常當沐浴致靈氣
王女降不沐浴者神氣不來
夫學道者常當閉口勿言言學道者三官壞

人急當慎之
夫學道每密言事泄者減一筭
夫精思者當先燒香於左右
夫學道者當獨處一室不得與人雜
夫衣物類亦忌借與人致邪氣不祥
同志者謂同契耳當忌穢汙見死屍犯真氣
服雲母末不絶房内不斷血食則不延年久
久使人關節發癰
服玉當服雄黄不爾久久令人發熱身内以
水灌之如灌沃燋即殺人

服玉屑便斷陰陽
服玉漿當飲冷水不可熱食
諸服玉當斷五辛及於血食不爾不能長生
諸服草藥而食猪肉者皆益病
諸服雲母宜先服胡麻一年不爾者不損人
亦可後服
諸服雄黄八石皆宜斷血食不爾者久久令
人半身不遂慎之慎之
服丹藥入汙穢家及食肉葷之味即傷人學
道者通忌之

服黄精禁食梅服术禁食桃服地黄禁食大
肉服天門冬禁食鯉魚
　　　入山採藥品第九(採藥日/月附)
諸入山精思不欲聞犬吠慎之慎之
諸入山皆絶慮百日不者令人恐驚見虎狼
蚖蛇
入山採八石牽白犬抱白雞即得所在
入山採芝者以有陰雲不見日勿以有日也
又當執一斗白鹽令求易得二豆爲一刀圭
二刀圭爲一撮二撮爲一方寸匕

散藥丸服之者一寸匕得梧子十丸
老君乘龍符丹砂五斤水銀三斤末丹砂和
水銀置屋東行霤下百日便禹步引氣取之
納雲母粉三斤納甑中蒸之一日一夜中和
白蜜一升攪之蠟密塞口重裹之立春日納
井底秋分日出之其藥如水銀狀服如一寸
七日三竟並齋乘雲上下無有係著玉童侍
從動移萬里夫合此藥宜先齋戒不宜至喪
葬之家乃見諸穢婦女雞犬致壞精誠此藥
使人神化余有服食方千卷自昔及今世傳

此八方以爲妙訣不稽日月而可制御群靈
化容改形神變混淪白日陸沈不妨於九經
夫道物所用皆奏太一樵薪所用皆從福上
來近已教授無不如意此少能施則仙也
正月一日二月二十五日三月二十日四月
十六日五月十一日六月六日七月二日八
月二十五日九月二十一日十月十六日十
一月十一日十二月六日此皆是天倉開日
可入名山行採吉
正月子二月丑三月寅四月卯五月辰六月

巳七月午八月未九月申十月酉十一月戌
十二月亥十二日是地倉開日可入名山久
居安穩無患
神仙方常以六丁日沐浴五香令人身清淨
六丁日掃除内徹視千里五年出無間入無
孔通神明入水不溺入火不燋長浮雲中一
舉千里能修之可長存也
　　　治蟲諸方品第十
茱萸東行根一把剉截兩頭好米一斗合釀
熟去滓宿勿食明旦飽服蟲盡隨大便出下

又方茱萸東行根長一尺麻子八升以玄水
八升浸之一宿絞去滓宿不食明朝盡服尸
蟲盡出矣
又方茱萸一升擣下篩淨清玄水二斗浸之
一宿宿不食絞去滓服一升蟲皆出去壽百
二十歲
又方蕪荑一升末之麻子汁一升合和宿不
食盡服之九蟲皆出壽百二十歲
又方栢子四枚豉四枚桃核仁四枚巴豆四
枚凡四物皆熬之令黄擣下篩以蜜和丸如

麻子小兒服二丸中人服如小豆二丸大人
服如大豆三丸下蟲千萬枚
又方桑白皮一斤玄水淹之微火煎之令得
三升去滓宿不食服一升半而不耐者服一
升蟲當下明日復服必當下蟲非但治蟲亦
治寒冷餘病爲治久久復發此永無發時欲
服藥取炙棗食乃服之治蟲令人志强目明
淮南祕方用雄黄末之混沌白和之服如大
豆三丸目見千里
初入名山求隱藏度世出天藏入地户六癸

爲天藏六己爲地户欲得天心時加天心求
道得仙吉
初欲入山求仙當以天心日者寅日六己是
天心時者己巳己卯己丑己亥己酉己未是
也
初出當須此日又入名山常用甲子開除日
以五色繒各五寸安大石上所作事必得
初行避三庚三辛三壬庚者庚日庚時入庚
地是也三辛三壬皆是如此也
欲入山林野澤禁蛇法至山下入時作一氣

左手取左面草一把又作一氣安草與道中
又作一氣以石録之便過去勿反顧若將人
從行令先度前去訖能禁止安草間立作一
氣一人度與一氣人人皆受氣通了便去亦
勿反顧過數百步可以意行前後若行逢蛇
成索逢虎成石
真人入山大禁法左手持刀一名握固三十
八氣入氣出二十八氣無所畏也
治人卒中蟲毒腹中痛若謂蝦蟆科斗蜣蜋
取秦鷰屎水服二錢七則吐諸蟲也



三洞道士居山修錬科


















