








還丹顯妙通幽集序珠八
凡以丹竈留心黄芽役慮不明鉛汞浪費珠
珍或求百草之霜欲明制伏或合五礬之匱
輙務變通徒消歳月之功莫達鉛汞之旨余
自從弱冠常切親人才逾立年便逢至道既
悟希夷之旨方知恍惚之間軒帝去而垂衣
劉安昇而棄䑕事不虚傳迹唯昭驗故達者
指余曰龍虎者金水也金水者鉛汞也鉛汞
者隂陽也隂陽者坎離也坎離者夫婦也夫
婦者男女也始自一源终分數號其寔同出

而異名也吾切見世人向庚辛而求虎詣甲
乙以尋龍殊不知龍在庚辛虎居甲乙火炎
壬癸水居丙丁自古聖人不直書其事蓋爲
此道至易也故謌曰龍從火裏出虎向水中
生又曰龍不居東溟虎不在西虜又曰俄然
木位化爲金便是大丹心此之謂也余今不
期多幸獲究玄文敢罄菲材効元陽子金液
集作顯妙通幽詩三十首以俟後來君子與
余同志者印證耳

還丹顯妙通幽集
　　　　少室山潜真子述
　　　詩曰
一轉安排虎作頭先須深入水中修經旬用
意除鉛汞火煉河車向甲求
二轉安排聽一靈將來還向水中烹經陽鼎
裏殷勤煉被著青衣嫁與庚
三轉勤修在北方從兹一度合隂陽水蒸火
爍七十二壬癸夫妻岀洞房
四轉修來未十旬開鑪闢鼎若浮雲直須洗

换衣鮮潔莫使塵埃有汚薰
鉛汞修持經五轉三花馥馥若輕紅開鑪出
水重添火又却安排入坎宫
六轉綿綿逾五月庾夫甲婦正綢繆直教固
濟須牢宻莫使鑪中有水流
金水合時非一體虎龍交處一重形仙人留
此神丹訣會取東西白與青
一味靈砂屬四神鑪中一箇小乾坤參同契
裏分明說神水華池幾處門
由來志士煉丹砂此道先須識馬牙龍虎合

時無異藥誰知黄帝美金華
聖人垂意事朦朧鉛汞元來屬正東女却剛
强男婭姹一時和合入中宮
唯有靈砂理最深一陽須向水中尋莫焼世
上堅頑藥必定無成損爾金
西方姹女火中胎東極朱南水裏來唯有中
宮堪混一不曽纎粟染塵埃
至道凡人莫强知青龍誰見著青衣黄芽不
向黑方了姹女終須逐火飛
金液神方非一門華池要妙理難論君臣父

子歸中土青魄經年嫁與魂
鉛汞從來體一眞由來學士自迷昏憑君子
細尋南北水火分形是藥根
純隂纔盡却純陽土裏濳身水裏藏若共五
行無計會如何得作薬中王
凡流若欲煉金丹經訣先須認九還莫弄四
黄并八石终身不得到三山
初煉流珠變化砂將來鼎裏合金華凡徒不
信長生術九轉功成切莫誇
神丹見說極多方燕雀無由産鳯凰除却真

鉛與真汞其餘皆不合宮商
甲乙龍從離象岀庚辛虎自坎鄉生爲夫爲
婦能相守不改當時性與情
仙人留語讃黄芽金水同爲一鼎花只自變
爲龍虎後坎離同入紫河車
坎男離女未成時早被天公配二儀及到變
爲夫婦後立名翻作聖無知
家家罔象藏龍虎處處朦朧隱坎離自為從
來迷不識聖人爭肯露希夷
鑪中久煉見鉛精撲撲紅霜似粉輕百斛珠

璣非價直即知霄漢是前程
時時一粒碾爲塵火上徐徐摻水銀誰羨滿
堂珠與玉脱凡即便作真人
相逢道話謾云云那箇真中得正真徒配四
黄并八石寧知白虎與龍親
壬寅水裏抽庚虎戊已鑪中鎭甲龍頼得南
方有無忌殷勤相守赤形容
中男中女兩相逢二八年華理一同更有將
軍爲紹介綢繆金是得金翁
隂煉鉛精九轉终百年耆老却成童白虎這

回休反北青龍從此不歸東
庚辛為鼎火爲媒丙午純陽隱子胎歴歴綿
綿三百日不知此道自何來
　　　紫煙真人解大丹頌
世人何處認黄芽此物鉛中在我家鉛汞共
成天地氣脫胎方見紫明砂
二氣丹砂物最靈眞成正氣是黃精汞中有
物鉛中取人自迷津落路行
大道分明在目前時人不會悮歸泉黄芽便
是乾坤氣性志根基似汞連

合其大道合其源子母相逢不敢言先汞後
鉛真大道莫交失伴鶴來軒
此物皆從二八圎吉年吉月入鑪安千朝火
候知時節莫遣芽乾汞不乾
日月延人人自亡分明真道不能强家家盡
有鉛兼汞何處迷津落草荒
鉛汞居川不在山三田日夜好追攀往年縱
却踈狂性漸漸尫羸作鬼顏
大道空留兩卷經自然匹配作儀刑天生牝
牡從前有何得他州問藥名

用鉛須得汞相和二姓為親女唱歌鍊到紫
河車動地白雲相伴鶴來過
甲乙神驅造化圖青龍知是子鉛酥分明制
出何難會却道仙家誑我徒
青龍白虎合爲胎十月懷躭始滿開此是鉛
芽真口訣世人何處覓三才
姹女初生醉似泥千朝暗室不東西䖍心日
夜勤加火莫遣隨時汞不齊
芽在中宮汞在南尋常斟酌莫交貪還丹不
是難求薬自是無機口不鉗

滿市黄茅無所歸世人輕易作塵泥公卿盡
讖真靈薬祗爲貪婪混著伊
天地初分日月髙狀如雞子又如桃隂陽正
氣知時節直待三年脱毋胞
大道從來不負人分明鉛汞棄如塵世人只
爲無分別二氣丹砂水火親
此物又生人不知隂陽真氣兊居離坎居五
色真名姓認得黄芽作聖歸
分明運動自追尋茅在中宫不在心元氣若
能爲大道須知大道莫沈吟

莫道人心自不尋鉛芽日月在中宫北方姹
女是靈藥得伴相隨去大蓬
鉛汞傳來幾萬秋幾人識得幾人修若交俗
姓知靈藥地上仙人似水流
　　　心園春解
七返還丹在人先須煉巳待時
　七返功人難會返本還元七轉收歸兊陽
　九但行隂六位何慮三峯雪裏安然睡在
　人修須發志烹煉依時勿使心游外澄淨
　湛然無垢膩神水頻澆別有甘甜味

正一陽初動中宵漏永
　一陽生當復卦子後披衣握固端然坐玄
　牝驅馳衝頂過一撞三關始覺工夫大木
　鉛漿金汞火水火之中有箇嬰兒卧漏永
　中宵星斗磨唯指天罡莫遣交差錯
温温鉛鼎光透簾幃造化爭馳
　火初炎歸玉戶滿鼎温温遍體周天度水
　火抽添依大數盡到丹田須遣教燒住自
　然光非晝暮光射簾幃可照千千歩內飬
　還丹他自做造化功夫神聖如鍼炬

虎龍交媾進火功夫猶𨶒危
　水生金隂魄遶火長青龍魂向肝中卯三
　七數中無太少相從相隨直到泥丸腦火
　頻添功夫妙解使長生顏貌常無老能闘
　邪魔并外道教我逍遥立得神仙號
曲江上看月華澄淨有箇烏飛
　燦燦明天河曲蚌上光輝内長娑羅木卯
　兔千年毛似玉隂裏生陽只要人知悟日
　中烏生三足陽内藏隂本向離中住二物
　同收歸一處對景觀形輙莫生塵汚

當時自飮刀圭又誰信無中養就兒
　正當時須自暁認得刀圭掌内宴㝠香勤
　飮瓊漿常是飽大藥頻修莫要虚抛了龍
　左行虎右遶無裏生兒迷者爭知道子午
　寂然功最好不會修持空說千千兆
辯水源清濁木金間隔
　崑崙山出猛水一沠東流九曲濁連底下
　流不通無處止澄浄清清照見神光體金
　木因為妙㫖龍虎相交何假同元義只恐
　衆生難省會再舉隂陽切切生慚愧

不因師指此事難知道要玄微
　坎離根鉛汞始看盡千章難取希夷理際
　會先生蒙妙㫖萬卷皆通別是心懽喜有
　中藏無内起大納乾坤小入亳毛裏元始
　曾言如黍米靈寳分明始覺真端的
天機深逺下手速修無太遅
　地氣騰天兩降萬物生芽使是天機象山
　頂有泉深數丈索短求他要覓應難望少
　年修根脚壯老後鉛虚未少如何向視聽
　都休神散蕩本去乾枯怎得成无上

蓬萊路仗三千行滿獨步雲歸
　海波間蓬萊島行滿功成去者絶希少無
　路無舟空浩渺鄜市先生要到應難到養
　冲和宜在早意氣男兒守取幽玄道滄海
　變移身未老玉帝知聞必有金書認
　　　何仙姑頌吕真人沁園春
七返還丹
　反覆還丹最有功須憑南北與西東五行
　四象皆歸土還得根元性便通
在人先須煉巳待時

　煉巳先須正待時丹成體内有玄微交媾
　徃來龍虎見丁公抱得黑龜兒
正一陽初動中宵漏永
　漏永更長戰一陽須憑卦象入離鄉三三
　九九火符驗入腹靈丹心自涼
溫溫鉛鼎光透簾幃
　温温鉛鼎入中源放入三宮養瑞蓮進就
　自然通聖理神光歩步照神仙
造化爭馳龍虎交媾
　七還鑪鼎只憂遅丹藥燒成巳自知捉得

　乾坤真造化十二時中只一時
進火功夫猶闘危
　進火功夫自有期鼎中丹藥雪花飛有人
　問我攻何業九曲江邊飮碧池
曲江上看月華澄淨有箇鳥飛
　金鳥飛入碧潭中海底擒來木上龍奪得
　夜明珠一顆霞光五道照仙宮
當時自飮刀圭
　刀圭入腹鬼神驚獨坐閑房滿室明不向
　隂司有鬼趣一心專待掛仙名

又誰信無中養就兒
　自家飬就一嬰兒不寒不熱不曽飢再養
　一雙兒共女等閑不許别人知
辯水源清濁木金間隔
　金木間隔在四邊中央識破五行金要了
　但尋宗與祖會得隂陽午後前
不因師指此事難知
　長生須是拜師傳决得天機甚不難口口
　相傳不記字得遇明師宿有緣
道要玄微天機深逺下手速修無太遲蓬莱

路仗三千行滿獨歩雲歸


還丹顯妙通幽集






