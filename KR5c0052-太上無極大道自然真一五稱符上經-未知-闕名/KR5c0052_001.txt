






太上無極大道自然眞一五稱符上經(此乃太上寶之於紫微臺眾眞藏之於名山洞
室一曰秘於勞山之陰)
老君曰混沌之初微妙之源開闢以前如有靈寶自然眞文象
帝之先吾爲靈寶大道之淵門受其精妙卽爲天地人之神五
符清濁氣分吾將去矣符經秘於紫房傳告無窮(葛元曰道行無窮時也)
老君曰太上靈寶生乎天地萬物之先乘於無象空洞大道之
常運乎無極無爲而混成自然貴不可稱尊無有上曰太上大
無不包細無不經理妙叵尋天地人所由也在天五星運氣日
月耀光在地五嶽致鎭山高海淵王侯中原在人五體安全夫
天無靈寶何以耀明地無靈寶何以表形神無靈寶何以入冥

人無靈寶何以得生故天地人三五合冥同於一也是故萬物
芸芸以吾爲根以我爲門何以爲根門吾有靈寶文詣蓬萊府
謁爲眞人諸天中央八明堂厯璇璣登無極紫宮拜爲道君下
治萬物來八中原秘於勞山之陰五帝代禪不得妄傳妄傳必
有死殃
老君曰蛇得靈寶化爲神龍禽鳥得之爲鳳凰凡獸得之改爲
麒麟凡夫得之號曰聖人何謂聖人子有通聖眞文能常服之
遊戲五嶽逍遙太空改易五內變化形容崇積精朴執役鬼神
通徹十方隱見無常登高乘雲遠遊高清詣蓬萊府謁爲眞人
上朝紫宮與大聖尊神合同功德(昔黃帝受之上爲太乙帝君攜五帝同時昇天上仙之道

也人能奉是經一心供養之者名入太上金闕號曰仙眞眞人)
老君曰國之將興修致此文人欲富貴不老能致靈寶天子得
之鳳凰來儀五星合度日月光輝四方賔服天下清安祅惡不
生諸侯同歸壽與天地萬兆不衰諸侯得之列宿含光利國宜
家位至昇遷長生久視終保無殃大夫得之長延無窮貴位重
祿昇進侯王二千石小吏至于庶民仰看俯察洞達神靈心開
內發逆知未然高官富貴環珮鏘鏘延年益壽子孫盈堂女人
得之妃后君王玉童從出青腰侍旁旣生貴子顔如玉英壽與
日月色流三光也(仙公曰古者以來至道皆授國王道有仙名者乃當但見是經耳宗奉必得神仙白日昇
天王侯供養保全身命益壽算保宗廟安國家永享元吉吾言至矣)

老君曰靈者道通也能通大道至靈使役萬神寶者能與天地
相保故曰靈寶太上道之極尊五謂天地人符命也洞元者與
空洞本眞大也五行之母故曰五稱自然符上應五星制致五
斗合盟下表五嶽五行同根中寶五藏五道之根五音合沓夫
道士得之五內易巳通天之靈役使萬神坐致行厨乘雲駕龍
白日昇天能上能下變化無常恣意任情道法不煩秘之玉匱
愼勿輕傳此可經無數之劫永無窮時(仙公曰言天地有劫數期會道無極時也)















老君曰東方嵗星大帝句芒靈寶東稱符字通明東嶽泰山官
屬四千三百人姓劉字蓋卿直符青腰玉女主之於肝於體主
兩目左手脇王東方其時春其行木其音角其色青其數九法
天少陽之氣其獸青龍其日甲乙諸道士欲求神仙長生不老
役使萬神以青繒爲地朱筆爲文盛以青囊著左肘修德行道
其神自詣諸百姓取青石朱刻符文鎭東方也(仙公曰五帝各受太上靈寶自
然眞文一篇經乃分爲五篇其本同其一篇也其一篇是道之眞文彌綸天地萬方也)
老君曰諸百姓顔色忽變口中青者肝必有病木傷於金急行
南稱符著西方北稱符就東方更作東稱符服之以安其神以
延其命以救其病三九二十七日萬病無不瘉者所謂臨危得

濟死而復生者也
老君曰諸百姓凡欲得錢財索婦女結言之定要誓規圖善事
願成濟上章求貴人通詞訟理寃枉青腰玉女主之諸欲得此
福願者先行東稱符五九四十五日次行北稱符就之
老君曰諸百姓治生不利錢聚復散興造校計所圖不成爲人
所疾數見加誣怨無所告窮無所訴欲消此災解此罪者先行
東稱符九十日次行北稱符五十日















老君曰南方熒惑赤帝大臨靈寶南稱符字通陽南嶽衡山官
屬九百九十人姓黃一姓陳字幼林直符直圭玉女主之於心
於體主口脣舌胷王南方其時夏其行火其音徵其色赤其數
三法三光太陽之氣其獸朱雀其日丙丁諸道士欲求神仙長
生不老役使神靈以赤繒爲地黃筆爲文盛以赤囊著心前修
德行道其神自詣諸百姓取赤石黃刻符文鎭南方也(仙公曰南帝受
一篇)
老君曰諸百姓顔色忽變口中赤者心必有病火傷於水急行
中稱符著北方東稱符就南方更作南稱符服之以安其神以
延其命以救其病六七四十二日萬病無不愈所謂氣絶復續

口噤復開也
老君曰諸百姓辟五兵卻虎狼安巳身營護家門保子宜孫內
外和睦人見則喜不見則悔責宜從軍可遠行止咎他人謀議
巳不成患禍巳不生杜姦邪之路塞妖怪之門咒咀還受其殃
厭蠱返得其罪斷縣官之氣絶口舌之源赤圭玉女主之諸欲
得此福願者行南稱符三九二十七日次行東稱符就之
老君曰諸百姓患於瘡痍厄於畜生身多疾病數亡子孫室家
不和內外鬬爭或自相咒咀呼天稱怨或自恚恨或密相厭蠱
神衞散去歸天王相不復營護姦邪入其門妖恠起其室從軍
不歸遠行不還困於口舌厄於縣官欲消此災解此罪者先行

南稱符三十日次行東稱符九十日










老君曰西方太白星白帝少昊靈寶西稱符字通陰西嶽華山
官屬千人姓周字元起直符白素玉女主之於肺於體主兩耳
右手脇王西方其時秋其行金其音商其色白其數七法七星
少陰之氣其獸白虎其日庚辛諸道士欲求神仙長生不老役
使萬神以白繒爲地黑筆爲文盛以白囊著右肘修德行道其
神自詣諸百姓取白石黑刻符文鎭西方也(仙公曰西帝受一篇也)
老君曰諸百姓顔色忽變口中白者肺必有病金傷於火急行
北稱符著南方中稱符就西方更作西稱符服之以安其神以
延其命以救其病五七三十五日萬病無不愈所謂臨絶復蘇
死復得生不煩醫藥者也

老君曰諸百姓凡欲奉君主事師長囘其心得其意專寵奉見
敬受學門聰明仕宦遷貴渡江海入山澤求得所願賈市索利
杜疾病之路塞喪禍之門白素玉女主之諸欲得此福願者行
西稱符七七四十九日以中稱符就之
老君曰奉君主得罪見逐尊師長有過見遣舉動進退無可亡
官失位心意閉塞經河梁則數陷溺入山澤則厄恐驚懼賈市
折錢疾病不休死亡不絶欲消此災解此罪者先行西稱符七
十日次行中稱符十曰














老君曰北方辰星黑帝顓頊靈寶北稱符字通神北嶽恒山官
屬二千人姓徐字子雅直符太元玉女主之於腎於體主腰臍
陰兩足王北方其時冬其行水其音羽其色黑其數五法太陰
之氣其獸元武其日壬癸諸道士欲求神仙長生不老役使萬
靈以黑繒爲地青筆爲文盛以黑囊著背上令當心修德行道
其神自詣諸百姓取黑石青刻符文鎭北方也(仙公曰北帝受一篇)
老君曰諸百姓顔色忽變口中黑者腎必有病水傷於土急行
東稱符著中央次行西稱符就北方更作北稱符服之以安其
神以延其命以拔其病五九四十五日萬病無不愈所謂氣絶
復息目昏復視脉散身寒然後復温巫祝不施針炙不設者也

老君曰諸百姓欲屈賢來歸已卻凶諂逆人傾神靈之心得百
姓之意無丈夫女子莫不愛已得心中所願得意中所欲爲人
憂事救惡莫不成濟爲我所求莫不見聽借貸請求莫不如意
閉盜賊之門塞亡失之戸太元玉女主之諸欲得此福願者行
北稱符五五二十五日以西稱符就之
老君曰諸百姓爲眾賢所棄神靈所損喜怒無常忽然若狂百
姓離心子女不附頑癡轉更爲錯意願欲求所願轉得更不成
爲人憂事發覺得罪因人結忿更益憂患盜賊數來亡遺不絶
欲消此災解此罪者先行北稱符五十日次行西稱符七十日













老君曰中央鎭星黃帝文昌靈寶中稱符字萬福中嶽嵩高山
官屬九百人姓武字太倉直符黃素玉女主之於脾於體主腹
王中央治四季其行土其音宫其色黃其數一法地中和之氣
其獸螣蛇其日戊巳諸道士欲求神仙長生不老役使萬神以
黃繒爲地白筆爲文盛以黃囊著衣領中令緣領亦可頭上修
德行道其神自詣諸百姓取黃石白刻符文鎭中央也(仙公曰中央帝
受一篇也)
老君曰諸百姓顔色忽變口中黃者脾必有病土傷於木急行
西稱符著東方南稱符就中央更作中稱符服之以安其神以
延其命以救其病三七二十一日萬病無不愈所謂魂往復來

魄去復還不須卜問解除禍祟者也
老君曰諸百姓欲田種大得六畜滋蕃奴婢安家不敢逃亡疾
病得愈縣官至解鬬爭得勝凡事皆利憎我者則心痛口乾愛
我者則得福無患道我善者則營護日至說我惡者則連逢縣
官杜衰絶之戸開福祐之門黃素玉女主之諸欲得此願者行
中稱符三九二十七日以南稱符就之
老君曰諸百姓田種不收蟲螺萎枯桑蠶僵死六畜不滋奴婢
逃亡身多隱疾治之加劇不勝爲人所憎爭訟小事逆致縣官
禍多福少虛耗日臻欲消此災解此罪者先行中稱符十日次
行南稱符三十日

老君曰太上靈寶五稱自然符先天而生與道氣同化吾道之
眞也所從出生天地天地萬神皆歸於靈寶也子欲清潔精室
山居致神靈禳災卻害與道合眞應得靈寶眞文道之本也十
方仙人天地萬神莫不來謁也山精地靈皆來朝拜也子欲服
靈寶大道之淵門身佩五符萬神區區來歸已也子有骨命宿
名仙籙上清宫者當得靈寶經齋潔服符長生不死不老當知
所處靜室山居家在河嶽分野所應之星假令居家屬東嶽之
部先從東稱通明符當以立春時若甲乙王相日入齋堂服符
如法暝目握固心召東方青帝乘青龍來迎已共之東嶽泰山
之上心存嶽神來衞已身青腰玉女常侍已左平鎭正視欣欣

如見神存肝正青如雞子從腹出口中次存天方嵗星正青有
青道如絲從星下來注口中與肝會同咽如吞之三九二十七
日東方直史神日原太元甲寅甲辰神東嶽官屬青腰玉女皆
至東方無極之仙亦至次以丙丁王相日若立夏時行南稱通
陽符心召南方赤帝乘赤龍來迎已共之南嶽衡山之上心存
嶽神來衞已身赤圭玉女恒在已前存心正赤如雞子從腹出
口中次存南方熒惑星正赤有赤道如絲從星下來注口中與
心會同咽如吞之三八二十四日南方直史神臨剛柱史甲午
神南嶽官屬赤圭玉女皆至南方無極之仙亦至次以庚辛王
相日若立秋時行西稱通陰符心召西方白帝乘白龍來迎已

共之西嶽華山之上存嶽神來衞已身白素玉女常侍已右存
肺正白如雞子從腹出口中次存西方太白星正白有白道如
絲從星下來注口中與肺會同咽如吞之三七二十一日西方
直史神建剛元精甲申甲戌神西嶽官屬白素玉女皆至西方
無極之仙亦至次以壬癸王相日若立冬時行北稱通神符心
召北方黑帝乘黑龍來迎已共之北嶽恒山之上存嶽神來衞
已身太元玉女常在已後存腎正黑如雞子從腹出口中次存
北方辰星正黑有黑道如絲從星下來注口中與腎會同咽如
吞之三五十五日北方直史神天建月精甲子神北嶽官屬太
元玉女皆至北方無極之仙亦至次以戊巳王相日若四季之

時行中稱萬福符心召中央黃帝乘黃龍來迎已共之中嶽嵩
高山之上存嶽神來衞已身黃素玉女常在其側次存脾正黃
如雞子從腹出口中次存中央鎭星正黃有黃道如絲從星下
來注口中與脾會同咽如吞之三六十八日無極大道神皆至
諸十方八史六甲父母六陰六陽諸玉女天官列宿四時五行
皆至上下四隅八極十方之仙亦至山精地靈百萬之官無敢
不到自此之後名已入仙宿患百病皆自愈身清目明通徹四
方各按圖經修德行法一年易氣二年易血三年易肉四年易
肌五年易髓六年易筋七年易骨八年易髮九年易形形體盡
易大道畢矣萬神來朝靈寶皇張與四時爲盟日月合明上與

天地爲賓詣可命去死籍關守命門也
