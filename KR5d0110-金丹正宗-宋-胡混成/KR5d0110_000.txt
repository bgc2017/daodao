








二經同卷婦一
　金丹正宗
　還丹復命篇


金丹正宗
　　　五陵玄學進士胡混成編
天地未判之先一混沌而已混沌既鑿之後
隂陽生焉得陽炁輕清而上者爲天得隂炁
重濁而下者爲地得隂陽二炁之全而中者

爲人三才之位一定而先天後天分矣切謂
先天者純陽也一本也後天者純隂也萬殊
也原夫上帝降裏而爲人賦性受命皆禀太
乙含眞先天祖炁至虚至靈惟精惟一純粹
中正皆可神仙皆可聖賢無智無愚一同初
得殊不知所得天者捨一點純陽先天祖炁
之外所謂精神魂魄意心肝脾肺腎精津涕
涶液耳口鼻舌聲以至百骸九竅爪髮皮膚
一身四體自頂至踵皆從後天純隂造化四
大假合而成者也先天祖炁恍恍惚惚杳杳

㝠㝠其中有物有物而非物其中有精有精
而非精似有似無若亡若存即之而不可見
求之而不可得其大無外包含萬象其小無
内一絲不容是炁當知人身中自有一穴至
虚之地以存之玄關一竅是也得之者爲神
仙失之者爲下鬼蓋得之者未聞一二失之
者百千萬也奈何世人不能保守一點先天
祖炁往往皆流於失矣不知後天造化均是
虚妄於是元精元炁元神亦忘其先天著於
後天矣或者三尸内攻九蟲蝕精六賊盜形

七情耗神五欲擾心凡物芸芸萬機眩惑目
觀彩色耳聽聲音口嗜滋味隨其所有即著
其想有好於外機從目入既入於内所動其
心情動於中必揺其神既揺其神以泄其精
既泄其精必耗其氣既耗其氣形神始離恍
惚幻妄憂思感情事物勞形精亂神散眞一
離身先天之祖炁日喪而轉轉流蕩於後天
生死之域矣我
道祖太上老君憫之始有金丹大道教人以
返還之說返者返本也還者還源也返其後

天而復還先天而已矣自金丹之名立而金
丹之道著而金丹之書出焉余切謂金丹虚
无大道非有有中生无无中生有者金丹大
道且非无而非有而所謂鼎器火候者果有
耶果無耶抑亦假法象以明大道蓋由金丹
二字有象之故意爲鑄金必有爐鼎修丹必
有靈藥鍊藥必有火候而後此名始立矣今
夫修鍊外丹之法必先聚五金八石之藥物
次立陶冶土釜之鼎器次用燧人鑽木之眞
火依法煅鍊及其成功可以迴生起死返老

還嬰化臭腐爲神衹點瓦礫爲金寳方知修
鍊内丹之道毫釐不差若合符節聚先天祖
炁爲藥物守玄關一竅爲鼎爐以元神妙用
爲火候日煆月鍊時烹刻煑及時成功可以
脫胎换骨超凡入聖跨鸞鶴而沖九霄登崑
崙而遊八極大道之要不過如斯後世丹書
千篇萬卷長歌短句往往不直指眞一造化
之本根下手工夫之次序無非假像設形借
彼喻此何異空底談空夢中說夢求其功效
茫如捕風其間不失於釋氏空寂之論則流

於傍門曲逕之僻顛倒錯亂枝蔓條折欲使
學者尋其流而莫究其源欲入其門而莫知
其徑迷誤後人惑也滋甚於是金丹之道廢
矣且即藥物而論之曰乾坤坎離隂陽水火
砂汞鉛銀父精母血木液金精丹砂水銀烏
精兔髓日魂月魄青龍白虎玄龜赤蛇交梨
火棗雌雄黑白嬰兒姹女若是之不一者皆
藥物之異名也豈先天祖炁之外復有所謂
藥物者耶即鼎爐而論之曰神爐丹穴蓬壺
神室玉爐金鼎黄房中宫黄婆戊己明堂虚

谷刀圭玄牝鄞鄂若是不一者即鼎爐之異
名也豈玄關一竅之外復亦所謂鼎爐者也
即火候而論之日推周天測潮候按卦爻用
文武準晦朔定弦望明抽添互進退鼓橐籥
秤斤兩體刑德事沐浴分三五行姤復若是
之不一者皆火候之異名也豈元神妙用之
外復有所謂火候者耶今余不效前人之說
以欺後人即直指金丹大道之本原而言之
必有其次序一曰立鼎爐二聚藥物三行火
候三者之外余不敢復有增損立鼎爐者何

即守玄關一竅是竅藏於先天混沌之中聽
於無有有無之内父母未生此身即有此竅
既有此竅即有此身所謂與生俱生者也上
不在天下不在地中不在人即元始空懸寳
珠之地去地五丈之所不左不右不上不下
不前不後非有非無非内非外上通絳宫而
透泥丸下接丹田而至黄泉上徹下空而黄
道中通焉此即聚藥物之聖地也聚藥物者
何謂存一點先天純陽祖炁是炁生於無形
無象之先聚於無極太極之内父母未生二

五之精妙合而凝未有此身即有此炁既有
此炁即有此身此炁運行周流六虚形以之
而成心以之而靈耳目以之而聦明元神以
之而運行五行以之而化生散之則混融無
間聚之則凝結成藥此即修鍊金丹之大藥
行火候者何順元神妙用之炁自然往來之
道是火發生於眞精恍惚之中薰蒸於四體
一身之内本無形焉安有候焉蓋元神散
則成炁聚則成火一聚一散一升一降循環
往來周流不息與時偕行與時偕極也其於

簇年歸月簇月歸日簇日歸時簇時歸刻子
午卯酉辰戌丑未寅申巳亥朝屯暮蒙始復
終剥周歷六十四卦二十四炁七十二候二
十八宿周天三百六十五度以爲候殊不知
混沌未分之時安有年月日時甲癸子亥又
若何而推測大抵眞火即是元神之運行元
神即眞火之妙用眞火隨眞息眞息鍊眞炁
眞炁化眞精眞精歸玄關元神發眞火眞精
結成丹眞息之出入即眞火之進退眞火之
進退即文武之抽添皆本自然初非攢簇又

當知隨念而生若燎于原弗可嚮邇其猶可
撲滅乎即非先天之眞火乃後天之凡火也
今夫修丹之士必先洞明此三者之機關深
識此三者之根本目擊道存心領意悟知以
眞知見以眞見略无一毫凝滯於胷中然後
可以下手用工夫立基矣且如下手立基之
始必先斷滅一切念頭離諸妄想勇於精進
無染無著物我兩忘專炁致柔迴光返照虚
心實腹昏昏默默存無守有若亡若存精習
靜定使吾心如止水無波太空無雲至寂然

不動之境然後於玄關一竅之中假父母未
生以前工夫存定眞息眞炁使炁不離息息
不離炁合爲一處内者不出外者不入上下
往來於一竅之中綿綿若存如在母胞胎未
生之前一點先天祖炁混融磅礴温然如春
醇然如醉美在其中而暢於四肢充於四體
四體不言而喻覩之無象求之無形無一時
一刻不在於玄關至此則藥物歸於鼎爐而
火候可行矣如是則順元神妙用自然運行
之眞火周流旋轉於玄關之外漸漸鍜鍊漸

漸凝結眞積日久力到功深自小至大從微
至著玄珠成象結胎成聖是皆自然而然不
知其所以然自神而神不知其所以神還如
子藏母腹隨呼隨吸嚥沖虚太和之炁成金
剛不壞之體以至胎圓十月化生嬰兒與我
未生以前在母胎中一般氣象然後勤加温
養之功專炁致柔念兹在兹動靜語默造次
不離温養既足脫胎歸空於是擘破鴻濛鑿
開混沌現出本來面目身外有身至此方知
大而化之之謂聖不可知之之謂神得一而

畢萬矣余幼習儒書長慕道法有志金丹大
道久矣行住坐卧夢寐飮食之間未始一息
忘焉雖參訪當世修眞之士往往皆指前人
已陳之說紙上腐朽之言以相扇惑何異借
聽於聾問道於瞽子遂乃質於心自謂歸而
求之有餘師矣愈求愈不足愈修愈不驗方
知無師不傳無師不度虚費歲月卒無成功
後因渡淮浙寓跡廣陵乘暇登廢城彷徨四
顧歷覽山川緬想松喬之不遇慨恨鍾吕之
未逢恍然若有所失夜夢神人語以亟返心

神爲之不寧者累日遂假道白砂而中途忽
遇一道人冰清玉潤碧目童顔丰神秀異超
然不群似非塵中人物余遂禮而前問其姓
名俛而不答再三叩首乃出扇相視上書無
言子乃知先生得無言之妙抑疑某爲異人
自是日與從遊執弟子之禮蓋冀其一言以
點化也出則偕行入則同息若是者百日雖
累啓請而終無一言於答一日命予同出東
關過白砂舊市至無人之境乃命同坐曲江
之濱平沙之上指水爲盟以杖畫沙授金丹

大道之㫖首尾不過百餘字備述鼎爐藥物
火候之功夫次序之妙纖而無餘藴曰道具
足矣亟命予記其證驗得之片餉遂復掃去
余頓首再拜于前先生亦不顧遂登小舟渡
彼岸飛行而去不知果何之也然予終不知
其姓名又安知非喬松鍾吕之徒予自得師
心傳之後方悟在先盲修瞎鍊虚費工夫何
異鑽冰取火刻舟而求劎也不亦難乎吾師
之言誓以輕泄者有譴故不敢形於文輒出
已見總括師言附以短句著此篇目曰金丹

正宗以示同志蓋非欲求知於人而將以流
傳於當世也觀者或可其可或不可其不可
其不可其可或可其不可然其然不然其不
然其庶乎予知其可不可然不然或者其有
得焉於是乎書
　短句十二首
　　　鼎器即玄關一竅
先天地生不依形立混沌空懸中藏太極
　　　藥物即先天祖炁
先天祖炁一點眞精便是靈藥根帶相生

　　　火候即元神妙用
元神化炁充周四體自然進退終而復始
　　　立基
專炁致柔抱元守一默默成功用於百日
　　　聚藥
聚精會神通玄入妙探自靈關藏於一竅
　　　鍛鍊
神炁往來水火流轉順其自然時烹刻鍊
　　　抽添
不增不減動靜以時日中則昊月盈則虧

　　　結胎
精炁與神混融磅礴眞火相見片時凝結
　　　沐浴
神水溶液灌溉元胞内外無塵長養靈苗
　　　胎圓
眞積日久力到功深十月胎圓滿鼎黄金
　　　温養
行住坐卧抱雄守雌綿綿若存念兹在兹
　　　脫胎
擘破鴻濛鑿開混沌身外有身超凡入聖





金丹正宗
















