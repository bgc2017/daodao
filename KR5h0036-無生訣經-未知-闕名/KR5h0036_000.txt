








無生訣經卷第四槐四
　　釋迦牟尼佛
法本法無法無法法亦法今付無法時法法
何會法
　　摩訶迦葉尊者
法法本來法無法無非法何于一法中有法
有不法
　　啇那和修尊者
非法亦非心無心亦無法說是心法時是法
非心法

　　優波毱尊者
心自本來心本心非有法有法有本心非心
非本法
　　鶴勒那尊者
認得心性時可說不思議了了無可得得時
不說知
　　菩提達磨大師
在胎爲身在世爲人在眼曰見在耳曰聞在
鼻辦香在口譚論在手執捉在足運奔遍現
俱該法界收攝在一微塵識者知是佛性不

識唤作精魂
亦不覩惡而生嫌亦不觀善而勤措亦不捨
智而近愚亦不抛迷而就悟達大道兮過量
通佛心兮出度不與凡聖同纏超然名之曰
袒
迷時人逐法解時法逐人解則識攝色迷則
色攝識但有心分别計較自心現量者悉皆
是夢若識取心本寂滅無一動念處是名正
覺
　　　僧璨大師

華種雖因地從地種華生若無人下種華地
盡無生
至道無難唯嫌揀擇但莫愛憎洞然明白圓
同太虚無欠無餘良由取捨所以不如莫逐
有縁莫逐空忍一種平懷泯然自盡止動歸
動止更彌動惟滯兩邊寧知一種一種不通
兩處失功遣有没有從空背空歸根得㫖隨
照失宗湏臾返照勝却前空前空轉變皆由
妄見不用求眞唯須息見二由一有一亦莫
守一心不生萬法無咎無咎無法不生不心

能由境滅境逐能沉境由能境能由境能欲
知兩段元是一空一空同兩齊含萬象智者
無爲愚人自縛法無異法妄自愛着將心用
心豈非大錯迷生寂亂悟無好惡一切二邊
良用斟酌夢幻空花何勞把着得失是非一
時放却眼若不睡諸夢自除心若不異萬法
一如止動無動動止無止兩既不成一何有
爾一即一切一切即一但能如是何慮(不/畢)
一切無心自性戒一切無礙自性慧不增不
退自金剛身去身來本三昧

不見一法存無見大似浮雲遮日面不知一
法守空知還如太虚生閃電此之知見瞥然
興錯認曾何解方便汝當一念自知非自己
靈光常顯見
　　　弘忍大師
有情來下種因地果還生無情既無種無性
亦無生
　　　慧能大師
菩提本無樹明鏡亦非臺本來無一物何處
塵埃

心迷法華轉心悟轉法華誦經久不明與義
作仇家無念念即正有念念成邪有無俱不
計長御白牛車
定是慧體慧是定用即慧之時定在慧即定
之時慧在定猶如燈光有燈即光無燈即暗
燈是光之體光是燈之用名雖有二體本不
殊
欲求見佛但識衆生只爲衆生迷佛非是佛
迷衆生自性若悟衆生是佛自性若迷佛是
衆生自性平等衆生是佛自性憸邪佛是衆

生我心自有佛自佛是眞佛自若無心佛何
處求眞佛故經云心生種種法生心滅種種
法滅
凡夫即佛煩惱即菩提前念迷即凡夫後念
悟即佛前念着境即煩惱後念離境即菩提
　　法融禪師
境縁無好醜好醜起於心心若不强名妄情
何處起妄情既不起眞心任偏知
　　慧忠禪師
念想由來幻眞性無終始若得此中意長波

當自止
人法雙淨善惡兩忘直心眞意菩提道場
　　神秀禪師
一切佛法自心本有將心外求捨父逃走
　　南岳思大師
道源不遠性海非遥但向己求莫從他覔覔
即不得得亦不眞
　　天皇悟公
任性逍遥隨縁放曠但盡凡心别無聖觧
　　本淨禪師

佛因心悟心以佛彰若悟無心佛亦不有
道本無心無心名道若了無心無心即道
見聞知覺無障礙聲香味觸常三昧如烏空
中只麽飛無取無捨無憎愛若會應處本無
心始得名爲觀自在
見道方修道不見復何修道性如虚空虚空
何所有徧觀修道者撥火覔浮漚但看美傀
儡綫斷一齊休
推眞眞無相窮妄妄無形返觀推窮心知心
亦假名

善既從心生惡豈離心有善惡是外縁於心
實不有捨惡逆何處取善令誰守傷嗟二貝
人攀縁兩頭走若悟本無心始悔從前咎
　　南陽忠國禪師
青夢夤縁直上寒松之頂白雲澹泞出殁太
虚之中萬法本閑而人自鬧
衆生迷時結性成心猶寒則水凝爲氷衆生
悟時釋心成性猶暖則氷涣爲水
法法法元無法空空空亦不空靜喧語默本
來同夢里何勞說夢有用用中無用無功功

裡施功還如果熟自然紅莫問如何修種
　　盤山積公
心月孤圓光含萬象光非照境境亦非存光
境俱忘復是何物
　　大珠海公
若不隨聲色動念不逐相貌心解自然能無
事去
般若經云九類衆生一身具足隨造隨成是
故無明爲卵生煩惱包裹爲胎生愛水浸潤
爲濕生欻起煩惱爲化生悟即是佛迷號衆

生菩薩以念念心心爲衆生若了念念心體
俱空名度衆生也智者於自本際上度於未
形未形既空即知實無衆生得滅度者
　　善慧大士
有物先天地無形本寂寥能爲萬象主不逐
四時凋
空手把鋤頭步行騎水牛人從橋上過橋流
水不流
夜夜抱佛眠朝朝還共起起坐鎮相隨語默
同居止纖毫不相離如形影相似欲識佛去

處祗這語聲是
　　鑒貞禪師
眼光隨色盡耳識逐聲消還源無别㫖昨日
與今朝
　　夾山密公
心本是佛因念起而漂沉岸實不移因舟行
而騖驟
　　玄沙備公
鏡照諸像不亂光輝鳥飛空中不雜空色
　　傅大士

水中鹽味色裏膠青畢竟是有不見其形
妄計因成執迷繩謂是蛇疑心生暗鬼病眼
見空花一境雖無異三人乃見差了兹名不
實長御白牛車
　　法雲白公
離朱有意白浪徒爾滔天象罔無心明珠忽
然在掌
　　永眀壽公
如隨色之摩尼衆相現而本體不動似應聲
之山谷群響發而起處無心

孤猿叫落中岩月野客吟殘半夜燈此境此
時誰會得白雲深處坐禪僧
眞心自體非言所詮湛如無際之虚空瑩若
圓明之淨鏡毁賛不及義理難通不可以有
無處所窮其幽迹不可以識智言詮譚其妙
體唯有入者只在心知如擣萬種而爲香爇
一塵而已具足衆氣似入大海而澡浴掬微
滴而已用百川
見性之時性本離念非有念而可除觀物之
際物本無形非有物而可遣

滿眼見色滿耳聞聲不隨不壞方了色聲正
性若墮聲色之門即墮凡夫若壞色聲之相
即入小乘是以如來正眼普照無遺豈同凡
夫相盲二乘眇目則逄縁不礙觸境無生
　　龐藴居士
但願空諸所有愼勿實諸所無
　　水明壽公
眞源湛寂覺海澄清絶名相之端無能所之
迹最初不覺忽起動心因明起照隨照立塵
如鏡現像頓起根身從此遺眞失性執相徇

名積滯着之情塵結相續之識浪鏁眞覺於
夢夜沉迷三界之中瞽智眼於昏衢匍匐九
居之内向不遷境上虚受輪回於無脫法中
自生繫縛如春蠶作繭似秋蛾赴燈以二見
妄想之絲纏苦聚之業質用無明貪愛之翼
撲生死之火輪復有邪根外種小智權機不
了生死之病源罔知人我之見本唯欲厭喧
斥動破相析塵雖云味靜冥空不知埋眞拒
覺如不辨眼中之赤青但滅燈上之重光罔
窮識内之幻身空避日中之虚影斯則勞形

役思喪力捐功不異足水助氷投薪益火豈
知重光在青虚影隨身除病眼而重光自消
息幻質而虚影當滅若能回光就己反境觀
心佛眼明而業影空法身現而塵迹絶以自
覺之智刅剖開纏内之心珠用一念之慧鋒
斬斷塵中之見綱此誠窮心之㫖達識之詮
　　慈雲慧禪師
片月浸寒潭微雲映碧空若於達道人好個
眞消息
　　黄山輪公

投赤水以尋珠入荆山而覔玉從門入者不
是家珍認影迷頭豈非大錯
　　天衣懷公
雁過長空影沉寒水雁無遺踪之意水無留
影之心
　　圭峯禪師
用則波騰海沸全眞體以運行體則鑑明水
靜舉隨縁而會寂
心無自相託境方生境水空由心故現
　　智眞禪師

心本絶塵何用洗身中無病豈求醫欲知是
佛非身處明鑒高懸未照時
　　李長公
十世古今終始不離於當念無邊刹境自他
不隔於毫端智凡不礙狀多鏡以納衆形彼
此無妨若千燈而共一室
　　天臺觀公
高超名相妙體全彰逈出古今眞機獨露握
驪珠而鑑物物物流輝擲寳劍以揮空空空
絶迹

　　雲門侃公
塵勞未破觸境千差心鑒圓明絲毫不立靈
光皎皎獨露眞常今古兩忘聖凡雙絶到這
裏始能卷舒自在應用無虧出没徃還人間
天上
　　大靜禪師
夜間閒坐心念紛飛却將紛飛之心以究紛
飛之處究之無處則紛飛之念何存返究究
心則能究之心安在
能照之智本空所縁之境亦寂寂而非寂者

蓋無能寂之人也照而無照者蓋無所照之
境也境智俱寂心慮安然此乃還源之要道
也
見物便見心無物心不現十分通塞中眞心
無不遍若心知識解卻成顛倒見睹境能無
心始見菩提固
　　永嘉禪師
心與空相應則譏毁賛譽何憂何喜身與空
相應則刀割香塗何苦何樂報與空相應則
施與劫奪何得何失

心不是有心不是無心不非有心不非無是
有是無即墮是非有非無非墮非
絶學無爲閒道人不除妄想不求眞無明實
性即佛性幻化空身即法身法身覺了無一
物本原自性天眞佛五陰浮雲空去來三毒
永泡虚出没
寂寂生無記惺惺生亂想寂寂雖能治亂想
而還生無記惺惺雖能治無記而還生亂想
故曰惺惺寂寂是無記寂寂非寂寂惺惺是
亂想惺惺非

凡人多於事礙理境礙心常欲逃境以安心
遺事以存理不知乃是心礙境理礙事但令
心空境自空理寂事自寂勿倒用心也
此法即心心外無法此心即法法外無心心
自無心亦無無心者若將心無心心卻反成
有
爲有貪嗔癡故立戒定慧本無煩惱焉用菩
提故祖師云佛說一切法爲除一切心我無
一切心何用一切法
　　竇持禪師

悟心容易息心難息得心源到處閒斗轉星
移天欲曉白雲依舊覆青山
　　陵郁山主
我有明珠一顆久被塵勞關鎻今朝塵盡光
生照破山河萬垛
　　佛日才公
城市喧繁山林寂靜雖然如此動靜一如生
死不二四時輪轉物理自然夏不去而秋自
來風不涼而人自爽
　　廣慧禪師

佛爲無心悟心因有佛迷佛心清淨處雲外
野猿啼
　　圓悟禪師
鳥飛空境鳥過而空中還留影否魚遊浮境
魚逝而浮内尚遺跡否聖心應物亦復如是
　　善勝禪師
揚聲止響不知聲是響根美影逃形不知形
爲影本以法問法不知法本無法以心傳心
不知心本無心
　　龍濟禪師

風動心摇𣗳雲生性起塵若明今日事昧郤
本來人
翠竹黄花非外境白雲明月露全身頭頭盡
是吾家物信手拈來不是塵
　　無着禪師
一葉扁舟泛渺茫呈撓舞棹别宫啇雲山水
月都抛郤嬴得莊周一夣長
雲駊月運舟行岸移不知妄想之雲自非眞
月何動攀縁之舟常汎覺岸靡移
　　雲巖禪師

一翳在目千華亂空一妄在心恒沙生滅翳
陰華盡妄滅眞存病差藥除氷融水在
飈谷投響則毁譽共銷月池浸色則物我俱
謝
在欲渾無欲居塵不染塵百花叢内過一襲
不黏身
　　景岑禪師
礙處非墻壁通處没虚空若人如是觧心色
本來同
　　晦堂禪師

愚人除境不除心智者除心不除境不知
境本如如觸目遇縁常鎮定
　　南臺和尚
南臺靜坐一爐香終日凝然萬慮忘不是息
心除妄想都縁無事可思量
　　宗一禪師
美玉蔵頑石蓮華出淤泥須知煩惱處悟即
是菩提
曰空祗爲破有曰有亦以除空亦復以有息
有以空消空乃至言語道斷心思路絶尚不

名空何曾號有
　　仲宣禪師
凡聖本來不二迷悟豈有殊途非涅槃之可
欣非生死之可厭但能一言了悟不起坐而
印證無生一念回光不舉步而遍週沙界
感而遂通猶蟾光之映水靜而吾應若空谷
之隨聲
論佛性則空論佛心則實有此實心斯佛性
不爲頑空有此空性斯佛心不爲着象
　　紹悟禪師

一重山盡一重山坐斷孤峰子細看雲捲霧
收山岳靜楚天空闊一輪寒
　　智間禪師
秋月之輝離喧始見寒泉之響入定乃聞故
動念失覺息念冥眞
種福果於耳根開覺花於心地
有爲雖僞棄之則佛道難成無爲雖眞執之
則慧性不朗
　　孤峰長老
日用無非道心安即是禪幽棲雲壑底夢寐

雪蓬邊
　　惟寬禪師
眞修者不得勤不得忘勤即近執着忘即落
無明
萬漚起而復破水性常存千燈明而復滅火
性原在忘情之心不住於相如湯消氷氷湯
俱盡無可分别觸境之心未能不動如谷應
聲即應即止無復有餘
　　宗一禪師
秋潭月影靜夜鐘聲隨叩擊以無虧觸波瀾

而不散
　　開先照禪師
諸人心心不停念念無住若能不停處停念
處無念自合無生之理
以一散萬月墜萬川即萬影收萬歸一水歸
一壺惟一月展則彌輪法界收來毫髮(無/端)
　　玉泉遠禪師
一印印空萬象收歸古鑑中一印印水秋蟾
影落千江裏一印印泥細觀文彩未生時
　　保寧禪師

三界唯心萬法唯識檻外雲生檐前雨滴澗
水湛如藍山花開似錦此時若不究根源直
待當來問彌勒
　　佛鑒禪師
至道無難唯嫌採擇桃花紅李花白誰能融
融只一色紫燕語黄鶯鳴誰道關關只(一/聲)
明鏡當臺豈分靜躁孤雲出岫寧係去留
因妄說眞眞無自相從眞起妄妄體本虚妄
既歸空眞亦不立
　　智達禪師

境立心便有心無境不生境虚心寂寂心照
境泠泠
於氷鏡中見自己像於燈月中見自己影於
山谷中見自己聲
　　白圭兆禪師
空中飛鳥不知空是家鄉水底遊魚忘却水
爲性命諸人請各立地定着精神一念廻光
豁然自照何異空中紅日獨運無私盤内明
珠不撥自轉
　　琳公

其宗也離心意識其㫖也超去來今離心意
誠故品萬類不見差殊超去來今故盡十方
更無滲漏當頭不犯徹底無依悟向朕兆未
生之前用在功勛不犯之處
　　照覺白師
添一絲毫如眼中着屑减一絲毫似肉上
剜瘡
依法不依人依義不依語依智不依識依了
經義不依不了經義
寒便向火熱即摇扇饑時吃飯困來打眠所

以道趙州庭前栢香巖嶺後松栽來無别用
祗爲引清風
　　雲峰濬師
瘦竹長松滴翠香流風踈月度微涼不知誰
住原西寺每日鐘聲送夕陽
風柯月渚並可傳心烟島雲林咸提妙㫖
　　寳誌和尚
妄身臨鏡照影影與妄身不殊但欲去影留
身不知身亦本虚身本與影不異不得一有
一無若欲存一捨一永與眞理相踈愛若愛

聖憎凡生死海裏沉浮煩惱因心故有無心
煩惱何居不勞分别取相自然得道湏臾
　　龍牙和尚
在夢那知夢是虚覺來方覺夢中無迷時恰
是夢中事悟後還同睡起夫
尋牛湏訪迹學道訪無心迹在牛還在無心
道易尋
　　文益禪師
一朵菡萏蓮兩株青瘦柏長何僧家庭何勞
問高格

　　同安禪師
枯木岩前差路多行人到此盡蹉跎鷺□立
雪非同色明月蘆花不似他了了了時無所
了玄玄玄處亦須河殷勤爲唱玄中曲空裏
蟾光撮得麽
　　雲頂山僧
閒坐冥然聖莫知縱言無物比方伊石人把
板雲中拍水女含笙水底吹若道不聞渠未
曉欲尋其響你還疑教君唱和仍湏和休問
宫啇竹與絲

　　丹霞和尚
識得衣中寳無明醉自醒百骸雖潰散一物
鎮長靈知境渾非體神珠不定形悟則三身
佛迷疑萬卷經在心心可測歷耳耳難聽罔
象先天地玄泉出杳冥本剛非鍛鍊元淨莫
澄淳盤泊輪朝日玲瓏映曉星瑞光流不滅
眞氣觸還生鑒照崆峒寂羅籠法界明觧語
非關舌能言不是聲絶邊弭汗漫無際等空
平見月非觀指還家莫問程識心心則佛何
佛更堪成

　　通智禪師
眞我本有迷之而無妄我本無執之而有
若要了心無心可了無了之心是名眞心
眞妄交徹即凡心而見佛心事理雙修依本
智而求佛智
　　崇化贇師
印空印泥印水平地寒濤競起假饒去就十
分終是靈龜曳尾
　　僧澹交題像
圖形期自見自見郤傷神已是夢中夢更逢

身外身水花凝幻質墨彩聚空塵堪咲余兼
爾俱爲未了人
　　遯庵珠師
玉露垂青草金風動白蘋一聲寒雁過唤起
未醒人
如日發焰帶微塵而共紅非實紅也如水澄
清含輕雲而俱緑非實緑也
　　山谷公
衲僧命脉古佛心宗如淨月輪出則萬波分
影如吹毛劔用則千里無人

慾火而以戒沃之嗔火而以定沃之無明火
而以慧沃之靈泉混混消除煩躁之裏智水
涓涓灌溉清涼之府千江有水一輪寳月映
寒潭萬井無烟遍地金風吹泠面
　　山堂浮師
坝胝一指頭一毛拔九牛華岳連天碧黄河
徹底流截着指急回眸青箬笠前無限事緑
簑衣底一時休
　　覺海禪師
碧落淨無雲秋空明有月長江瑩如練清風

來不歇林下道人幽相看情共悅雖然猶是
建化門中事作麽生是道人分上事閒來石
上觀流水欲洗禪衣未有塵
　　臨濟禪師
一念心疑被地來碍一念心愛被水來溺一
念心嗔被火來焚一念心喜被風來飄若能
如是辨得不被境轉便處處用境
纔涉唇吻便落意思直饒透脫猶在沉淪終
日吃飯未曾咬着一粒米終日穿衣未曾挂
着一絲頭纔能變大地爲黄金攪長河爲酥

酪
　　法爲禪師
法身無相不可以聲音求妙道無言不可以
文字會縱使超佛越祖猶落階梯直饒說妙
譚玄終挂唇齒湏是功勛不犯影迹不留枯
木寒巖更無津潤幻人木馬情識皆空方能
垂手入鄽轉身異類却不道無漏國中留不
住却來煙塢□寒沙
　　從諗禪師
如明珠在掌胡來胡現漢來漢現把一枝草

爲丈六金身爲一枝草用
　　智明禪師題像
兩洗澹紅桃萼嫩風摇淺碧柳絲輕白雲影
裡怪石露緑水光中古木清噫你是何人
　　牧正禪師
華開壠上柳綻堤邊黄鳥調叔夜之琴芳草
入謝公之句何必見色明心聞聲悟道非惟
水上覓漚已是眼中着屑
迷時湏假三乘教悟後方知一字無
　　墮竈和尚

鏡凹照人瘦鏡凸照人肥不如打破鏡還我
舊面皮
　　斷際禪師
念非忘塵而不息塵非息念而不忘忘塵而
息息無能息息念而忘忘無所忘
大妄非愚出眞不智生之妄名眞迷眞曰妄
豈有妄隨愚變眞逐智廻眞妄不差智愚自
異耳故觀師云迷眞妄念生悟眞妄即止
理明則言語道斷何言之能議㫖會則心行
處滅何觀之能思故天臺云口欲言而辭喪

心欲思而慮忘
法法虚融心心寂滅本自非有誰强言無何
喧擾之可喧何寂靜之可寂若知物我冥一
彼此無非道場何必徇喧雜於人間散寂寞
於空谷是以釋動求靜者憎枷愛杻也離怨
求親者厭檻欣籠也
若以知知寂此非無縁知如手執如意非無
如意手若以自知知亦非無縁知如手自作
拳非是不拳手亦不知寂寂亦不自知知不
可爲無知自性了然故不同於木石手不執

如意亦不自作拳不可爲無手以手安然故
不同於兔角
前際無煩惱可除中際無自性可守後際無
佛可成是謂三際斷絶是謂三業清涼
我一舉心已屬過去我心未舉方明未來非
未來心即過去心現在之心復在何處學者
知一念纔起了不可得是過去物過去不有
未來亦空是未來佛即今念念不住是現在
佛念念相應即念念成佛此是最初方便之
門

　　慧日禪師
一趯趯翻四大海一拳拳倒湏彌山佛祖位
中留不住又吹魚笛泊羅灣
不用求心唯須息見三祖太師雖然廻避金
鈎殊不知已吞紅綫慧日且不然不用求眞
併息見倒騎牛兮入佛殿牧笛一聲天地寬
稽首曇眞個黄面
　　布袋和尚
我有一布袋虚空無掛礙展開遍十方人時
觀自在

一鉢千家飯孤身萬里遊青目睹人少問路
白雲頭
　　白楊順師
好事堆堆叠叠來不湏造作與安排落林黄
葉水推去横谷白雲風捲回寒雁一聲情念
斷霜鐘纔動我山摧白楊更有過人處盡夜
寒爐撥死灰
　　僧潤
了妄歸眞萬累空河沙凡聖本來同迷來盡
是蛾投焰悟去方如鶴去籠片月影分千澗

水孤松聲任四時風直須密契心心也始悟
生平睡夢中
　　黄龍和尚
古人一切方便與諸人開個入路既得個入
路又湏尋個出路登山須到頂入海須到底
登山不到頂不知宇宙之寬入海不到底不
知滄海之深既知寬廣又知淺深一趯趯翻
四大海一摑摑倒須彌山撒手到家人不識
鵲躁鴉鳴柏樹間
　　安丕師

孤峰逈秀不挂𤎆蘿片月行空白雲自在
見性不留佛悟道不存師
對眼根之塵如見夢時物如觀幻化像對耳
根之塵如聞空中風如聽禽鳥語對意根之
塵如湯釋氷雪如冶銷金鐵
　　自在禪師
即心即佛是無病求病句非心非佛是藥病
對治句
除亂而不滅照守靜而不着空行之有常自
得眞見

不着色則着空何以能非色非空不住有則
住無安足道不有不無
　　無念禪師
念本非有念不必無知是義者是名無念如
人迷故謂東爲西方實不轉無明迷故謂心
爲念心實不動
無牽纏者即爲解脫除煩惱者便獲清涼見
五藴皆空爲深般若得一心寂滅是大涅槃
　　大茅和尚
欲識諸佛性向衆生心行中識取欲識不凋

性向萬物變遷時識取
起心欲息知心起知更煩若知知本空知即
衆妙門
　　從悅禪師
耳目一何清端居幽谷裡秋風入古松秋月
生寒水衲僧於此更求眞兩個猢猻垂(四/尾)
自性無所無所曰寂人唯逐於前塵念念相
續故不能當念而寂回光返照本地風光瞥
爾現前一可忘六可消矣
　　性空庵主

心法雙忘猶隔妄色塵不二尚餘塵百鳥不
來春又過不知誰是住庵人
眞俗雙泯二諦恒存空有兩忘一味常顯良
以眞空未嘗不有即有以辨於空幻有未始
不空即空以明於有不空之空空而非斷不
有之有有而不常四執既亡百非斯遣
　　水庵一禪師
蔵身無迹更無蔵脫體無依便厮當古鏡不
勞還自照澹烟和霧濕秋光
證空便爲實執我乃成虚對病應施藥無病

藥還除
　　長慶和尚
入道之門須用止觀二法夫理障礙正知見
事障續諸生死非大觀之法安除理障非大
止之法安能險事障
因心悟道道本非心因目成眀明原非目絶
妄想而離執着原其所無見德性而證如來
本其所有以其所無之理解脫一切諸纏縛
以其所有之明照破一切諸昏暗則是大明
一慧日矣

　　圓覺禪師
遣迷求悟不知迷是悟之鉗鎚愛聖憎凡不
知凡是聖之鑪鞲祗如聖凡雙泯迷悟兩忘
又作麽道半夜彩霞籠玉象天明峰頂五雲
遮
　　黄藥禪師
日昇之時明遍天下虚空未曾明日没之時
暗遍天下虚空未曾暗明暗之境自相凌奪
虚空之性廓然自如佛及衆生心亦如是若
觀佛作清淨光明相觀衆生作垢濁暗昧相

歷河沙刼終不得菩提
凡人皆逐境生心若欲無境當忘其心心忘
則境空境空則妄滅見善來相迎亦無喜心
見惡相種種亦無佈念但自忘心同於法界
方得自在
心無不存之謂照欲無不泯之謂忘忘與照
一而二二而一當忘之時其心湛然未嘗不
照當照之時纖塵不立未嘗不忘此眞忘眞
照也
　　張拙秀才

光明寂照徧河沙凡聖含靈共我家一念不
生全體現六根纔動被雲遮斷除煩惱重增
病趨向眞如總是邪隨順衆縁無罣碍涅槃
生死是空華
　　南華禺師
求生本自無生畏滅何會暫滅眼見不如耳
見口說爭似鼻說
水中捉月鏡裡尋頭刻舟求劔騎牛覔牛空
華陽焰夢幻浮漚一筆勾下要休便休已歌
社酒村田樂不風流處自風流

佛與衆生原無分别悟者心能轉物物物歸
心即是諸佛迷者皆心向物妄隨物轉即是
衆生
　　無垢子
三世諸佛盡在自己身中因氣習所昧境物
所轉便自迷了若於心無心便是過去佛寂
然不動便是未來佛隨機應物便是現在佛
清淨無染便是離垢佛出入無碍便是神通
佛到處優游便是自在佛一心不昧便是光
明佛道念堅固便是不壞佛變化多方唯一

眞爾
　　法常禪師
佛從無爲來滅向無爲去法身等虚空常住
無心處有念歸無念有住歸無住來爲衆生
來去爲衆生去清淨眞如海湛然體常住智
者善思惟更勿生疑慮
佛體本無爲迷情妄分别法身等虚空未曾
有生滅有縁佛出世無縁佛入滅處處化衆
生猶如水中月非常亦非斷非生亦非滅生
亦未曾生滅亦未曾滅了見無深處自然無

法說
　　報恩逸公
演若達多認影迷頭豈不擔頭覔頭正迷之
時頭且不失及乎悟去亦不爲得何以故人
迷謂之失人悟謂之得得失在乎人何關於
動靜
　　清涼國師
至道本乎其心心法本乎無住無住心體性
相寂然非有非空不生不滅求之而不得棄
之而不離迷現量則惑苦紛然悟眞性則空

明廊徹雖即心即佛　唯證者方知然有證有
知則慧日沉没於有　地若無照無悟則昏雲
掩蔽於空門惟一念　不生則前後際斷照體
獨立物我皆如無迷　悟更依眞妄相待若求
眞去妄猶棄影勞形　若體妄即眞似處陰息
影若無心妄照則妄　慮都捐若任運寂知則
衆行爰起是以悟寂　無寂眞知無知以知寂
不二之一心契空有　雙融之妙理無住無着
莫攝莫收是非兩忘　能所雙絶斯絶亦寂則
般若現前心心作佛　無一心而非佛心處處

成道無一塵而非佛國故眞妄物我舉一全
收心佛衆生渾然齊致是知迷則人隨於法
法法萬差而人不同悟則法隨於人人人一
智而融萬境言窮慮絶何果何因體本寂寥
孰同孰異唯忘懷虚朗消息冲融其猶透水
月華虚而可見無心鑒像照而常空矣
　　法眞禪師
桞色含烟春光廻秀一峰孤峻萬卉爭妍白
雲澹泞已無心滿目青山元不動漁翁垂釣
一溪寒色未曾消野渡無人萬古碧潭清似

鏡
影由形□響逐聲來除煩惱而趣涅槃如去
形
　　希明禪師
林葉紛紛落乾坤報早秋分别西祖意何用
更馳求若人深明此㫖洞達其源乃知動靜
施爲行住坐卧頭頭合道念念朝宗祖不云
乎迷生寂亂悟無好惡得失是非一時放却
如是則誰是誰非誰迷誰悟自是諸人獨生
異見觀大觀小執有執無靈根獨耀不肯承

當心月孤圓自生違背何異家中捨父衣内
忘珠致使菩提路上荆棘成林解脫空中迷
雲蔽日
　　兜率禪師
龍安山下道路縱横兜率宫中樓閣重叠雖
非天上不是人間到者安心全忘諸念善行
者不移雙足善入者不動雙扉自能咲傲烟
夢誰管坐消歲月雖然如是且道還有向上
事也無艮久曰莫教推落巖前石打破下方
盖日雲

　　道英禪師
據道而論語也不得默也不得直饒語默兩
忘亦没交涉何故古佛光明先德風彩一一
從無欲無依中發現或時孤峻峭拔竟不可
拔或時含融混合了無所覩終不椿定一處
亦不繫係兩頭無是無不是無非無不非得
亦無所得失亦無所失不曾隔越纖毫不曾
移易絲髮明明古路不屬玄微睹面擎來瞥
然便過不居正位豈落邪途不趨大小那蹈
小徑回首不逢觸目無對一念普觀廓然空

寂此之宗要千聖不傳直下了知當處超越
是知赤漉漉處恁麽即易明歷歷處恁麽還
難若是本分手脚放去無收不來底一一放
光現瑞一一削迹絶踪機上了不停語中無
可露徹底攪不渾通身撲不碎畢竟是個甚
麽得恁麽靈得恁麽奇特諸仁者休要識渠
面孔不用安渠名字亦莫覔渠在所何故渠
無在所渠無名字渠無面孔纔是一念追求
便隔十生五生不如放教自由要發便發要
住便住即天然非天然即如如非如如即湛

寂非湛寂即敗壞非敗壞無生戀無死畏無
佛求無魔佈不與菩提會不與煩惱俱不受
一法不嫌一法無在無不在非離非不離若
能如是見得釋迦自釋迦達摩自達摩
　　宫徽師
八萬四千波羅密門門門長開三千大千微
塵諸佛佛佛說法不說有不說無不說非有
非無不說亦有亦無何也離四句絶百非相
逢舉目少人知昨日霜風漏消息梅花依舊
綴寒枝

　　慧林受師
不是境亦非心唤作佛時也陸沉個中本自
無階級切忌無階級處尋總不尋過猶深打
破雲門飯袋子方知赤土是黄金
無生訣經卷第尾終
大明萬曆三十五年嵗次丁未上元吉日
　正一嗣教凝誠志道闡玄弘教大眞人
　掌天下道教事張國祥奉
㫖校梓

