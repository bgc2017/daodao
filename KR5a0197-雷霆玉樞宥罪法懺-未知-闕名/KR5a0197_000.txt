








雷霆玉樞宥罪法懴
恭聞髙上神霄之天九天應元之府遼邈豈
惟於劫仭感通端自於一心恭燃道德之眞
香仰叩虚无之聖境謹憑一炷徧達萬靈以
今(臣)等皈命投誠啓告供養
无上至眞道經師寳三境髙尊
九天應元雷聲普化天尊九霄雷霆帝眞卿
師使相十方諸天帝君三十六天上聖玉樞
啓教雷師皓翁眞君雷部官衆三界萬靈恭
望洪慈俯垂降格普仗眞香悉同供養

(臣)聞赤書玉字昔
元始開碧落以度人鳳笈龍章由雷師自
神霄而闡化恭惟
九天應元雷聲普化天尊(道前)號應九天貞
明之大聖寔乃
玉清眞王之化身恩被十方德沾萬彚統天
三十六天天歸宰制之權歷劫千五百劫劫
軫慈悲之念苟運寸誠而稱誦當令萬願以
克從凡所希求悉應其感(臣)等以今謹爲
入事意向來誠意巳具敷宣諒沐

髙眞俯垂省覽伏惟
九天應元雷聲普化天尊大聖大慈至皇至
道爲羣生父爲萬靈師若人稱名咸得如意
以今(臣)法衆等謹與某恭對
道前志心皈依䖍誠朝禮
九天應元雷聲普化天尊睿號自一天至三
十六天由一拜至三十六拜聲聲不息拜拜
無停恭望道慈流光寳座俯鑑由中之悃曲
垂從欲之仁(臣)等下情無任瞻望
恩光激切屏營之至謹啓

次讃曰
祖炁氤氲滿太虚九天元是九天居
驅雷役兩飛金篆活物生人備玉樞
三界有情皆得度十方無路不通車
大哉普化明元始日月齊光信不誣
(衆和)皈命禮大哉普化天尊
(臣)聞一炁分眞九天布化至皇至道爲羣生
父爲萬靈師亘古亘今運三界心總五雷令
調和隂陽而陶冶萬物經緯天地而作成四
時身坐玉梵層臺手舉金光如意宣說玉樞

妙旨傳授雷師皓翁普利益於衆生遂流通
於下士如先覺如後覺皆知奉於眞宗若有
知若無知悉超悟於至道(臣)等欽承
寳訓得閱琅書洪惟
普化天尊抑乃長生大帝主治九天應元之
府總制五雷斬勘之司鑑觀萬天浮游三界
掌雷部鬼神之録握人間善惡之權賞罰無
私毫分罔失儲勲累行者則登庸簡録邪心
不孝者則斬神誅魂是故皈命
神霄投誠玉府切念某等凡胎濁質走肉行

尸歷劫迨今罪如山積心三惡業貪嗔愚癡
身三惡業殺盜邪婬口四惡業兩舌惡罵綺
語妄言起心動念恣意妄行䙝瀆聖眞冒觸
天地呵毀風雨祼露星辰違背君師忤逆父
母欺凌孤弱傲睨親朋殺害群生抛撒五榖
大秤小斗人百己千酷法嚴刑强侵冒占姧
私邪婬妖巫叛逆從微至著日積月深遂至
鬼妬神憎天嗔地怒諸如罪犯無路首陳今
對道前求哀懴悔伏願
雷聲普化帝德好生赦前生今世之愆悉同

冰泮禳三衰九横之厄咸似雪消俾身位之
安寧冀門庭之清肅見存眷屬舉臻覆護而
享康榮過往祖先俱沐超凌而登快樂(臣)等
稱揚名號著想尊容遥瞻三十六天傾心皈
敬求懴百千萬罪隨念解除各運恭虔先伸
讃詠
天尊千五百劫先清淨心發廣大願
普願未來一切衆諸天諸地十方界
若或有人聞吾名皈命一聲悉超渙
今日(臣)等皈命禮九光殿中曲宻房

玉梵七寳層臺上九天貞明大聖尊
惟願不捨當來誓肸蠁垂光燭道場
龍旂鸞輅倐飄颻三十六天同下盻
(臣)等小兆多生幸一心皈向普化君
志心朝禮(毎一天下稱和禮拜聖號一聲)
髙上道寂天
髙上陽岐天
志心朝禮九天應元雷聲普化天尊
髙上洞光天
髙上紫沖天

髙上玉靈天
髙上淸虚天
志心朝禮九天應元雷聲普化天尊
髙上微果天
髙上正心天
髙上道元天
髙上太皇天
志心朝禮九天應元雷聲普化天尊
髙上玄沖天
髙上極眞天

髙上梵炁天
髙上輔帝天
志心朝禮九天應元雷聲普化天尊
髙上玄宗天
髙上歴偏天
髙上左罡天
髙上主化天
志心朝禮九天應元雷聲普化天尊
髙上符臨天
髙上保華天

髙上定精天
髙上靑華天
志心朝禮九天應元雷聲普化天尊
髙上景琅天
髙上丹精天
髙上安墠天
髙上廣宗天
志心朝禮九天應元雷聲普化天尊
髙上浩帝天
髙上希玄天

髙上慶含天
髙上天婁天
志心朝禮九天應元雷聲普化天尊
髙上變仙天
髙上昇玄天
髙上敬皇天
髙上移神天
志心朝禮九天應元雷聲普化天尊
髙上瓊靈天
髙上昇極天

圍繞讃曰
无上玉清王統天三十六九天普化君
化形十方界披髪騎麒麟赤脚躡層冰
手把九天炁嘯風鞭雷霆能以智慧力
攝伏諸魔精濟度長夜魂利益於衆生
如彼銀河水千眼千月輪誓於未來世
永敭天尊教
禮足各長跪懴悔
(臣)法衆等志心皈身皈神皈命
无上三寳髙尊九天應元雷聲普化天尊雷

霆列聖在會群眞伏望大慈同垂巨澤普降
洪恩以今(臣)等皈命投誠一心懴悔切念某
爰從曩劫乃至今生故犯誤違千愆萬罪日
深月積曽未披陳殺盜邪婬貪嗔癡愛是非
海闊人我山髙或損害有情侵傷物命或迷
眞背道犯戒違科釁結幽司名拘隂籍或在
七元曹局之内或在三官府署之中或下鬼
之訴誣或上天之譴責未蒙原赦恐致纏綿
兼慮九曜嶔㠌五行竒蹇隂陽交運甲子分
元或逢六害七傷或值孤辰寡宿流年衝併

本命衰微劫殺亡神天羅地網或土木方隅
之有犯或水火囚獄之爲災呪詛侵凌𡨚讎
報對菑凶罔測迍滯多端非頼懴陳曷由解
釋仰祈上聖俯鑑愚𠂻祈巨澤於方來赦多
愆於巳往灾隨電掃福逐雲生行藏消非横之
虞視履納泰和之慶星辰順度運限開通一
切時中永依道䕃志心稽首禮謝
无上至眞三寳
三啓頌三禮謝
▲經囬向

向來禮懴▲經功德巳遂周圓恭對
道前特伸囬向伏願
三寳髙尊九天上聖雷部官衆三界萬靈同
賜鑑明普垂福佑降九霄五雷之炁敷錫其
人赦千生萬劫之愆消除諸障恭望
天尊大慈天尊大聖隨心叶禱應念而成俾
令某身命永堅室家胥慶所求者遂所感者
通所欲者從所禳者却此生他世常遇
正因一切有情同登
道岸爲上因縁稽首稱念

三淸三境天尊
雷聲普化天尊
玄恩赦罪天尊
福生無量天尊不可思議功德
雷霆玉樞宥罪法懴
















