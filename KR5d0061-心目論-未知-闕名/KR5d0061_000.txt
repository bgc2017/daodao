








二篇同卷去十
心目論
三論無㫖


心目論
人之所生者神所託者形方寸之中實曰靈
府靜則神生而形和躁則神勞而形斃深根
寧極可以修其性情哉然動神者心亂心者
目失眞離本莫甚於兹故假心目而發論庶

幾於遣滯清神而已且曰心希無爲而目亂
之乃讓目曰予欲忘清而隱逸率性而希夷
偃乎太和之宇行乎四達之逵出乎生死之
域入乎神明之極乘混沌以遐逝與汙漫而
無際何爲吾方止若且視吾方清若且營覽
萬象以汨予之正悅美色以淪予之精底我
邈邈於無見熙熙於流眄摇蕩於春臺悲凉
於秋甸凝燕壤以情竦望吴門而髮變瞻楚
國以永懷俯齊郊而泣戀翳庶念之爲感皆
寸眸之所眩雖身眈美飾口欲厚味耳歡好

音鼻悅芳氣動予之甚皆爾之謂故爲我之
尤職爾之由非爾之懟而誰之仇乎目乃忿
然而應之曰子不聞一人御域九有承式理
由上正亂非下忒故堯俗可封桀衆可殛彼
殊方而異類猶咸順乎帝則統形之主心爲
靈府逆則予捨順則予取喜祥以之招悔吝
以之聚故君人者制理於未亂存道者克念
於未散安有四海分崩而後伐叛五情播越
而能貞觀者乎曷不息爾之機全爾之微而
乃辨之以物我照之以是非欣其榮慼其辱

暢於有餘悲於不足風舉雲逝星奔電倏紛
淪鼓舞以激所欲既汨其眞而混其神乖天
心而悖天君焉得不溺於造物之景迷於自
然之津哉故俾予于役應爾之適既嬰斯垢
反以我爲咎嗟乎嗟乎何弊之有心乃啾然
乆焉復謂目曰顧予與爾誰明其㫖何隱見
之隔而玄同若此既庶物之爲患今將擇其
所履相與超塵煩之彊陟清寂之鄉飡灝炁
吸晨光咀瑶華漱瓊漿斯將期靈化於羽翼
出雲霞而翺翔上昇三清下絶八荒託松喬

以結友偕天地以爲常何毁譽之能及何取
舍之足忘諒予圖之若兹其告爾以否藏目
曰近之矣猶未爲至若然者所謂欲靜而躁
隨辭埃而滓襲闇乎反本之用方邈然而獨
立夫希夷之體也卷之無内舒之無外寥廓
無涯杳冥無對獨捐兹而取彼故得小而遺
大忘息陰以滅影亦何逃於利害伊虛室之
生白方道德之所載絶人謀於未兆乃天理
之自會故玄元挫銳以觀妙文宣廢心而用
形軒帝得之於罔象廣成契之於查冥顔回

坐忘以大通莊生相天而能精歷衆聖以稽
德非智謀之是營蓋水息瀾而暎徹塵不止
而鑒明未違世以高舉亦方寸之所寧故能
泊然而常處感通而斯出不光而曜不祕而
密冥始終而誰異與萬物其爲一因而靡得
是以罔失誠踵武於坦塗可常保於元吉若
棄中而務表乃微往而不窒其故何哉水積
而龍蟠林豐而獸居神栖於空洞道集於玄
虛苟不刳其所有焉得契其所無非夫忘形
靜寂瑕滓鏡滌玄關自朗幽鍵已闢曷可度

於無累焉不然安得駕八景升九霄覩金闕
之煌煌步紫庭之寥寥同浩劫之罔極以萬
春爲一朝乎心於是釋然於衆慮凝澹於猶
豫澄之而徐清用之而不遽致謝於目曰幸
我以善道弘我以至言覺我以大夢啓我以
重玄昇我以眞階納我以妙門縱我以廣漠
之野遊我於無窮之源既匪群而匪獨亦奚
靜而奚諠協至樂之恒適抱眞精而永存遣
之而無遣深之而又深通乎造化之祖達乎
乾坤之心使我空欲視於目盲之外塞將見

於玄黄之林覩有而如見空寂聞韶而若聽
谷音與自然而作侣將無欲以爲朋免驅馳
於帝主保後天之所能窒欲於未兆解紛於
未擾忘天壤之爲大忽秋毫之爲小處寂寞
而聞和潜混溟而見曉應物於循環含光而
閉關飄風震海迅霆破山滔天焚澤而我自
閑彼行止與語默曾何庸思於其間哉


心目論(終)
