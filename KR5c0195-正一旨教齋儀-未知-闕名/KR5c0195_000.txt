








二儀同卷忠八
　正一指教齋儀
　正一指教清旦行道儀


正一指教齋儀
　宿啓儀
　　　先發鑪
太上玄元五靈老君當召功曹使者左右龍
虎君捧香使者三炁正神急上關啓三天太

上玄元大道君臣等正爾燒香宿啓齋事願
得八方正炁來入臣等身中所啓速逹徑御
至眞無極道前
　　　次西向
係天師陽平治左平炁都功臣某甲稽首再
拜(各三/叩搏)謹關啓天師嗣師系師女師三師君
門下典者君吏願得正一生炁灌養形神五
藏生華六府宣通消四方之災禍解七世之
殃患長生久視得爲飛仙(再/拜)
　　　次北向

係天師陽平治左平炁臣姓名稽首再拜謹
關啓上皇太上北上大道君臣某胎生肉人
枯骨子孫願得解除七世巳下逮及某身千
罪萬過隂私伏匿考犯三官者皆乞消解當
令福生五方禍滅九隂邪精惡鬼莫敢當向
存思神仙玉女來降長生久視壽同三光(再/拜)
　　　次東向
係天師陽平治左平炁臣姓名稽首再拜謹
關啓太清玄元上三天無極大道太上老君
太上丈人天帝君天帝丈人九老仙都君九

炁丈人等百千萬重道炁千二百官君泰清
玉陛下臣等願心開意悟耳目聰明萬仙㑹
議賜以玉丹消災却禍遂獲神仙世官高貴
金車入門口舌惡禍千殃萬患一時滅絶記
在三官被受三天丈人之恩(再/拜)
　　　次南向
係天師陽平治左平炁臣姓名稽首再拜謹
關啓南上大道君三天萬福君願書名玉籍
告諸司命以長生爲定又乞敕三天萬福君
致四方之錢財八方之榖帛富積巍巍施行

功德所向所欲萬事克成如心所願如手所
指久視神仙夀同天地(再/拜)
　　　次還東面西
係天師陽平治左平炁臣姓名等上啓
太上無上大道上皇太上北上大道君南上
大道君泰清玄元上三天無極大道太上老
君太上丈人天帝君天帝丈人九老仙都君
九炁丈人等百千萬重道炁千二百官君泰
清玉陛下天師嗣師系師女師三師君門下
典者君吏臣等夙參籙治依法遵行助國扶

命出自經㫖宣道利物前修所尚敢籍斯義
冐有披陳今謹有齋忱用伸宣讀
　　　讀辭
具如所言誠宜拯濟謹依漢中舊典奉建指
教齋直一日一夜三時行道即夕同集宿啓
上聞恩惟
太上大道君四方教主三師靈應俯垂鑒攝
吿下羣司宣勒職掌及土地里域正炁眞官
社里邑君咸垂擁護清淨座所遏却邪魔傳
祈所願必令通感齋功成就言功酬賞謹以

奏聞願加申勒臣某等稽首再拜
　　　次還西向坐說威儀十二法
正一眞人三天法師曰指教齋戒有十二法
一者不得食含血有生炁之物薰辛之屬唯
　得食菜非向生之月
二者平旦飲粥日中則食自是之後水不過
　齒晝則燒香夜則然燈令燈香光不輟須
　㬰坐起卧息不離法則
三者棄捨因緣唯道是務
四者思經念戒洗心精進

五者慈孝一切愍念不知開示愚癡爲之痛
　心
六者悔謝罪過恒如持毒叩頭自搏禮謝竭
　誠
七者棄世爵祿所寳唯道
八者勞身苦體恭敬盡節爲道驅馳
九者願除衆病十苦八難得免戹世爲太平
　種民
十者尊道貴德心口相副洗潄精進内外清
　潔齋直禮拜不敢怠倦

十一者誦經講道安心定意志願分明無有
　邪亂
十二者當此之時令淨入戒令入靜念
　　　次補職
高功姓名其職也道德内充威儀外備俯仰
　動止莫非法式三界所尊鬼神所瞻關啓
　祝頌通眞召靈解䆁疑滯導逹衆賢
都講姓名其職也閑習儀範綜括憲章宣暢
　諴理引導疑昧必令俯仰合度規矩從式
　勿漏越唱違忤禮儀

監齋姓名其職也才用貞審質範嚴明勵已
　齊衆取爲人則方可糾察邪違繩正規軌
　勿得輕略科典縱任怠替
侍經姓名其職也位服端儼敬肅堂筵必令
　巾帳嚴整几案齊列開卷藴軸每存祗勵
　勿使執置乖序典章虧失
侍香姓名其職也通言暢理所資在香必令
　煙炁氛氲飛馨散馥然後響聞太空聲傳
　上境勿使灰炭沈冥芬芳輟息
侍燈姓名其職也洞幽朗夜寔寄燈燭必令

　列燄齊明通光月路始能皎鏡泉途炳煥
　沈穴勿使煙光扇蕩暉影傾翳
　　　次復鑪
香官使者左右龍虎君侍香諸靈官當令靜
室行道靈壇露悃之所自然生金液丹精芝
英百靈衆眞交㑹在此香火案前使某等得
道尅獲神仙臣身受福合門荷恩八方玉女
侍衞香煙傳奏所言徑御
至眞無極道前
　　　次詠紫霞頌出壇

紫霞舞玄堂元炁常無形洞灌三丹田
八景承高清七曜房朗朗超哉鬱冥冥
曲靜徘徊泉神龍同轡軿三周一感㑹
災脫仙道成



正一指教齋儀


