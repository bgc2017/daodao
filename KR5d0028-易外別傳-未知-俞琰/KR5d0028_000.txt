








易外別傳并敘若七
易外別傳者先天圖環中之祕漢儒魏伯陽
參同契之學也人生天地間首乾腹坤呼日
吸月與天地同一陰陽易以道陰陽故伯陽
借易以明其說大要不出先天一圖是雖易
道之緒餘然變君子養生之切務蓋不可不
知也圖之妙在乎終坤始復循環無窮其至
妙則又在乎坤復之交一勳一靜之間愚甞
學此矣遍閱雲笈略曉其一二忽遇隱者授
以讀易之法乃盡得環中之祕反而求之吾

身則康節邵子所謂太極所謂天根月窟所
謂三十六宮靡不備馬是謂身中之易今爲
圖如左附以先儒之說明白無隱一覽即見
識者當自知之至元甲申八月望日古吳石
澗道人俞琰書






易外别傳
古吳石澗道人俞琰述
邵康節曰心爲太極

太極

朱紫陽曰太極虚中之象也
先天圖
參同契云終坤始復如循連環邵康節詩
云自從會得環中意閑氣胸中一㸃無又

云乾遇巽時觀月窟地逢雷處看天根天
根月窟閑來往三十六宫都是春



月天
窟根





愚謂月窟在上天根在下往來乎月窟天
根之間者心也何謂三十六宫乾一兌二
離三震四巽五坎六艮七坤八是也三十
六宫都是春謂和氣周流乎一身也如此
則三十六宫不在紙上而在吾身中矣是
道也邵康節知之朱紫陽知之俗儒不知
也
邵康節皇極經世書云先天圖者環中也

愚謂人之一身即先天圖也心居人身之
中猶太極在先天圖之中朱紫陽謂中間
空處是也圖自復而始至坤而終終始相
連如環故謂之環環中者六十四卦環於
其外而太極居其中也在易爲太極在人
爲心人知心爲太極則可以語道矣
又云冬至之後爲呼夏至之後爲吸此天地
一歲之呼吸也
朱紫陽曰天地間只是一氣自今年冬至
到明年冬至只是一箇呼吸呼是陽吸是

陰愚謂冬至後自復而乾屬陽故以爲呼
夏至後自姤而坤屬陰故以爲吸呼乃氣
之出故屬冬至之後吸乃氣之入故屬夏
至之後大則爲天地一歳之呼吸小則爲
人身一息之呼吸參同契云龍呼於虎虎
吸龍精又云呼吸相含育佇息爲夫婦蓋
以呼吸爲龍虎爲夫婦千經萬論譬喻紛
紛不過呼吸雨字而已矣
又云一動一靜天地之至妙者歟一動一靜
之間天地人之至妙者歟

朱紫陽曰圖之左屬陽右屬陰愚謂圖左
自復至乾陽之動也圖右自姤至坤陰之
靜也一動一靜之間乃坤末復初陰陽之
交在一歳爲冬至在一月爲晦朔之間在
一日則亥末子初是也孟康曰子之西亥
之東其中間也愚謂吾身之乾坤内交靜
極機發而與天地之機相應是誠天地人
之至妙者也
又云寂然不動以其無陽坤之象也感而遂
通天下之故陽動于中復之義也

愚謂寂者靜之極也是爲純陰之坤感者
動之初也是爲陽生之復寂感之間即一
動一靜之間也
又云無極之前陰合陽也有象之後陽分陰
也
朱紫陽曰邵子就圖上說循環之意自姤
至坤是陰含陽自復至乾是陽分陰坤復
之間乃無極袁機仲曰朱子謂坤復之間
乃無極其論察矣又詩云忽然夜半一聲
雷萬户千門次第開若識無中含有象許

君親見伏義來無中含有象即是坤復之
間無極而太極也邵子之學非朱子孰能
明之
又冬至吟云冬至子之半天心無改移一陽
初動處萬物未生時玄酒味方淡大音聲正
希此言如不信更請問庖犧又云何者謂之
機天根理極微今年初盡處明日起頭時此
際易得意其間難下辭人能知此意何事不
能知又和魏教授詩云讀書每到天根處長
懼諸公問極玄

朱紫陽曰子之半是未成子方離於亥之
時又曰一陽初動處在貞元之間愚謂此
處正是造化之眞機程伊川曰若非竊造
化之機安能長生至哉言乎
又恍惚吟云恍惚陰陽初變化氤氲天地乍
迴旋中間些子好光景安得功夫入語言有
愚謂康節此詩泄盡天根之極玄苟非親
造恍惚之境實詣氤氲之域安知其爲極
玄哉
先天六十四卦直圖











乾上坤下天地之定位也坎離得乾坤之
中故居中
邵康節皇極經世書云天地之本其起於中
乎是以乾坤屢變而不離乎中也
又云自下而上謂之升自上而下謂之降升
者生也降者消也故陽生於下陰生於上是
以萬物皆反生也
又云陰生陽陽生陰陰復生陽陽復生陰是
以循環而無窮也
又乾坤吟云道不遠于人乾坤只在身誰往

天地外别去覔乾坤
愚謂乾坤陰陽之純坎離陰陽之交乾純
陽爲天故居中之上坤純陰爲地故居中
之下坎陰中含陽爲月離陽中含陰爲日
故居乾坤之中其餘六十卦自坤中一陽
之生而至五陽則升之極矣遂爲六陽之
純乾自乾中一陰之生而至五陰則降之
極矣遂爲六陰之純坤一升一降上下往
來蓋循環而無窮也天地如此人身亦如
此子時氣到尾閭丑寅在腰間卯辰巳在

脊膂午在泥丸未申酉在胷膈戌亥則又
歸於腹中此一日之升降然也一息亦然
吸則自下而升于上呼則自上而降于下
在天則應星而如斗指子午在地則應潮
而如月在子午子午蓋天地之中也参同
契云合符行中又云運移不失中又云浮
游守規中人能知吾身之中以合乎天地
之中則乾坤不在天地而在吾身矣吾安
得夫圓機之士而與之言身中之乾坤而
極論身中之中哉吁

地承天氣圖



易曰平哉坤元萬物資生乃順承天
參同契云恒順地理承天布宣
愚謂人之元氣蔵於腹猶萬物蔵於坤神
入地中猶天氣降而至于地氣與神合猶
地道之承天天地以此而生物吾身以此
而産藥太玄經云蔵心于淵美厥靈根與

此同㫖
月受日光圖



邵康節曰月體本黑受日之光而白
愚謂日爲太陽月爲太陰月本無光月之
光乃日之光也陽明陰時陽禀陰受故太
陰受太陽之光以爲明人之心爲太陽氣
海猶太陰心定則神凝神凝則氣聚人能

凝神入於氣中則氣與神合與太陰受太
陽之光無異
先天卦乾上坤下圖



後天卦離南坎北圖




邵康節曰神統於心氣統於腎形統於首
形氣交而神主乎其中三才之道也
愚謂人之一身首乾腹坤而心居其中其
位猶三才也氣統於腎形統於首一上一
下本不相交所以使之交者神也神連乎
中則上下混融與天地同流此非三才之
道歟夫神守於腎則靜而藏伏坤之道也
守於首則動而運行乾之道也藏伏則妙
合而凝運行則周流不息妙合而凝者藥
也周天不息者火也

陰符經云機在目
邵康節曰天之神發乎日人之神發乎目
愚謂目之所至心亦至焉故内鍊之法以
目視鼻以鼻對臍降心火入于氣海蓋不
過片餉功夫而已
乾坤坎離圖


天地日月圖




易曰乾爲天坤爲地離爲日坎爲月
又曰乾爲首坤爲腹
太玄經云陽氣潜萌于黄宫
黄庭經云子欲不死修崑崙
又云出日入月呼吸存
愚謂首居上而圓諸陽之所會乾天之象
也故易以乾爲首崑崙在西北乾位故黃

庭經以乾爲崑崙腹居下而中虚八脉之
所歸坤地之象也故易以坤爲腹天玄而
地黃故太玄以坤爲黃宫日生于東月生
于西故易以離爲日坎爲月呼吸出入升
降上下往來无窮故黃庭以呼吸爲日月
或以兩目爲日月非也兩目僅有日月之
形無日月之用
八七九六圖



木火金水圖

參同契云九還七返八歸六居
又云七八數十五九六亦相應
又云金水合處木火爲侣四者渾沌列爲
龍虎
愚謂六七八九乃水火木金之成數木數
八屬東火數七屬南木自東而升則與火

爲侣於南矣金數九屬西水數六屬北金

自西而降則與水合處於北矣丹家有所
謂赤龍黑虎者東方蒼龍七宿運而之南
則爲赤龍西方白虎七宿運而之北則爲
黑虎無非譬喻身中之呼吸究而言之何
龍虎之有何金水木火之有何七八九六
之有皆譬喻耳或疑九七八言還返歸六
獨言居得無異乎曰六居北不動三方之
還返歸皆聚于北故言居也
乾坤交變十二卦循環升降圖






乾上坤下吾身之天地也泰左否右吾身
天地之升降也復非十一月亦非夜半子
時乃身中之子也姤非五月亦非日中午
時乃身中之午也張悟眞云否泰交則陰
陽或升或降蓋謂身中之泰否

坎離交變十二卦循環升降圖




坎北離南吾身之水火也旣濟東未濟西
吾身水火之升降也屯居寅蒙居戌吾身
之火候也寅非平旦寅乃身中之寅戌非
黃昏戌乃身中之戌張悟眞曰屯蒙作動
靜在朝在昏蓋謂身中之屯蒙

屯䝉二卦反對一升一降圖




旣濟未濟反對一升一降圖





參同契云朔旦屯直事至暮蒙當受晝夜
各一卦用之依次序既未至昧爽終則復
更始日辰爲期度動靜有早晩春夏據内
體從子到辰巳秋冬當外用自午訖戌亥
愚謂參同契以乾坤爲鼎坎離爲藥因以
其餘六十卦爲火候一日有十二時兩卦
計十二爻故日用兩卦朝屯則暮蒙朝需
則暮訟以至旣濟未濟一也屯倒轉則爲
蒙有一升一降之象屯自内而升爲朝爲
晝爲春夏蒙自外而降爲暮爲夜爲秋冬

諸卦皆然夫以六十卦分布爲三十日以
象一月然遇小盡則當如之何蓋比喻耳
非眞謂三十日也或以此爲閉目數息之
法則不勝其煩且勞矣豈至簡至易哉
周易參同契金丹鼎器藥物火候萬殊一本
之圖
惟斯之妙術兮審諦不誑語
傳於億世後兮昭然而可考
煥若星經漢兮昺如水宗海
思之務令熟兮反覆眡上下












千周粲彬彬兮萬遍將可覩
神明或告人兮心靈忽自悟
探瑞索其緒兮必得其門户
天道無適莫兮常傳與賢者
右係校正彭眞一明鏡圖略加增損而成九
環
易曰天行徤君子以自强不息
胡安定曰天之形望之其色蒼然南樞入
地下三十六度北樞出地上三十六度狀
如倚杵此天之形也言其用則一晝夜之

間几行九十餘萬里夫人之一呼一吸謂
之一息一息之間天已行八十餘里人之
一晝一夜而天行九十餘萬里則天之徤
用可知矣
又曰人之神氣萃之則生散之則亡天有
剛陽之氣運行不息故天體常存也
愚按參同契云關楗有低昂兮周天遂奔
走關楗謂南北二極周天謂二十人宿奔
走謂運行也天形如彈丸周帀運轉晝夜
不停其南北兩端一高一下乃關楗也人

身亦然上有天關下有地軸若能迴天關
轉地軸則上下往來一息一周天也
愚又按參同契云循據璇璣升降上下璇
璣斗也天以斗爲機人以心爲機心運於
身中猶斗運於天中
愚又按陰符經云觀天之道執天之行盡
矣蓋人道與天道一也人能收視返聽蔵
心於淵馭呼吸之往來周流不息則與天
道同運而天行之機吾得而執之矣雖然
天之道可以觀天之行未易執也敦能執

之唯虚心者能執之
易曰君子黄中通理正位居體美在其中而
暢於四支發於事業美之至也
徐進齋曰丹家亦取此義魏伯陽參同契
謂黃中漸通理潤澤達肌膚但作用不同
此爲義理存養皆天公諸天也彼爲血氣
保固由人私諸已也
愚謂參同契之說不過借易道以推明己
意其間引用易中之辭未必皆取本文之
義蓋易與天地相似人身亦與天地相似

是故魏伯陽假易以作參同契黃中指身
中之黄道
易曰不遠復无衹悔元吉
朱紫陽曰老子云治人事天莫若嗇夫惟
嗇是謂早服早服謂之重積德被他說得
曲盡早服者言能圖則不遠而復便在此
也重積德者言先已有所積復養以嗇是
又加積之也如修養者此身未有所損失
而又加以嗇養是謂早服而重積若待其
已損而後養則養之方足以補其所損不

得謂之重積矣所以貴早服早服者早覺
未損而嗇之也如某此身已衰耗如破屋
相似東扶西倒雖欲修養亦何能有益耶
今年得蔡季通書說近來深墝養生之理
盡得其法只是城郭不完無所施其功也
看來是如此
愚按曾至游集仙傳云周從泗州人也徐
神翁深重之曰我少而婚是人幼得道其
神全吾不及也如周從者其亦老子所謂
早服而重積者歟

愚又按素問云丈夫八歲腎氣實髮長齒
更二八腎氣盛天癸至精氣溢瀉陰陽和
故能有子三八腎氣平均筋骨致强故眞
牙生而長極四八筋骨隆盛肌骨滿壯五
八腎氣衰髪墮齒槁六八陽氣衰竭於上
面焦髪鬢頒白七八肝氣衰筋不能動天
癸竭精少腎蔵衰形體皆極八八則齒髪
去又云上古之人其知道者法於陰陽和
於術數食飲有節起居有常不妄作勞故
能形與神俱而盡終其天年度百歲乃去

今時之人不然也以酒爲漿以妄爲常醉
以入房以欲竭其精以耗散其眞不知持
滿不時御神務快其心溺於生樂起居無
節故半百而衰也
愚謂人至於老則多忘神昏故也動則疲
倦氣衰故也内鍊之道以神氣爲本神昏
氣衰則以何者爲本
易曰水洊至習坎
愚按靈樞經云日行二十八宿人經脉上
下左右前後二十八脉周身十六丈二尺

以應二十八宿漏水下百刻以分晝夜故
人一呼脉再動氣行三寸一吸脉亦再動
氣行三寸呼吸定息氣行六寸十息氣行
六尺日行二分二百七十息氣行十六丈
二尺氣行交通于中一周于身下水二刻
日行二十五分五百四十息氣行再周于
身下水四刻日行四十分二千七百息氣
行十周于身下水二十刻日行五宿二十
分一萬三千五百息氣行五十營于身水
下百刻日行二十八宿漏水皆盡脉終矣

几行八百一十丈也
又云氣之行如水之流如日月之行不休
故陰脉營其蔵陽脉營其府如環之無端
莫知其紀終而復始
愚謂人身氣血常常流通則安一有壅滯
則病内鍊之道息息相繼如水之洊至而
其流相續則眞氣上下灌注亦如水之流
通也
易曰坎爲水爲月離爲火爲日
項平庵曰心以坎爲體離爲用故心欲虚

而澄腎以離爲體坎爲用故丹田欲實而
温損益皆三陽三陰之離損之火上飛益
之火下伏又曰離體之火上騰故損
離體之火下駐故益
愚謂内鍊之道至簡至易唯欲降心火入
于丹田耳丹田在臍之後腎之前正居腹
中丹家諱言心腎謂心腎非坎離蓋指呼
吸爲坎離殊不思呼吸乃坎離之用心腎
乃坎離之體人之一身心爲之主故獨居
中腎爲之基故獨居下丹家不言心腎而

言身心身即腹也腎在其中矣豈可捨腎
哉腎屬水心屬火火入水中則水火交媾
如晦朔之間日月之合璧
易曰山澤通氣又曰二氣感應以相與
愚按參同契云自然之所爲兮非有邪僞
道若山澤氣相烝兮興雲而爲雨蓋人身
之陰陽絪緼交結于丹田則升于泥丸滃
然如雲化爲甘澤陳希夷詩云倏爾火輪
煎地脉愕然神瀵湧山椒與此同㫖神瀵
出列子嘗謂山澤之氣相通由其虚也唯

虚也故二氣感應以相與不虚則窒而不
通安能相與內鍊之道貴乎心虚心虚則
神凝神凝則氣聚氣聚則與雲爲雨與山
澤相似離騷遠遊篇云道可受兮不可傳
其小無外兮其大無垠毋滑而魂兮彼將
自然一氣孔神兮於中夜存虚以待之兮
無爲之先朱紫陽注云蓋廣成子之告黄
帝不過如此實神仙之要訣也
易曰一闔一闢謂之變往來不窮謂之通
程伊川曰涵養之道出入之息者闔闢之

機而已
又曰闔闢往來見之鼻息
張横渠曰人之有息蓋剛柔相摩乾坤闔
闢之象也
朱紫陽調息箴云氤氲開闔其妙無窮誰
其尸之不宰之功
愚按參同契云二用無爻位周流行六虚
往來旣不定上下亦無常幽潛淪匿變化
於中二用九六也六虚卦之六畫也以喻
一呼一吸往來上下久之則神凝息定所

以成變化也呼則氣出陽之闢也吸則氣
入陰之闔也蓋人身之陰陽與天地之陰
陽相似若能御呼吸於上下使之周流不
息則闔闢往來之妙盡在吾身中矣或曰
大有大闔闢小有小闔闢一息之闔闢即
一刻之闔闢一刻之闔闢即一時之闔闢
一時之闔闢即一日之闔闢一日之闔闢
即一月之闔闢一月之闔闢即一年之闔
闢以至一世之闔闢一元之闔闢萬古之
闔闢其理一也

易曰日往則月來月往則日來日月相推而
明生焉寒往則暑來暑往則寒來寒暑相推
而歳成焉
程伊川曰易中只是言反復往來上下愚
謂丹家之書廣譬曲喻亦只是言反復往
來上下外此皆邪說妄行非眞要自然之
道也
愚按文子云流水之不腐以其逝故也户
樞之不蠧以其連故也文子計然也周時
人老子之弟子也人身氣血亦欲其往來

流通一不流通小則爲癤大則爲癰疽癤
者節也癰者壅也疽者阻也
愚又按子華子云古之知道者築壘以防
邪䟽源以毓眞深居靜處不爲物攖動息
岀入而與神氣俱魂魄守戒謹窒其兊專
一不分眞氣乃存上下灌注氣乃流通如
水之流如日月之行而不休陰營其蔵陽
固其府源流泏泏滿而不溢沖而不盈夫
是之謂久生子華子程本也孔子與之傾
蓋而語者也人身氣血往來循環于上下

晝夜不停猶江河之水相似人但見江河
之水東流至于海而不竭殊不知名山大
川孔穴皆相通也豈不見廬山瀑布乎晝
夜傾注不絶何也水由地中行蓋往來相
循環也日月之行亦然隨天之旋一出一
入往來不窮人知吾身自有日月則往來
不窮之妙只在吾身而不必索之高遠矣
醫書云人身有任督二脉任脉者起於中
極之下以上毛際循腹裏上關元至咽喉
屬陰脉之海督脉者起於下極之腧並於

脊裏上至風府入腦上顛循額至鼻柱屬
陽脉之海所以謂之任脉者女子得之以
姙養也謂之督脉者以其督領經脉之海
也鹿連尾閭蓋能通其督脉者也龜納鼻
息蓋能通其任脉者也人能通此二脉則
百脉皆通黄庭經云皆在心内運天經晝
夜存之自長生天經乃吾身之黃道呼吸
往來於此印任督二脉是也

易外别傅(終)










