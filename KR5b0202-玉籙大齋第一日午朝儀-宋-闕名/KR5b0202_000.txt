








玉籙大齋第一日午朝儀
各禮師存念如法
謡歌空洞帝君守壇五帝校録受符三官
備衞四門束魔去奸流鈴擲火隂穢焚殘
身佩金書鍊液芝顔玄靈素合心動三關
騎獅跨鶴控龍乗鸞萬星守舍千魔不干
道炁長存萬仙悉安
發爐(如前)
請稱法位
具位與臨壇官衆等謹同誠上啓

虚元自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城惣眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈
臣聞二景含虚隱華靈於未兆九霄總梵合

妙炁於自然象帝之先寂寥獨立太初而上
恍惚無名混三色以玄通凝一神而生化分
無上玉虚之炁鬱結洞章肇太無赤混之元
周回梵行無文不度至極難超臣等憑藉福
因叅聞玄妙披九光之祕藴窺盻靈章宣三
洞之明科遵行教典凡有所啓敢不上聞齋
意青詞謹當宣奏
具如詞言不違懇欵恩惟大道分别請祈
臣聞虚元空碧玄丘顯雲篆之文太漠流輝
梵行露天眞之㫖扶揺一炁騰育九清臣等

視晷精修過中不昧廻風芳耀衝絳闕以揚
輝奔日赤精當丹天而正照羽蓋流精於黄
道玉華散景於玄壇恭假香傳奉修齋直以
今第一日中分行道請法衆等運兹初捻上
香
願此香烟騰空徑上供養
虚无至眞自然大道元始天尊願以是捻香
功德上祝
當今皇帝嗣曆無疆伏願統接千齡道侔二
帝鴻圖天固永垂億萬世之基龜鼎日隆逺

邁八百年之卜握眞符而御極膺曆數以在
躬運撫靈長功光祖述休祥畢至瑞慶大來
今故燒香自皈依道尊大聖衆至眞之德得
道之後保天長存
臣聞紫精朗郁三廬生空寂之神瓊室流輝
十合轉金橋之聖妙穖倒影大混飛玄以今
第一日中分行道請法衆等運兹二捻上香
願此香烟騰空徑上供養
玉晨至聖自然靈寳大道天尊願以是捻香
功德上資

國母皇后神儀伏願鍊質東華陶魂南極飛
昇金闕徑陪髙上之班遊宴玉京位正元眞
之陛流祥
帝祚延𥙿
皇圖金枝玉葉以彌芳紫鳳青鸞而薦瑞九
州清泰四海晏安今故燒香自皈依經尊大
聖衆至眞之德得道之後昇入無形
臣聞鑿開混沌分圓清方濁之殊位定髙卑
有人世天關之别紫虚鬱秀玉精流光以今
第一日臨午行道請法衆等運兹三捻上香

願此香烟騰空徑上供養
混元大聖自然道德天尊願以是捻香功德
上資
宗祧先聖
所薦神儀伏願天地開光太虚感會熈夷養
素宴息處於黄房空碧練眞徑躋登於紫極
垂祥宗廟延福
儲宫今故燒香自皈依師尊大聖衆至眞之
德得道之後昇入無形
懴悔旋繞命魔歩虚

禮經三啓
重稱法位
具位與臨壇官衆等謹同誠上啓
三清至尊十方上聖玉京金闕天帝天眞十
方師尊聖衆三界官屬一切威靈
臣聞洞玄出經天地設恭而稽首神霄告籙
幽冥開道以通關臣等夙預眞儔叨承道䕃
所宜守黄庭而偃息内養神形餐素液以耽
研外除嗜欲恭承
上命恪爲典行伏望

道意昭融宸𠂻鑑念頒玉清之寳籙金液鍊
形授金闕之瓊篇丹臺校録上祝
坤宫殿下神儀執握龍章御登鳯輦徑入清
虚之境飛昇太漠之鄕位列眞仙名刋紫𠕋
宴瑶池而泛景居蘂闕以怡神證道無爲超
登有在上明
天尊大慈之化下副臣等請
命之誠謹啓以聞
十二願
一願天恩普降二願符命遐宣

三願玄壇警肅四願萬聖臨軒
五願千眞朝仰六願萬炁齊仙
七願回尸起死八願度品南宫
九願天清氣朗十願河海晏然
十一願輪轉得道十二願飛昇上清
復爐(同前)出堂
謝師回幕


玉籙大齋第一日午朝儀
