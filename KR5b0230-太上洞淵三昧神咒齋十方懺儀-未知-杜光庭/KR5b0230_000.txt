








太上洞淵三昧神呪齋十方懴儀
　　　　廣成先生杜光庭刪定
　　　東方
臣等謹爲齋主某甲等修建洞淵三昧神呪
大齋行道禮懴救禳災疾却禍祈恩伏願
太上垂慈諸天愍育勑下十方主者大梵天
王殺鬼吏兵法災力士齊臨法席俱到道場
爲齋主收逐魔精驅斥鬼祟勾盈子等徒侣
所行衆災速賜剪除匡持齋主百病除愈千
殃蕩消増續年齡超騰禄位九玄昇度七祖

逍遥合宅安貞良賤康泰得如所願仰荷玄
恩
　　　呪曰
東方蒼老君號曰勾芒靈梵汝遊太空
蒼蒼拂玉京大乗緫三天衆眞統魔兵
八音徧十地九龍雲輿迎建齋立大功
長夜自光明正道法皷振百邪悉摧傾
魔王來稽首敢試滅其形善神擁門户
力士交萬靈道氣廣流布家親咸安寧
疫毒皆消盡萬民悉長生相與弘至道

俱遊紫鳯城
　　　南方
臣等謹爲齋主某甲等修建洞淵三昧神呪
大齋行道禮懴救治災疾請福祈恩特願
大聖弘慈衆眞垂祐遣天丁力士赤殺天兵
收逐魔瘟滅却焦氏九子等衆所行災疾一
切凶殃並願攝毒收精各還方位當使齋主
等疾患痊愈魂魄清安算壽増延禄位超進
先亡往逝免脫幽途合宅安康良賤貞吉得
如所願仰荷玄恩

　　　呪曰
南方炎帝君八表號閻浮飛軒駕雲輿
十直三天遊玉女乗霄唱金光溢丹丘
今日轉法輪梵響振九嵎天魔勑魔兵
風舉自然休晃晃三光暉百邪殁九幽
敢有干試者力士斬其頭諸天帝王子
殺鬼氣不流故有强梁者灌湯煑其軀
千千悉斬首萬萬不得留興齋攝魔精
魍魉次次收大道威嚴重神風拂邪妖
鬼疫旣消盡萬民無災憂

　　　西方
臣等謹爲齋主某甲等修建洞淵三昧神呪
大齋行道禮懴救疾消厄滅禍除凶伏惟
五帝神尊少隂衆聖垂慈巨澤哀鑒懇祈願
遣九天大兵赤殺力士收除信陵赤烏魍魉
生死之神塚墓之鬼烏奴留子等徒並乞截
斷凶殃辟除瘟瘴降下靈液灌注三田四大
輕强更増年算禄位遷永速赴台衡先亡祖
曽俱超靜域得如所願仰荷玄恩
　　　呪曰

西方蓐收神號曰爲勾尼三光玄太虚
朗朗超四維八音三十二百邪氣自摧
今日建福田神呪破鬼儕然燈光逺照
長夜朗然開風止雨亦休斬妖束奸非
敢有干逆鬼縳送地獄畿金刀縱横截
鐵杖歷亂槌行道除百惡燒香滅千災
道士心精專積善起死骸萬邪畏眞正
伏恩無敢違奉師尊大道道氣自來歸
愚人不能學智者常依依不惜財貨身
貴教乗空飛

　　　北方
巨等謹爲齋主某甲等修建洞淵三昧神呪
大齋轉經行道救治災疾請福祛魔伏願
五氣神君北方眞聖勑下勒宋文昌等衆風
雨將軍四天大王齊心併力收除青眞大魔
弗旦連子門户井竈之鬼丞伯阿倫丁寧子
都等爲崇之神一切消除清蕩内外使齋主
等疾患痊復四大輕强安定精神増延福壽
先亡滯魄各獲清昇合宅咸康吉無不利得
如所願仰荷玄恩

　　　呪曰
北方鬱單境帝神曰玄冥落落四運開
昭昭五氣明豁豁邪穢除蕩蕩天地清
太上威嚴切凶鬼死不生敢有違逆者
收之付天丁千千皆截首萬萬悉斬形
閻羅剪邪妖北斗滅魔精神風掃不祥
萬惡不敢停上聖惠澤流萬物普咸榮
　　　中央
臣等謹爲齋主某甲等修建洞淵三昧神呪
大齋行道禮懴救治災疾驅斥魔瘟願勑十

方天下三十六天力士覆護齋主滅祟消凶
收除客死雲中李子敖凶殃之鬼六畜人形
五木百媚蠻夷戎老羌虜山上水中火内射
公萬種等鬼一切消滅當願齋主千罪萬咎
悉乞赦除厄患潜消衰危過免千齡保祚禄
位遷升七祖九玄咸登妙果得如所願仰荷
玄恩
　　　呪曰
中央戊己神黃帝統萬機三秦緫八方
勾陳耀天暉天輝光照灼豁然幽夜開

至道恩慈普萬兆悉歸依今日建大齋
萬惡不敢希風停不動條福徳髙巍巍
鬼疫敢不忌億億斬無遺百姓遭疾苦
若請神呪齋病者即蒙差鬼氣自崩摧
諸天攝魔靈衆眞斬邪非太上金口𠡠
不從死怨誰若䏻伏道教止惡勿行非
　　　東北方
臣等謹爲齋主某甲等修建洞淵三昧神呪
大齋轉經行道救禳災疾請福祈恩願遣五
方靈童收斬五精七吹賈元黄奴兄弟所行

萬病一切災殃願攝鬼兵驅除崇害冀得疾
患痊愈體徤身康更續年齡遷騰禄位闔門
受慶良賤蒙安七祖清昇九玄解脫得如所
願仰荷玄恩
　　　呪曰
東北艮之子其神御隂節奉承太上教
善惡令分别邪訛不干眞犯者宜誅殺
上聖䕶生民侵者加大罰洞淵理清肅
三昧法嚴切神呪滅邪魔邪魔並消滅
除凶凶即止斬鬼鬼即絶神兵闔天下

靈風掃地發百福千方起千災九隂没
公私無障惱存亡蒙濟㧞
　　　東南方
臣等謹爲齋主某甲等修建洞淵三昧神呪
大齋行道禮懴願遣赤卒小吏太上眞騎收
除百龍王翦等所行災疾驅遣下兵俱蒙斷
截使齋主渚蕩六府流潤百關疾患蠲除衰
厄殄滅保安禄位增續年齡㧞度幽魂匡持
見在得如所願仰荷玄恩
　　　呪曰

東南巽之神地户張網羅網羅布天下
百鬼不得過五嶽爲安靜四海不騰波
萬邪不敢動禁勑一切魔魔鬼敢逆近
斬之付陁羅頭破數千片身形悉滅磨
䕶救生民苦災厄自免過三官伏威令
依如女青科
　　　西南方
臣等謹爲齋主某甲等修建洞淵三昧神呪
大齋解禳災疾行道禮懴願遣九天主者三
元力士主收天下祟害妖𦍙山林水火風土

大鬼憂連文慶子等徒乞斥去千里逺出他
方原赦齋主過徃之愆蠲除見在諸疾使魂
清氣爽厄運蕩消四大康和六府通潤鬼氣
蕩滌魔精殄除福夀增饒禄位遐永得如所
願仰荷玄恩
　　　呪曰
西南坤之母神制收邪精禁止天地鬼
瘟毒不得行若有不從者金刀斬汝形
今日建大齋㧞死而理生三光一流照
九幽並開明明朗徧十方百鬼無藏形

故爲病不止收之付七星神風掃凶邪
邪惡自然平老君明㫖教急急如律令
　　　西北方
臣等謹爲齋主某甲等修建洞淵三昧神呪
大齋行道禮懴思神念眞祈恩請福願遣健
兵力士驅除王鳯白起所領災凶應時殄滅
不得容恕當使齋主神安魄定靈藥灌心疾
患日痊算壽增續禄位惟永早列台階七祖
九玄俱登妙樂得如所願仰荷玄恩
　　　呪曰

西北乾之父其神通天光聖帝愍民人
百鬼之剋傷故結於天羅布徧於十方
捕瘟收疫鬼無一得隱藏次次斬殺鬼
付之沸鑊湯一切令滅盡無復得逃亡
今日立功德福流殄禍殃病者得痊差
未則保休康居宅悉清穩鬼氣盡消亡
天神咸擁護闔門永吉昌
　　　上方
臣等謹爲齋主某甲等修建洞淵三昧神呪
大齋愈病消災功德行道願遣黃英力士正

一使者除遣女盆子赤首大魔請自攝邪精
應時蠲滅使齋主凶殃雨散厄障雲消六府
恬和百關調暢算壽增益禄位長安七祖遷
昇九玄蒙慶得如所願仰荷玄恩
　　　呪曰
上方諸天帝出入大羅門廕育地上民
劫運使長年下邪敢不亡縱毒殺萬民
狼藉死病苦怨聲徹上天天上下大兵
擲火收百瘟三五斷邪徑七星塞鬼門
掩縳付天獄萬民得完全

　　　下方
臣等謹爲齋主某甲等修建洞淵三昧神呪
大齋行道禮懴歸命衆尊願遣大明監邪迴
煞使者各持鐵騎收捕邪精當使齋主疾病
輕除神安魄定災運蕩滅壽算增延寵禄長
承台階速踐得如所願仰荷玄恩
　　　呪曰
下方地祇靈紀綱都九域清澄於四海
安鎭於五嶽制攝邪魔鬼不得行百毒
上聖護生民故下盟威勑若有違逆者

收之付天獄鐵鈎鈎鬼眼金刀截手足
神呪殺百邪百邪滅種族萬民感道恩
無復哀悲哭免度凶忌年㑹見世安樂

太上洞淵三昧神呪齋十方懴儀
















