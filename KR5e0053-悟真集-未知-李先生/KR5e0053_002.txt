










悟眞集卷下連三
　　　　錦屏山通玄子李先生集
　詩
　　　勸修行早離鄉
修行不遠離親愛只爲當生泥水倩元本因
他泥水成下梢管被泥水壞
　　　釣馬先生未許
苦海漂流欲釣鼇見鼇不敢下鈎撈柰何一
派傾舟浪怒捲風波轉更高
　　　内觀心月

自家宫闕徹天寬高掛團團白玉盤皎潔清
光無翳障簾幃深鎖恣情觀
　　　鎖猿
赤帝山中黑色猿攀花摘果耍難收而今打
得金剛索鎻在黄庭不舉頭
　　　繫馬
靈臺赤馬太驕肥愛對風前月下嘶幸得民
安無戰陣舊槽緊繫不牽騎
　　　問一朞不岀菴
結制生涯戊己家慇懃特地造三車琢開古

轍崑崙過大道周流無障遮
痛飲刀圭灌玉花醉眠一任日西斜客來幾
度敲門喚一夢遊仙尚未家
　　　壺中境
天内一天少見知無生眞境此爲基道人箇
裏曾遊歷休問修行無有爲
　　　試筆
心手相忘玉管揺聲如寒雨響瀟瀟不離繭
紙兩三幅寫出龍蛇千萬條
　　　春愁

人被春來苦不忺等閑難上我眉尖尋思白
髮無情理不問主人添便添
　　　謁袁權府
三秋雨過曉風悲深慮寒生試問衣小富欲
成近大富柴扉故掩謁朱扉
　　　誡謗傲
萬慮沉沉一氣沖朝昏常在杳冥中人來話
我我慵語識破人間事事空
　　　錯認
聲色堂中休覓佛馨香洞裏莫尋仙請觀猿

摸波間月影動方知不是天
　　　雪
雲生風送雪霏霏誰識乾坤造化機碧玉峯
前童子笑黑牛變作白牛歸
　　　夢飲
意倦琴書卧小軒夢隨劉阮酌桃源醒來復
醉醉還醒寂寂無人啼曉猿
　　　同人見訪
昨感良朋蠟屐來東臯笑傲晚慵迴樵童侍
我臨流坐不賦新詩亦快哉

　　　養志
收拾琴書歸去來鶴全毛羽蛤成胎得衝霄
漢渾無礙高衒神珠晃九埃
　　　警送孝
臭腐化神神化臭輪迴一舊一番新明知物
理渾如此何事生人送死人
　　　居山
蟠跡茅菴已數年等閑無事不山前莫言閑
樂不由己自是人心著萬縁
屋上峰巒映夕陽半林紅翠匝茅堂茶餘客

去柴門掩閑弄流泉趁晚涼
　　　别河津和馬先生韻
樂寓山菴未卜歸征鴻喚省思依依如今已
得逍遥趣擬學孤雲自在飛
道人心似白雲閑動止從容自在間憶出谷
時便出谷要歸山則即歸山
　　　嘆生死
行尸休爲死尸悲父去看看子亦隨陰簿星
星明有限只爭勾早與勾遲
　　　月夜

風收雲幕露青天天地冰壺冷湛然萬點星
疏銀漢淡一輪明月正孤圓
　　　陽火
陽光上越一重天下徹無疆九壘邊星月伏
藏陰怪滅一輪赫赫顯孤圓
　　　牧牛
牧童晚唱樂江邊放下白牛不顧牽寂寂蘆
花煙水外一輪明月照青天
　　　自樂
外無煩惱内無思不醉不醒不即離何事道

心清樂處碧天風細月明時
　　　警昧眞心
共說修心不識心眞心别隱洞天深欲知不
問修眞士走遍天涯無處尋
　　　寄楊先生
大法堂前授劍時囑教付與丈夫兒柰何落
在雌柔手匣内悲鳴孰可知
　　　勸學
天元眞氣上天梯收拾栽培要灼知全會始
終無退倦只爭成早與成遲

　　　警貪求
蠅頭利賂十分追不恤人難任四知一旦積
成盈貫罪取招業債倩烏誰
　　　諫招後言
忠言十九不機投面苟相從背變讎范蠡悟
來無後患夫差徒見子胥羞
　　　賤利名
歸去來兮雪滿頭利名心上撆然休當機抵
了輪迴債也是今生贏一籌
　　　幽居

欄檻數竿君子竹矮窗幾卷聖人書遊仙夢
斷松陰轉一操絲桐樂有餘
　　　内巧
吹紅海底一爐火消却山頭兩片冰火自滅
時冰自盡日光月色共圓明
　　　嘆道寳
陶甄大璞作生涯耀古輝今無玷瑕放去收
來天地窄崢嶸神用應無涯
　　　雪後調琴
閑樂絲桐取次調坐親爐火恣逍遥貪憐徽

外琅然曲不管門前雪未消
　　　晝眠
晝寢明窗况味高心頭塵慮絶纖毫甜然半
覺遊仙夢又向壺天看一遭
　　　兵後遊河中府
舜都樓閣冠天下幾逐灰殘幾度修唯有條
山林麓在巍巍依舊過春秋
　　　寥陽宫西軒
西軒高卧性朦朧飲醉西風混太空空裏幾
多眞變化樂然分付不言中

寂寂西軒遠市鄽寬藏法界我深憐侯門人
到慵相對獨稱閑人宴坐禪
西軒雲憩枕書眠瓦鼎山檀裊瑞煙一味清
音偏貫耳瑶琴風鼓自琅然
　　　登鸛雀樓觀河
地上長河天底山天吴怒激浪迴還爭如樓
上無名客不起風波自在閑
　　　夏日晚興
自南薰吹晚生凉散褐横琴對夕陽三弄聲
殘明月上矮童來請夜燒香

　　　初春雨後
膏雨初晴日漸長輕寒猶自勒羣芳道情樂
景憑誰說獨傲東風立夕陽
　　　寥陽宫早起
幾韻金鐘送曉寒遊仙夢斷不成眠起觀太
華峰頭月斜照條山影浸天
　　　文秀才問道
常道眞常常自知知常常道乃無爲無爲爲
得無言說說著眞常道即離
　　　寄山南任先生

塵談一别十年間幾見賓鴻謾往還望斷前
山風月底想應一様養高閑
　　　贈張先生入圜
禁身禁足勤行道忘相忘言宴坐禪大覺圓
通明五眼不離當處是羅天
　　　嘆日月催促
纔過中秋皓月圓又逢重九菊花天四時直
恁催人老攛掇一年又一年
　　　警敏喪
生死朝昏事不訛壽長壽短一南柯臨喪莫

起悲酸念輪到頭來柰爾何
　　　重遊河中
四十年前此地遊繁華幾換度春秋黄河不
在興亡彀依舊滔滔東注流
　　　幽居晚步
麻衣拂地瘦笻長踏破雲山正夕陽回首黄
昏香火罷笑披風月入禪房
　　　嘆害人者人害
蟫噪松枝興未休螳螂牙爪利如鈎一心只
慕甜蟬味豈顧黄鸝在後頭

　　　明守分
平生無作爲禀性太愚癡一鉢千家飯三冬
百衲衣般般常足意事事不愁眉何爲窮能
固玄元說儉慈
　　　秋赴河津立菴讚貧
蓑笠離桑梓時當霜葉天琴書抛我友瓶鉢
謁他賢瓦解霜侵榻簷頽雨滴椽虎狼蹤户
外苔蘚滿窗前行訝顔淵巷眠偎后稷綿几
無龍尾硯架絶鴈頭牋淺蘸秃毫筆濃磨破
竈煙興題袁憲傳閑閲范丹篇不怨人深恪

常思己薄縁固窮心不濫抱道志彌堅杳杳
冥冥坐昏昏默默禪幻軀培丈室眞性透重
玄内外融無二縱横滿大千五行難造化二
氣罷催煎極樂清涼境逍遥自在仙妙機無
可說緘口待天年
　　　警門人
修行莫盲志戒精誠天崩莫懼地陷休驚下
忘貧賤上傲公卿鬧中取靜死裏逃生内全
淨體外絶人情圓明五眼證果三乗斯言再
囑余弟余兄鸞飛眞跡跛鼈慵行面從背毁

財重義輕樂從猿耍動學雞爭性迷聲色意
在功名問君端的曷幹前程
　　　遺世頌
人聽清角不聞雷震我今歸去大限有盡好
事擬說說也難信余弟余兄道之可進




悟眞集卷下











