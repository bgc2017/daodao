








太上元始天尊證果眞經
爾時
元始天尊在玉清宫内與諸仙上聖演說眞
經若能傳受身有光明左有天丁右有七星
三界侍從受吾眞經能持誦者萬鬼銷寧誦
吾眞經自然長生五帝侍衛萬劫皆明隨劫
輸轉逍遙上清光竒仙子受者長生玄眞妙
籙禁斷惡神千千截首萬萬剪形天符勑令
斷絶鬼神頭破七分除滅根源修行有志對
御留恩眞經微妙難遇難聞

上帝髙尊五靈大神三界收戮十惡絶根
洞明師子護持龍門三界玉眞眞中有神
天人護衛絶魔邪群傳受萬民世世長存
道言證果眞經者讀誦萬徧生者長生家門
有慶死者幽魂出苦身離惡趣世間善信男
女宜各敬而行焉

太上元始天尊證果眞經


