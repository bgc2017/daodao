








二燈儀同卷爲五
正一殟司辟毒神燈儀
離明瑞象燈儀


正一殟司辟毒神燈儀
法事如式
伏以混沌旣分氣形乃判女媧斷鰲而立極
伊祈曆象以授時分三才而成三播五行而
爲五由是氣分七十二候歳定三百六旬成

變化以行鬼神妙隂陽而運寒暑天垂象則
吉凶可見人禀性而禍福自來故慶源乃襲
於積善之家而殃咎必幾於作惡之者幸有
禱祈之路抑開方便之門以今信士某囿形
覆燾之間託跡帡幪之下正心誠意尊天敬
神啓建玄壇修崇清醮香煙縹緲靄空洞之
雲霞燈焰熒煌燦青霄之星斗瑶臺月冷而
仙𥚑縹緲碧漢風清而雲馭翱翔察兹懇懇
之齋羞願賜迂迂而降監伏願明德誕敷洪
恩下沛増注方來之慶蠲消已往之非萬福

攸同羣魔滅試無災無害且逸且安金書標
不朽之名青簡注延生之法更祈加護是罄
恪恭稽首歸依無極大道
臣衆等志心歸命東方行瘟張使者
伏以太虚之上諸天之尊自然九色之光華
不假三晨之照燭上至日月星宿下及海岳
山川或傾事帝之心盡屬爲臣之禮宫室户
牖殿閣樓臺或珍寳以營成或雲霞而結就
虚無縹緲是爲恍惚之庭森羅淨霐别有通
明之殿毎於齋日普集群靈風生而紫宇成

音煙起而清風結篆百千萬之仙衆三十二
之帝君莫不大㑹玉京上朝金闕以今信士
某銀缸燦爛檀炷氤氲惟願降臨謹當讃詠
布列銀缸化成寳蓋燦爛光華流星俯屇
九霄儀仗徘徊下邁五色祥雲氤氲沆瀣
勑下三官消除災害疫疾瘟㾮皆蒙痊瘥
殟司部從驅邪除怪降福消災虔恭匪懈
臣衆等志心歸命南方行瘟田使者
伏以惟皇上帝隂騭下民故敕温部之神明
以分天道之禍福積善者有餘慶則可保於

安寧積惡者有餘殃則難逃於譴責主殟聖
者威重權髙都天元帥勢大職尊昔武王治
世之日乃匡阜得道之時御氣乘風孰可攀
於仙駕幽岩邃谷今猶見於靈蹤尊號和瘟
靜明敕賜雖大道之瘟疫惟人所召然神明
之紏察惟德是依以今信士某是以香裊輕
雲燈排列宿惟願降臨謹當讃詠
仰啓五殟尊神聖帝願回聦直廣垂濟惠
元帥都天留恩一切左右威靈無諸凝滯
匡阜先生和殟却癘收殟攝毒福及後裔

駐想雲輿來臨壇治保佑一家永依神庇
臣衆等志心歸命西方行瘟趙使者
伏以洪爐造物覆燾所以無私踈網臨人善
惡因而有報恐懼修省之戒嚴恭夤奉之文
羲易所傳周書備載吉凶在我禍福無門降
年不永者惟民宿辜不善餘殃者非天作孽
若能悔過百祥自此而臻苟不悛心六極自
然而至故有殟部以奉天符一紀之中令年
王而行賞罰五方之内假將軍以秉威權力
梵魔王輔聖每彰於猛烈張康太保隨神常

顯於靈通願藏雷電之威乞賜禧祥之祉以
今信士某是以燈開菡蓞香噴狻猊惟願降
臨謹當讃詠
力魔梵王曲垂大造太保張康尊安廟貌
十二年王尊帝所告五方使者除兇去暴
正直聦明褒忠佑孝廣變清涼恩歸覆燾
臣衆等志心歸命北方行瘟史使者
伏以皇天無親大道不器其功可以妙萬物
其明可以照四方延福延生俱有修禳之法
若男若女咸蒙覆燾之恩惟命殟司下臨凡

世行病則有鬼王之猛烈發汗則有使者之
神通以禍福化人以災祥降世常善救物豈
非惡害之心無量度人乃有好生之德以致
隂陽消息寒暑往來十二律之無私四六氣
之有準瘟分三十六種候列七十二神心萌
善則災消意造非而禍至倘伸夤奉必賜康
和以今信士某是以香飄馥郁燈布熒煌惟
願降臨謹當讃詠
三十六旬主張氣候二十四神門差刻漏
七十二神時行所受十二律吕黃鐘太簇

皂纛鋒刀長牙巨獸天之命令生靈是祐
慈造回顔神威息咎保佑一家康寧富壽
臣衆等志心歸命中央行瘟鍾使者
伏以先聖所制亘古流傳必須顯跡於神通
然後隨方而祭祀據壇祠而遵天命居境域
以顯威靈旨酒佳殽列杯柈而豐潔朱甍碧
瓦設堂殿以深嚴或道教之眞仙或釋門之
大士或往古之英烈或上世之賢良或畫繪
以作容儀或埏土而成相貌享一方之供獻
納千里之瞻依以今信士某是以絳蠟搖紅

紫檀凝霧人皆欽仰士庶歸依法衆虔誠謹
當讃詠
郡邑靈神人之主宰社令城隍血食千載
祠廟靈祇名彰英彩亘古名賢周遊四海
一方祭祀豈容有改願回洞鑒來臨爽愷
保佑一家永無驚駭
諷經宣䟽化財回向


正一殟司辟毒神燈儀終
