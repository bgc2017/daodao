








眞元妙道要略如四
眞人鄭思逺撰
黜假驗眞鏡第一
夫道者黄道赤氣七九廻精三一少女爲要
妙在採氣還丹是得聖人隱於八素仙者秘
在鉛汞故訣曰鉛汞識眞萬化窮矣洞暁八
素眞道立矣此上至要闕一之道即無成也
余竊聞見學人不遇明師悞認糞穢錯修鉛
永損命破家其數不可備舉略而述記拜解
八素少女鉛汞列之如後有用凡朱汞鉛銀

取抽臺水銀號爲天生牙服而死者
有用硫黄炒水銀爲靈砂服而頭破背裂者
有以審陀僧鉛黄黄花號黄芽者
有炒黑鉛爲水鉛用鉛不用鉛服成勞疾者
有燒桑木爲六八四十八淋煎取灰霜號爲
秋石者
有燒金鏁草及糞灰取霜號爲鉛汞者
有用胞衣號河車者亦云紫芳也
有以九鍊硝石於葫蘆内以水精玉環採月
水日火號爲大藥者

有焼砂錫錢取鉛珠號爲丹中眞鉛者
有以銀雞子養朱砂及汞㐲火礬張果老云
龍虎丹者即伏火死水銀一色者
有以鹽𥐼砂啖十六歳童兒童女取大小便
燒淋取霜爲鉛永者
有以四黄八石都合燒爲大藥者有爲大藥
用八般石藥者
有以猪牙皂莢十一月採之燒鍊取灰霜莢
天生牙者
有以胡蘆成硝石拜白石英號紫石英爲一

物含含五彩之道者
有煎霜雪拜百草上露號神水華池修鍊者
有燒鍊薑石雲母硫黄及土爲至藥者
有認鐵鍟銅緑爲自然之藥便指隂眞君訣
云金花生天地寳者
有以桑椹子并蚕沙赭石子號爲大小聖石
自然丹砂者
有燒熏松煙號爲一子眞黑鉛者
有燒絲紬取灰淋煎爲大藥者
有燒鍊硝石并二江水及青鹽三年擬爲至

藥者
有以水火鼎燒赤白二樟柳根號玄牝者
有以曾青空青結水銀燒伏火號眞金者
有以硫黄雄黄合硝石并蜜焼之焰起焼手
面及燼至舍者
有以水火漏鑪櫃九徧燒水銀青砂子號九
轉七返靈砂者
有以黄丹胡粉朴硝燒爲至藥者
有合燒雄黄雌黄號爲知雄守雌之道者
有以鍊黑鉛一斤取銀一銖號知白守黑神

明自來爲眞鉛銀者
有以盆於十一月合地土取隂氣認爲眞水
者
有焼火糞灰以臘水淋汁煎霜號大藥者
有以黑鉛一斤投水銀一兩號爲眞一神符
白雪者
其前件所用迷錯爲道之人輪年修鍊皆是
費財破家損身䘮命傷風敗教如此之流學
者同毛成無一角可中參同云由盲者不柱
杖聾者聽宫商沒水捕雉兎登山索魚龍又

云使二女一處令張儀蘇秦説媒遣爲夫妻
弊髮腐齒終不相交又云和膠補筌以硇塗
鐺去冷加水除熱用湯飛龜舞蛇終不可得
何以言之蓋非類不可合魏君云假使黄帝
臨鼎太一執火八公擣鍊淮南調合立宇崇
壇玉爲階陛麟鳳脯腊把籍長跪祝章神祗
請哀鬼神沐浴齋戒待有所望亦不可得也
世人不如少女乃是兊卦之索三一即鉛汞
之祖黄道乃十數之始赤氣即七元之要蓋
碧通子玄微訣云長嘯道引是宻法運氣之

機存想萬神是初絶外縁之計氣因感而成
形精爲還元而作氣鉛汞是天地之母少女
即金華之別號愛生爲衆善之宗好死爲衆
惡之本略而言之蓋微妙要道者悟如返掌
迷隔天地無師執文萬無得一故淳于眞人
曰世問多學士髙妙羙良才邂逅不遭值好
火亡貨財據按以記文妄以意爲之端緒無
因縁量度不可持蓋須師資相授受得其眞
萬無一失又張君五篇云鉛汞得眞修未圎
满服亦長生不要錢物廣大唯在法度周旋

魏君曰古來聖人素無前識兹因師覺悟者
焉又南華論及立通曆玄綱論三姓子口訣
皆云羲受圖軒受符髙辛受天經大禹受洛
書而況今人者焉蓋先聖口訣云五三與一
天地至精可以口訣難以書傳不敢深露天
機略而述記以俟好道君子審而習之改惡
從善無使虛滯待光巳矣
夫仙凡異境人鬼殊流仙聖未有學凡英人
不可習鬼雖仙凡玄遠上士學而必齋然人
鬼路殊中下習而必合爾則聖道非乆修而

莫備死鬼乃卒爲而可成何以如斯蓋物類
相感同聲相應古人云作善千日不足作惡
立見傷身古書云善福如五穀非種而不生
惡業如百草不植而自茂亦由惡屬隂毒之
情秋冬之氣秋傷冬殺萬物衰落復返沈墜
于根若水動而流下人死而歸夜泉也其生
福屬陽靈喻春生夏長萬物榮盛出乎土故
乎陽明若火炎而上焰火壯人生而冝陽位
故仙者歸乎九天之上則若其火如人修上
事非累功及吹爇而炎愈生矣水則不以力

而自滋下流如死之易也是故老君曰積習
生常又曰合抱之木生於毫末九重之臺起
於壘土千里之行始於足下理可明矣故門
雖小事合摽先說漸可登眞夫第一門之方
要在於保精存生爲上夫欲保精之法一者
絶邪思二者服秘精之藥三者少勞苦四者
立膝眠五者少睡六者勿今志極七者愼悲
憂八者和喜怒九者勿醉飽十者戒五辛十
一者性冲和亦曰中和此乃精進之漸始次
乃利益夫利益者洞淵及元精經云自利利

他因果共接上士能具此功利益甚深中士
達神形下士身性別上士玄登無上果中士
了身中品仙下士遺身爲靈鬼此乃三等志
人也夫修學君子切在莫耻下問廣看要訣
精眞陶染自見其理逢師指妙即可萬事畢
矣夫利益者莫望求福且圖逍遥免營惡業
之事然即乃修合善藥貨施說善化人無方
制造世寳資濟貧弱功須隂行過必陽顯此
乃大聖因地之機學生之人可行此行夫爲
世利之藥非眞汞了者不可爲也爲假者必

加殃咎尤須愼之
凡銅鐵錫變銀不得要妙不可爲也凡曽青
石膽砂子之櫃亦成上色黄金也絶勝黜諸
物夫曽青結砂子先研青令極細水飛其夾
石令盡乃結水銀忌冷水好曽青一兩結得
四兩水銀結出停之一宿硬如堅石其色如
黄金即是曾好也如若未櫃之即擣爲末一
兩合伏火雄三銖粉霜一分合研黜白石末
并黒鉛二斤成紅璊玉二斤半若用伏砒三
銖即成藥玉即金市上白玉除砂子末也如

櫃好此曽青等砂子伏出各成上金出時色
赤如黄土色者鎔成絶上金也青累色者成
紅銀也深色者不成不成者是不堪鎔成銅
也其金銀等砂子櫃好即各各隨母色成眞
物也凡鐵銀堪興錫銀若成就曰聖汞點化
五金硬石皆成眞寳何以言之凡生八石一
斤不如伏火硝石一兩伏火硝一斤不如伏
火𥐼一兩伏火𥐼一斤不如伏火四黄一兩
伏火四黄一斤不如立採紫光香砂一兩紫
光香砂一斤不如龍虎聖砂一兩龍虎聖砂

一斤不如大丸轉丹砂一銖世說眞七靈砂
者余不知其神力何似蓋不得其法惟見其
師云
太上老君口訣只傳君喜張道陵二人得此
法也余竊見凡夫多以凡水銀用硫黄結爲
青砂子於水火鼎内燒之七徧服食云是七
返靈砂甚有所折良可悲哉奉勸學者子切
在審斆眞訣不可輕命愼之愼之凡伏四黄
八石若犯草霜未經乆鍊成汁者無所用何
爲也蓋是君臣錯暫伏相返鎔鍊五徧必

漸去而玄枯稍枯者不可用也伏火試驗之
的不謬耳
凡諸藥伏火但知君臣多少成汁肥膩將一
豆於赤炭火上燒之成油流入火中無煙焰
者不計其色悉可變化世利服食亦可治病
不須多喫多即所損也
凡硫黄伏火有制藥之功無獨㸃化之能雄
雌二黄砒黄等伏火皆有用處又朱砂得君
臣伏火亦可雜用或自成紅銀者每兩點化
伏火雌黄三銖成上金亦可雜用砒霜伏火

能白銅脆五金得伏火水銀幷粉霜𥐼砂等
即軟成物又伏火𥐼砂雖能軟物亦能燋爛
物少即引助四黄多則傷敗五金可將伏火
𥐼一豆於銅片上燒三徧其銅即燋黒此爲
驗也
凡砒霜砒黄水銀粉霜等多佯死伏諸三黄
但得好櫃即永伏悉有立可變化五金之功
唯硝石㐲火不能獨化五金石硫黄冝服養
諸藥硝石冝佐諸藥多則敗藥生者不可合
三黄等燒立見禍事凡硝石伏火了赤炭火

上試成油入火不動者即伏矣若瓶内焼成
汁者即未可知生熟何爲耳蓋縁硝石戀櫃
火炭上試之不伏者纔入炭上即便成焰凡
白礬伏火味如生時瓶内燒之通赤成汁冷
了似燒白銀色或青白色者敲之作金王聲
實堪服朱汞等此物最難伏之即須感櫃獨
體伏若和諸藥㐲即無味及敗諸藥不堪也
又凡藥有頑伏火汁伏火枯伏火及假藥一
一須試之又硫黄有似大硼砂以砒黄染色
爲假伏火成汁硫黄服之傷人也有似自然

銅制作假頑伏火朱砂者有似硫黄夾石熏
燒爲假頑伏火硫黄者此等皆無用處略而
述之學者鑒之若人遇虛無紫光聖砂者諸
四黄八石悉可制伏及二十四化漿液金蘇
膏金華等丹藥非我眞鉛汞而不成也自古
聖人皆秘鉛汞之妙不形紙墨唯口傳也
凡初地聖砂點鐵立白如銀未能全成寳用
此驗丹砂眞假也世利之藥具前說畢故無
謬述但少試之即知也余所具說諸凡藥及
聖砂者蓋見神農玉石本草李勣添注多有

錯謬遂述此訣論諸藥變異曉示同道君子
更希廣學無令謬度時光虛棄人命審而詳
之鑒而驗之矣
證眞篇第二
夫日月尚有盈凡人奚無否泰都縁道德
未淳隂陽混惑未可便至眞道但恐五行陶
鑄爾時
无上大道法母元始天尊說諸隂陽返五行
元精與
太上道君令度長劫中有學道之衆生採日

月天地五行之元炁修種金丹一周圎備服
之可得五行不侵出没自在馭鶴駕龍遊居
紫府萬劫清凉劫塵不壞者蓋得元精之神
力愚人不暁至眞大旨爲言得道者當三災
大劫之時去出傍三界逃避之何其愚哉不
知至眞之身是元精之類蓋碧通子云道成
身以億大劫至而不苦不勞恒常清淨若云
劫至而避之即出方入界逃劫避害未脫役
役奚爲眞道者哉況五行尚不能干豈有三
災而能傷乎世人何不思之夫三一元精者

天地之根還丹之宗萬物之母七寳之精大
道之體日月父母五行元首始名眞一故德
經云天得一而清地得一而寜萬物得一而
生三才合一故爲之三一又三者木土水也
再分三位在天爲三光在地爲三寳在人爲
三明是故黄庭經云三明出華生死濟亦云
節又云木者龍也丑寅卯是一者水虎也子
亥戌酉是夫此二象化應七屬謂子丑寅卯
酉戌亥歸辰星位在天爲七星在地爲七寳
在人爲七竅應備三五而成八素全六合顯

三五三五之位在第三卷中説訖按經云三
五者順衆類和調萬物理化隂陽覆載天地
光明四海風雨雷電春秋冬夏寒暑温涼清
濁之氣不得三五不立三五者天地之樞蔕
六合之要會九宫之節氣故聖紀云天道不
逺三五復返返者是還丹也元氣結成一周
脫胎但能推運八卦變轉相生至于一載還
丹具矣田有二八丹有一斤體全也服之可
仙矣凡人本從元氣成身再得靈元之精氣
補之可以長生身合純陽永超隂界是曰還

丹丹者九九陽數之義赤也赤名者火之屬
服而上昇九霄爲感陽神如火炎而必上也
凡慕生君子得之者萬事華矣知道要也然
先聖雖廣留經訣悉袐其要致令後學錯認
鉛汞修不成也何以言之蓋凡鉛汞五行不
備四象非全乃即少氣頑滯之物終不能濟
命學人欲委丹道之來宗但思自身及萬物
從何而來即悟聖理是故老君云有名萬物
之母即是若採得此虛無之藥爲田産育日
月之精成金丹即可矣若不遇此要道未得

的證活道而必尸解遺形無能定其形質此
玄微之事不遇明師無因了達復見學人往
往有竊聽之徒迷迷相教今故述此訣令同
道君子辯識大網免生疑惑雖即不陳龍虎
凡名實顯隂陽之行狀行狀者金丹之祖宗
龍虎之交精金木相尅水火相刑五神現相
矣
古歌曰聖人奪得造化意手摶日月安鑪裏
微微騰倒天地精攅簇隂陽走神鬼日魂月
華若箇識秘經云志當歸一精義無二此之

是也識者便是眞仙子鍊之餌之千日期千
日者大九轉還丹也身旣無隂那得死此是
上歌者述還丹之始末夫初認丹砂之時雖
用師訣認得龍虎猶恐不眞可於深靜之處
會龍虎相見交精龍吟虎嘯雲霧靉靆邪鬼
奔逃香風旣起龍虎隱潜遺精于交處也其
精如血其味苦其炁香入口永消而化名曰
還丹上仙呼爲走馬丹砂香間十室立能變
鐵非也此驗丹砂之神變然取此丹砂爲丹
田日月之精感此日歳月運育凝結成丹丹

成出胞田離母母即丹田也號曰鑪王仙者
服其虛子不服其母點化世寳將救貧弱及
有道之君服之可以長年若戒色情服之亦
得長生爲隱士若不得此丹田日月之精五
行之炁終不凝結也如無此前件龍虎交精
靈異即是凡藥土石之類終不合聖感神者
矣非唯此獨能變異況磁石吸鐵隔闊潜應
水精蚌蛤尚敢玄遠水火見類凡聖豈是難
乎又臘日造酒醋收猪脂猶經年不臭壞何
況以元精四千三百二十時炁候爲金丹者

哉夫至道多流不難便遇修大丹之時且須
延駐還丹漸可登眞未曽服此丹須委應候
若不委之的有疑退失眞之功凡初服丹之
時心意鈍悶夢寐不祥者此是三惡被靈砂
所侵故惑亂人心如此旬日即止或夢嘔吐
䑕糞及亂髮茅藂淤泥身手之上有大瘡内
有蜘蛛蜥蜴走出又夢隂莖朽落并大便惡
物者勿疑此是三尸出去之兆又經百日之
後時時聞腰背間如日炙及手掌内眞珠影
及身内像嬰兒嫰肌或被拂觸著易破損後

相次自堅又内色赤是丹砂行血除宿患之
狀如體有小瘡子不痛不痒亦膿血漸自退
落如麩片乾落後即肌膚瑩又漸目明夜黒
之處在目中有黄花光一條長三尺巳來出
現筋許大身上凡有缺損瘢㾗漸漸平满不
見又多涕鼻中清水及多噴涕目中淚出勿
恠此之是邪所出之候四肢輕緊又時時聞
兩腿膝通如日炙而熱又大便有黄膿黒血
一兩自止是趂五藏內宿患喜怒漸滅力作
不倦更有諸般不及一一備述此上應候皆

師傳口訣余候皆然恐同道君子有服此丹
不得審細應候冝記此訣其有不周龍虎丹
應候自有先聖及麥積山晦老訣甚行于世
故此不述也
先聖皆訣應候試凡人之志故少有傳得者
矣唯此訣眞說相濟切須秘之勿傳不道之
人又服藥忌無鱗魚羊血狗鱉及自死馬牛
及猿肉薑蒜胡荽苦菜芸薹等物味緫不食
爲上慕長生人少喫米喫即聞寒熱身體重
此米喫之觸不是師傳訣余因盛暑月多守

鑪火焼諸小藥常以冬月一般不聞寒熱炎
因食煎水淘飯一茶桃七日聞熱較後更試
亦復如是志士君子亦冝愼之
鍊形篇第三
夫鍊形之要在守一之玄妙一者岀爲精行
入爲心性乃是太和眞一衆命之帶絶子落
氣絶乃還元按傳志訣曰一者保精運氣二
者採有名之母三者是鍊形化質五藏化爲
寳筋肌骨變爲金玉緑髮青眸瓊肌膩體神
光煥爛能存能亡目盼無極耳聽無窮名曰

神眞身與道合即造化不能移鬼神不能知
金骨齊于靈元瓊肌順達六慧一云同夫六
慧者眞六識也在凡身爲六賊六腑在聖身
爲六慧六通六甲六丁在天地爲六合六律
六吕故達六慧者乃是神仙登眞之品更得
无量不可稱計大道之果者蓋因得不退轉
志丹華之要而能活達俱超髙眞之道言高
眞之道有三品之正理夫三品者上品鍊金
骨玉肌生身同元見火身即無外隱小身即
無内出顯即無有之身入隱即虚無之質質

興太空舍其通无量是名上品及離凡之時
白日上昇矣
中品雖形性俱達神有數亦出入無門乃是
神登道果在凡之時晚覺修行遂作尸解以
符藥代形化留死屍割斷親愛夜半昇天或
有隱遁爲地仙者雖經刼塵而常清涼終不
可乆居上界只有往來之紛紜隱遁者潜走
異名也自己身不利他人故曰中品又按洞
眞元精經云夫上品者修行自利利他形昇
性具其功無量内外普濟中品者唯利己身

遠入幽深其志弱其德薄下品修行精氣漏
泄身旣不了性須別形鍊行不乆偏枯志劣
旣歷虛有見身巳絶將脫滯形悲空夜月重
契陽和可辭生滅矣乃言下學者旣不能形
性俱存又不能乆乆鍊形爲氣化其滯質與
虚無通同即名清虚之鬼虛有實無之身唯
能暫化虛物不能化實乆有之用與凡無異
即善爽無主之鬼也蓋全生甚難就死皆易
故爲下仙又按太極真入訣曰下士脱腔尸
解蟬蛻亦稍異凡俗若修太極靈刼及枕中

五行白虎七變尸假隠遁亦可漸契髙眞自
此已下不足上士修効又前言空心住心者
謂空心凝則失形脱腔住心凝則鍊形住心
在絳宫則忘道而道自會定空心忘空空元
合自然此心法如是又法母曰吾法無法吾
玄無玄此理玄妙内觀經云内觀之道靜神
定心亂想不生邪妄不侵周身及物閉目思
尋矣爲勸學生之君子學生須學長生可貴
勿學脫腔尸解一者興凡不殊二者損常敗
教三者經精順毒四者凡淺根衆生妄相五

者修成若不寄人生即化生爲天人竟有墜
退若不爲天人即永死不生則免來去何殊
死耶亦未必保明其眞矣可須堅志且修脫
腔之事亦在經訣乃是聖人爲鈍根學者漸
門令平易其心心平則理達矣故
老君曰死不再生何須故常又楊眞人曰悲
汝愚人重名貨而輕性命貴浮生而賤至眞
又曰埋意氣於丘壤掩冠劔爲埃塵暝目之
後化形寞寞落落昏昏群群隨品質而任物
逐得象而生身如五榖之糟粕爲凡世之丘

墳兒孫植栢拜上饗神神之旣化墳自爲身
略而言之
又煙蘿子曰道體全眞在此生迷徒待死更
修生今生不了生前事更有生從何處生又
三元經曰玄珠之本黑誰將日月守爍爍因
象光此是神仙壽世人强伏氣伏者盡勞神
大道守虚無圓光照是眞眞說長生訣海内
光皎潔念念守光明萬年身不滅難則無過
道說易何人守内光象外明我與天同壽日
長東海生光明養萬物仙人永長生傳此長

生術老莊曰長生乆視谷神不死又曰爲之
長生不死者豈復有修設之限哉又曰千載
厭世去而上仙乗彼白雲至於帝郷又曰修
身千二百歳形末甞衰又曰乗白雲馭飛龍
而遊四海之外又曰人皆盡死而我獨存又
曰神將守形形乃長生又曰長生者不死寂
滅者不生不死不生不死眞長生則眞寂滅
生寂滅内則長生死寂滅外則永死道經曰
道生曰常心使氣曰强又玄妙内篇曰兆欲
長生三一當明(已前說訖)學道君子若達此理即

三要自明眞三要由一可照若了則三要自
見幸希飽志君子驗而明之儻有未遇師者
可以愛生爲本忘死爲源審看内祕要諸經
則暁萬泒而同一源余且歷悟之經及諸藥
故述此訣巳俟學者矣



眞元妙道要略












