








玉籙資度晚朝儀
　　　法事如式
　　　各禮師存念如法
　　　請宣神呪
五星高耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪滅惡道炁周流
神光照夜隂翳俱收萬神降格扇景乘飊
羣生咸遂惠徧神州(和)與道合眞
　　　鳴法鼓二十四通

無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神眞臣今
晚朝陞壇行道謹奏爲入意其諸忱悃巳錄
吿聞願得
太上十方至眞道炁靈寳慧光下降流入臣
等身中令臣所啓之誠速逹徑御
太上無極大道三清上聖昊天金闕玉皇上

帝東極慈尊青玄上帝道前
　　　請稱法位
具位臣姓某與臨壇官衆等謹同誠上啓
虚無自然至眞無極大道元始天尊太上道
君太上老君高上玉皇上帝紫微北極大帝
紫微天皇上帝后土皇地祗東極青華大帝
南極長生大帝無上玉帝玉虚上帝太微天
帝少微天帝東華南極西靈北眞玄都玉京
金闕七寳瓊臺紫微上宮靈寳至眞明皇道
君十方巳得道大聖衆至眞諸君丈人大慈

大悲救苦眞人救度眞人大惠眞人注生眞
人普救眞人香林㑹中法解眞人三十六部
尊經玄中大法師三天大法師靈寳經籍度
三師眞君正一嗣系女三師君三界官屬一
切眞靈恭望洪慈俯垂昭鑒臣聞無色無淵
祖炁妙凝於混沌成形成象眞精煥落於洪
濛因五大以開圖奠三靈而立極道遵元始
光明洞輔之中教演虚皇化育堪輿之表無
文不度有感斯通臣等運際
明時緣逢慶㑹膺九清之玉牒佩三洞之瓊

丈結友雲扃未符高歩承流塵路莫悟玄宗
籍師寳之相攜感帝恩之下燭尚寛玄責猶
服眞乘惟金科昭賛於仁風度人是切而玉
律扶持於化日濟物爲先凡有皈投敢忘關
奏臣欽奉
綸音崇修玉籙祗薦
某靈按如詞言備極昭切庸潔玄壇而闡事
恭依玉籙以登齋奉奎璧於十華散金花於
五界願垂睿鑒申衍蕃釐敕制地祇有護衞
送迎之喜超凌仙界得逍遥快樂之天福利

邦家恩沾寰宇以今晚朝陞壇行道請法衆
等運兹初捻上香願此香煙騰空徑上供養
無上至眞道寳臣等皈身皈神皈命首體投
地仰依
太上三尊十方衆聖願以是香功德資薦
某靈恭願神遊紫極汎景玄虚䕃芝蓋以凝
眞宻扶
聖祚躡蓮臺而縱歩垂䕃本枝今故燒香自
皈依
師尊大聖衆至眞之德得道之後保天長存

(和)與道合眞
以今晚朝陞壇行道請法衆等運兹二捻上
香願此香煙騰空徑上供養
無上至眞經寳臣等皈身皈神皈命首體投
地仰依
太上三尊十方衆聖願以是香功德資薦
某靈恭願進位仙階登眞妙境歩瑶臺而遊
宴詣瓊圃以逍遥福果自然形神俱妙䕃宗
枝於百世翊
寳祚於萬年今故燒香自皈依

師尊大聖衆至眞之德得道之後昇入無形
(和)與道合眞
以今晚朝陞壇行道請法衆等運兹三捻上
香願此香煙騰空徑上供養
無上至眞師寳臣等皈身皈神皈命首體投
地仰依
太上三尊十方衆聖願以是香功德資薦
某靈恭願慧源昭朗覺海澄清浴神流火之
庭雲綱旋躡䕃質明霞之館天歩高躋上及
太廟宗祧俱登天位下及臣等三師五友異

代學眞靈元觀妙沖漠升眞驂鶴駕於瑶京
充悅道味翼鸞輿於紫闕餐聽法音永證無
爲長辤有漏九幽靈爽均被甄陶今故燒香
自皈依
師尊大聖衆至眞之德得道之後永保長存
(和)與道合眞
　　　懴悔三禮(同前)
具位臣姓某與臨壇官衆等謹重誠上啓
太上無極大道元始天尊太上道君太上老
君無上玄老十方巳得道大聖衆至眞諸君

丈人三十六部尊經玄中大法師天師君上
相上宰上保上傳四司五帝十二卿相三界
官屬一切眞靈恭望洪慈洞垂昭鑒臣聞清
微布化敷七部以統天赤明開圖鎭五篇而
育物萬聖授度生之籙三元啓延景之恩今
古承休天人稱慶是以齋崇玉籙爰遵蘂笈
之科恩輅青玄式衞芝輪之澤恭願某靈飛
玉津於東井澄瀹心華揚金彩於南丹陶鎔
性識克登神於紫極永錫佑於
皇家上願

天圖朗晏地紀安平經緯昭融風雲靜黙五
兵偃戢萬邦沐仁夀之風百榖豐盈四海極
聖明之治圖書煥瑞文範同疆林壑棲眞克
證六通之妙煙霞味道早符萬行之圎冥漠
幽沈飛潜動植均被甄陶之澤瓊超輪轉之
機一切有情同登道岸則上明
天尊大慈之化下副臣等皈命之誠謹啓以
聞
　　　發願
　　　存神燒香

香官使者左右龍虎君侍香諸靈官當令臣
向來晩朝陞壇行道之所自然生金液丹碧
之英百靈衆眞交㑹在此香火鑪前當願誠
意感通某靈昇度克證天眞之果普資家國
之恩十方仙童玉女接侍蘭煙傳臣向來所
啓之誠速逹徑御
至眞無極大道三清上聖昊天金闕玉皇上
帝東極慈尊青玄上帝道前
　　　出堂頌
玉籙資度晚朝儀
