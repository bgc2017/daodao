








太古經序
夫至道無言眞空非色思之者莫能知觀之
者不可見𦣱之不可得行之不能到陶鑄天
地率循造化寂而不動應滿六虚令萬物䝉
休羣生復命巍巍乎至矣哉非聖人孰能通
之者耶況
元始天尊慈心廣布慧照十方觀見衆生忘
歸失本宛轉世間輪迴不息長劫受苦不能
自明遂感法雨敷滋宣揚妙道引接有情岀
生死海遊清虚之境恬淡之郷超乎塵垢歩

乎寥廓逍遥獨化微妙玄通無爲自然返於
純素冥極混茫者也









元始天尊說太古經註
　　　　(龜山長筌子註)
　元者氣之先也始者物之初也是以虚無
　自然清淨無爲包羅衆妙應接羣生故曰
　元始者也
　天尊者上玄至極髙明貴眞三界之主天
　人之師幽賛德號之所稱也說者宣述敷
　演也造作遷流也慈雲覆布法雨垂滋普
　潤羣情善芽增長
　太古者無名無象不變不遷虚空同體歷

　劫長存先天地而不爲老後六極而不爲
　下寂兮寥兮獨立而不攺經隂陽而不殆
　不生不死無徃無來卓然安靜矣
　元始天尊大發慈悲之行廣開方便之門
　宣揚妙旨述作微言救度蒼生悉除衆苦
　經者非俗談鄙語之稱乃妙法眞常之異
　號緫善之要徑入聖之階梯是逍遥之正
　路平坦之玄途廣莫之野無何有之郷古
　今達士無不游兹若苦海衆生素藴仙風
　宿有靈骨遇此金文一聞解脫捐諸業縳

　逺離煩惱優游方外詎不幸哉
天尊曰
　夫聖人垂教若天行四時率信而善應也
　語若樞機正如號今發而直截無不中也
　出而威明無不當也譬如良藥玉漿大明
　之燈能治衆生一切苦疾能破羣迷黑暗
　癡業言勝金石動若春風激悟凡夫頓開
　心地榮通萬化各復其根引接世人解冤
　釋縳出離生死超脫有無游於大道奚不
　至矣哉

有動之動在乎無動
　有動者應機也無動者抱元守一也歸根
　復命也故經云清者濁之源靜者動之基
　唯精唯一允執厥中夫物芸芸各復歸其
　根歸根曰靜至靜不動也
有爲之爲在乎無爲
　神本湛寂感而遂通不得已而後起隨機
　接物妙用無窮去智與仁故循天之理淡
　然無極而衆妙歸之
氣住則萬物皆生

　專氣致柔能如嬰兒抱守沖和眞氣氤氲
　萬物皆長生也知和曰常心使氣曰强强
　者堅强壯老死之徒也
氣泯則萬物皆滅
　氣絶神逝九竅百骸變滅塵土也更何疑
　之
物物相資固飬其根
　以虚養虚以實養實何以故忘形養氣忘
　氣養神忘神飬虚虚室生白吉祥止止神
　氣沖寧靈根深固故成長生久視之道也

黙而悟之我自植之
　至道至玄不假外物而得黙黙昏昏無應
　無問靈光獨耀迥脫根塵體露眞常不隨
　萬法可以全生可以復本也
出乎無間
　無間者無有也是不言之教無爲之益圎
　通無礙應化無窮徧滿十方時時運動無
　有間斷也
不死不生
　玄珠燦燦今古常明萬物混成法法平等

　非靜非染無始無終故曰不死不生者也
與天地爲一者哉
　天道清虚所以能長地道寧靜所以能久
　人能悟理達其妙道致虚極守靜篤恬淡
　寂然不爲萬物之所累清靜無爲可以與
　天地爲一者哉
天尊曰
　天尊者人人本有箇箇具足蓋謂衆生縁
　薄福鮮煩惱障蔽迷情重濁不悟眞源雖
　遇明師不信不曉

忘於目則光溢無極
　五色亂明令人目盲色者彰也色色者未
　嘗顯何謂也法眼圓通明照十方三界觀
　物無物觀空不空視之冥冥杳冥之中獨
　見暁焉靈光充塞無窮極也
泯於耳則心識常淵
　五音亂聰令人耳聾心是清淵本自湛澄
　是非言語美惡聲音皆爲妄情僞物飄風
　驟雨動擾心源神室不靈若能泯絶是非
　不受於中無聲之中獨聞和焉然後可以

　聽玄歌白雪不鼓陽春仙音之曲調也
　兩機俱忘是謂太玄
聲色雙泯動靜兩忘聽之不以氣視之不
　以神是謂太玄之妙虛曠之靈深之又深
　而能物焉神之又神而能精焉無爲之爲
　不知而知靈明曠徹廣大虛寂妙無邊際
　也
混混沌沌合乎大方
　物我俱忘有無不立昏昏黙黙杳杳冥冥
　無邊無際非外非中其游無端其出無方

　化育萬物不可爲象混成無方隅也
溟溟涬涬合乎無倫
　至道重玄浩浩蕩蕩理無等倫藏之則爲
　元精用之則爲萬靈含之則爲太一放之
　則爲太清無相無名至尊至貴迷之則凡
　夫悟之則聖賢
天地之大我之無盈
　古今聖賢得道眞人提挈天地把握隂陽
　雕琢萬物澤及羣品不爲難乎
萬物之衆我之所持

　宇宙在乎其手萬化生乎一身
曷有窮終以語其弊哉
　聖人直說妙道普現普光惟恐後世凡夫
　不信疑惑大發謙辭若言不盡其理以語
　爲弊惡舛訛之說也
天尊曰
　天尊者微妙玄通深不可識故曰口帶玄
　而無路舌頭談而不談
養其眞火身乃長存
　眞氣薰蒸而時無寒暑純陽流注而民無

　死生故曰心燈朗照法身長存慧燭不明
　道容豈載
固其眞水體乃長在
　天地相合以降甘露滋榮羣品人能安靜
　和暢寳甁堅固玉漿香美眞水下降滋養
　妙體返老如童孩不亦善乎
眞眞相濟故曰長生
　水火既濟魂魄相守鈆汞相凝鍊成大藥
　結就金丹燦爛光輝無幽不燭純白入素
　無爲復朴長生不滅没身不殆號曰眞人

　者也
天得其眞故長
　天得純粹不雜之道則故能覆蓋羣有色
　羅萬象歷劫清凝鑒物無私不言而應妙
　用無窮髙虚長逺大無不包久而不易也
地得其眞故久
　地得其眞則育養萬物深根固蒂安靜無
　爲乃長久也
人得其眞故壽
　死而不亡者壽但世人悟其眞趣得其妙

　元與道合眞沒身不殆同其聖賢令後代
　祭祀不輟何以加此焉
世人所以不得長久者養其外
　五味濁口五臭熏鼻聲色閼塞耳目取捨
　滑心使性飛揚迷情徇物念念相攖使心
　智遊乎外鬼神入其内是非寵辱亂擾靈
　源與物相刃相靡終身疲役區區業網而
　不知其歸可不悲乎身適美厚錦繡羅縠
　意迷邪見顚倒妄想至於窮年不知天命
　䘮己於物失性於俗者謂之倒置之民可

　不哀哉
壞其内也
　内本清靜光明虚白晃耀柰何愛染萬縁
　不生返照飄飄一性之散沉沉萬劫之迷
　難省眞身遷於别蛻迷其眞源壞其内也
　萬劫輪廻生死海中不能超度甚可哀憐
　矣
長生之道
　體露眞常不拘文字心性無染本自圓成
　但離妄縁長生之道得之可矣

不視不聽
　不視不聽者隳其肢體黜其聰明外不觀
　乎宇宙内不知有太初不登崐崘不游太
　虚坐忘遺照合乎洞玄同而無好化而無
　常希夷微妙不可測量耳
不華不榮
　不利貨財不近富貴不苟於人不飾於物
　衆人熈熈我獨怕兮衆人昭昭我獨若昏
　捐名忘勢全身遠害乃合天道也
棄世離俗

　不尊顯於市朝不困囚於妻子如孤雲野
　鶴飛騰自在舒卷無心乃修眞之士也
積精全神
　賢人尚志聖人貴精内以沖和之氣飬神
　外以諸聖妙法以滋慧命内外瑩徹覺性
　圓明心境俱忘頓超諸漏體此法乃可修
　持也
寂寞無爲
　無爲者無不爲也恬淡無爲乃合天德故
　曰無不忘也無不有也澹然无極而衆美

　從之故曰寂寞恬淡虛無無爲乃天地之
　平道德之質也故聖人恬淡矣平易矣平
　易恬淡則哀樂不能入邪氣不能襲其神
　不虧故其德全靜一而不變也故一切賢
　聖其道宻庸不以無爲法而有成聖功者
　理未聞也
乃得道矣
　夫道者有情有信無爲無形可傳不可得
　可受不可見先天地而生生而無名然未
　嘗生也後今古而存存而無象然未嘗存

　也故曰不可思議既不可致詰思惟何以
　得之衆生但能心境兩忘一念不生呼吸
　屈伸躇歩跐蹈不知是誰更休得携燈問
　火渉水尋津頓悟本心即得道矣
兹爲衆生即說偈曰
天尊宣祕宻　方便示慈悲　法雨滋羣品
玄談釋衆疑　觀凡如夢幻　引接悟希夷
水火歸爐竈　雲霞罩坎離　沖虚通聖道
清靜結靈芝　物得能長久　人行絶禍危
逍遥三界外　永永證無爲



元始天尊說太古經註







