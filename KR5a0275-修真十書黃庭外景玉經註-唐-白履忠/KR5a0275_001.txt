






太上黃庭外景經
太上閒居作七言(老子者先天地而生後天地而存有三十六校七十二名及胞李母八十二年而生故作
黃庭以遺后世運周反覆道畢自然得其人而受之不得其人萬世無語也)解說身形及諸神(老子恬淡
自然周流八極恍惚莫測變化無常自能把符攝籙總校諸神道無二家究修使然道無二親常與善人)上有黃庭
下關元(黃庭者在頭中明堂洞房丹田此三處是也兩眉間卻入一寸爲明堂二寸爲洞房三寸爲丹田此三處爲上
元一也黃庭者兩半於洞房中共生赤子則爲眞人也常思之愼無失赤子化爲眞人在明堂中字子丹故知一者在明堂一
處也行氣導引閉目內視安心定志混沌無涯致精上流泥丸運眞人子丹也明堂中有君臣洞房中有父母丹田中有夫婦
一解云黃庭者脾也長尺餘在太倉之上臍上三寸脾爲中主黃老君中央神也治在其中矣關元在臍下三寸元陽之門在
其前懸精如鏡明照一身不休是也)後有幽闕前命門(幽闕者兩腎也如覆杯卻着脊去臍三寸上小下大
又有日月命門者及臍下也)呼吸廬間入丹田(呼吸喘息炁出爲呼入爲吸廬鼻也謂吐故納新之要眉

間卻入三寸爲丹田宮也謂引氣從鼻入至丹田也)玉池淸水灌靈根(玉池淸水口中津液也靈根者舌也
常當啄齒潄液灌漑舌根)審能脩之可長存(令人晝夜脩行不懈可得長存)黃庭中人衣朱
衣(存思脾中有子母從胃管入脾中着赤衣)關門壯籥合兩扉(下丹田之門籥無妄開也)幽闕俠
之高巍巍(兩腎在闕門之外地官之樓生炁之府上通於耳耳在頭兩邊故曰巍巍)丹田之中精炁
微(臍下三寸是也方圓亦三寸其炁微妙存之則在忘之則無又易失故曰微)玉池淸水上生肥(玉池
口也淸水口中津液也上生肥者津液會聚舌上故曰肥也)靈根堅固老不衰(靈根者舌根也常卷舌根
啄齒行之勿令舌根涸燥常存其神久夀不衰)中池有士衣赤衣(常存思心中赤子着赤綾綘衣居丹田吉
凶緩急可驅使也)田下三寸神所居(謂脾也在下胃上焦下有臍中靈根神所居也)中外相距
重閉之(令人閉精自守勿妄施捨閉以金關玉籥也)神廬之中當脩理(神廬爲鼻鼻中毛常須脩
理除去之行炁鼻中除邪惡也)玄膺炁管受精符(舌下爲精符喉嚨爲炁管精炁從上下也上元合會炁微

妙眞人上下通神路也)急固子精以自持(令人閉炁還精自守勿妄施泄還精補腦不老之道)宅中
有士常衣絳(常存思心神着絳丹衣出入無灾害可却眾邪)子能見之可不病(精念心神思之
不止內見赤子則身無疾病故也)橫徑長尺約其上(脾橫長尺餘覆在太倉之上)子能守之
可無恙(常守養脾神思之不止則無灾病也)呼噏廬間以自償(以鼻引氣入口咽之元炁潤澤故得
天之償也)保守完堅身受慶(保身養炁身神光澤故曰受慶)方寸之中謹葢藏(丹田方寸
念守精炁謹潔護持爲謹葢藏也)精神還歸老復壯(還精鍊形以塡腦炁齒堅髮黑身不老也)俠以
幽闕流下竟(引明堂中赤子下着絳官值臍且存變爻精流入丹田以養其形又思兩腎問炁從上至下吸氣自
上及黃庭一曰眉間爲幽闕是也)養子玉樹令可壯(常當守下元精炁如玉堅閉精守神令可枝壯也)
至道不煩無旁午(無至煩亂安心定意正行向午也背子向午腰帶卯酉)靈臺通天臨中
野(心爲靈臺上通氣至腦戸下通炁至脾中其炁周匝一身)方寸之中至關下(喉龍廣一寸也明堂中眞

人下和丹田上還明堂也)玉房之中神門戸(陰陽爲神門戸主其精約也男曰精女曰約男以日精女以月
水故曰門戸)旣是公子教我者(心爲大府公正當心左腎爲司徒公右腎爲司空公皆受精炁不得漏泄
能守一則見之)明堂四達法海源(眉頭一寸爲明堂炁皆流達如海之源也)眞人子丹當我
前(赤子爲眞人字子丹在明堂中常能思之壽乃可延)三關之中精氣深(三有三部天關口也地關下部
也人關兩手也掌握固閉塞三關邪炁不生也)子欲不死修崐崘(崐崘者頭也令人養腦中泥丸不死得長
生也)絳宮重樓十二級(喉嚨十二環在心上爲絳宮也)宮室之中五炁集(五藏之炁心爲
帝王最居中大眾神來會於赤子之側也)赤城之子中池立(赤城心也舌謂之子口爲心池也)下有
長城玄谷邑(小腸爲長城引炁入於胞中也)長生要妙房中急(養性要妙閉固精門)棄捐
淫慾專守精(長生要妙守精爲上)寸田尺宅可理生(目爲寸田面爲尺宅理生仰觀上部一神
也)繫子長留心安甯(仰觀赤子之身形也魂魄常在萬神不傾恬淡无惡欲心不恐惶故自安甯)觀

志遊神三奇靈(守上部靈根舌也守中部靈根臍也守下部靈根精房也)閒暇無事心太平
(恬澹寂寞守虛无指身體安甯心太平也)常存玉房神明達(玉房神之門戸常存精炁往來神明自達)時
念太倉不饑渴(太倉胃也五谷之厨時思念之不復饑渴)役使六丁神女謁(常思黃庭中眞
人則六丁玉女自來侍衞可役使也)閉子精路可長活(絶邪棄俗關閉精路可得長生)正室之中
神所居(正室明堂洞房也常思赤子生其中爲眞人存之則在不思則忘也)洗身自理無敢汚(淸靜
獨處焚香思眞綘宮眞人諸玉女當來見形與凡人言語)厯觀五藏視節度(常思五藏諸神勿離已身)六
府修治潔如素(六府者胆爲一胃爲二膀胱爲三大腸爲四小腸爲五臍爲六部腑也凡此六腑常須潔淨)
虛無自然道之故(虛無本有一炁自然爲先人離道遠旡知其眞)物有自然事不煩(能知
自然爲眞人坐在立亡萬世常存何煩也)垂拱無爲身體安(恬淡無爲塊然獨處安心定志正炁自居故身
體安泰也)虛無之居在幃間(幃間自障閉洞房修道常居此間不與人爭故曰幃間之居)寂寞曠
