








孫眞人備急千金要方序投一
昔神農遍嘗百藥以辨五苦六辛之味逮伊
尹而湯液之劑備黄帝欲創九針以治三陰
三陽之疾得岐伯而砭艾之法精雖大聖人
有意於拯民之瘼必待賢明博通之臣或爲
之先或爲之後然後聖人之所爲得行於永
乆也醫家之務經是二聖二賢而能事畢矣
後之留意於方術者苟知藥而不知灸未足
以盡治療之體知灸而不知針未足以極表
裏之變如能兼是聖賢之藴者其名醫之良

乎有唐眞人孫思邈者乃其人也以上智之
材抱康時之志當太宗治平之際思所以佐
廼后庇民之事以謂上醫之道眞聖人之政
而王官之一守也而乃祖述農黄之㫖發明
岐摯之學經掇扁鵲之難方採倉公之禁仲
景黄素元化緑帙葛仙翁之必效胡居士之
經驗張苗之藥對叔和之脉法皇甫謐之三
部陶隱居之百一自餘郭玉范汪僧垣阮炳
上極文字之初下訖有隋之世或經或方無
不採摭集諸家之所祕要去衆說之所未至

成書一部總三十卷目録一通臟腑之論針
艾之法脉證之辨食治之宜始婦人而次嬰
孺先脚氣而後中風傷寒癰疽消渴水腫七
竅之痾五石之毒備急之方養性之術總篇
二百三十二門合方論五千三百首莫不十
全可驗四種兼包厚德過於千金遺法傳於
百代使二聖二賢之美不墜於地而世之人
得以階近而至遠上識於三皇之奥者孫眞
人善述之功也然以俗尚險怪我道純正不
述刳腹易心之異世務徑省我書浩博不可

道聽途說而知是以學寡其人寖以紛靡賢
不繼世簡編斷缺不知者以異端見黜好之
者以闕疑輟功恭惟我朝以好生爲德以廣
愛爲仁廼詔儒臣正是墜學(臣)等術謝多通
職專典校於是請内府之祕書探道藏之别
録公私衆本搜訪幾遍得以正其訛謬補其
遺佚文之重復者削之事之不倫者緝之編
次類聚期月功至綱領雖有所立文義猶或
疑阻是用端本以正末如素問九墟靈樞田
乙太素巢源諸家本草前古脉書金匱玉函

肘後備急謝士秦删繁方劉涓子鬼遺論之
類事關所出無不研核尚有所闕而又泝流
以討源如五鑒經千金翼崔氏纂要延年祕
録正元廣利外臺祕要兵部手集夢得傳信
之類凡所派别無不考理互相質正反覆稽
參然後遺文疑義焕然悉明書雖是舊用之
惟新可以濟含靈裨明聖好生之治可以傳
不朽副主上廣愛之心非徒爲太平之文致
寔可佐皇極之錫福校讎既成繕寫伊始恭
以上進庶備親覽

太子右賛善大夫臣高保衡尚書都官員外
郎(臣)孫奇尚書司封郎中充祕閣校理(臣)林
億尚書工部侍郎兼侍講(臣)錢象先等謹上
本序
夫清濁剖判上下攸分三才肇基五行俶落
萬物淳朴無得而稱燧人氏出觀斗極以定
方名始有火化伏羲氏作因之而畫八卦立
庖厨滋味既興痾瘵萌起大聖神農氏愍黎
元之多疾遂嘗百藥以救療之猶未盡善黄
帝受命創制九針與方士岐伯雷公之倫備

論經脉旁通問難詳究義理以爲經論故後
世可得依而暢焉春秋之際良醫和緩六國
之時則有扁鵲漢有仲景倉公魏有華佗并
皆探賾索隱窮幽洞微用藥不過二三灸炷
不逾七八而疾無不愈者晋宋以來雖復名
醫間出然治十不能愈五六良由今人嗜慾
太甚立心不常婬放縱逸有闕攝養所致耳
余緬尋聖人設教欲使家家自學人人自曉
君親有疾不能療之者非忠孝也末俗小人
多行詭詐倚傍聖教而爲欺紿遂令朝野士

庶咸耻醫術之名多教子弟誦短文構小策
以求出身之道醫治之術闕而弗論吁可怪
也嗟乎深乖聖賢之本意吾幼遭風冷屢造
醫門湯藥之資罄盡家産所以青衿之歲高
尚兹典白首之年未嘗釋卷至於切脉診候
採藥合和服餌節度將息避愼一事長於己
者不遠千里伏膺取决至於弱冠頗覺有悟
是以親隣中外有疾厄者多所濟益在身之
患斷絶醫門故知方藥本草不可不學吾見
諸方部帙浩博忽遇倉卒求檢至難比得方

訖疾已不救矣嗚呼痛夭枉之幽厄惜墮學
之昏愚乃博採群經删裁繁重務在簡易以
爲備急千金要方一部凡三十卷雖不能究
盡病源但使留意於斯者亦思過半矣以爲
人命至重有貴千金一方濟之德踰於此故
以爲名也未可傳於士族庶以貽厥私門張
仲景曰當今居世之士曾不留神醫藥精究
方術上以療君親之疾下以救貧賤之厄中
以保身長全以養其生而但競逐榮勢企踵
權豪孜孜汲汲惟名利是務崇飾其末而忽

棄其本欲華其表而悴其内皮之不存毛將
安傅進不能愛人知物退不能愛躬知己卒
遇風邪之氣嬰非常之疾患及禍至而後震
慄身居死地蒙蒙昧昧戇若遊魂降志屈節
欽望巫祝告窮歸天束手受敗賫百年之壽
命將至貴之重器委付庸醫恣其所措咄嗟
暗悔嘆身已斃神明消滅變爲異物幽潜重
泉徒爲一悲痛夫舉世昏迷莫能覺悟自育
若是夫何榮勢之云哉此之謂也


孫眞人備急千金要方凡例
千金方舊有例數十條散在諸篇凡用一法
皆宜徧知之雖素熟其書者臨事尚慮有所
遺失况倉卒遘疾按證爲治不能無未達之
惑及新加撰次不可無法今撮集舊凡并新
校之意爲例一篇次於今序之末庶後之施
用者無凝滯焉
凡和劑之法有斤兩升合尺寸之數合湯藥
　者不可不知按吴有椱秤單秤隋有大升
　小升此制雖復紛紜正惟求之太深不知

　其要耳陶隱居撰本草序録一用累黍之
　法神農舊秤爲定孫思邈從而用之孫氏
　生於隋末終於唐永淳中蓋見隋志唐令
　之法矣則今之此書當用三兩爲一兩三
　升爲一升之制世之妄者乃謂古今之人
　大小有異所以古人服藥劑多無稽之言
　莫此爲甚今之用藥定以三兩爲今一兩
　三升爲今一升方中雖時復有用尺寸處
　舊例已有準折斤兩法今則不復重述也
凡古方治疾全用湯法百千之中未有一用

散者今世醫工湯散未辨宜其多說異端
承疑傳謬按湯法㕮咀(爲各切/如麻豆)散法治篩
(爲治擇/搗篩)卒病賊邪須湯以蕩滌長病痼疾
須散以漸漬此古人用湯液煑散之意也
後世醫工惟務力省一切爲散遂忘湯法
傳用既乆不知其非一旦用湯妄生疑訝
殊不知前世湯藥劑雖大而日飲不過三
數服而且方用專一今人治病劑料雖薄
而數藥競進每藥數服以古較今豈不今
反多乎又昔人長將藥者多作煑散法蓋

取其積日之功故每用一方寸七爲一服
多不過三方寸七然而須以帛裹煑時微
微振動是古人之意豈須欲多服藥哉又
服丸之法大率如梧子者二十丸多不過
三十四十丸及服散者少則刀圭錢五七
多則方寸而已豈服湯特多煑散丸散則
少乎是知世人既不知斤兩升合之制又
不知湯液煑散之法今從舊例率定以藥
二十古兩水一小斗煑取今一升五合去
滓垽分三服自餘利湯欲少水而多取數

　補湯欲多水而少取數各依方下别法
凡古經方用藥所有熬煉節度皆脚注之今
　方則不然撮合諸家之法而爲合和一篇
　更不於方下各注各注則徒煩而不備集
　出則詳審而不煩凡合和者於第一卷檢
　之常用烏頭止言炮裂此物大毒難循舊
　制當依治歷節防己湯云凡用烏頭皆去
　皮熬令黑乃堪用不然至毒人特宜愼之
　又桂本畏火所不可近若婦人妊娠又慮
　動胎當依惡阻篇茯苓丸方云妊娠忌桂

　故熬後用之又方中用大黄者當依治癰
　疽地黄丸方云薄切五升米下蒸熟曝乾
　用之
凡諸方用藥多出神農本經但古今不同詳
　略或異施於達者不假縷陳與衆共之事
　須詮詔古文從簡則茱萸渾於山吴門冬
　隱於天麥椒不判於秦蜀荆罔分於牡蔓
　今則檢從本草各以一二而詳之又近世
　用藥相承其謬若不辨正爲損滋多求眞
　珠者罕知朱砂之爲末多以水銀朱充用

　擇通草者鮮知木通之别號皆以通脫木
　爲名以杜蘅而當細辛用黄耆而得苜蓿
　白蒺藜蒺藜之僞以刺者爲良青木香木
　香之佳以土者爲惡桂心蓋取其枝中之
　肉狗脊何尚乎金色之毛山梔子梔子本
　爲一物訶黎勒訶子元無二條檳榔大腹
　古昔用之無别枳實枳殻後世曲生異端
　蚱蟬以聲而命名用啞者則顯知其謬胡
　麻以國而爲號以烏者正得其眞天南星
　虎掌名異而實同茵蔯蒿茵蔯名同而實

　異斯實藥家之消息爲醫者可不留心又
　如白术一物古書惟只言术近代醫家咸
　以术爲蒼术今則加以白字庶乎臨用無
　惑矣
凡諸方中用藥間復有不出本草舊經者咸
　名醫垂記或累世傳良或博聞有驗或自
　用得力故孫氏不得而棄之傳之方來豈
　小補哉
凡古名賢治病多用生命以濟灾急雖曰賤
　畜貴人至於愛命人畜一也損彼益己物

　情同患况於人乎夫殺生求生去生更遠
　今之此方所以不用生命物爲藥也其虻
　蟲水蛭輩市有先死者可市而用之不在
　此例又云用鷄子者皆取先破者用之完
　者無力
凡古今病名率多不同緩急尋檢常致疑阻
　若不判别何以示衆且如世人呼陰毒傷
　寒最爲劇病嘗深摭其由然口稱陰毒之
　名意指少陰之證病實陰易之候命一疾
　而涉三病以此爲治豈不遠而殊不知陰

　毒少陰陰易自是三候爲治全别古有方
　證其說甚明今而混淆害人最急又如腸
　風臟毒欬逆慢驚遍稽方論無此名稱深
　窮其狀腸風乃腸痔丅血臟毒乃痢之蠱
　毒咳逆者噦逆之名慢驚者陰癇之病若
　不知古知今何以爲人司命加以古之經
　方言多雅奥以利爲滯下以蹷爲脚氣以
　淋爲癃以實爲秘以天行爲傷寒以白虎
　爲歷節以膈氣爲膏肓以喘嗽爲欬逆以
　彊直爲痙以不語爲癔以緩縱爲痱以怔

　忪爲悸以痰爲飲以黄爲癉諸如此論可
　不討論而况病有數候相類二病同名者
　哉宜其視傷寒中風熱病温疫通曰傷寒
　膚脹鼓脹腸覃石瘕率爲水氣療中風專
　用乎痰藥指滯下或以爲勞疾伏梁不辨
　乎風根中風不分乎時疾此今天下醫者
　之公患也是以别白而言之
凡方後舊有禁忌法或有或無或詳或畧全
　無類例今則集諸藥反惡畏忌及諸雜忌
　爲一篇凡服餌者於第一卷檢之

凡下丸散不云酒水飲者本方如此而别說
　用酒水飲則是可通用三物服也
凡諸方論咸出前古諸家及唐代名醫加减
　爲用而各有效今則遍尋諸家有增損不
　同者各顯注于方下庶後人用之左右逢
　其原也
凡諸卷有一篇治數病者今則各以類次仍
　於卷首目下注云某病附馬
凡諸方與篇題各不相符者卒急之際難於
　尋檢今則改其詮次庶幾歷然易曉

凡諸方有一方數篇重出主治不殊者則去
　之各有治療者則云方見某卷某篇
凡諸篇類例之體則論居首脉次之大方在
　前單方次之針灸法處末焉緩急檢尋繁
　而不雜也
婦人卷中有虚損一篇補益一篇事涉相類
　詳而察之亦自有條諸丸大方皆在補益
　諸湯與煎盡屬虚損又頭面篇中備載風
　眩之治小腸腑卷重出風眩一門求之類
　例不當復出蓋前篇雜疏諸家之法廣記

　而備言之後篇特記徐嗣伯十方欲後人
　知所適從耳
凡婦人之病比之男子十倍難治所以别立
　方也若是四時節氣爲病虚實冷熱爲患
　者故與丈夫同也其雜病與丈夫同者散
　在諸卷
凡小兒之病與大人不殊惟用藥有多少爲
　異其驚癇客忤解顱不行等八九篇合爲
　一卷自餘下利等方并散在諸篇中可披
　而得也

凡針灸孔穴已具明堂篇中其逐篇諸穴多
　有不與明堂同者及明堂中所無者亦廣
　記當時所傳得效者耳故不必盡同舊經
　也
凡諸卷中用字文多假借如乾字作干字(缺)
　作矢銳字作兌其類非一今則各仍舊文
　更不普加改定亦從古之意也
凡諸方論今各檢見所從來及所流𣲖比欲
　各加題别竊爲非醫家之急今但按文校
　定其諸書之名則隱而不出以成一家之

美焉








