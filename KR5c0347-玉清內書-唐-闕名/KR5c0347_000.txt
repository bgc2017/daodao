








玉清内書松九
　　　前闕
元君訣曰黄芽者五行甲子是也甲屬木木
是陽之父母母屬北方之氣冬至後一陽生
衝其日一陽生萌芽受氣於母故名甲甲依
於土吐甲以生芽芽依於母母曰坤即是癸
之黄芽六甲之位囚死休廢同其一甲在癸
而絶位立五穀五果草木花卉長養萬類胎
卵藥物人民皆從黄芽所生陽氣氤氲運動
地爲胎息爲氣萬物以春夏發洩爲黄芽秋

冬收斂同成熟各歸其色反本味不改舊容
盡名曰還丹之義反本也夫人改常即死物
改色即壞乃知一物經火運動陽氣般載不
改舊容與天地同造化還丹受氣反本也陽
氣照耀凝結自然之道故曰黄芽世人莫知
天地三光清濁初分人民萬物皆從黄芽所
長不越五行而生黄芽者萌芽伸屈始初也
因陽而結因陰而生陰陽交接當受氣之時
初爲混沌清濁分後始有黄芽在甲曰黄在
句曰萌在伸曰芽名曰黄芽乃元和之氣不

離五行五行水火金木土水潤下火炎上金
從革木曲直土稼穡
訣曰天地大道萬物久長元和之氣長生者
莫過於日月星辰陰陽五行晝夜依土而生
終歸於土隨四時更變然有限期亦是自然
之道假今松脂含受太陽氣一千年化茯苓
照耀復一千年爲茯神更一千年爲琥珀更
一千年爲水晶皆是日月之華氣照耀成精
假令蟾蜍弄月蚌蛤有珠並是採弄含受太
陽月華之氣成胎爲珠是月之陰魄所結二

味並堪服食偏治肺氣驚邪健忘以木蜜爲
丸麻子大食後津液下三丸蚌蛤亦能制汞
夫人内修道德元和之氣冲融修養合道結
精爲珠自然長生珠居於赤水之中赤水者
血也假令禽獸螻蟻解蟄伏藏者皆得元和
之氣所託存生非關父母教令而得之悟怡
悟怡自固其志音聲相和物類相感有無相
貫陰陽相抱而全其道二氣和合有無相制
無有相成成其道也河車者五金之主亦是
北方之位水能渡車般載萬物輪環不住是

陽居陰位陰含陽精金汞相得故曰河車是
元和之祖立天地調陰陽四時行焉萬物生
焉受氣曰命最靈曰人福莫大於生禍莫大
於死既惡其死復欲其生是體大道也且余
所注類異諸家義合正經理歸大道論卦象
則火候爲先釋藥物則陰陽爲正參者雜也
水土金三物同爲一家如符若契契其一理
故曰參同
訣曰萬物非日月不生金水非火土不成金
水即變化之元火土乃陰陽之道天地混沌

之時天地默默雖未變化之初終爲萬物之
根金白水黑相會氣中狀如雞子陽燧以取
火非日不生光犬戎以火鏡乘艾化之須臾
即生象還丹陰陽今大唐國内時時有之書
不盡言言不盡意然則聖人之意其不可見
乎若用凡水銀爲丹者妄人也言朱砂未得
理能駐貌者不知道也即去真日遠矣或曰
用凡鉛爲水銀者而爲之无靈蓋不悟水銀
真鉛之正體唯讚凡鉛之功效不説水銀之
精妙必以二事而成何得不兼而美之乎若

用凡鉛爲藥即去道乖遠若安水銀爲金丹
即不是真法若悟正法須悟水鉛火鉛爲主
但得鉛本氣遇五而成丹不遺本也若悟元
化一施妙用无極若以外物爲情則性不可
合以水銀代汞則鉛不可親情性不可依三
宫其何固乎鉛不可親八石豈能妙矣金重
如本初金不失其重日月形如常汞不失斤
兩是日與金本重我命在鉛不在天還丹成
金億萬年鉛汞本一體无二也故曰天鉛莫
壞我鉛令我命全莫破我車載我還家鉛者

砂中自生曰鉛車者砂中抽出之液曰車金
得火運動曰還丹金精黄牙制水不流溢金
精之力玄水也金精黄牙同名自生鉛也水
者是砂中抽出之液也用鉛不用鉛不用得
長年用鉛者朱砂自有鉛相制不用鉛者世
銀之母凡鉛也鉛若不真其汞難親鉛若是
真不失家臣鉛若不真凡鉛也鉛若是真朱
鉛也寧修鉛中金是丹砂中自生者曰金不
修金中寶是水銀也聖人明喻以示後學鼎
鼎是何鼎用丹砂本土爲鼎也藥藥是何藥

用丹砂中自然流出汞是藥也
　　　辯男女三一説黑白大易參同
火鉛是丹砂被日月運動自生出汞爲火鉛
也水銀汞之異名是丹砂陽氣未足抽出爲
水銀水銀在丹砂中舍甲精氣足迴然自生
曰男男女相配陰陽自然其情更无異類金
丹本乎一物而无二物入陽氣運動故名三
一之道白者金精黑者水基歸一无二聖人
託喻於周易爻象運動成丹制伏皆由父母
運動豈越五行順其陰陽不失其時逆而用

之即魂魄喪亡如日月交蝕失位不相賓伏
聖人祕惜不能正論多有隱秘之言從此經
訣差互多作不成金鼎之訣宜慎守之胡藥
合和固不然矣天道難泄或隱玄象或託附
陰陽潜説人間言微妙理群惑自迷暨乎羲
皇已來好道求長生者甚衆遇而得之者寡
矣擔率留臆而不鑒乎不求師授口訣只按
古文立喻求出世之方虚自勤勞名山五嶽
深谷幽溪朽敗腐儒自古迄今不死者未見
得之食五穀縱六情生人在陽而鬼在陰陽

耀陰藏更相朦昧復不能驅使鬼神策役陰
陽未得出世之方例皆而死歸汩没於世寒
舉綿裘而内暖熱即單衣而飲水生於陰陽
之界五行所管況食土所生之物死歸於土
返本也若不遇日月之華氣運轉精液三一
還丹焉能度行屍比肩若墜石投川而不能
返淪殁而化亦可嗟乎若遇内外金丹餌之
運形軀駐貌異常然可出陰陽之界五行不
管死籍不録鬼神侍衛
訣曰道有仙傳祕籙丹經龍虎上清五金相

類周易參同契歌訣古人之意至於前聖後
聖並得此道今之世人迷愚不悟爲是修行
得道之人次遇之不顯名得者隱之不一先
後指訣密術祕籙歌訣爻象皆露枝條苗裔
不肯具載而指逕門自古迄今遇者皆頌師
受口訣而身之有分即非學矣傳得肘後方
者密心自祕天道不可轉露泄之養虎自齧
付不道之人殃罰七代謫身爲下鬼世人知
之有數非有分而遇之傳授並須探賾内行
不二有分者乃可虔志誓言啓百靈對日月

星辰分符受券方可傳之修行不二至藥无
雙天人合道理契自然不可倉卒漁獵而得
之遇師悟者一言大藥只有一門而有三物
水土金非世間水土金凡物也得之魂魄所
歸但行不二之心道師必當自至金砂内外
丹得門餌之不死與天地齊畢叙長生肘後
方以示後學不悟者矣
　右造鼎入金及直符用卦刻漏不載於此
　金丹服食變化五金制汞
訣曰金丹守運十五日金性死一兩點汞一

斤成白道守運三十日堪服可二兩守運四
十五日或九十日或經四時足半兩點汞一
斤爲白道服食可一兩半守運二年一分點
汞一斤爲白道服食可三分守運三年大元
之氣足刀圭制汞一斤爲白道服食可一分
守運五年刀圭點鐵及汞五金諸色瓦礫等
各一斤並隨本色各成寶服食可一銖長生
住世非止於人雞犬禽畜與服不死金重二
十四銖爲一兩刀圭一分也
訣曰隨其守運上下日月年歲用藥多少制

汞斤兩爲金銀復將轉點銅鍮石爲大銀每
斤用藥銀二兩其汞銀但守運一年用三兩
制汞一斤爲白道還將守運至二年用二兩
制汞一斤守運三年用一兩制汞一斤爲白
道還將守運至一年二年三年依法分兩制
汞爲白道還將守運轉爲藥將頭制頭種類
不絶是金丹元化一施子母妙用无極欲得
神通變化須用本土爲鼎及火候並依潜伏
周而復始可爲世珍仙禄也
訣曰但取本色天鉛與世水銀分兩停止可

配合至一斤入匱訖用本色爲外鼎固濟作
鑪圈埋灰中向上灰可厚五寸長上頭運用
火初五兩一伏時加至半斤一伏時加至十
三兩一伏時又加至一斤只依此斤兩晝夜
都至三十日取二兩點汞一斤爲白道其銀
一一兩還將轉點銅一斤爲大銀
訣曰其汞還將入匱守運但作術訣用火斤
兩晝夜日數還將制汞子母相隨永无斷絶
訣曰若將點鐵五金諸石了者並用得成珍
何也緣是將頭制頭不是本受元氣之藥況

不得本父母爲氣神通有異只化得下術爲
白道服即不在議限緣有毒也
　　　作外鼎制汞法
訣曰若急速用藥取本土捻爲鼎子外鼎固
濟如法深淺還依前法入金鼎固濟訖還埋
灰中上頭用火初五兩一伏時加七兩一伏
時加十二兩一伏時加至一斤復八伏時即
於鼎四面用武火逼通赤半日許開取之一
兩點汞一斤其藥换鼎子還用火一斤晝夜
至一年即半兩點汞一斤爲白道

訣曰復换鼎用火一斤守二年一分半點汞
一斤爲白道復换鼎守至三年一分點汞一
斤其鼎得逐年换制化與上同依年月用藥
分兩點化並成珍服食即不可爲不得元氣
直符刻漏守運也
訣曰制汞用藥之時但取汞用藥和研便投
於鍋子中還以些些藥蓋之上以甆器蓋四
面濕紙纏却坐於虚灰中以火約半斤遥逼
一盤飯久漸加火半日已來燒通赤須臾結
硬作團伏火取鼓之始鎔成質爲寶

訣曰大丹守運三年氣足取之以木蜜爲丸
麻子大依分兩逐年服食取生成捧藥跪坐
向日念天真餌之其丹繫一兩於左臂後出
入往來奏表上書登壇拜謁人皆欽仰或有
不意之心向人者自散入山及曠野晝夜逄
惡獸鬼魅惡人皆自伏藏不敢爲害繫於戰
敵之處周匝侍護五百人不遭箭矢鋒刃所
傷若所行之處土地靈祇侍衛若有藥書符
籙作法尸解召集五嶽天仙龍神萬靈立至
驅策自由世人有疾病將丹書字吞之立愈

　　　金鼎銘
后土金鼎生死長七神室明三圓五深二混
沌徘徊天地四星陰陽兩頭象如雞子形容
莫差黄白在裏厚薄須匀六一固濟好守午
門參同自契
訣曰造鼎及入金訣但取所生朱砂下土或
如黄蠟膩或青黑色取一二合研淘有石砂
子或如油麻粒大小不等或黄黑色者研破
有朱砂者此土力大擣篩訖但以和作泥熟
爲妙便固作鼎形如雞子長七寸圓五寸趁

潤截兩斷造丸所曝乾鏇中心各闊三寸漸
漸底尖各深二寸神室明裏與外並如雞子
形兩扇脣口並鏇作雌雄不得參差將金水
安在器中但分兩停不勒斤兩數入訖如法
固濟任意臨時泥鑪安置用直符長去鼎子
底一寸蓋覆運動常以草灰掩蔽堅埋直符
用事並依六候曆
　　　用火直符六候進退訣
第一月一日初候發火一兩三十時至二日
半加二兩至六十時第六日第二候初三兩

三十時加至四兩滿六十時第十一日第三
候初五兩三十時加至六兩六十時第十六
日第四候初還用六兩三十時退至五兩六
十時第二十一日第五候退用四兩三十時
復退至三兩六十時第二十六日第六候退
用二兩三十時復退一兩六十時
　右六候直符爻象生進退一月法例周而
　復始
第二月初候二兩三十時加至三兩以次每
遇换鼎入月頭初候加至一兩用事至九箇

月初候用九兩是從一至九金虎吐精三十
時加至十兩六十時以次直符合進合退但
依法刻漏分明用火火盛之時象四月大王
極陽用事進退潜伏陰陽刑刻過换鼎即土
王金鄉三物俱喪是金土本氣相感也直符
合退之時象五月陰氣用事一陰生上九亢
龍有悔直符運動至九鼎是第九月後初候
常九兩三十時加一兩六十時至第三候終
用十四兩陽極第五候陰生却退十二兩三
十時復退至十一兩至第六候退守十兩三

十時復退至九兩六十時足第十月後不論
年月常如取九月初候還用九兩三十時加
一兩六十時至第三候用十四兩退至六候
九兩六十時足以次序直符加减刻漏分明
周而復始晝夜運動九祀而畢法
訣曰從第一月初候發火用二十四銖火爲
一爻生也象計二十四氣守至二日半加一
爻至五日爲一候也以次用火加爻每月有
六候常至第三候六十時下與第四候三十
時上並用武火處也其火斤兩進退晝夜即

須别添熟炭常應露火面則候爲本斤兩數
也其直符九箇月半畢後即須常取第九月
火候爻象法則進退斤兩爲定不論年月也
復訣曰惟火候最難巡歷名山上格有共論
之皆有所悟惟土惟火世之不傳余之肘後
真訣其源
　　　直符更漏進退圖






訣曰直符合加减時節須取刻漏分明合進
退依法用之更漏合加减定時候盈縮有徑
門而已但取晝夜長短刻十二辰子丑寅卯
辰巳午未申酉戌亥等從子時初於水滴看
日照至丑時合用多少水但作桶子高三尺
内圓闊一尺近底稜邊鑽一小孔子内鳥翅
翎管緊安其中蠟塞四面即盛水令滿任於
滴下盡即却投在内任滴看至一辰位合用
水幾桶子即知諸時用水桶數晝夜分十二

辰位約定桶子多少與秤之更漏无别如滴
水有多有少即晝夜長短但用意消息萬不
失一
　　　用火進退直符火記正曆
一月火候訣(六十時是/五日也)
第一初候一爻三十時加至二爻六十時第
二初候三爻三十時加至四爻六十時第三
初候五爻三十時加至六爻六十時第四初
候還用六爻三十時退用五爻六十時第五
初候退用四爻三十時復退至二爻六十時

第六初候退用二爻三十時復退至一爻六
十時
二月火候訣
第一初候二爻三十時加至三爻六十時第
二初候四爻三十時加至五爻六十時第三
初候六爻三十時加至七爻六十時第四初
候還用七爻三十時退至六爻六十時第五
初候退用五爻三十時退至四爻六十時第
六初候退用三爻三十時復退至二爻六十
時

三月火候訣
第一初候三爻三十時加至四爻六十時第
二初候五爻三十時加至六爻六十時第三
初候七爻三十時加至八爻六十時第四初
候還用八爻三十時退至七爻六十時第五
初候退至六爻三十時復退至五爻六十時
第六初候退用四爻三十時復退至三爻六
十時
四月火候訣
第一初候四爻三十時加至五爻六十時第

二初候六爻三十時加至七爻六十時第三
初候八爻三十時加至九爻六十時第四初
候還用九爻三十時退用八爻六十時第五
初候退用七爻三十時復退至六爻六十時
第六初候退用五爻三十時復退至四爻六
十時
五月火候訣
第一初候五爻三十時加至六爻六十時第
二初候七爻三十時加至八爻六十時第三
初候九爻三十時加至十爻六十時第四初

候還用十爻三十時退用九爻六十時第五
初候退用八爻三十時復退至七爻六十時
第六初候退用六爻三十時復退至五爻六
十時
六月火候訣
第一初候六爻三十時加至七爻六十時第
二初候八爻三十時加至九爻六十時第三
初候十爻三十時加至十一爻六十時第四
初候還用十一爻三十時退至十爻六十時
第五初候退用九爻三十時復退至八爻六

十時第六初候退用七爻三十時復退至六
爻六十時
七月火候訣
第一初候七爻三十時加至八爻六十時第
二初候九爻三十時加至十爻六十時第三
初候十一爻三十時加至十二爻六十時第
四初候還用十二爻三十時退至十一爻六
十時第五初候退用十爻三十時復退至九
爻六十時第六初候退用八爻三十時復退
至七爻六十時

八月火候訣
第一初候八爻三十時加至九爻六十時第
二初候十爻三十時加至十一爻六十時第
三初候十二爻三十時加至十三爻六十時
第四初候還用十三爻三十時退至十二爻
六十時第五初候退用十一爻三十時復退
至十爻六十時第六初候退用九爻三十時
復退至八爻六十時
九月火候訣
第一初候九爻三十時加至十爻六十時第

二初候十一爻三十時加至十二爻六十時
第三初候十三爻三十時加至十四爻六十
時第四初候還用十四爻三十時退至十三
爻六十時第五初候退用十二爻三十時復
退至十一爻六十時第六初候十爻三十時
復退至九爻六十時
　　　元君潜運手鏡訣
訣曰天地二氣相感日月迭照成自然還丹
上界仙官守護收採非俗士之所遇皆仙人
則而取之三皇以敬至道修生以直符運動

三年象自然之氣運火候依節符乾坤坎離
運動火候斤兩須得真經師受口訣凡言不
載若不從師受參差藥物交雜終无得理聖
人觀天符之門守一但得本父母相制必成
大丹則陰陽變化之道神通自在返歸其色
訣曰直符法喻假令十一月建子陽氣始生
法象夏至前一日夜雞鳴時一陰生陰氣用
事是天地陰陽進退一年十二月生成用事
也故月有六候直符生成潜伏五行出没交
會形刻並在内申故云火木前十五日白月

三候極陽用事證後陽退陰生九六陰水也
後十五日黑月三候極陰用事同而復始故
七八九六道自合三十終金水本喻立月候
晝夜用火潜伏象一年陰陽節候用直符晝
夜此是天地樞機在乎手名曰出世之方神
通變化玄之又玄但發火之時便是十一月
受陽用事也
訣曰第一鼎第一月初候火一爻生直符象
十一月建子陽氣用事初九潜龍勿用一爻
生晝夜二日半三十時加至二爻至五日一

候六十時巡十一日一辰子丑寅卯辰巳午
未申酉戌亥五周各六十時爲一候初候五
日驚蟄震來受符運至上弦八日金性低昂
半受死守至十五日爲一氣金性全滅二十
日萌者不生陽伸陰屈水不動剛柔相使自
然丹耳二十一日巽來受符金水性已滅竭
亡二精呼吸吞飲同死震巽二木漸順汞雖
得乾未是大丹三十日道窮返歸乎坤元受
符成丹三物同没於土四十五日爲一節一
節相嘔相通運至六十日卯當夾鍾夾到卯

門榆莢墜落還歸其根二月榆死魁剛卯刑
德相負晝夜始分故云榆莢丹
訣曰日有三照月有三移日月合氣故萬物
三變而至極經四時自然之道月有三百六
十時時計象一年十二月得四千三百二十
時一時當一年計四千三百二十年象自然
之還丹陰陽交媾寒暑而成象
訣曰潜伏陽伸陰屈餘並依節候卦象直符
氣候法是九鼎九鼎九箇月
訣曰九鼎各須三分者每鼎各守三十日受

氣二百七十日足陰陽俱盛十月土王而生
故云子母脫胎世人莫知之矣水火相尅互
相制伏更爲父母不越五行藏伏成形守運
一千日大元氣足性歸北方癸水黑色始得
名曰大還丹也
訣曰取元氣金水但分兩停相和合其體本
立喻上下弦數二八斤之數應陰陽二金本
乎一物而生二象氣候雌雄黄白自然情性
相依陰陽合爲一體无二二曰火一曰水除
水火爲藥无别入分若有異類終不成丹得

之不在斤兩數耳
訣曰但將金水入鼎如法固濟取四殺刑尅
陽日陽時發火自置更漏節候分明知加减
不失金水在於鼎中混沌未分被直符運動
陰陽交騰吞飲變化元氣清濁上下玄黄金
水成形象雞子元氣在殻中受陽氣含其真
而抱一也
訣曰丹砂金砂金液倒長砂黄牙天鉛砂汞
鉛汞真陰真陽金土水火乾坤坎離化生龍
虎黑虎西靈金丹玉液九轉還返大還盡是

還丹之異名皆是古人藏機之隱祕不一悟
者若遇肘後訣參同契其理歸一无二故曰
還丹還丹有返忌覆盆血覆盆血者不吉之
人慎勿與同心泄天道也及合金入鼎直符
用事鍊丹之所守慎清浄不穢无生死哭泣
安屍靈屋宇不道之地須擇福德形勝安浄
之處方可結壇焚香虔志祭祀土地靈祇水
陸等方可安即百靈助祐天道和合諸仙來
護但心行不二若於常常之處修鍊亦須謹
浄觸穢不可容易鑪樣及指藥所在圖本祭

醮法則並在别訣中
　　　火瓶直符定節刻訣
假令五月十七日子時起至二十日巳時過
(一五)
二十日午起至二十二日亥過(二五)
二十二日子起至二十五日巳過(三五)
二十五日午起至二十七日亥過(四五)
二十七日子起至三十日巳過(五五)
三十日午起至六月二日亥過(六五)
六月二日子起至五日巳過退(六五)

五日午起至七亥過(退五五)
七日子起至十日巳過(退四五)
十日午起至十二日亥過(退三五)
十二日子起至十五日巳過(退二五)
十五日午起至十七日亥過(退一五)




玉清内書











