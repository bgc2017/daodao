








靈濟真君注生堂靈籤納七
第一上吉
夜來吉夢叶熊羆嘉慶盈門立可期
孔子釋氏親抱送定是天上麒麟兒
第二中平
莫言弄瓦不堪誇吉夢分明叶虺蛇
異日結縭應貴顯沉香亭北一叢花
第三中下
君家瓜瓞遠綿綿祚胤由來降自天
只恐臨盆生阻滯更須作福保安然

第四下下
風雨冥冥花倦開開花未久㸃蒼苔
何須更佩宜男草此事皆從前定來
第五大吉
奕葉流芳世澤長雙飛玉燕叶休祥
日來會聽喤喤泣早掛桑弧射四方
第六下
璋不純兮瓦不完更堪平地起波瀾
若非早扣神明力争似孤舟渡險灘
第七上上

一樹梧桐覆苑墻枝頭鸑鷟已呈祥
這回得箇超凡物頭玉磽磽不可量
第八中平
將信將疑事更遲陰陽奇偶未能知
于今報爾分明道近水芙蓉吐一枝
第九上吉
六甲蹉跎期已至晨昏當見充閭氣
臨盆坐草兩無虞玉果犀錢須早備
第十中下
石上栽蓮難結實水中種菊怎開花

假饒求得神明力夢裏分明見虺蛇
第十一中平
春入園林雨露備海棠先吐一枝鮮
莫言空帶宜男草此事悠悠緫在天
第十二上大吉
革故由來復鼎新春風和氣喜津津
麒麟會掣黄金鎖來作君家廊廟珍
第十三下下
造物愆尤自不堪何須贅卜女和男
午前午後知消息明月清風一擔擔

第十四平
萬事悠悠屬大鈞也須盥濯問明神
分明說與中秋後雲散瑶空月一輪
第十五上上
玉鷰分明飛入懷凡情何必更疑猜
親朋早辯黄金賀好箇文章冠世材
第十六吉
鬱葱佳氣溢門庭吉夢曾符太白星
異日必然生貴子莫言寒舍又添丁
第十七下

賦命由來有疾徐何須計較實和虚
爲應記得先賢語縁木求魚不得魚
第十八中平
碧桃紅否鬥芳菲丹桂何曾見一枝
吉事未來休指望更煩寧耐待秋時
第十九中平
能將陰德積冥冥玉樹芝蘭漸滿庭
繼繼承承兹有望何須蜾蠃負螟蛉
第二十下下
片雲遮月已朦冥花落寒風子不成

烏鵲共棲仍共噪吉凶全未見分明
第二十一中下
年來時運尚乖虞謾說龍駒與鳳雛
欲問眼前休咎事更須作福默相扶
第二十二中平
爲問胞胎事有因虺蛇已叶夢中頻
他時會見魚軒貴非是尋常箕箒人
第二十三中上
蘭桂芬芬異衆芳謝庭從此好風光
莫言結實成陰晩造物安排不在忙

第二十四下下
不事畊鋤獨守株守株待兔兔偏無
笑他貪看中秋月失却盤中照乘珠
第二十五中
果木逢春已發萌更資雨露遂生成
枝頭佳實還君採莫被風吹着一驚
第二十六上吉
彩鳳一雛日載陽羽毛漸次備文章
筭來此事非容易因是君家世澤長
第二十七中平

笑他連日喜非常弄瓦由來說弄璋
但得初生如逹易下筦上簟不驚惶
第二十八中上
積善之家慶有餘果然入海得明珠
但防好事多修阻力向神天作福扶
第二十九中下
昨夢紅花插滿身今朝到此卜休禎
分明爲决狐疑意在蓐由來帚畔人
第三十下下
晨昏何必太懸懸只合悠悠信自然

入海求珠珠未得更逢川火石皮連
第三十一上吉
冥冥陰德默相扶行盡崎嶇見坦途
不久須招田下力早懸蓬矢與桑弧
第三十二中下
一輪明月照深閨欲夢熊羆夢轉迷
莫歎所求非所願更須陰力默扶持
第三十三上中
時若來兮事有縁焚香何必問神天
神天自合從人願早晩能招力上田

第三十四下下
力穡辛勤望有秋懸知荑稗滿田疇
從今莫倦頻看管作耗仍防二尾牛
第三十五上中
採山果得連城璞入水能求照乘珠
玉果犀錢須早備鬱葱佳氣已充閭
第三十六中上
運去真金皆失色時來鐵樹也生花
于今漸得重重喜不似從前空怨嗟
第三十七中下

三十年來命未通勞心勞力總無功
等閑一日遊南海拾得明珠在掌中
第三十八中平
向人嚅囁莫能言口裏含飴尚未吞
吉事悠悠那可必幾回清曉與黄昏
第三十九下下
三蟲食血事多端陰害相連未得安
縱使開花能結實他時採摘不堪餐
第四十中平
陽烏展翅正南離這事分明不用疑

投鷰懸鈴雙應瑞也須祈禱保憂虞
第四十一中平
嗣續悠悠君莫猜生來造物早安排
眼前欲識剛柔理昨夜陰精飛入懷
第四十二中上
有意栽花花不發等閑插柳柳成陰
于今剩得東風力插柳栽花兩稱心
第四十三上中
君家華胄已遥遥鳳子龍駒信可招
眼下欲明遲速意不過兩日與三朝

第四十四中中
東君取次布陽和景物芳菲入興多
須向明神求保佑免教平地起風波
第四十五中平
下筦上簟睡朦朧夢裏分明蛇作龍
此兆必然生貴女魚軒大後淑人封
第四十六上中
古來陰極復陽生君子于今喜漸升
夢斷黄龜吟未就已聞在蓐喤喤聲
第四十七上中

此兆由來地澤臨臨時萬事稱人心
幾年想像熊羆夢此日披沙剩得金
第四十八大吉
好事分明在眼前安排玉果與犀錢
過門誰敢題凡鳥頭玉磽磽信可怜
第四十九中下
消息微茫未有期却來此處十狐疑
分明不是東林桂月映荼䕷花一枝
第五十下上
從來好事信多魔採玉求珠枉自過

昨夜後園看月色分明月裏見姮娥
第五十一下下
日出三竿春霧收青山漠漠水悠悠
漁郎莫道無魚覔此處無魚别下鈎
第五十二吉
梨實分開見赤蛇神靈降瑞到君家
他時頭玉磽磽長裕後光前信可誇
第五十三上中
荏苒春光尚未過陰陽交感氣融和
堂前湯餅多佳客争獻徐卿二子歌

第五十四下
淘沙渾未見黄金争奈謀爲不稱心
去去好求陰力助石皮川火恐相侵
第五十五中上
累䄄列鼎居華屋不如有子萬事足
最好崑山一片玉得來但看祖宗福
第五十六下中
心下遲疑喜又驚一場好事未分明
後園桃李將成實只恐風吹結不成
第五十七下下

長江一望遠悠悠蘆荻蕭蕭兩岸秋
夜半水寒魚不食漁郎空自下金鈎
第五十八中中
朝來乾鵲噪前楹報道階前玉樹生
更賴陰功相護祐免教坐蓐喜還驚
第五十九上吉
作善由來降百祥滿堂歡笑弄圭璋
明朝更有堪誇處樹穴探環知姓羊
第六十上中
事在心頭君自知祖宗陰隲暗相隨

鳩巢問說生佳鷂虎穴寧無産豹兒
第六十一下
路上崎嶇未坦平濛濛煙雨晦前程
爲言速走多顚躓何事優優緩步行
第六十二中上
焚香扣齒告神天何似孳孳種福田
眼下所求多遂意果然火裏出紅蓮
第六十三下下
簾幃高捲迓陽春争奈陽春未屬人
石上栽蓮空望藕勞心勞力又勞神


第六十四
庭外逢春掃緑苔好將桃李及時栽
東君若果從人願到底還他一度開


靈濟真君注生堂靈籤




