










易筮通變卷上若八
　　　　臨川道士雷思齊學
　　　卜筮
洪範之稽疑曰擇建立卜筮人乃命卜筮詩
曰爾卜爾筮體无咎言曰卜筮偕止會言近
止記之月令則曰孟冬之月命大史釁龜筮
占兆吉凶宜若龜筮相須爲用也易大傳曰
探𧷤索隱鈎深致遠成天下之亹亹者莫大
乎蓍龜又曰以卜筮者尚其占則夫易宜兼
卜筮之用者也大誥曰寧王遺我大寳龜紹

天明即命金縢曰乃卜三龜一習吉於是莫
見夫筮記又曰天子无筮諸侯有守筮天子
道以筮於是又莫見夫卜而說卦則曰昔者
聖人之作易幽賛於神明而生蓍參天兩地
而倚數觀變於陰陽而立卦發揮於剛柔而
生爻以至和順於道德而理於義窮理盡性
以至於命乃獨歸夫筮而未始及夫卜也由
筮命蓍而蓍筮之用著於大衍之數寔詳且
備而龜之卜則莫之一語及也雖亦間見謂
龜爲卜蓍爲筮之說於别出而愚自童丱習

見世之常占擲錢以畫卦爻云自京房始矣
且賈公彦亦以畫卦之單拆重交之爻謂以
錢復見有假於龜之刳中以布其錢者又雜
於傳記謂卜得某卦之某卦之大凡且人有
常言寔稱卜卦故亦隨之等視蓍龜卜筮爲
一槩未嘗以爲意也蓋嘗見周禮春官之屬
大卜掌三兆之法一曰玉兆二曰瓦兆三曰
原兆其經兆之體皆百有二十其頌皆千有
二百其下有卜師掌開龜兆龜人掌六龜以
其方色與體辨之大卜又掌三易之法一曰

連山二曰歸蔵三曰周易其經卦皆八其别
皆六十有四其下有筮人掌三易之九筮以
辨吉凶凡國之大事先筮而後卜上春相筮
凡國事共筮然後知卜之用龜則以兆其書
兆之體頌至百有二十千有二百之多而易
之筮用蓍固未始出於六十四卦之外則卜
自卜筮自筮未始相爲用也況洪範固有龜
從筮從龜從筮逆龜筮共違于人之别則其
卜筮之分校然其辨白黑未始若後世說卜
筮者樊然殽亂至若是之甚心甚異之由是

於左傳之類究其成驗乃判然識卜筮之道
卜者未嘗引易之筮筮者未嘗引龜之卜也
今䟽列爲徵
有專卜而不筮者晋惠公之在梁梁伯妻之
梁嬴孕過期卜招父與其子卜之子曰將生
一男一女招曰然男爲人臣女爲人妾名男
曰圉女曰妾及圉西質于秦妾爲宦女焉邾
文公卜遷于繹史曰利於民而不利於君邾
子曰苟利於民遷也天生民而樹之君以利
之也民旣利矣孤必與焉旣遷而邾子卒齊

侯戒師期將以伐魯而有疾醫曰不及秋將
死魯文公聞之卜曰尚无及期叔仲惠伯令
龜卜楚丘占之曰齊侯不及期非疾也君亦
不聞今龜有咎旣而齊懿公弑文公先薨惠
伯亦卒楚王與葉公枚卜子良以爲令尹沈
尹朱曰吉過於其志葉公曰王子而相國過
將何爲它日改卜子國以爲令尹若是四者
見卜之未嘗及於筮卦也有筮而不卜者畢
萬筮仕於晋遇屯之比辛廖占之曰吉
屯固比入吉孰大焉其必蕃昌震爲土車從

馬足居之兄長之母覆之衆歸之六體不易
合而能固安而能殺公侯之卦也公侯之子
孫必復其始泰伯伐晋卜徒父筮之曰吉涉
河侯車敗詰之對曰乃大吉也三敗必獲晋
君其卦遇蠱其繇曰千乘三去三去之
餘獲其雄狐夫狐蠱必其君也蠱之貞風也
其悔山也歲云秋矣我落其實而取其材實
落材亡不敗何待三敗及韓𣈆侯逆秦師戰
于韓原秦獲𣈆侯以歸𣈆侯伐鄭楚子救鄭
相遇於鄢陵公筮之史曰吉卦遇復曰

南國䠞射其元王中厥目國䠞王傷不敗何
待及戰吕錡射共王中目王曰天敗楚也吾
不可待乃宵遯晋獻公筮嫁伯姬于秦遇歸
妹之睽史蘇占之曰不吉其繇曰士刲
羊亦无𥁃也女承筐亦无貺也西鄰責言不
可償也歸妹之睽猶无相也震之離亦離之
震爲雷爲火爲嬴敗姬車說其輹火焚其旗
不利行師敗于宗丘歸妹之睽㓂張之□姪
其從姑六年其逋逃歸其國而棄其家明年
其死於高梁之虚若是四者筮則有卦而无

復卜兆辭也且前之屯復蠱三卦其繇固皆
非周易之辭後之歸妹之睽卦辭近周易而
亦非也槩可想見連山歸蔵之易其筮法同
而繇辭異也
有兼用卜筮而卜有辭筮亦有辭者魯成季
之將生也桓公使卜楚丘之父卜之曰男也
其名曰友在公之右閒于兩社爲公室輔季
氏亡則魯不昌又筮之遇大有之乾曰
同復于父敬如君所及生有文在其手曰友
遂以命之若是者卜與筮各有辭筮之卦辭

亦非周易辭也
有先卜後筮者晋獻公欲以驪姬爲夫人卜
之不吉筮之吉公曰從筮卜人曰筮短龜長
不如從長且其繇曰專之渝攘公之羭一薰
一蕕十年尚猶有臭必不可弗聽立之生奚
齊乃譛太子申生至於縊死遂立奚齊卒亂
𣈆
有先筮而後卜者衞侯夢于北宫見人登昆
吾之觀被髮而譟曰登此昆吾之虚緜緜生
之瓜余爲渾良夫呌天无辜公親筮之胥彌

赦占之曰不害衞侯貞卜繇曰如魚窺尾𢖍
流而方羊裔焉大國滅之將亡闔門塞竇乃
自後踰冬十月𣈆復伐衞入其郛衞出莊公
而與𣈆平𣈆立襄公之孫般師而還若是二
者雖先卜後筮先筮後卜則殊筮无卦辭卜
乃有繇然爲卜爲筮不比而同也其若𣈆獻
公卜伐驪戎史蘇占之曰勝而不吉公曰何
謂也對曰遇兆曰挾以衘骨齒牙爲猾戎夏
交捽是交勝也臣故云且懼有口携民國私
心焉公曰何口之有口在寡人寡人弗受誰

其興之對曰苟可以携其入也必甘受逞而
不知胡可壅也公弗聽遂伐驪戎克之獲驪
姬以歸卒以亂國若是者卜獨有繇辭而不
及筮則國語猶然也辭與左傳尚未相遠也
若家語謂孔子嘗自筮得賁卦愀然有
不平之色子張進曰卜者得賁卦吉也而夫
子之不平何也子曰以其離邪在周易山下
有火賁非正色之卦也夫質也者黑白宜正
焉今得賁非吾兆也吾聞丹漆不文白玉不
雕何也質有餘不受飾也由今觀之是可疑

者且旣謂孔子自筮何子張乃謂之卜況其
辭與易不類賁之彖曰賁柔來而文剛分剛
上而文柔故小利有攸往天文也文明以止
人文也觀乎天文以察時變觀乎人文以化
成天下何夫子於彖取其文於筮獨尚其質
自相抵牾遽至於此愚故不敢以家語爲信
盖左氏於專筮而不卜列於傳者尚多有之
不克枚舉悉以周易之辭推之周易獨行至
今人莫不審悉自家語一事之外卜之用龜
兆筮之用蓍卦斷斷乎未嘗自爲紛糺也抑

亦見連山歸蔵之與周易而爲三其經卦皆
八其别皆六十有四者於禮爲不誣連山歸
蔵今莫之見例此遡求猶彷彿一二曷甞如
後之俗誘然同譌習稱蓍筮爲卜卦哉說者
謂易經由混於卜筮占兆得免秦火固亦或
者然其謂太卜所掌經兆之體皆百二十其
頌皆千二百乃無得見者豈所謂占兆可脱
於火者亦不免邪昔漢文自代來卜得大横
繇曰大横庚庚余爲天王夏啓以光釋者謂
大横龜之正横是其體也文帝有土之象則

卜兆漢初似尚存而後世不傳唯北齊高洋
欲篡東魏卜於李密亦謂大横曰漢文之兆
也愚意密特謟洋以成其篡耳焉可盡信哉
後世卜兆之書没没不聞多中何哉嗟乎合
其體既三百六十分其頌乃三千六百之富
宜乎其不存也誠使其存誰其及之哉何以
明之連山歸蔵世固罔然唯周易一書卦之
少唯六十有四爻之多止於三百八十有四
更三古四聖之所作述今未云至精至變至
於至神之用至若經卦與其别者以辭而已

雜然注釋者皆是也及問其蓍筮之唯變所
適者則茫乎實莫知其爲何事若是者尚欲
與之語易不亦難矣哉愚因論卜筮之不可
槩同尚浩歎及之
　　　之卦
聖人有以見天下之𧷤而擬諸形容象其物
宜是故謂之象聖人有以見天下之動而觀
其會通以行其典禮繫辭焉以斷其吉凶是
故謂之爻極天下之𧷤者存乎卦鼓天下之
動者存乎辭化而裁之存乎變推而行之存

乎通然則變而通所以盡利通其變所以成
文八卦成列而象在中因而重之而爻在中
剛柔相推而變在中繫辭命之而動在中矣
八卦以象告爻彖以情言變通以利言吉凶
以情遷又曰爻象動乎内吉凶見乎外功業
見乎變聖人之情見乎辭旣曰鼓天下之動
者存乎辭繫辭而命之動在其中則又曰繫
辭焉以斷其吉凶曰辨吉凶者存乎辭則辭
也者易道之所必不得已也是故易之爲書
其道屢遷變動不居周流六虚上下无常剛

柔相易不可爲典要唯變所適卦有小大辭
有險易辭也者各指其所之然則指其所之
之之一字特指其變動之所之適也易變易
也所以見天下之動而鼓天下之動者莫不
於是乎觀故易之筮謂其爻變而動而有所
之適者爲某卦之某卦今之謂辭指所之者
爲之卦發也韓康伯於此指所之之下无注
孔穎達䟽曰各指所之謂爻卦之辭各斥其
爻卦之之適也若之適於善則其辭善之適
於惡則其辭惡而已夫以之之一字以訓適

非不然也謂卦之變爻之動則未足以明其
辭之所之也請亦以左傳明之陳敬仲之少
也周史有以周易見陳侯陳侯使筮之遇觀
之否乃觀之四爻之否之四爻也故史
指觀之四爻之辭曰觀國之光利用賔于王
因以知其代陳有國也𣈆文公之納王也筮
之遇大有之睽乃大有之三之睽之三
也故卜偃指大有之三爻曰吉公用享于天
子之卦也戰克而王享吉孰大焉(大有九三/易以享爲)
(亨然亨本/通音爲享)齊崔杼欲取棠公之嫠東郭姜筮

之遇困之大過乃困之三之大過之三
也史皆曰吉以示陳文子故文子指困之三
爻曰夫從風風隕妻不可取也且其繇曰困
于石據于蒺藜入于其宫不見其妻凶且釋
之曰困于石往不濟也據于蒺藜所恃傷也
入于其宫不見其妻凶无所歸也崔杼必取
棠姜終以亂而家遂滅叔孫穆子之生莊叔
以周易筮之遇明夷之謙乃明夷之初
之謙之初也以示卜楚丘曰明而未融其當
旦乎之謙當鳥故曰明夷于飛明而未融故

曰垂其翼象日之動故曰君子攸行當三在
旦故曰三日不食離爲火火焚山敗於人爲
言言敗爲讒故曰有攸往主人有言言必讒
也盖明夷初爻辭也其卒以堅牛之亂筮占
无一不驗者衛襄夫人无子嬖人婤姶生孟
縶孔成子夢康叔謂己立元余使羈之孫圉
與史苟相之史朝亦夢康叔謂己余命而子
苟與孔烝鉏之曾孫圉相元史朝見成子而
告之夢協韓宣子爲政聘於諸侯之歲婤始
生子名之曰元孟縶之足不良能行成子以

周易筮之曰元尚享衛國主其社稷遇屯之
比又曰余尚立縶尚克嘉之遇屯
以示史朝朝曰元亨又何極焉成子曰非長
之謂也曰康叔命之可謂長矣是以繇曰利
建侯嗣吉何建建非嗣也二卦皆云子其建
之康叔命之二卦告之筮襲於夢武王所用
也盖再遇屯卦辭皆曰元亨而屯變于初故
之比屯之初爻辭曰盤桓利居貞利建侯於
是立元南蒯之將叛也枚筮之遇坤之比
　曰黄裳元吉以爲大吉示子服惠伯曰即

欲有事何如惠伯曰吾甞學此矣忠信之事
則可不然必敗黄中之色也裳下之飾也元
善之長也中不中不得其色下不共不得其
飾事不善不得其極非此三者不當且夫易
不可以占險盖由坤之五之比之五也故釋
以坤五之辭也南蒯卒以叛至於亡故甞例
乎是數者而夷考之傳盖尚多有之皆以所
之之卦所動之爻言之夫之卦也者占變之
事也易有聖人之道則謂以動者尚其變以
筮者尚其占故通變之謂事極數知來之謂

占占事則有之卦也抑古之學易者不惟占
也君子所居而安者易之序也所樂而玩者
爻之辭也居則觀其象而玩其辭動則觀其
變而玩其占不惟占則有之卦也凡說諸心
研諸慮事會所適言意所致引伸觸類亦未
始不用之卦也楚子圍鄭克之𣈆師救鄭荀
桓子聞鄭及楚平欲還曰无及於鄭而勦民
焉用之隨武子曰善季不可以中軍佐濟知
莊子曰此師殆哉周易有之在師之臨
曰師出以律否臧凶指師之初之臨之初也

鄭游吉至自楚告子展曰楚子將死矣不修
政德而貪昧於諸侯以逞其願欲久得乎在
復之頥曰迷復凶其楚子之謂乎指復
之上之頥之上也鄭公子曼滿與王子伯廖
語欲爲卿伯廖告人曰无德而貪其在周易
豐之離弗過之矣盖指豐之上之離之
上也其辭曰豐其屋蔀其家闚其户闃其无
人三歲不覿凶也閒一歲鄭人果殺之若是
三者尚不過槩舉其卦之一爻之所之之爲
然也至於蔡墨對魏獻子之問龍見絳郊則

直曰周易有之在乾之姤曰潜龍勿用
其同人曰見龍在田其大有曰飛
龍在天其夬曰亢龍有悔其坤曰
見羣龍無首吉坤之剥曰龍戰于野此
雖於象龍真龍之事有不容於理討然其所
舉乾坤之爻凡六必皆互以乾坤反復相之
之爻辭以相校而明其所之者謂全易之卦
六十有四其爻三百八十有四變之所之率
由是道也是足以遡明易大傳之辭也者各
指其所之者非爲它設也爲之卦設也是固

所以見天下之動而觀其會通以行其典禮
斷其吉凶化而裁之推而行之唯變所適也
變之所適之卦之謂也故曰爻象動乎内吉
凶見乎外功業見乎變聖人之情見乎辭卦
有小大辭有險易辭也者各指其所之學者
因之以是審於觀變以立卦倚數以生爻極
深乎至精研幾乎至變以至於至神和順於
道德而理於義窮理盡性以至於命胸中包
有全易之體用其斯至矣
易筮通變卷上











