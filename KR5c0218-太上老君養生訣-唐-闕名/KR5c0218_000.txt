








三篇同卷盡六
太上老君養生訣
太清服氣口訣
莊周氣訣解

太上老君養生訣
華陀授廣陵呉普
五禽第一
老君曰古之仙者爲導引之事能鳥申挽引
膚體動諸關節以求難老名曰五禽之戲挽

引蹄足以當導引體中不快起作一禽之戲
故令汗出因止以身體輕便普施行之年九
百餘歳耳目聦明牙齒完堅夫為導者甚易
行者甚希悲哉
虎戲四肢距地前三躑却三躑長引膚乍前
乍却仰天即返伏距地行前却各七
熊戲正仰以兩手抱膝下舉頭左擗地七右
亦七躑地手左右托地各七
鹿戲四肢距地引項反顧左三右三左申右
脚右申左脚左右申縮亦三止

猿戲攀物自懸申縮身體上下七以脚拘物
倒懸左七右七坐左右手拘脚五按各七
鳥戲立起翹一足申兩臂掦扇用力各二七
坐申脚起挽足指各七申縮兩臂各七
夫五禽戲法任力爲之以汗出爲限輕身消
穀氣益氣力除百病陀行之年過萬嵗敎傳
弟子廣陵呉普亦得延年長壽
服氣吐納六氣第二
呬字呬主肺肺連五藏受風即鼻塞有疾作
呬吐納治之

呵字呵主心心連舌五藏心熱舌乾有疾作
呵吐納治之
呼字呼主脾脾連脣論云脾温即脣燋有疾
作呼吐納治之
嘘字嘘主肝肝連目論云肝盛即目赤有疾
作嘘吐納治之
吹字吹主腎腎連耳論云腎虛即耳聾有疾
作吹吐納治之
嘻字嘻主三焦有疾作嘻吐納治之
養生眞訣第三

上士修之全眞延命中士修之無諸災咎下
士修之免身枉橫愚者輕之早殞性命
老君曰一人之身一國之象也胷腹之設猶
宫室也肢體之位猶郊境也骨節之分猶百
官也腠理之間猶四衢也神猶君也血猶臣
也氣猶民也能治其身亦如明君能理國焉
夫愛其民所以安其國愛其氣所以全其身
民弊則國亡氣竭即身謝是故至人上士當
施醫於未病之前不追於旣敗之後故知生
難保而易䘮氣難清而易濁若能審機權可

以安社稷制嗜慾可以保性命且夫善攝生
者要當先除六害然後可以保性命延駐百
年何者是也一者薄名利二者禁聲色三者
㢘貨財四者捐滋味五者除佞妄六者去妬
嫉去此六者則修生之道無不成耳若此六
者不除蓋未見其益雖心希妙理口念眞經
咀嚼英華呼吸景象不能補其短促蓋捐於
其本而妄求其末深可誡哉所以保其眞者
當須少思少念少笑少言少喜少怒少樂少
愁少好少惡少事少機夫多思即神傷多念

即心勞多笑即藏府上翻多言即氣海虛脫
多喜即膀胱納客風多怒即腠理奔浮多樂
即心神邪蕩多愁即髮鬚燋枯多好即志氣
傾覆多惡即精爽奔騰多事即筋脉乾急多
機即智慧沈迷斯乃伐人之生甚於斤斧蝕
人之性猛於犲狼無久坐久行久視久聽不
得強食不飢而食即脾勞不得強飮不渇而
飲則胃漲體欲常勞食欲半飽勞勿過極飽
勿過半冬即朝莫空心夏即夜勿飽食早起
勿在鷄鳴前晚起不在日出後心内澄則眞

神守其位氣内定則邪物去其身身行欺詐
即神悲行爭競則神沮輕侮於人當減筭數
殺害於物必當中夭行一善即魂神恱行一
惡則魄神歡常以寛泰自居恬寞自守即形
神婁靜生籙必書其名死藉必削其咎養生
之理盡在於斯矣
服氣訣
老君曰玄牝門天地根綿綿若存用之不動
言口鼻天地之門以吐納隂陽生死之氣毎
旦面向午展兩手於膝上除徐按捺兩節口

吐濁氣鼻引清氣所謂吐故納新是蹙氣良
久徐徐吐之仍以手左右上下前後拓取氣
之時意想太和元氣下入毛際流於五藏四
肢皆受其潤如山之納雲如地之受澤若氣
通便覺腹中汨汨轉動若得十通即覺身體
潤懌而色光澤耳目聦眀令貪有味氣力加
倍諸疾去矣
又法夜半後日中前氣生可爲之餘時氣死
即不須調服調氣了之時須牀鋪厚軟枕髙
下共身平仰卧舒展脚握固去身四五寸兩

脚亦去四五寸微微鼻引太陽氣從鼻入以
意送此氣通徧身體即閉氣至極然後細細
從口吐之勿令耳聞吐氣之聲若患寒熱及
瘴患脚腫等疾不問時節即須調之若當日
不愈明日更調不過三兩日必愈若患心中
冷痛呼而吐之熱旣吹之若患脚痛即噓而
吐之肺若痛即呬而吐之夜半後二十四調
之雞鳴時十八平旦十二日出十二多調彌
佳欲作此法先導引十八勢按摩二十四人
仗導引以去五藏病

心病者體有冷熱相法心色赤夢中見人著
赤衣持刀杖及火來怖人療法用呼吹二氣
去之呼去冷吹去熱
肺病者胷背脹满四肢煩悶相法肺色白夢
見著白衣人男女作親婦人共相抱持或作
父母兄弟妻子療法呵氣去之
肝病者愁憂不樂頭眼疼痛相法肝色青夢
見著青衣人把青刀杖或獅子虎狼來怖人
療法用噓氣去之
脾病者體上遊風習習惰悶疼痛相法脾色

黄夢見黄物或作小兒繫腋人或如旋風繞
人療法用嘻氣去之
腎病者體冷而隂衰相法腎色黑夢見著黑
衣人持刀杖來怖人療法用呬氣去之毎作
皆三十六通但能習之不愈者仍須左右導
引按摩
論曰形者神之主氣者神之命是以形神所
假資氣而存故調暢四肢周遊六府苟有壅
滯便即生疾是故人體虛無成之者氣若調
息得所即諸疾自消若吐納乖方乃衆疾咸

起善攝生者先須知調氣之法焉所謂呼吸
生先期於壽而樂有喜斯之謂歟


太上老君養生訣(終)
















