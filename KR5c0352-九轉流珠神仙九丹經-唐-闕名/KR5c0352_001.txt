










九轉流珠神仙九丹經卷上之七
太清眞人述
前闕
丹砂所出非一郡縣也故言婚親多也道士
持戒游五都五都者五嶽也欲作神藥也其
子四千者市水銀也金銀加者鉛與水銀合
故言金銀加也子明炊婦與赤爐者水銀與
玄黄合在土釜中也故言與赤爐者土釜名
也水銀者釜也言水銀與鉛合大怒欲飛赤
故言口牙用口牙如黄眞多者言鉛與水銀

合變化生玄黄也蒸覆柔筩中如巴者言飛
精玄黄當百蒸之也故曰蒸覆柔筩頭中如
已柔筩者謂生竹筩也子明惶悸内懷河車
子明者水銀水銀得火逃鉛中也鉛一名河
車故言内懷河也鄰里雄黄及丹砂轉相和
解謝其家者言當以雄黄水丹砂水和飛精
也故言謝其家也牡蠣赤石脂使不邪者當
以牡蠣赤石脂泥封塗兩土釜表裏内外令
各厚三分也使不邪者使神藥諸飛精不敢
逃飛去也故言使不邪也言取牡蠣二十斤

合赤石脂治之令如粉和以百日醯和如泥
以塗土釜表裏厚各三分封塗之令陰乾十
日乃飛水銀與玄黄合火之九上九下如雪
霜紫色色若葱華後乃相聽兩性和兩性和
者言藥不敢飛亡與玄黄合也故言兩性和
也日暮腸動應感加者兩藥和合也故言腸
動應感加也夫妻共戲色忽華陰陽以會樂
不過樂不過者神藥成室家大喜故言不過
也即日生子如積沙者言水銀與玄黄俱飛
著上土釜如積沙也銅羽次藥土龍和者言

銅羽者三歲雄雞羽也言欲掃藥當以雄雞
羽掃之取上飛精也土龍和者當以白頸蚯
蚓汁和丹華也和以復飛之故言土龍和也
可化金銀者言丹華用一刀圭粉鉛汞一斤
居猛火上須臾立成黄金也故言可化金銀
也水黄牙也一斤與一銖者言取九飛丹華
一銖以粉水銀一斤若粉鉛錫一斤皆成黄
金也故言斤與一銖愼無多也多者金剛不
中推少者金弱不中推故言斤與一銖愼無
多也食如黍粟飛相過者飛上天也坐知天

地者言服丹華須臾飛上盡見天上諸神也
遠見他者言目大明視萬里也故言遠見他
忽然萬里渡江河者言服丹華一日一夜忽
飛萬里不拘江河也行不用船梁乗雲氣也
故言忽然萬里渡江河也以龍爲馬雲爲車
者言飛入青雲從太一眞人也時入天門見
大家者言上天見天上眞人之居也故言時
入天門見大家也身比日月在欲何者言服
丹華身得不死與日月同光恣心所欲不拘
天地不拘王法故言身比日月在所欲何也

盡見賢聖相對羅者言見眞人太一諸神仙
相對坐也故曰盡見賢聖相對羅也靈龜駢
鵝神蝦蟇者天上神龜蝦蟇亦皆得仙伯牙
鼓琴玉女齊歌青腰起舞悲相和悲相和者
太一眞人從酒作倡也念我父母悲痛早死
不知道也但獨煩冤當柰何我父母眷屬皆
已早死痛不得藥也身遂服食神丹華邪氣
不害疾不過也言服丹華百病皆愈故言疾
不加也幸得度世吉無他吉無他身壽萬世
從眞人也幸得度世萬餘年也子好學之可

得仙也
解曰治丹華法取礬石戎鹽滷鹹礜石四
物先燒之二十日東海牡蠣取左顧者赤
石脂滑石凡七物分等多少自在合治萬
杵令如粉於鐵器中火之九日九夜猛其
火藥正赤如火可復治之萬杵下鮮支篩
和以善百日醯以和諸藥名曰六一泥以
塗兩赤土釜内外各厚三分曝之日中十
餘日令乾燥以取胡粉燒之令如金色可
復取玄黄分各等和以百日華池令如泥

治之萬杵以塗兩赤土釜裏厚三分復塗
其外厚三分曝之十日令大乾燥因内朱
兒二斤去土釜中作藥多少自在下用朱
兒一斤上至十斤若百斤作藥無常多少
自在貧人少作富人多作土釜令受八九
升大者受一斗半土釜滎陽河南洛陽及
潁川郡者大多一枚直十四五錢耳皆先
調塗以六一泥塗其内外各厚三分曝十
日令乾燥乃可用也因内朱兒土釜中封
塗之令乾燥十餘日及釜口際會無令洩

洩者朱兒飛去先以通卿煴火以壅土釜
邊火去土釜五寸許通卿者馬通也無馬
屎用糠火煴之九日九夜推火附之九日
九夜釜著火上復九日九夜火壅釜半復
九日九夜凡火之四九三十六日可復一
日寒發之朱兒皆飛著上釜以雄雞羽掃
取之色紫赤五彩琅玕或如奔星鴻赤或
如霜雪或正赤如丹一斤减四兩耳藥伏
火不起名曰丹華和以龍膏丸之大如小
豆置猛火上以鼓囊吹之飯頃成黄金不

飛藥成粉汞一斤以二十四銖火之即成
黄金矣以作金銀筩以盛藥欲服藥大如
小豆向日再拜服之藥不伏火者當復飛
之和以玄水汋龍膏澤令濕浥浥復置玄
黄赤土釜中封際如法猛火飛之復三十
六日藥成凡七十二日畢矣
凡欲作藥時始以甲子開除日大吉合藥先
齋戒三日乃爲之合藥不過二人至三人二
人同心其利斷金致加精勿入汙穢家欲飛
藥時釜邊施祭以清酒香餅等黄粱米飯一

斗大棗三斗梨一斗凡用三案案用三杯繞
香起再拜祝曰小兆臣某甲今日治藥九丹
唯神明神仙玄女素女青腰玉女共成之唯
大道君老君太和君今小兆臣某甲貪生藥
神仙行酒起再拜九拜畢詞曰唯道君玄女
願令藥不飛亡皆令伏火藥色好善隨手變
化黄白悉成服藥飛騰朝於紫宫命長無極
位至眞人因上酒凡上酒畢諸赤木實橘實
皆上之欲作神藥勿令愚人婦女小兒喪家
汙人見之及妬嫉多口之人若不好道勿使

見知也使藥不成愼勿令賔客婦女在藥傍
何者作藥欲得寂然無聲響神藥乃成愚人
不信道疑道謂無神藥故不使見也使藥不
成謹候視之無令釜有坼穿缺傷者有如髮
穿蟻鼻者藥皆飛去亡其精神失其魂魄但
得其石又失其重寳即藥不良服之無益於
人神藥一銖投水銀一斤火之即成黄金不
成黄金藥不可服也故玄女曰金可作世可
度金不可作但自誤即以丹一銖粉鉛錫水
銀各一斤粉之皆成金銀故言斤斤與一銖

愼無多也常以平旦日出時東向再拜長跪
服之如禾粟上士服之七日得仙昇九皇下
士服之七十日乃得仙愚人服之一年乃得
仙欲作神藥服藥時皆先齋戒沐浴五香不
如法藥不成也以丹華釜飛神符大善子無
貪財但飛神藥可得神仙勿得妄傳
眞人曰第二之丹名神符本生太陽河伯餘
本生太陽者言水銀本生太陽也太陽者丹
砂也生於丙丁丙丁者火精上爲熒惑星下
爲丹砂也故言生於丙丁丙丁居南方爲太

陽故易營虚日南方爲太陽太陽者丹砂生
於日日生於火火日之子北方壬癸爲太陰
太陰者水也故易營虚月北方生磁石磁石
者鉛也其精上爲北辰星生坎坎位在北方
離位在南方河伯餘者水銀也取水銀多少
自在置赤土釜中飛之九上九下和以鯉魚
膽復取水銀多少自在復封塗閉固如法丹
華法復九上九下和以龍膏名曰神符其子
四千相與俱者謂曾青礬石戎鹽硫黄也故
言相與俱也河上姹女誠獨姝娥眉白易如

明珠長沙好砂色由由少小貞信不用夫東
西南北父母俱身不沾汙清若珠好待賢士
相待須勇悍敢語言若書安心懷能才有餘
不校人女妄吹嘘河上姹女者鉛黄華也子
明媒之使共居也賢士者水銀子明媒之使
共居者言取鉛黄華一斤置鐵器中以炭火
之即復取水銀七斤投鉛中猛火煴之須臾
精華俱上出現狀若黄金紫赤狀若流星似
流珠五色玄黄即以鐵匕接以取之得九一
之斤即三化九轉名曰丹黄之華一名玄黄

之汋一名天地之符即以治汞化爲丹名曰
還丹乃名曰仙藥神丹聖人祕之非凡俗道
人所當見知自非賢聖開通導達殊人乃能
知之故書不盡言言不盡意也故經曰丹精
生日精光明也日子者火也故火名子明也
水銀亦名子明故易營虚日丹精生日太陰
生月位在北方坎其數一故能知一萬事畢
一者鉛也鉛精生月鉛精名太陰石一名金
公一名河車一名河上姹女一名立制石凡
愚之人治藥反用山中立制石非也去道萬

里眞人自以鉛黄華變化立制石膽皆出鉛
中凡愚民方士好事者治藥反用羌里石膽
非也去道萬里治藥由不成也眞人自以丹
砂精化爲流珠雪霜鉛精俱化爲還丹黄白
乃成服之神仙矣不用此二物治藥雖得丹
服之由復死矣太陰者鉛也太陽者丹砂也
太陰者坎位在子太陽爲離位在午故坎生
月離生日也日爲夫月爲婦也日爲雄月爲
雌也磁石鉛屬太陰位在子其數一丹砂屬
陽位在午其數九雄黄屬土其數五故曰一

五九凡十五故眞人名爲三五知三五横行
天下能知三五以治藥爲還丹服之耳得長
生不死故曰横行天下故眞人曰能知三奇
六儀何用餘爲丹砂爲雄鉛爲雌故傳曰父
三奇母六儀審知此道何用封侯爲此之謂
也子明媒之使共居者言取水銀九斤鉛一
斤合置赤土釜中猛火上從平旦至日落下
時水銀與鉛精皆俱出如黄金色名曰玄黄
精一名黄芽一名黄輕以丹華水之名曰黄
池一名黄華一名黄龍一名玄制石取玄黄

和以玄水令如封泥丸之内赤土釜中封以
六一泥内外厚三分令乾十日無令洩以馬
通若糠火火之八十一日當庚辛庚辛者黄
金之名也眞人祕之不言黄金故字金爲庚
辛取玄黄一刀圭納猛火中以夾囊鼓炊之
飯頃皆消成庚辛不成庚辛火之飛去藥生
不可服也當納赤土釜中火之如前封塗之
九九八十一日藥乃可用也玄黄一名伏丹
一名紫粉欲服之常以甲子日平旦東向日
再拜服如小豆日吞一丸百日百病皆愈玄

黄藥治大癲大癩百日皆愈無所不治子明
媒之使共居與不相聽欲上書後復會面神
丈夫欲上書者水銀未與鉛和合也復會面
神丈夫者水銀也子明迫之者用火也子明
迫用赤釜者赤土釜也子明者火也後竟相
聽色由由言鉛與水銀合飛之爲玄黄也色
由由者藥色殊好也夫從外來婦從内來魚
水相得乃食行相須四時生子若神廬五色
光顔厚寸餘言雌雄相得不復飛去也即復
取玄黄和以百日華池令如泥以苴兩赤釜

裏及外内厚三分因納水銀三斤於其中亦
可納十斤水銀作藥多少自在飛三斤水銀
可以飛一人耳令一人得道仙去其藥少故
也飛一斤可得十兩飛玄黄耳言取一斤水
銀納赤土釜中覆以玄黄其上厚二寸所以
一土釜合之封塗以六一泥如治丹華法以
馬通糠火火之九日九夜水銀皆飛上著釜
裏狀如雪霜紫赤鴻生五色也故言五色光
顔厚寸餘以毛羽掃取之和以黄戍若復如
初也黄戍者黄狗膽也若和以河伯餘者鯉

魚膽也即取鯉魚膽和飛雪霜者水銀飛精
合如封書泥丸之復納赤土釜中復以玄黄
精覆之厚一寸以一赤土釜合蓋之以六一
泥封塗釜口際會無令洩置日中曝之十日
大乾燥乃可煴之煴者不可燒也稍熱釜坼
也失大藥也復火之九日九夜可止後一日
寒發之以羽毛掃取上飛精鴻紫名曰神符
還丹和以龍膏丸如小豆常以平旦東向日
再拜長跪服之百日與諸神仙玉女相隨從
諸神行如飛也欲渡江河海以神符丹和以

龍膽膏若鯉魚膽塗兩足下以渡江海河淮
渭濟以行水上足不濡者不溺没故言足不
濡得道度世百病除身得不死無百病也服
藥百日腹中三蟲三尸皆自壞敗死下也土
龍魚膽皆陰精也水銀者陽精也故陰能制
陽爲藥伏不敢起也眞人神人仙人祕不得
傳眞人曰第三之丹名神丹五色參差誠可
觀本自正陽武都閒者言眞雄黄雌黄皆出
正陽武都武陽亦有雄黄潔淨白面又大神
者言八石之中雄黄雌黄辟五兵治百病尤

大神良潔淨白面者取鮮好者也常得賢士
兩萬錢者言能飛雄雌得其飛精一刀圭價
直萬錢面色較好目燔者言飛雄雌藥生五
色好也晨昏夜暮出遊止名山者言以火飛
精在上釜故言止名山方士劫之不敢焉言
道人以赤土釜二枚合飛之不敢者不令其
飛精去取下土石也取其飛精也言法取雄
黄二斤雌黄一斤凡三斤小以華池傳藥乃
不敢散飛去華池者百日醯取雄雌合納鐵
臼中治之萬杵合和如粉納赤土釜中蓋以

玄黄粉上下左右各厚一寸以六一泥封塗
無令洩曝乾之十日乃可以馬通火飛之九
日九夜火去釜邊五寸以火壅之九日九夜
推火至釜下猛其火九日九夜以火壅之至
釜半火之復九日九夜可四九三十六日後
一日寒發以雞羽毛掃取飛和以龍膏復飛
之如前治丹華法火之三九二十七日止後
一日寒之發以雞羽毛掃取之名曰飛精即
治以爲藥名曰神丹道士服之即神仙亦不
過百日仙矣下愚服之一年乃仙去非有鬼

神藥使然凡人男女俗人小兒服藥皆神仙
服之繫之皆大神子明合會使相親子明者
火使相親也雄雌合得火飛精善塗其際致
令堅以六一泥塗土釜内外上下各厚三分
先以玄黄和以華池令如泥以塗兩赤土釜
裏無令洩故言致令堅牡蠣赤石脂磁石凡
三物分各等治之萬杵令如粉和以左味先
以華池平均其中令不津不洩取上飛雄雌
黄精和以龍膏物相因言治九丹神藥飛精
不得龍膏藥不神故言和以龍膏物相因食

之不死壽萬年也坐使諸神言服神丹百日
諸仙下迎眞人玉女玉童素女青腰諸百鬼
山卿澤尉皆來侍從道人度世無種事在人
耳奴婢雞狗皆可得仙凡人服藥亦皆然居
必僻處言欲服神丹當居深山石室中大澤
中近水涯谷空宅也愼無與俗間愚人通語
言作藥無令妬嫉人多口人不好道人知也
無與葬埋娶婦嫁女家通常獨卧一室中神
仙玉女必來降敬畏神者言服神丹天神仙
人玉女來下人必恭敬事之深思天道無敢

懈怠常居石室依名山者欲合藥服藥當深
里大澤無人之處亦非俗人所當見知也必
居深山巖石間能得神丹皆昇天神丹既成
舉家仙矣百官雞犬青雲間世皆歷盛去甚
難言世人貪財不肯合神藥反服草藥導引
因復死不壽矣故言去甚難夫草藥可以治
人百病不能使人長生乆壽何以言之夫草
藥埋之即腐煮之即焦故草不能自生何能
使人長生乎
眞人曰第四之丹名還丹男子兄弟通九人

九人者言藥凡有九物以爲土釜以爲苴也
取礜石礬石代赭戎鹽牡蠣赤石脂土龍𡱁
雲母滑石凡九物皆燒之一日一夜猛其火
皆擣治令如粉和以醯令如泥以用苴塗土
釜裏内外各厚五分令陰乾十日即納水銀
土釜中以雄黄覆其上次以曾青次以礬石
次以硫黄次以鹵鹹次以太一禹餘糧次以
礜石礜石獨在上凡七物各異治之令如粉
水銀一斤獨在下餘次第之釜合上即以六
一泥和善醯封塗其際勿令洩曝乾之十日

即置鐵五柱上令高九寸以馬通或糠火煴
去土釜底五寸微其火九日九夜復增火至
金半復九日九夜常以濡布加覆釜上令藥
不飛亡布乾輒復濡之如治丹華法凡九九
八十一日藥成皆飛上著生五色即以雞羽
掃取之合以百草華以井華水服一刀圭卧
石室中令人不飢渴百歲渴飲石泉飢則少
食棗栗二十枚靜處思神藥日一服服藥百
日朱雀鳳凰翔其上玉女至服藥二百日仙
人與俱遊服之一年太一迎之以還丹塗錢

用市物錢皆自還丹書目眶卧惡鬼皆走去
一刀圭粉水銀一斤火之立成黄金當用龍
膏和之九日九夜乃成眞黄金矣

九轉流珠神仙九丹經卷上















