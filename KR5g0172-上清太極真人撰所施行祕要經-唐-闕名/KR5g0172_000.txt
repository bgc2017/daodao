








上清太極眞人撰所施行祕要經承九
太素丹景經曰一面之上常欲得兩手摩拭
之使熱髙下隨形皆使極帀令人面有光澤
皺斑不生行之五年色如少女所謂山川行
氣常盈不没先當摩兩手令熱然後以拭面
目畢又順手摩𩬊如理櫛之狀兩腎亦更互
以手摩之使𩬊不白脉不浮外
右一條出丹景經中卷
大洞眞經精景按摩篇曰卧起當平氣正坐
先义兩手乃度以掩項後因仰面視上使頂

與兩手爭爲之三四止使人精和血通風氣
不入能乆行之不死不病畢又屈動身體伸
手四極反張側掣宣揺百關爲之各三此當
口訣卧起先以手巾若厚帛拭頂中四面
及耳後使圎帀熱温温然也順𩬊摩頸若櫛
理之无度也良乆摩兩手以治面目乆行之
使人目明而邪氣不干形體不垢膩去穢也
都畢乃咽液三十過以導内液
右一條出大洞精景經上卷
大洞眞經髙上内章遏邪大祝上法曰毎當

經危險之路鬼廟之間意中諸有疑難之䖏
心將有微忌勑所經履者乃當先反舌内面
咽液三過畢以左手苐二苐三指捻兩鼻孔
下人中之本鼻中隔孔之内際也三十六過
即手急按勿舉指計數也鼻中隔之際名曰
山源山源者一名鬼井一名神池一名邪根
一名魂臺也捻畢因叩齒七通畢又進手心
以掩鼻於是臨目乃微祝曰
朱鳥淩天神威内張山源四鎭鬼井逃亡神
池吐氣邪源伏蔵魂臺四明瓊房玲琅玉眞

巍峩坐鎭明堂手揮紫霞頭戴晨光執詠洞
經三十九章中有辟邪龍虎截嶽斬剛猛獸
奔牛䘖刀吞鑲揭山钁天神雀毒龍六領吐
火啖鬼之王電精雷父掣星流橫梟磕駁灼
逆風横行天禽羅陳皆在我傍吐火萬丈以
除不祥羣眞啓道封落山郷千神百靈併手
叩顙澤尉捧爐爲我燒香所在所經萬神奉
迎畢又叩齒三通乃開目徐去左手手按山
源則鬼井閉門手搏神池則邪根散分手臨
魂臺則玉眞守關於是感激靈根天獸来衞

千精震伏莫干我氣此自然之理使忽爾而
然也鼻下山源是一身之武津眞邪之通府
不眞者所以生邪氣爲眞者所以遏萬邪在
我運攝之耳故吉凶兆焉明堂中亦一身之
池死生之形宅存其神可以渺𠔃内觀廢其
道所以致乎朽爛故由我御順其術而死生
悔吝定焉
右一條出大洞眞經髙上首章
太虛眞人南嶽赤君内法曰以月五日夜半
存日象在心中日從口入也使照一心之内

與日共光相合㑹畢當覺心暖霞暉暎驗良
久乃祝曰
太明育精内練丹心光輝合暎神眞來尋畢
咽液九過到十五日二十五日二十九日復
作如上使人開明聽察百關鮮徹靣有玉光
體有金澤行之十五年太一遣寳車來迎上
豋太霄行之務欲數不必此數日也
右一條出太上消魔經中
消魔上靈經曰若體中不寧當反舌塞喉嗽
津咽液無數須㬰不寧之痾自即除也平時

亦當覺體中寛軟也
右一條出消魔上靈叙中
消魔經上篇曰耳欲得數按抑其左右亦令
無數令人聰徹所謂營治城郭名書皇籍又
曰鼻亦欲數得按其左右唯令無數令人氣
平所謂灌漑中嶽名書帝録
右此二法方丈臺照靈李夫人出用
太上録停發華經上按摩法常以生氣時咽
液二七過畢按體所痛䖏向王而呪曰
左玄右玄三神合眞左黄右黄六華相當風

氣惡疾伏匿四方玉液流澤上下宣通内遣
水火外辟不祥長生飛仙身常休強畢又咽
液二七過常如此則無疾又當急按所痛䖏
三十一過
右一條滄浪雲林宫右英王夫人所出
丹字紫書三五順行經曰坐常欲閉目内視
存見五藏腸胃乆行之自得分明了了也
石景赤字經曰常能以手掩口鼻臨目微氣
乆許時手中生液用以摩面目常行之使人
體香

紫度炎光内視中方曰常欲閉目而臨安身
微氣使如卧狀令傍人不覺也乃内視逺聽
四方令我耳目注萬里之外乆行之爾自見
萬里之外事精心爲之乃見百萬里之外事
也又耳中亦常聞金玉之音絲竹之聲此妙
法也四方者總其言耳當先起一方而内注
視聴初爲之實無髣髴乆乆誠自入妙
太上天關三圖經曰常欲以手按目近鼻之
兩眥閉氣爲之氣通輙止終而復始常行之
眼能洞視

右四條玄師所勑用
太極録經曰理𩬊欲向王地旣櫛𩬊之始而
微祝曰
泥丸玄華保精長存左爲隱月右爲日根六
合清練百神受恩呪畢咽液三過能常行之
𩬊不落而日生當數易櫛櫛之取多而不使
痛亦可令侍者櫛取多也於是血液不滯𩬊
根常堅
右一條安九華所告令施用
正一平經曰閉氣拜靖使百鬼畏憚功曹使

者龍虎君可見與語謂能精心久行之耳又
曰燒香時勿反顧反顧則忤眞氣使致邪應
也又曰入靖户先前右足著前後進左足令
與右足齊畢乃趣行如故使人陳啓通逹上
聞又曰臨食上勿道死事勿露食物來衆邪
氣又曰數澡浴毎至甲子當沐不爾當以幾
月旦使人通靈浴不患數患人不能耳蕩錬
尸𦤀而眞氣未入
右一條元師所勑使施用
太上九變十化易新經曰若履淹穢及諸不

浄䖏當洗澡浴盥解形以除之其法用竹䈎
十兩桃皮削取白四兩以清水一斛二斗於
釜中煑之令白沸出適寒温以浴形即萬殗
消除也旣以除殗又辟濕痺瘡癢之疾且竹
虛素而内白桃即却邪而折穢故用此二物
以消形中之滓濁也天人下遊旣反未曽不
用此水以自蕩也至於世間符水呪漱外含
之近術皆莫比於此方也若浴者益佳但不
用此水以沐耳錬尸之素漿正宜以沐浴耳
眞竒祕也

右一條紫微王夫人所勑用


上清太極眞人撰所施行祕要經

















