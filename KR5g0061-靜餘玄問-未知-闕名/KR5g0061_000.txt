








靜餘玄問席六
相問所得旁門小訣先生云吞嚥一事雲房
三十九章已言之矣畢竟上嚥下泄無所歸
蓋四大一身皆屬陰且道陽在甚處
相問陽在甚處先生云在乎杳杳冥冥恍惚
之中釋氏有云不屬中間與内外是也邵康
節亦曰見時似有覔時無自内求之皆屬陰
也自外求之則又非正陽畢竟此事難説
相問參同契所論日月龍虎是精血麽曰非
也是精氣麽曰非也相曰如是則是甚麽字

先生云只是神氣二字
先生云既是行法且可精進法不可多多則
將來何所歸
先生又云行法如做官修道如隱遯如何一
手捉得兩條蛇
先生云自紫陽下四代真人都只在相問既
有解化月日何得云在先生云畢竟這箇是
肉身先生因説紫陽天台人
杏林常州人毗陵師閬州人
翠虚惠州人又云𢖍州人

先生忽於卧席下出都天大雷玉書以授相
可將歸急寫明日送來念汝一生慕道之心
成汝一生慕道之志相間翠虛真人既號翠
虛又稱泥丸如何先生云翠虚子乃其自號
嘗以泥丸與人治病故湖廣中人呼之爲陳
泥丸相問翠虛真人得法之由先生云先師
得雷書於黎母山中不言其人姓氏恐是神
人所授也丹法却是道光和尚所傳
先師嘗醉語云我是雷部辛判官弟子干道
光和尚甚事相問翠虚解化之由先生云先

師嘉定六年四月十四日在漳州梁山與一
箍桶老子掎角入水而逝當日有潮州葛縣
尉在潭州寧鄉縣見之先師與尉之父爲久
契因寄一書使尉歸以達其父後方知當日
在此死在彼見予時隨侍在彼目覩其事其
箍桶老子有一斧在地先師既相與入水勢
不可救因與一二人同歸尋其斧則亦不見
先師彼時在漳州赴鶴會罷説與會主云我
要來會裏尸解會主不以爲事遂留四句命
予題之會中而去題云頂上雷聲霹靂混沌

落地無蹤今朝得路便行騎箇無角火龍湖
廣中人常勒先師做詩但見自口縷縷而出
皆成文理第不肯把筆耳
相問曰相之事先生其日淺邪六年矣所得
深邪先生之道如海洪淵莫竊相從容之日
見先生爲人驅邪治病或與之泥塊或與之
木札或石或炭或可食或不可食或物或非
物或有符水或但吿之以方略每不與不吿
之者皆不可治與而吿之者例作効相不知
其如何竊亦心領意會俲先生之所爲往往

亦靈驗曰此非世人所知
先生曰自涕唾精津氣血液之外有真身不
必去此而就彼自喜怒哀樂愛惡欲之外有
真性不必是此而非彼冥然無所念宴然無
所思終日食而不味終日衣而不絲謂我容
心於其間則飢寒飽暖焉可憂生死苦樂爲
足憑其知道之見邪能知乎此審能如此則
知張道陵許遜葛洪之徒有妻子亦仙也有
酒肉亦仙也其迹同於人其心異於人吾所
以混俗和光者不欲自異耳魚欲異羣魚捨

水躍岸則死虎欲異羣虎捨山入巿則擒相
曰吁誠哉吾生死有命貴賤有天世人何不
樂天知命徒爾惡死而好生惡賤而好貴夫
寒暑付之天時此身非我有實天所生天將
寒暑之聽其如之何也已
先生曰度人經云欲界色界無色界此三界
也天心法書云天界地界空界此三界也今
之人有曰上中下三界是其考究不精矣或
又曰天地水三界則又謬之甚焉經云泉曲
之府北都羅酆如是則地水皆屬下界明矣

甚至以酆都大帝爲地界之主扶桑大帝爲
水界之主若論
玉皇大天尊正爲天界之主后土皇地祇正
爲地界之主斯當也如酆都大帝扶桑大帝
特一司之主宰耳
先生曰修丹口訣第一是要聚氣凝神
又曰常常握固即聚氣念念守嘿即凝神
又曰萬神常凝謂之靈一氣不散謂之寳
又曰金丹即靈寳靈寳即金丹
又曰心荒即神狂狂則亂亂則不凝

又曰心寧則氣和和則定定則不散
又曰䕶惜元氣如護惜眼睛
又曰心死方得神活魄滅然後魂昌
又曰心常如愚常要活潑潑如走盤珠故曰
圓通又曰此心呆又不是死又不凝
又曰先學無心次學忘形
先生吿相曰爾謂十一曜呪誠
太上所説乎曰誠哉曰嘻彼呪中有謂甘石
推流伏然甘德石申皆星翁也却是春秋戰
國時人甘石未生此呪先有質之於此豈太

上所説耶
先生問紫元留元長曰爾謂世間混元如意
之法誠然乎曰然曰嘻彼法中有呪云北極
佑聖真君律令又曰三天扶教輔玄大法師
律令果爾則可疑也佑聖乃周時人天師乃
漢時人若是混元法已在太上之先亦不應
用太上老君律令矣況佑聖與天師乎何哉
謂混元也
先生曰先師泥丸翁昔在徽廟時嘗遇大洞
真人孫君與之曰昔者

元始天尊與太上老君所説經教甚不多後
人採摭編録遂成一藏如北斗經乃張正一
所作南斗經乃王長所作之類大凡教人課
誦不如靈寳度人經玉皇天尊號爲愈也
先生告相曰得道者如嬰兒之在母胎得法
者如元帥之坐籌幄
先生曰昔高麗僧有丹訣云不是有形物不
是無形物看見烏硉矹此是造化骨

靜餘玄問











