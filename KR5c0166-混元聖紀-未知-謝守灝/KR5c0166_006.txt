








重刋道藏輯要
太上混元聖紀卷之<md:KR5c0166_HFL_006-001a>六
宋觀復大師高士謝守灝編
老子之門人辛鈃一名計然(范蠡之師也)道號文子(其著書號通玄眞經)其先
晉公子也嘗請問於老君曰何謂道德仁義禮老君曰無爲無
形內以修身外以治人功成事立與天同隣道也畜之養之遂
之長之兼利無擇與天地合德也於大不矜於小不偷兼愛無
私久而不衰仁也爲上卽輔弱爲下卽守節達不肆意窮不易
操一度順理不私枉撓義也爲上恭嚴爲<md:KR5c0166_HFL_006-001b>下卑遜退謙守柔爲
天下雌立於不敢設於不能禮也故修道則下歸服修德則下

從令修仁則下不爭修義則下平正修禮則下遵敬五者皆修
則家國安定此聖人之所以御萬物也無道則下叛無德則下
怨無仁則下爭無義則下暴無禮則下亂五者不立而不危亡
者未之有也文子復問曰治國之本何如老君曰未嘗聞身治
而國亂者也夫靜以修身儉以養生則下不擾而民不怨是以
天覆以道地載以德四時不失序風雨不爲虐<md:KR5c0166_HFL_006-002a>日月淸明五星
合度矣故爲治之本在於安人安人之本在於足用足用之本
在於勿奪勿奪之本在於節用節用之本在於省事省事之本
在於無爲夫無爲者非謂引之不來推之不去迫之不應感之
不動堅滯而不流捲握而不散也謂其私志不入公道嗜欲不

枉正術循環而舉事因時而立功任下責成舉無過事名各自
命類各自用事由自然莫出於己故事成而身不伐功立而名
不有猶水行用舟山行用橇因高而田因下爲池非<md:KR5c0166_HFL_006-002b>吾所謂有
爲也古之立帝王者非以奉養其欲也聖人之踐位者非逸樂
其身也爲天下之人强掩弱眾暴寡智欺愚勇侵怯懷才不以
相教積財不以相分故立天子以齊一之爲一人之明不足以
遍照海內故立三公九卿以輔翼之爲絕域殊俗不得被其澤
故立諸侯以鎭撫之是以天無不任時無不應官不隱材國無
遺利矣是以先王之法不殺胎不麛卵不涸澤而漁不焚林而
畋豺未祭獸罝罘不得通於野獺未祭魚網罟不得入於<md:KR5c0166_HFL_006-003a>水鷹

隼未擊羅罘不得張於谷草木未落斧斤不得入於林昆蟲未
蟄不得以火畋孕育不殺𪅏卵不探魚不尺不得取犬豖不期
年不得食是故萬物之發若蒸氣此先王所以得時修備富國
利人之道也夫水濁則魚噞政苛則人亂上多欲則下懷詐上
多求則下交爭智詐萌生盜賊滋彰不理其本則求之於末無
異鑿渠而止水抱薪而救火也聖人事省而治求寡而贍不施
而仁不言而信不求而得不爲而懷保眞抱道而天下從之如<md:KR5c0166_HFL_006-003b>
影響故曰無爲也文子曰無爲之治旣聞命矣敢問不言之教
可得聞乎老君曰天致其高地致其厚日月照星辰朗非有言
也正其道而物自然陰陽四時非生萬物者也雨露時降非養

草木也神明接陰陽和而物自生矣夫道者藏精於內棲神於
心靜漠恬淡悅穆胷中廓然無形寂然無聲官府若無事朝廷
若無人無隱士無逸民無勞役無寃刑天下莫不仰上之德象
主之指絕國殊俗莫不重譯而至非家至而人喻之推其誠心
施之<md:KR5c0166_HFL_006-004a>天下而已故賞善罰惡者政令也其所以能行之者精誠
也政令雖明不能獨行必待精誠精誠形乎內而外喻於人心
此不言之道也聖人在上懷道不言而澤及萬方故不言之教
芒乎大哉是以人主之思神不馳於胷中知不出於四域懷其
誠行之於心則甘雨以時五穀蕃殖養人以公威厲不試法省
不擾囹圄空虛天下一俗莫懷姦心故精誠動於天景星現黃

龍下翔鳳至醴泉出嘉禾生河不溢流海不湧波矣若逆天暴
物則日月<md:KR5c0166_HFL_006-004b>薄蝕五星失行四時相乖晝冥宵光山崩川涸冬雷
夏霜天文變異國將危亡天之與人有以相通夫神明之事不
可以智巧爲也不可以强力致也惟聖人與天地合德與日月
合明與鬼神合靈與四時合信懷天心抱天炁執沖含和不下
堂而行四海變易習俗人皆遷善若生諸己謂之神化者蓋行
不言之教也文子復再拜而問曰治國之本敬聞命矣治身之
本柰何老君曰來吾語汝太上養神其次養形神淸意平百節
皆甯養生之本<md:KR5c0166_HFL_006-005a>也肥肌膚充腹腸閉嗜慾養生之末也人能養
其本節寢處適飲食和喜怒便動靜在內者已得邪炁無由入

夫人受天地變化而生一月而膏二月而血三月而胚四月而
胎五月而筋六月而骨七月而成形八月而動九月而躁十月
而生形骸已成五藏乃官肝主目腎主耳脾主舌肺主鼻膽主
口頭圓法天足方象地天有四時五行九解三百六十日人有
四肢五臟九竅三百六十節天有風雨寒暑人有取與喜怒人
與天地相類而爲之<md:KR5c0166_HFL_006-005b>主耳目者日月也血氣者風雨也日月失
行薄蝕無光風雨非時毁折生災五星失行國受其殃天地之
道至闊以大尚猶節其章光愛其神明人之耳目何能久燻而
不息精誠何能馳騁而不乏是以聖人守內而不守外夫血氣
者人之華也五臟者人之精也血氣專乎內而不外越則胷腹

充而嗜慾寡嗜慾寡則耳目淸而視聽聰達五臟能屬於心而
無離則意炁勝而行不僻精神盛而炁不散以聽無不聞以視
無不見以爲無不成是以<md:KR5c0166_HFL_006-006a>飾其外者傷其內快其情者疲其神
見其文者弊其眞須臾不忘自賢者必困其性百步之中不忘
其容者必累其形故羽翼美者傷其骸骨枝葉茂者害其根荄
是以靜漠恬淡所以養生和愉虛無所以據德外不亂內卽性
得其宜靜不干動卽得安其位養生以經世抱德以修年可謂
體道矣夫道者陶冶萬物修治無形寂然不動大通混冥深闊
廣大不可爲外折毫剖芒不可爲內始於柔弱終於剛强治於
短寡成於眾長故十圍之木始<md:KR5c0166_HFL_006-006b>於把百仞之臺始於下是以眞

人體之故虛無平易淸靜柔弱純粹素樸不與物雜得天地之
道故謂之眞人夫虛無者道之舍也平易者道之素也淸靜者
道之鑑也柔弱者道之用也純粹者道之幹也嗜慾不載虛之
至也無所憎愛平之至也一而不變靜之至也隨時爲宜柔之
至也不爲物散純之至也是以聖人輕天下卽神不累細萬物
卽神不惑齊死生則意不懾同變化則明不眩靜與陰同德動
與陽同波亦無所疎亦無所親與道<md:KR5c0166_HFL_006-007a>爲際與德爲鄰倚不杌之
柱行不闕之途稟不竭之府學不死之師故無往而不遂無之
而不通也文子再拜受教周平王問於文子曰聞子得道於老
聃今賢人雖有道而遭婬亂之世以一人之權而欲化久亂之

民其庸能乎文子對曰夫道德匡邪以爲正振亂以爲治化婬
敗以爲樸湻使德復生天下安甯要在一人故積德成王積怨
成亡堯舜以是昌桀紂以是亡平王用其言而天下治文子復
從老君授神丹之方遂證品仙階矣<md:KR5c0166_HFL_006-007b>
士成綺自楚來見老君曰吾聞子大聖人也吾故不辭遠道而
來願見百舍重趼而不敢息今觀子非聖人也鼠壤有餘蔬而
棄殊不仁也生熟不盡於前而積歛無涯老君漠然不應士成
綺退明日復見曰昔者吾有剌於子今吾言信而心屈直吾形
而立矣吾心正卻何故耶老君曰夫巧智神聖之人吾自以爲
脫矣昔者子呼我爲牛而我爲之牛呼我爲馬而我爲之馬苟

有其實人與之名而弗受則受其殃吾服常服也吾非以服有
服也<md:KR5c0166_HFL_006-008a>於是士成綺鴈行避影履行遂進而問修身柰何老君曰
爾容崖然而目衝然而顙頩然而口闞然而狀義然似繫馬而
止也動而持發也若機察而審智巧而覩於泰凡以爲不信近
境有人焉其名爲竊成綺慙而退
老君西遊於秦陽子居邀於郊至梁而遇老君老君中道仰天
而歎曰始以汝爲可教今不可教也陽子居不答至舍進盥潄
巾櫛脫履戸外膝行而前曰向者大人仰天而歎弟子欲請問
大人行不閒是以不敢今閒矣請<md:KR5c0166_HFL_006-008b>問其過老君曰睢睢盱盱而
誰與居大白若辱盛德若不足陽子居蹵然變容曰聞命矣其

往也舍者將迎家公執席妻執巾櫛舍者避席煬者避竈其反
也舍者與之爭席矣他日再見老君老君曰虎豹之文猿猴之
捷所以致射也子居曰敢問明王之治老君曰功蓋天下而似
不自已化被萬物而不恃有德而不稱其名立乎不測而遊乎
無有者也
老君之弟子庚桑楚(卽亢倉子也)偏得老君之道北居畏壘之山其
臣之畫然智者去之其妾<md:KR5c0166_HFL_006-009a>之挈然仁者遠之擁腫之與居鞅掌
之爲使居三年畏壘大壤其民相與言曰庚桑子吾日計之而
不足嵗計之而有餘庶幾其聖人乎胡不尸而祝之社而稷之
乎庚桑子聞之南面而不釋然曰春氣發而百草生正得秋而

萬寶成豈無得而然哉吾聞至人尸居環堵之室而百姓不知
所如往今以畏壘之細民而竊竊然欲爼豆予於聖人之間吾
是以不釋於老聃之言南榮趎問曰趎之年已長矣將惡乎託
業庚桑子曰全汝形抱汝生無<md:KR5c0166_HFL_006-009b>使汝思慮營營趎曰目之與形
吾不知其異也而盲者不能自見耳之與形吾不知其異也而
聾者不能自聞心之與形吾不知其異也而誑者不能自得形
之與形亦以闢矣而物或間之欲相求而不相得今謂趎曰全
汝形抱汝生無使思慮營營趎勉聞此道達於耳矣庚桑子辭
盡曰奔蜂不能化藿蠋越雞不能伏鵠卵魯雞固能矣雞之與
雞其德非不同也有能與不能者其材有巨細也今吾材不足

以化子子胡不南見老子耶南榮趎<md:KR5c0166_HFL_006-010a>乃籯糧七日七夜至老君
所老君曰子自楚所來乎趎曰唯老君曰子何乃與人偕來之
眾也趎懼然顧其後老君曰子不知吾所謂乎趎俯而慚仰而
歎曰今者吾忘吾答因失吾問老君曰何謂也趎良久復問曰
不知乎人謂我朱愚知乎反愁我軀不仁則害人仁則反愁我
身不義則傷彼義則反愁我已我安逃此而可乎此三言者趎
之所患願因楚而問之老君曰向吾見若眉睫之間吾固已得
汝矣今汝又言而信之何規規然若喪父<md:KR5c0166_HFL_006-010b>母揭竿而求諸海也
汝亡人哉罔罔乎汝欲反其情性而無所自入可憐哉南榮趎
請就舍召其所好去其所惡十日自愁而復見老君老君曰汝

自洗濯熟哉鬱鬱乎然而其中津津乎猶有惡也夫外韄者不
可繁而捉將內揵內韄者不可謬而捉將外揵外內韄者道德
不能持而況放道而行者乎趎曰里人有病里人問之病者能
言其病然病猶未病也若趎之聞大道譬猶飲藥以加病者也
趎之願聞衞生之經而已老君曰而能抱一乎<md:KR5c0166_HFL_006-011a>能勿失乎能無
卜筮而知吉凶乎能止乎能已乎能舍諸人求諸己乎能翛然
乎能侗然乎能兒子乎終日號而益不嗄和之至也終日視而
目不瞚偏不在外也終日握而手不掜共其德也行不知其之
居不知所爲與物逶迤而同其波是衞生之經也已趎曰然則
至人之德已乎曰非也是乃所謂冰解凍釋者也夫至人相與

交食於地而交樂於天不以人物利害相攖不相與爲怪不相
與爲謀不相與爲事翛然而往侗然而來是謂衞生<md:KR5c0166_HFL_006-011b>之經已曰
然則是至乎曰未也吾故告汝曰能兒子乎兒子動不知所爲
行不知所之身若槁木之枝而心若死灰若是者禍亦不至福
亦不來禍福無有烏有人災趎再拜致謝而去精神曉靈十日
不食如享太牢智略天地察分秋毫
定王問老君曰方今在世神仙可得知乎老君曰東嶽有展禽
先生南嶽有匡續先生西嶽有尹喜北嶽有皇人中嶽有古先
生卽余是也續字子孝老君之弟子也修道於廬山<md:KR5c0166_HFL_006-012a>七百年至
烈王時白日登仙王聞其名遣使徴之使者詣其所空存靖廬

因奏請以南嶂山爲靖廬山復以先生姓呼爲匡阜
按爾雅釋名云土山曰阜此山本名南嶂言上有三天嶂也
古祀潛山爲南嶽而以南嶂爲儲福故亦呼南嶽漢武帝元
封五年巡狩祀名山大川射蛟潯陽江中顧問此山何神主
之劉歆奏曰匡續先生得道於此帝因命立祠於虎溪舊隱
列於祀典至東晉桓伊守九江好奉釋氏乃從鴈門<md:KR5c0166_HFL_006-012b>僧慧遠
之請徙先生祠於山口而以其地爲僧居今東林寺是也
先生上昇之後老君授以眞人之位令主吳楚水旱及賜以主
瘟之印統攝八部瘟神俗因號爲和瘟匡阜先生
宋朝建中靖國元年九月勅封靖明眞人遇祈禳例降御前

祀版遣郡官詣觀行禮
敬王十七年戊戌孔子謂南宮敬叔曰吾聞老聃博古該今通
禮樂之原明道德之歸則吾師也今將往焉敬叔曰謹受命乃
言於魯<md:KR5c0166_HFL_006-013a>君曰臣受先君之命云孔子聖人之後滅於宋其祖弗
父何始有國而授厲公及正考父佐戴武宣三命益恭載諸鼎
銘臧孫紇有言聖人之後若不當世則必有明達焉孔子少而
好禮其將在矣屬臣必師之今孔子將適周觀先王之遺制考
禮樂之所極斯大業也君盍以乘資之臣請以往公曰諾乃遺
孔子車一乘馬二疋僮一人與敬叔俱明年至周見老君老君
曰子來乎吾聞子北方之賢者也子亦得道乎孔子曰未也老

子曰子惡乎<md:KR5c0166_HFL_006-013b>求之哉孔子曰求之度數五年而未得也曰子又
惡乎求之曰求之陰陽十有二年而未得也老君曰然使道而
可獻則人莫不獻之於其君使道而可進則人莫不進之於其
親使道而可以告人則人莫不告其兄弟使道而可以與人則
人莫不與其子孫其不可者無他也中無主而不立外無正而
不行由中出者不受於外聖人不出由外入者無主於中聖人
不隱孔子退無何復見老君拜而問曰今者宴閒敢問大道老
君曰君子得時則<md:KR5c0166_HFL_006-014a>駕不得時則蓬累而行吾聞之良賈深藏若
虛君子盛德容貌若愚去子之驕氣與多欲態色與淫志皆無
益於子之身吾之所告子者若此而已他日又見老君而語仁

義老君曰夫播糠眯目則天地四方易位矣蚉䖟噆膚則通夕
不寐矣吾子使天下無失其朴則天地固有常矣日月固有明
矣星辰固有列矣禽獸固有羣矣物植固有立矣吾子欲放德
而行循道而趨已至矣又何偈偈乎揭仁義若擊鼓而求亡子
焉意吾子其亂人之性<md:KR5c0166_HFL_006-014b>也夫鵠不日浴而白烏不日黔而黑黑
白之朴不足爲辨名譽之觀不足以爲廣泉涸魚相處於陸相
呴以濕相濡以沫不若相忘於江湖孔子歸三日不談子貢怪
而問曰夫子見老聃亦將何規哉孔子曰鳥吾知其能飛魚吾
知其能游獸吾知其能走飛者吾可以矰游者吾可以綸走者
吾可以網至於龍合而成體散而成章垂雲氣而上天吾所不

能測也今見老聃其猶龍乎吾口張而不能嗋神錯而不知所
居吾又何規老聃哉<md:KR5c0166_HFL_006-015a>
楊傑序老子記云老子先天地而生不知其誰之子後天地
而老强名一炁之父生而華皓壽以久也弱而能言非習教
也壯而能嬰專致柔也胎於尹母降於仁里子孫繼之與人
同也指李爲姓無所係也聃耳廣目日角月淵二柱三門握
十蹈五神人表也受學容成問道常樅無常師也伏羲時爲
鬱華子神農時爲大成子祝融時爲廣壽子高陽時爲赤精
子帝嚳時爲錄圖子唐堯時爲務成子夏禹時爲眞行子<md:KR5c0166_HFL_006-015b>商
湯時爲錫則子周文時爲爕邑子又曰太史儋在天爲金闕

帝上景君神寶丈人無常名也藏史柱史不擇仕也周衰度
關退以時也道德妙藴洞神靈章天人法也旋幹造化呼吸
陰陽陟降星斗消息九變飛鍊金石役使鬼神躡景凌雲遁
形隱耀長生久視佑善濟危超萬化也世莫知其然否而以
隱君子稱之孔子曰鳥吾知其能飛魚吾知其能游獸吾知
其能走至於龍則合而成體散而成章乘風雲而上天<md:KR5c0166_HFL_006-016a>吾所
不能知也吾見老子其猶龍乎古今言老子者多矣未有如
孔子之所言也
子貢請問於孔子曰人固有尸居而龍見雷聲而淵默發動如
天地者賜亦可得觀乎孔子曰夫白宴遊盪眾人莫不欲見隆

然而天冥然而雷勃然而雨各捧其首賜汝何能觀乎子貢遂
以孔子之聲見老君老君方據牀而應微曰予年運而往矣子
將何以戒我哉子貢蹵蹵然立不安老君曰小子可歸矣汝之
師名邱相諫三年而後可教矣子貢反孔<md:KR5c0166_HFL_006-016b>子曰汝已震矣子貢
懷慙無以答焉
孔子見老君弟子從焉老君曰前者爲誰對曰仲由勇且多力
者也次曾參孝者也次顔回仁者也次顓孫師武者也老君曰
吾聞南方之鳥其名爲鳯戴聖纓仁左信右賢力在足而勇在
前斯爲下矣
老君助葬於達巷黨人孔子從焉日有食之老君曰邱止柩就

道左止哭以聽變旣明反而後行反葬孔子問曰夫柩不可以
反也日有食之則豈如行哉老君曰夫柩不蚤出不<md:KR5c0166_HFL_006-017a>莫宿見星
而行唯罪人與奔父母之喪者乎日有食之安知其不見星也
孔子問曰下殤用棺殮禮歟老君曰吾昔見史佚有子死下殤
也而墓遠召公謂之曰何以不棺殮於宫中佚曰吾敢乎哉言
於周公公曰豈不可佚乃行之下殤用棺殮自佚始也孔子問
曰三年之喪卒哭金革之事無辟禮歟老君曰昔魯公伯禽有
爲爲之也(徐戎作難故也)孔子曰古者行師必遷廟主而行何也老君
曰君去其國太宰取羣廟之主以從禮也祫祭於祖則祝<md:KR5c0166_HFL_006-017b>迎四
廟之主主出入廟必蹕禮也

孔子問曰聞古之祀天有五帝之神尸之有諸老君曰天有五
行木火金水土分時化育恊佐上帝生成萬物眞神謂之五帝
孔子曰敢問何謂五帝老君曰東方青帝威靈仰執規以司春
南方赤帝赤熛弩執衡以司夏西方白帝白昭矩執矩以司秋
北方黒帝叶光紀執權以司冬中央黃帝含樞紐執繩以司四
季故古之王者易代改號取法五行五德更始終始相生故其
爲明王者死配享於五<md:KR5c0166_HFL_006-018a>行是以太皥配木炎帝配火黃帝配土
少皥配金顓頊配水也
孔子問曰甚矣道之難行也邱比執道委質於當世之君而不
我受也道之於難行也老君曰說者流於辯聽者亂於辭知此

二者則道不可委矣子之所言者其人與骨皆已朽矣獨其言
在耳詩書禮樂先王之陳迹也豈其所以迹哉夫迹履之所出
而迹豈履哉夫白鶂相視眸子不運而風化蟲雄鳴於上風雌
應於下風而風化類自爲雄雌而風化性<md:KR5c0166_HFL_006-018b>不可易命不可變時
不可止道不可壅苟得其道者無自而不可失焉孔子退就舍
三月不出復見老君請曰邱得之矣烏鵲孺魚傳沬細腰化有
弟則兄啼久矣夫邱不與化爲人安能化人老君曰可邱得之
矣孔子一日又往見老君老君新沐方將被髮而乾慹然似非
人孔子便而待之少焉見曰邱也眩歟其信然歟向者先生形
骸掘若槁木似遺物離人而立於獨老君曰吾游於物之初孔

子曰何謂也曰心困焉而不能知口闢焉而不<md:KR5c0166_HFL_006-019a>能言嘗爲議其
將至陰肅肅肅肅出乎天至陽赫赫赫赫發乎地兩者交通成
和而物生焉成物之紀莫見其形消息盈虛一晦一明日改月
化有所爲而莫見其功生有所乎萌死有所乎歸始終相反乎
無端而莫知其所窮是非也且孰爲之宗孔子曰請問遊是老
君曰得是至美至樂也得至美而遊乎至樂之謂至人孔子曰
願聞其方曰食草之獸不疾易藪水生之蟲不疾易水行小變
而不失其大常者也喜怒哀樂不入於胷次夫天下<md:KR5c0166_HFL_006-019b>者萬物之
所一也得其所一而同焉則四肢百體將爲塵垢死生終始將
爲晝夜而莫之能汨而况得喪禍福之所介耶棄𨽻者若棄泥

塗之身貴於𨽻也貴在於我而不失於變且萬化而未始有極
也夫孰足以患心哉爲道者解乎此矣孔子曰大人德配天地
而猶假至言以修心古之君子孰能脫焉老君曰不然水之於
汋也無爲而才自然矣至人之於德也不修而物不能離焉夫
天之自高地之自厚日月之自明夫何修焉孔子出以告<md:KR5c0166_HFL_006-020a>顔回
曰邱之於道其猶醯雞歟微夫子之發吾覆吾不知天地之大
全也
孔子將反魯老君送之曰吾聞富貴者送人以財仁者送人以
言吾旣不能富貴竊仁者之號請送子以言凡今之士聰明深
察而近於死者好譏議人者也博辯宏達而危其身者發人之

惡者也勿以有已爲人子者也勿以有巳爲人臣者也孔子曰
敬奉教自周反魯其道彌高遠方弟子從者至三千焉
按唐享孔廟迎神樂章云通英表聖問老<md:KR5c0166_HFL_006-020b>探眞三千弟子五
百賢人億齡規法萬載祠禋潔誠以祭奏樂迎神云大樂舊
有此詞不詳所起王廙頌曰無爲有宗虛爲實源老子清寂
寄意不言遂爲孔師守一長存陸士衡頌曰孔邱睿聖配天
弘天風扇玄流恩深神寶明發懷周興言模老信非虛也蘇
子古史曰孔子以仁義教人而以禮樂治天下仁義禮樂之
變無窮而其稱曰吾道一以貫之或無以貫之則因變而行
義必有支離而不合者矣易曰形而上<md:KR5c0166_HFL_006-021a>者謂之道形而下者

謂之器語曰君子上達小人下達而孔子自謂下學而上達
者灑掃應對詩書禮樂皆所從學也君子由是以達其道小
人由是以得其器達其道故萬變而致一得其器故有守而
不蕩此孔子所以兩得也蓋孔子之爲人也周故示人以器
而晦其道使達者易入而未達者不眩也老子之自爲也深
故示人以道而略其器使達者易入而不恤其未達也要之
其實皆志於道而從施之有先後耳<md:KR5c0166_HFL_006-021b>聞之吾兄子瞻曰太史
公言莊子作漁父盜跖胠篋以詆訾孔子之徒以明老子之
術此知莊子之粗者予以爲莊子之言皆實予而文不予陽
擠而陰助之其詆訾孔子未嘗不微見其意也太史公又言

申韓少恩皆原於道德之意夫商鞅以法治秦申不害以術
治韓憲令著於官府刑罰必於民心所謂法也因任而授官
循名而責實操生殺之柄課羣臣之能所謂術也韓非之學
並取申商而兼用之法之所止雖<md:KR5c0166_HFL_006-022a>有聖智不用也術之所操
雖有父子不信也此申韓所謂老子之道而實非也
陳大夫聘魯私見叔孫叔孫曰吾國有聖人子知之乎大夫曰
非孔邱耶曰然曰何以知其聖叔孫曰吾聞顔回孔邱能廢心
而用形陳大夫曰吾國亦有聖人子弗知乎曰孰謂聖人曰老
聃之弟子有亢倉子(卽庚桑楚也其著書號洞靈眞經)得聃之道能以耳視而
目聽叔孫以告魯君聞之大驚使上卿厚禮以致之亢倉子至

魯君卑辭請問亢倉子曰傳之者妄也我<md:KR5c0166_HFL_006-022b>能視聽不用耳目而
不能易耳目之用魯君曰增異矣其道柰何亢倉子曰體合於
心心合於氣氣合於神神合於無其有介然之有唯然之音雖
遠在八荒之外近在眉睫之間我必知之乃不知是我七孔四
肢之所覺心腹六腑之所知其自知而已矣魯君大悅他日以
告孔子孔子笑而不答
商太宰蕩見孔子而問曰邱聖者歟孔子曰聖則邱何敢邱博
學多識者也太宰曰三王聖者歟孔子曰三王善任智勇者聖
則邱弗<md:KR5c0166_HFL_006-023a>知曰五帝聖者歟曰五帝善任仁義者聖則邱弗知曰
三皇聖者歟曰三皇善因時者聖則邱弗知太宰大駭曰然則

孰爲聖孔子動容有間曰西方之人有聖者焉不治而不亂不
言而自信不化而自行蕩蕩乎民無能名焉邱疑其爲聖弗知
其眞聖歟眞不聖歟太宰默然計曰孔邱欺我哉
老子之和光同塵處無爲之事行不言之教故孔子慕其聖
而往師之且如亢倉子眾猶稱爲聖人而況其師於魯表東
海周<md:KR5c0166_HFL_006-023b>在魯西時老君在周孔子居魯故指其方述其德而推
其聖諒非欺也後人或者妄認以爲佛是時佛滅已久且與
中國言語不通文軌不同孔子奚取焉況孔子內諸夏外夷
狄被髮左袵乃其所深惡春秋之法用夷禮則貶之其肯捨
中華之聖師而尊之耶昔有文王居於岐山之下是爲西伯

武王曰惟我文考顯於西土周在中華之西故亦自稱爲西
也如伯夷叔齊處於孤竹慕文王之聖德相謂曰吾聞西方
有<md:KR5c0166_HFL_006-024a>人似有道者試往觀焉遂至岐山之陽詩云云誰之思西
方美人彼美人兮西方之人兮此衞國風也鄭氏箋云思周
室也又齊姜謂晉文公曰西方之書有之日月不處人誰獲
安此亦周書也厯考古之所謂西方者指言周耳孤竹遼西
之國也魯衞齊東方之諸侯也故皆稱爲周西方未嘗遠指
流沙之外也至於陰陽家云某神煞在西方乃指在牆壁間
豈遠指他所乎又如孔子南之沛見老君老君稱爲北方之<md:KR5c0166_HFL_006-024b>
賢豈在獯鬻玁狁之類哉

夷烈王二年老君過秦獻公聞之郊迎授館致禮問曰敝邑鄙
遠孤不肖先生幸臨寵之軍旅之事不敢瀆聽天之厯數可得
聞乎老君曰老夫何足以知此公曰孤願聞之先生無讓老君
曰秦始與周合而中離離五百載而復合合七十載而覇王者
出焉過此以往未可問也公悅曰願先生少留使得師事之明
日老君不謝而行遂出散關
秦孝公時老君東還又與尹眞人等遊於上<md:KR5c0166_HFL_006-025a>虞赤城䝉山重過
扶桑大帝之所校集羣仙巳而隱於洛中景室山時有黃髮老
叟五人或乘鶴或衣羽手執青筠之杖相與共談天地之數世
無知者老君著經書垂十萬言傍有二神人捧金壺盛墨汁狀

若湻漆其墨灑木石間皆成篆籀之文
王嘉拾遺記云昔老君居景室山與老叟五人共談天地之
數撰經書垂十萬言有浮提國二神人出金壺器中有墨汁
狀若湻漆灑木石皆成篆隸以寫之及金壺汁<md:KR5c0166_HFL_006-025b>盡二人乃欲
刳心瀝血以代墨焉五老卽五天帝釋也景室卽太室山也
秦昭王時老君與尹眞人諸仙遊女几地肺天柱諸山復西出
散關渡流沙昇崑崙還紫微上宫返乎太玄之鄉王聞之恨不
及見乃於西麓下老君經由之處爲修城邑以表聖迹今有老
君亭驛尹喜城故墟尚存
秦孝文王畋於殽函之間親詣樓觀禮祠焉赧王十年丙辰老

君遣使召隱士沈羲羲本吳郡人學道於西蜀能救人疾苦一
日與妻<md:KR5c0166_HFL_006-026a>賈氏共載詣子婦卓孔甯家路逢龍車虎車白鹿車各
一乘導從甚眾皆朱衣仗節問羲曰君是處士沈羲否羲愕然
答曰是騎士曰處士陰功及物心不忘道少小以來履行無過
黃老今遣仙官來迎乘白鹿車者侍郎薄延也青龍車者度世
君司馬生也白虎車者送迎使者徐福也須臾三仙羽衣持節
以白玉册青玉界丹玉字授羲碧落侍郎遂載羲升天時路間
鋤耘人皆見之須叟大霧霧散但見羲所乘車牛入田食苗或
有識其牛者<md:KR5c0166_HFL_006-026b>以報羲家其子疑爲邪魅所攝乃將數百人分布
百里之內山谷間搜求之不獲至後漢殤帝元年丙午凡四百

一十二年乃還鄉里推求得其十世孫名懷喜懷喜曰聞先世
相傳說家有仙人今來歸耶留數十日說初上天時不見天帝
惟謁老君宫殿鬱鬱有如雲氣五色不可名狀侍者數百人多
是童子庭中有珠玉之樹眾芝叢生龍虎辟邪遊戯其間但聞
琅琅如銅鐵之聲四壁熠熠有書著之老君長可丈餘體有光
耀不可正視老君<md:KR5c0166_HFL_006-027a>令玉女持金桉玉盃盛藥賜羲曰此是神丹
飲者不死夫妻各一刀圭告言飲畢拜而勿謝復賜棗二枚大
如雞子復以符一道及仙方一首賜羲今且還人間救人疾苦
若欲上升可以此符掛竿杪吾當遣使迎汝語已羲奄然如睡
覺已在地上竇太后疾嘗遣使請羲安帝時猶在人間後復昇

天
秦始皇建老君祠於樓觀之南世給廟戸親製祝文曰大道汎
兮其可左右老君去則西遊返則東顧朕方有事蓬瀛願垂影
響始皇<md:KR5c0166_HFL_006-027b>躬行享禮俄見老君降于座帝驚喜再拜罄折求道老
君笑而不答命授以鬼林經策使鬼神之符猶懇請不已老君
忽不見始皇瞻悵而還其所製文筆札尚存
