







混元聖紀卷之<md:KR5c0166_HFL_009-001a>八
周武帝建德三年五月丙子除浮屠教悉毁經像又下議欲廢
道教詔道士嚴達問曰道與釋孰優達曰主優客劣帝曰主客
奚辯曰釋出西域得非客乎道在中夏得非主乎帝曰客旣西
歸主無送耶達曰客歸則有益於胡土主在則無損中華去者
不追居者自保不亦可乎帝嘉其對然業已建議遂併斷之止
留五嶽觀廟而已六月丙午帝將視朝忽<md:KR5c0166_HFL_009-001b>見黃衣使者自空中
持玉版丹書告曰太上有敕帝愕然不覺下拜使者以詔示帝
曰告宇文邕大道經教亘古長存所以保制天地濟度生靈何
關爾事而輙行廢黜以爾爲世主乃蔑棄天命自絕於天非天

棄汝胡爲稔惡將速厥辜帝覽之再三使者曰天命靡常不可
久稽卽收詔騰空而去帝驚懼累日乃復建通道觀於都城命
嚴達主之仍召諸山方士講道德經戊午下詔曰至道弘深混
成無際體包空有理極玄幽但岐路旣分源流<md:KR5c0166_HFL_009-002a>愈遠湻漓朴散
形器斯乖遂使三墨八儒朱紫交競九流七略異說相騰道隱
小成其來舊矣不有會歸爭端靡息今可立通道觀於都城聖
哲微言先賢典訓金科玉篆袐蹟玄文可以濟養黎元扶成教
義者並宜弘闡一以貫之俾夫翫培塿者識嵩岱之崇崛守磧
礫者悟渤海之泓澄不亦可乎乃命裒九流之書摘其合於道
者並付道藏

隋大業七年辛未煬帝親駕征遼樓觀道士岐暉謂門弟子曰
天道將改吾猶及見之不<md:KR5c0166_HFL_009-002b>過數嵗矣或問曰不知來者若何曰
當有老君子孫治世此後吾教大興但恐微軀不能久保耳後
數年隋果亂
大業十三年丁丑老君降於終南山語山人李淳風曰唐公當
受天命湻風由是歸唐(出金鎻流珠)
唐高祖皇帝初起義兵於晉陽帝女平陽公主柴紹妻也亦起
兵應帝屯於宜壽宫暉逆知眞主將出盡以觀中資粮給其軍
及帝至蒲津關暉喜曰此眞君來也必平定四方矣<md:KR5c0166_HFL_009-003a>乃改名爲
平定以應之仍發道士八十餘人向關應接帝嘉之乃下詔曰

今東應義旗西開幕府設官分職本在忠誠道士岐平定鏟迹
求眞銷名離俗恬淡榮利無悶幽閑而能徹損衣資以供戎服
抽割菽粟以贍軍粮忠節可嘉理湏標授平定宜受紫金光禄
大夫已下並節級授銀靑光祿大夫以酬其義平定力辭曰草
莽之臣應接聖君心崇道本黃冠不貴金紫玄教豈向銀靑雖
奉殊私理恐非愜帝曰師且受俟得京城别有進止時隋<md:KR5c0166_HFL_009-003b>戒牙
郎將宋老生屯霍邑以拒義師會霖雨積旬餽運不給高祖命
旋師太宗切諫乃止有白衣老父詣軍門曰余爲霍山神太上
老君使謁唐公曰八月雨止路出霍邑東南吾當濟師高祖曰
此神不期趙元卹豈負我哉八月辛巳高祖引師趨霍邑斬老

生遂平霍邑十一月初八日遣使詣樓觀設醮祈福是夕白雲
如幕蔭覆壇場與香交映又有白鹿一雙來傍殿門長鳴數聲
乃去馳驛以聞明日果克京城因改元義甯<md:KR5c0166_HFL_009-004a>
唐武德元年正月劉武周遣宋金剛舉兵十萬侵晉絳秦王世
民擁節絳州州民吉善行素朴直時避地於晉之臨汾縣大通
堡眾令善行往羊角山探賊方行至西北嶺上柳柿兩株間望
見坡上有人乘白馬來善行異之卽走回到甘棠叢下其人已
至從後呼善行注汝勿怖回頭乃見老人鬚髮皓白素衣烏冠
執紅拂乘白馬騣尾及蹄皆赤有二靑衣年少裹巾赤鞾侍立
左右老人謂善行曰與我語唐天子李某今得聖治社稷延長

宜於<md:KR5c0166_HFL_009-004b>長安城東置安化宫而設道像則天下太平言訖騰空而
去至四月二十七日夜善行在家似有人召之明旦不覺至前
所立處復見老人戴金冠衣服乘馬如前謂善行曰吾前語汝
記得否答曰並記得老人曰汝卽入奏天子道我所言善行曰
貧無路粮又無文書如何得達老人曰前程自有汝不須憂善
行曰見天子乃非細事未審到京將何爲信曰汝到京當有獻
石龜者可以爲信言訖而隱善行往見晉州總管府長史賀若
孝義言之<md:KR5c0166_HFL_009-005a>時五月三日孝義卽留善行至十一日引見秦王具
言老人現所言事十三日秦王卽差左親衞帥都督杜昂隨善
行於所見處設祭拜欲起忽見老人如前現於紫雲之中舉鞭

指昂曰汝是何人對曰秦王使者杜昂敬來奉祭老人曰吾不
飲不食安用祭焉又指善行曰所有委曲此人知之昂還具言
神人復現卽具表令昂將善行馳驛入奏五月十九日纔至朝
堂門果有知郇州侍中張達獻石似龜有文曰天下安子孫興
千萬年乃同入<md:KR5c0166_HFL_009-005b>奏高祖大悅七月六日詔授善行朝散大夫敕
通事舍人柳憲於羊角山立廟八月二十五日善行至廟所復
見老人在二樹間張大帳坐牙牀憑玉几珠花羅網垂覆其上
二靑衣童子來侍後有黃衣力士控馬老人問曰天子喜否曰
大喜但疑不知聖者姓名老人曰我是無上神仙姓李字伯陽
號曰老君卽帝祖也亳州谷陽縣有枯檜再生可以爲驗今年

平賊後天下太平享國延永語巳忽不見善行復以告賀若孝
義孝義差襄陽縣主<md:KR5c0166_HFL_009-006a>薄席通與善行馳驛入奏高祖賜善行御
袍一領並束帛二年五月敕樓觀令鼎新修營老君殿天尊堂
及尹眞人廟應觀內屋宇務令寛博稱其瞻仰並賜土田十頃
及仙遊監地充莊仍於觀側立監置官檢校修造卽以岐平定
主觀事三年春帝親詣老君於祠庭平定率道眾迎駕仍具千
人之食以獻帝召平定及法師吕道濟監齋趙道隆等並賜坐
遂令百官悉就坐飲食謂曰朕之遠祖親來降此朕爲社稷主
其可無興建乎乃降詔改<md:KR5c0166_HFL_009-006b>樓觀曰宗聖觀賜白米二百石帛一
千匹以供觀中修補

宗聖觀乃尹眞人之故宅也按宣室志云尹眞人將上昇以
石函付門弟子約之曰此函中有符籙不得輙啟大厯中有
淸河崔君爲犍爲守旣至郡聞有尹眞人函笑謂官屬曰辛
垣平之詐見矣卽詣觀且命破鎖道士顔申白曰眞人有遺
教曰啟吾函者且有大禍幸君侯無犯眞人之約崔君怒曰
尹眞人死尚千嵗安得猶有石函<md:KR5c0166_HFL_009-007a>在乎命破其鎖堅不可動
崔命以皮絙繫函鼻用數牛拽其絙鞭而祛之石函乃開中
有符籙數十軸黃縑丹書炳然如新崔君觀畢曰吾向者意
函中有竒寶故開而閱之今徒有符籙而已遂復緘鎖而去
是夕暴卒後三日而蘓官屬悉詣謁且訉焉崔君曰吾甚戇

未嘗聞神仙事前者開尹眞人石函果爲冥官追攝初見一
紫衣吏語吾曰我吏於冥司者也奉命召君固不可拒拒則
禍益大矣宜疾去吾始聞之憂<md:KR5c0166_HFL_009-007b>欲以辭免然不覺巳與使者
俱去出郡城僅行五十里至冥司其官卽故相吕公也謂吾
曰子何爲開尹眞人石函乎今奉上帝命削君之祿壽果何
如哉已而召掾吏令按吾祿壽之籍掾吏白曰有官五任有
壽十七年今奉上帝符盡奪五任官削十五年壽今獨二年
在矣於是聽還後二年果卒
五年三月吉善行至羊角山廟前見老君坐堂上憑玉几仙官
列侍神丁侍衞龍虎騎從<md:KR5c0166_HFL_009-008a>幡幢旌節翳空滿廡傳呼善行前來

謂曰亳州廟中枯檜已更生吾孫當王已遣周公旦將神兵助
國討黑闥期在四月必破孝義差司兵參軍馬敬卿馳驛入奏
敕令善行乘傳往洛州軍前示諭至期果平黑闥(出唐書)
七年甲申十月帝詣樓觀祀老君初高祖詔玉淸觀道士王遠
知授朝散大夫賜金縷冠紫絲霞帔以遠知嘗奉老君旨預告
受命之符也
遠知陶隱居之弟子初隋煬帝爲晉王鎭<md:KR5c0166_HFL_009-008b>揚州起玉淸玄壇
以處之使者繼至遠知遂來謁見斯須而鬚髮變白王懼而
遣之尋復如舊唐太宗討王世充因與房玄齡微服謁之初
不相識卽迎謂曰方作太平天子願自愛太宗登極親受其

法籙加銀靑光祿大夫貞觀九年固請還山敕於茅山置太
平觀並度道士二十七人降璽書曰朕昔在藩朝早獲問道
眷言風範無忘寤寐近覽來奏請歸舊山已有别敕不違高
志所令置觀用表宿心師還山後謂弟<md:KR5c0166_HFL_009-009a>子潘師正曰頃見仙
格以吾往時誤損一童子吻不得昇天今見召爲少室仙伯
將行在卽翌日沐浴衣冠焚香而化年一百一十六嵗詔贈
金紫光祿大夫諡昇眞先生
太宗眞觀元年七月丙午敕修太上老君廟於亳州宣尼廟於
兖州各給二千戸以供享祀
九年二月丁卯于闐王遣子來朝貢語及其國土所有云西有

毗摩伽藍相傳是老子化<md:KR5c0166_HFL_009-009b>胡之所戎俗柔服遂白日昇天國人
思慕之爲建伽藍也
十一年正月二十五日詔曰老君垂範義在淸虛釋迦貽則理
存因果求其教也汲引之迹殊途窮其宗也弘益之風齊致然
則大道之行肇於邃古原出無名之始事高有形之外邁兩儀
而運行包萬物而亭育故能經邦致理返朴還湻至於佛教之
興基於西城爰自東漢方被中華神變之理多方報應之縁匪
一洎乎近代崇信滋深人覬當年之福家<md:KR5c0166_HFL_009-010a>懼來生之禍於是滯
俗者聞玄宗而大笑好異者望眞諦而爭歸始波湧於閭里終
風靡於朝廷遂使殊俗之典鬱爲眾妙之先諸華之教番居一

乘之後流遁忘返于兹累嵗朕夙夜寅畏緬惟至道思革前獘
納諸軌物况朕之本系出於柱史鼎祚克昌旣憑上德之功天
下大定實賴無爲之德宜有改張闡兹玄化自今以後應齋供
行立至於稱讚其道士女冠宜在僧尼之前庶厚本之俗暢於
九有尊祖之風貽諸萬葉告報天下主者施行<md:KR5c0166_HFL_009-010b>二十一年詔譯
老子道德二篇爲梵文以賜天竺諸國初唐將受命老君嘗敕
華山素靈宫仙官馬周下佐聖孫創業而周沉湎於酒汩没風
塵間二十年栖旅困餒聞袁天綱善相術因詣之以卜休咎天
綱目之良久曰五神奔散尸居旦夕耳何相之有耶周大驚問
以禳制之術天綱曰可自此直東而行當有老叟騎牛者不得

迫而與語但隨其行此災可除矣周如其言未出都門果有老
叟騎牛出城周默隨其後繚繞村徑登一大山至山<md:KR5c0166_HFL_009-011a>巓叟顧見
之下牛坐於樹下語曰太上命汝輔佐聖孫創業拯世何爲昏
沉於酒自掇困餓五神已散正氣彫淪旦夕將死而不修省耶
周亦懵然未曉叟曰汝本素靈宮仙官今太華仙王使人召汝
卽入宫闕至大殿之前羽衞森肅若帝王所理趨至簾前有宣
言責之者以其受命不恭墮廢所委使還其舊署省愆自訟叟
與所司數人送於東廡之外别院中視其門則姓名存焉啟鑰
而入罏火鼎器床榻茵席宛如近所棲止沉思久之忽有<md:KR5c0166_HFL_009-011b>五人
衣五色之衣立於前曰我等先生五臟神也先生酣酒流蕩濁

辱於身我等久歸此矣請閉目當復於神室也周瞑目頃之忽
覺心志明悟頓憶前事二十餘年若旬日間矣復扃鐍所居出
仙王之庭稽首謝過再禀其命來詣長安明日復謁天綱天綱
驚曰子何所遇耶已有瘳矣六十日當一日九還百日位至丞
相勉自愛也時貞觀中勅武官各貢理國之䇿周因代郎將常
何上封事太宗大悅卽日召拜拾遺監察御史裏行自此累居<md:KR5c0166_HFL_009-012a>
大任至中書令數年一旦羣仙降其室曰佐國功成可以退矣
太一徵命無復留也翌日無疾而終(並出唐史太平廣記所載正與此同)
高宗龍朔二年二月幸洛陽宫忽然有感因令詢問側近有何
古聖靈跡父老奏曰皇城北山先有老子祠每祈請立有福應

卽勅洛州長史許力士就祠更建淸廟掘基得石案及故碑碑
題云眞人白君之表(卽仙人白仲理所立漢天師立北邙治之所也)其石案長四尺廣
二尺厚二寸高八尺兩頭各有二脚上面鐫太上老君字立<md:KR5c0166_HFL_009-012b>殿
畢建道場慶讚醮訖忽白光遍殿照耀階壇老君現於光中二
眞人夾侍良久方隱時監宫闈令權大力洛州錄事參軍楊護
帥等一十三人同見列狀奏聞有旨依狀圖寫爲老君瑞像百
官表賀有云柱下靈姿散竒光於壇宇棟間仙侍流異景於階
庭允應至誠宜符睿德豈可與虞致榮光漢延嘉氣靈禽降祀
膚葉興封者同年而語哉後至明皇朝命吳道子繪列聖御容
於殿及徧畫廊廡宫牆<md:KR5c0166_HFL_009-013a>

杜工部洛城北謁玄元皇帝廟詩云山河扶繡戸日月近雕
梁仙李盤根大猗蘭奕葉光世家遺舊史道德付今王畫手
看前輩吳生遠擅場森羅移地軸妙絕動宫牆五聖聯龍衮
千官列鴈行冕旒皆秀發旂斾盡飛揚身退卑周室經傳拱
漢皇谷神如不死養拙更何鄉卽此廟也宋朝歐陽文忠公
集古錄有謁玄元皇帝廟詩跋云唐玄宗撰碑文并書予嘗
見世有玄宗所書鶺鴒頌與此字法正同碑在北邙山上<md:KR5c0166_HFL_009-013b>洛
陽人謂之老君廟也考之此跋則明皇當有御製詩今未及
見故不載
乾封元年二月二十八日已未帝自東封岱嶽禮畢回駕亳州

朝謁老君册上尊號爲太上玄元皇帝御製文曰大道混成先
二儀而立極至人虛已妙萬物以爲言粤若老君朕之本系爰
自伏羲之始曁乎姬周之末靈應無象變化多方遊元氣以上
昇感日精以下降或從容宇宙吐納風雲或師友帝王丹靑妙
化譬陰陽而不測與日月而俱縣屬交喪<md:KR5c0166_HFL_009-014a>在辰晦迹柱下大弘
雅訓垂範將來雖心齊於太虛而理歸於眞宰若夫絕聖棄智
安神寡欲寂寞杳冥之際希夷視聽之表淡爾無爲悠然自得
酌之不竭用之不盈執大象以還湻滌玄覽而遣累邈乾坤而
長久跨陶鈞而亭育至矣哉固無得而名也况夫大聖所資克
昌寶祚上德所履允屬休期朕嗣膺靈命撫臨億兆總三光之

明而夙宵寅畏居四大之重而寢興祗愓盡孝敬於宗祧罄懷
柔於幽顯行淸靜之化承太平之業登介邱而<md:KR5c0166_HFL_009-014b>展采坐明堂而
受記飛煙結慶重輪降祥鶴應九歌山呼萬嵗越振古而會休
徴冠帝先而爲稱首大禮云畢回輿上京肅駕瀬鄕躬奠椒醑
仰瑞栢而延伫挹神泉而永歌如在之思旣深敬始之情彌切
宜昭元本之奥以彰玄聖之功可追上尊號爲玄元皇帝聖母
爲先天太后祠堂廟宇並令修創置令丞各一員以供薦饗仍
改谷陽縣爲眞源縣
儀鳳三年戊寅四月四日敕遣道士鄭元隱於洛陽北邙山淸
廟與羅務先等二十四人<md:KR5c0166_HFL_009-015a>建齋行道至五月一日丑時至殿東

門乃見老君乘白馬朱騣并二靑衣童子降於壇上祥光照映
顧道士冠義待與語良久乃隱宫苑北面監朝散大夫孫瑞檢
得壇上馬跡有實登卽奏聞百官上表賀有曰玄元皇帝見於
廟所金相玉毫彩奪夜明之景白駒丹鬛跡留天駟之衢靑童
曉引應瓊鍾而降節紫雲霄布籠銀漢而高昇固以克昌厥緒
惟新景命恢我皇度光乎兆人所以道冠百王慶隆萬葉永綏
寶祚克享無期者也帝大悅敕<md:KR5c0166_HFL_009-015b>道士自今後宜隸宗正寺可班
在諸王之次(見朝散大夫孫瑞奏狀)
儀鳳三年五月詔自今以後道德經並爲上經貢舉人並須兼
通

則天文明元年甲申廢中宗爲廬陵王欲王諸武二月十八日
䂊章人鄔元崇以詔詣闕至虢州閿鄉縣龍臺鄉皇天原忽有
六仙人皆乘赤龍著雜色衣二人執珠幢四人執霓旌錦傘從
西北彩雲中來俯謂元崇曰太上老君來言訖便過須臾間異
香芬馥乃見三<md:KR5c0166_HFL_009-016a>靑衣童子執香爐雲中過又見二靑衣童子執
紅拂如意微笑而過次有四仙人各乘靑龍手執旛節謂元崇
曰太上老君來欲與君語言訖而過須臾五色雲中見一道士
著淺黃衣鬢髮皆白頭戴花冠作金色乘白獸似騾鬃尾皆赤
俯謂元崇曰我是太上老君汝帝之元祖元崇卽拜老君曰汝
隨我來我與汝語元崇不覺已在雲中去地數丈老君令傳言

天后說我國家厯數綿遠不得輙立異姓見後有六仙人並乘
龍佩劍花冠大幘雜<md:KR5c0166_HFL_009-016b>彩之衣光明燦燦手執别物皆不能識分
侍左右後有雲車一乘雜彩莊嚴上有大寶蓋花旛垂下五色
雲炁圍繞又有乘龍執節持幢侍從無數從人皆長大亦有音
樂導從時往來人及閿鄉百姓官吏五百餘人同見莫不遥禮
斯須元崇不覺已在地上旣至長安通具奏天后不悅遂遭禁
錮尋以閿鄉行宫爲奉仙觀后亦終懼此言不敢立武三思竟
復辟於中宗故改元神龍二年復改元景龍敕天下諸州各置
景龍觀又改爲中興觀三<md:KR5c0166_HFL_009-017a>年再改爲龍興觀至明皇開元中降
敕曰洪州人鄔元崇往在文明年中傳玄元皇帝眞誥於天后

曰我國祚無窮當千萬君遂遭禁錮因兹淪喪自非忠義之士
感激過人孰能不避死亡之誅竟達神靈之命宜與追贈以慰
泉壤其子瓊亦依資授一官制曰故洪州人鄔元崇往者來應
嘉招次于虢略忽觀玄元皇帝俾之昇雲空中與言使戒天后
表國祚中興之運示寶厯無疆之期遂能不顧其身來傳此旨
竟遭幽縶諒可傷嗟自非竭節<md:KR5c0166_HFL_009-017b>本朝孰肯犯顔兹日宜加追贈
用慰幽魂可贈棣州刺史
萬嵗通天元年丙申東都福先寺僧惠澄表乞除毁老子化胡
經敕秋官侍郎集成均監弘文館學士詳議化胡經議太中大
夫守秋官侍郎上柱國劉如璿議曰李釋元同未始有異法身

道體應現無方降跡誕靈各行其化且老子發自東方遠之西
域雖莫知其終而事見之前史謹按後漢書云老子入夷狄爲
浮屠之化高士傳曰老子化戎俗爲浮屠<md:KR5c0166_HFL_009-018a>皇朝實錄云於闐國
西五百里有毗摩伽藍是老子化胡之所建老子至是白日昇
天與羣胡辭決曰我昔遊天上簡定人鬼之錄尋當下降因立
此祠焉然則厯考經典煥乎可曯則知化胡是實爲經不虛浮
屠卽佛陀也化俗豈無經乎但聖人設教應物施行況復中人
上士性分有殊道佛二門隨性開化洪通兩教不亦宜乎
宣德郎行右補闕弘文館學士張思道議曰老君見形東土演
教西方事著前書跡彰往<md:KR5c0166_HFL_009-018b>諜化胡是實爲經不虛言包天地之

先理起文範之表或則恂恂接物爰開柔弱之宗或則察察繩
非乃挫剛强之力隨機設教妙旨難量應病施方聖功莫測(云云)
朝散大夫行太子宫尹兼弘文館學士張元簡議曰大道圓通
隨方感應在胡在漢只轉我身居中夏則暢淸淨之眞風適西
戎則現神通之變化(云云)
中散大夫行太子典膳郎上柱國張太元議曰道本中華釋垂
西域隨方設教同體異名<md:KR5c0166_HFL_009-019a>且老君變化無方易形改號或在天
爲帝或在世爲師隨物見形靈應難測縱使史籍無據釋教不
異老君(云云)
成均監大學士王方回議曰史記云老子過關爲尹喜說道德

經五千餘言而莫知所終又劉向列仙傳曰老子好養氣重無
名久而入大秦乃知眞聖人也又西域傳云老子與尹喜俱至
流沙莫知所終(云云)
成均監大學博士吳揚昊議曰史記云老子楚人也生於商時
爲守藏史孔子適周問禮<md:KR5c0166_HFL_009-019b>於老子老子曰子之所言者其人骨
已朽矣獨其言在耳吾聞之良賈深藏若虛君子盛德容貌若
愚去子之驕氣與淫欲皆無益於子之身吾所以告子若是也
孔子歸謂弟子曰吾今日見老君其猶龍耶老子出關尹喜曰
子將隱矣願爲我著書於是作道德經五千餘言莫知所終或
言老子一百六十嵗或言一千二百嵗罔知其然又劉向列仙

傳云老子好養氣重無名久而入大秦乃知其聖人也(云云)<md:KR5c0166_HFL_009-020a>
弘文館學士賜紫金魚袋員半千議曰謹按范蔚宗後漢裴楷
傳魏略西域傳兼北史西域傳及周隋等十餘家書傳並云老
子西入流沙皆稱化胡(云云)
弘文館大學士仍守諸王侍讀崔元悟議曰據佛普曜瑞應長
阿舍等經并中元記高士傳及晉宋齊梁周隋等十餘家書傳
並云佛生周莊王九年癸巳嵗四月八日(云云)
萬嵗通天元年六月十五日敕旨老君化胡典誥攸著豈容僧
輩妄請削除故知偏辭難<md:KR5c0166_HFL_009-020b>以憑據當依對定僉議惟允倘若史
籍無據俗官何忍虛承明知化胡是眞非謬(云云)

按唐書藝文誌丙部載議化胡經狀一卷云萬歲通天元年
僧惠澄上言乞毁老子化胡經敕秋官侍郎劉如璿等議
葉法善處州人也年七嵗時嘗溺於水中其家以爲死也後三
年而還父母問其故曰青童引我飲以雲漿復引朝太上老君
老君領而留之故久耳弱冠身長九尺性湻潔不茹葷常獨處
幽室或遊林澤自仙府歸還已有<md:KR5c0166_HFL_009-021a>役使之術遂卜居卯酉山其
門近山巨石當路師投符起石須臾飛去眾共驚異嘗遊括蒼
白馬山石室內遇三神人皆錦衣寶冠謂師曰我奉太上老君
命以密旨告子子本太極紫微左仙卿以校錄不勤謫於人世
速宜立功濟人佐國功滿當復舊任以正一三五之法今授於

子宜勉之焉言訖而去自是誅蕩兇妖所在以救人爲志高宗
召至京拜上卿不就請度牒爲道士則天召至神都中宗復位
武三思尚秉國權師以頻察妖祥保護<md:KR5c0166_HFL_009-021b>中宗相王及玄宗爲三
思所忌竄於南海嵗餘入洪州西山養神修道景龍四年辛亥
三月九日括蒼三神人又降傳太上之命云汝當輔我睿宗及
開元聖帝未可隱迹山岩以曠委任言訖而去時二帝未立而
廟號年號皆預以告其年八月果有詔赴闕後平韋后立相王
睿宗玄宗繼統凡吉凶動靜必預奏聞會吐番遣使進寶函封
題曰請陛下自開毋令他人知機密朝廷默然唯法善曰自是
凶函宜令番使自開玄宗從之函中弩發中<md:KR5c0166_HFL_009-022a>番使死果如法善

言俄授銀靑光禄大夫鴻臚卿員外置越國公景龍觀主
按太平廣記所載與此正同
中宗景龍四年庚戍六月韋庶人旣害中宗復擅朝政又將不
利於睿宗明皇時爲臨淄王謀平內難疑不能決老君乃化身
爲一白衣老叟賣卜於春明門外王請筮之俄有蓍一莖突然
飛出挺立空中老叟笑曰此卦宜取天下爲君吉餘並凶利在
三日內王乃與劉幽求鐘紹京入定謀誅韋后立睿宗卽命<md:KR5c0166_HFL_009-022b>搜
訪賣卜老叟莫知處所亦不知其爲老君也遂於其地立廟號
阿父神親制碑詞及書之長安之人至今祀之(洛中紀異)
玄宗開元三年二月十五日丁卯以老君降生之辰爲玄元節

御製玄元皇帝讚曰爰有上德生而長年白髮垂相紫氣浮天
含光默默永劫綿綿萬教之祖號曰玄元東訓尼父西化金仙
百王取法累聖攸傳函谷關右經留五千道非常道玄之又玄
親以紅粉版八分書置老君殿寶帳額上詔改羊角山爲龍<md:KR5c0166_HFL_009-023a>角
山改廟爲慶唐觀御製碑文塑高祖太宗高宗中宗睿宗玄宗
六聖御容列侍焉
帝東封迴謁老君於亳州舊宅親札道德經鐫石作大幢造八
角樓覆之於虛無殿之前元年辛酉亳州舊宅枯檜嵗久道士
欲斫去之隨所斫木柹上有朱書乾元亨利貞五字點畫精妙
片片有之具事上奏詔曰瑞木表靈竒文自現用彰大慶以福

洪圖配五德於易經迎萬葉於休運宣誠告謝仍付史官其柹
藏於內庫兼賜諸王宰輔及道眾<md:KR5c0166_HFL_009-023b>
三月置石幢於景龍觀命天臺山道士司馬承禛依蔡邕石經
三體書寫老君道德經鐫之(今有漆版本在天臺山崇道觀亦子微親扎也)
十一年癸亥蒲州奏因建玄元廟開地獲玉石形如半月後有
仙人搗藥之狀扣之其聲淸越敕送至太原府玄元觀號偃月
磬非齋醮不得擊後東都留守張琦奏汝州魯山縣修仙居古
觀獲玉瑛扣之聲聞數里命置於太淸宫聖祖殿齋壇中用今
雲版之類也又衢州建觀穿地獲一魚長三丈狀如鐵微紫<md:KR5c0166_HFL_009-024a>碧
色其光瑩如玉雕琢殆非人工扣之甚響其魚亦不能名遂獻

於朝帝宣示百僚莫能辨者帝命呼爲瑞魚磬命置於太微宫
遇齋講則擊之於是諸宫觀競以木石模之以代集眾宫觀有
木魚自兹始也
十四年九月制曰玄元皇帝仙聖宗師國家本系昔草昧之始
告受命之期高祖應之遂於神降之所置廟改縣曰神山近日
廟庭屢彰嘉瑞䖍荷靈應祗慶載深宜令本州擇精誠道士七
人於龍角山廟中潔齋焚香以崇<md:KR5c0166_HFL_009-024b>敬奉
十七年四月八日蜀州新津縣新興尼寺設齋有一道流後至
就坐僧眾輕之不爲設食道流徐起入殿中久而不出齋罷眾
人入殿尋求無復蹤跡忽現形像在殿柱中隱起分明以刀削

之益加精好眉鬚鬂髮細如圖畫雲冠霞衣冠上有物如鴛鴦
足下方頭履下有蓮花花後有荷葉葉上有龜在肘後雲片蓮
熖光中有龍首右肩之前有虎形回顧於左周身光熖雲葉天
花上有大花如蓋覆蔭<md:KR5c0166_HFL_009-025a>其身益州大都督府長史張敬忠奏云
當管蜀州新津縣新興尼寺佛殿柱上自然木文隱起爲一老
君聖像頂上有華蓋足下前後各有雲葉天花一十三處謹差
判官王大鐘驗覈得與蜀州敕史李忠詢别駕盧昉縣令李韶
道士僧尼等一百三十人同狀云自然木文眞容隱起神迹殊
妙洗削愈明非圖畫所能成非雕刻所能及伏以太上老君先
天大聖變化不常潛現難測又云瑞花旁繞知芳輝之不歇華

蓋上浮明魄寶之常貴現於<md:KR5c0166_HFL_009-025b>殿柱杳疑作史之年照彼佛祠緬
若化胡之日雖鳳巢軒閣麟伏周庭豈若仙祖降靈聖孫膺運
伏望册歡九廟昭配兩儀編付史官布告天下表奏五月二十
四日差內侍林昭隱就蜀迎取像柱令作寶輿立安至京就大
同殿禮謁三日大齋訖令衞尉移於東明觀陳設奉安許士庶
瞻禮次令兩街諸觀各供養七日郤進入內勅曰道體無方元
宗有應形標柱史名叶新興宗廟垂休生靈䝉福宜付史館宣
示四方<md:KR5c0166_HFL_009-026a>
十八年十月命集賢院學士陳希烈等於三殿講道德經侍中
裴光庭等奏曰堯舜以揖遜而理湯武以干戈而興或勞神以

苦形且役志而焦慮有生之類雖亦聞於小康無爲之風故末
臻於大道今陛下化成天下與道玄同小其有爲之迹弘此不
言之教將以去華歸本削僞存眞其唯道德之鄉固在老莊之
術遂命集賢院學士中書舍人陳希烈諫議大夫王迥質侍講
學士宗正少鄕康子元賛善大夫馮朝隱等於三殿侍講敷暢
眞文<md:KR5c0166_HFL_009-026b>演襄城之七聖及姑山之四子理之於國惟淸惟靜之風
修之於身久視長生之道聖化玄運寰瀛樂康咸日用而不知
實曠代之未有(臣)忝職司望編入史策宣示天下帝手詔報曰
朕䖍守宗祧祗膺厯數夙夜競惕懼不克勝求賢臣而委之謀
獻延學士而咨其博洽用扶不逮雅致咸和旣內平而外成且

刑淸而訟息端拱多暇留意典墳以爲道者玄妙之宗德爲教
化之本講諷微旨稽詳祕文庶無爲而政成不宰而物應豈敢
比德堯舜<md:KR5c0166_HFL_009-027a>論功禹湯者哉然必先正其心深思逮於遐邇務惟
齊俗亦欲申於兆庶必若同歸淸靜共守玄默所陳編示良用
多慙
十九年二月十五日夜帝夢神人謂曰吾是九天使者受玄元
正眞玉皇帝命帝卽汝祖太上老君也命我爲隨運採訪九天
九地十方三界總司九天司命居舒之潛山九天丈人居蜀之
青城吾居江之廬山皆可立廟五百年後福及生靈帝晨興焚
香望空禮謝忽復見於雲端衞從靄空卽命吳道子依所見<md:KR5c0166_HFL_009-027b>圖

之遣使齎本於三山創立祠宇
三十一年癸酉春正月庚子朔制曰老子道德經宜令士庶家
藏一本每年貢舉人量減尚書論語䇿一兩條准數加老子䇿
俾尊崇道本弘益化源今之此敕亦宜家置一本每須三省以
識朕懷侍中裴光庭等奏曰伏見昨日一勅教示百僚爰及兆
庶聖恩溥洽德澤如天亦旣生成載加誨勗莫不遷善咸知向
方(臣)忝在樞衡未有弘益忽承天奬曠若發䝉雖羲軒上皇堯
舜至德無以加也天下<md:KR5c0166_HFL_009-028a>幸甚望編入國史以示將來從之詔答
曰玄元之教家國是資匪爲先宗貴申道本所以首嵗元日因
行春令淸靜之政期諸相國乎爲官擇才可以先湻素也十二

月侍講學士陳希烈等講書畢黃門侍郎同中書門下平章事
裴耀卿等奏曰(臣)等伏承陛下講讀尚書周易道德莊列畢聖
心弘道國訓崇儒玄風遠被更自兹始況以事因四海念切萬
方日旰罷朝旣披文於內殿風迴開俗亦函丈於行宫漢皇一
夜無以過此晤老莊之旨齊<md:KR5c0166_HFL_009-028b>物而仁恕以行運堯舜之心稽古
則憲章攸備鉤深致遠不疾而速陶鈞庶類品物之歡幸實深
弘奬大猷簡䇿之輝光載遠(臣)等叨陪獻納竊奉徽音慶耀之
誠倍百常品伏望宣布史官騰芳盛烈帝手詔報曰尚書雅誥
周易精微朕幼奉師資未窮奥義故時令講及道德經遞爲表
裏詳其所指觸類繁多旣問廣成之道復得方明之相況之今

日千載一時故弘斯義以喻卿也文武百官尚書右丞相集賢
院學士蕭嵩等奏曰伏見去年以<md:KR5c0166_HFL_009-029a>來有敕令集賢院學士工部
侍郎陳希烈諫議大夫王逈質膳部郎中馮朝隱等每日侍講
玄元皇帝道德經及周易尚書莊子等以今月二十四日講畢
(臣)聞堯收上代之文以成其聖舜觀古人之象以著其明是知
道有可尊禮忘於貴不唯聚學將以軌人伏惟皇帝陛下明實
天聰舉惟聖作道風允洽文教克成尚猶以廣生知以從積學
事必稽古書皆造微尊祖而習老經體天而觀易象追廣成之
說則問以莊篇考唐郊之舊則詳於堯<md:KR5c0166_HFL_009-029b>典日者北祠后土東幸
温泉或地涉風沙或天將寒雪而講筵必集帳殿如初足以知
