







好學之志彰克勤之德雖庖羲畫卦夏禹受書曷以臻兹(臣)等
忝在朝列豫聞帝道伏請宣付史官頒示天下帝手制答曰爰
聞集賢引進儒道退朝講讀蓋亦其常嵗月周旋頗尋章句其
雅誥則稽之於古以質於今其道德經則取之於眞丕崇其教
理國之要可不然乎宣付史官依卿所請
二十三年三月癸未親注老子并修䟽義八卷及制開元文字
音義三十卷頒示公卿士庶及道釋二門聽直言可否文武百
官右丞相蕭嵩等奏曰(臣)等准敕牒問百司并宣示道俗各得
報稱咸以爲玄言造微字統該洽刊成代則欽若聖規觀妙知
常與埏埴而爲體宿疑前失區條流而畢正足以發揮道教弘

長儒風旣已化人且聞端本雖旁求異義載佇天心而四海同
文一辭甯措並請編入史册藏之祕府許之二十七年十二月
宰臣牛仙客李林甫奏曰(臣)等伏覩皇太子送十二月德音赴
史館伏承陛下前月五日將欲巡幸渭北是夜夢玄元皇帝曰
明日子欲遊乎北神不在此事宜止五更當自有應且子之享
國多厯年所何必此日陛下二更卽降制停渭北之行至五更
果烈風大起際暮方定伏以玉眞體妙莫大於皇極盛明致理
孰盛於吾皇由是感而遂通聖與神合言不測之事示必然之
期果兹烈風有叶靈夢旣彰陛下之祚更表無疆之休同天地
而久長若符契之徵驗(臣)以上自開闢博考圖書神靈効祥帝

王膺慶未有若此之昭著者也(臣)等謬當樞近又忝史官預聞
德音不勝抃躍
二十八年四月帝夢老君告曰吾有像在京城西南百餘里可
遣人求之吾合與汝於興慶相見汝當大慶旦日謂宰臣曰朕
臨御海內向三十年未嘗不雞鳴而起禮謁眞容爲民祈福近
因禮謁曉色未分靜坐假寐見玄元皇帝卽遣使與道門威儀
蕭元裕尋訪遂至盩厔縣樓觀山間見紫雲埀覆白光屬天乃
穿其下果得老君玉像高三尺餘以進其日上適在興慶宫遂
親迎謁置於內殿果與夢中所見無異因命宰臣入視上表賀
曰玄元大聖降見眞容應感之徵實符睿德陛下體至眞之道

崇淸靜之源何嘗不禮敬䖍誠爲蒼生祈福故得眞容入夢烈
祖表靈求之西南果與夢協且興慶宫者潛龍舊邸王業所興
當此處而吿期與嘉名而相會斯乃降於紫府鎭我皇家啟無
疆之休論大慶之應陛下爰捨正殿以爲法堂是尊是崇至敬
至極殊常之禮將萬福而俱臻無外皆覃及億兆而同慶(臣)等
何幸親詣瞻禮自然相好諒絶名言開闢以來典籍所載未之
有也請宣示中外編諸簡册帝手詔報曰夢之正者是謂通神
於惟聖容果以誠應豈朕德所及而大道是興再省神靈言猶
在耳將貽福業代紀彌多初告以行宫乃直於內殿兼之大慶
允屬朕躬稽之道經以兹爲寶當孳育萬姓承答神明卿等宗

(臣)宜同朕意願揚嘉應安敢讓焉
五月庚戍命有司圖畫眞容分布天下乃下詔曰大道混成乃
先於天地聖人立教用明於宗極故能發揮妙本弘濟生靈使
秉志者開悟迷方者知復以此救物故無棄人其孰當之粤若
我烈祖玄元皇帝矣朕纂承寶業可闡玄猷自臨御以來罔不
夙夜每滌慮凝想齋心服形禮謁於眞容未明而畢事將三十
載矣蓋爲天下蒼生以祈多福不謂微誠上達睿祖垂鑑頃因
假寐忽夢眞容旣覺之後昭然以瞻殊相自然與夢相協誠謂
密降仙府永鎭人寰告我以無疆之休德音在聽表我以非常
之慶靈貺有期乃昊穹幽贊宗社儲休豈朕虛薄能致兹事若

便寢之乃乖其敬宜令所司卽寫眞容分送諸道採訪使令當
道州轉運開元觀安置所在道士等皆具威儀法事迎候像到
七日夜設齋行道仍各賜錢用充齋事之費自今以後常令講
習道經以暢微旨所置道學須倍加篤勸使有盛益是知眞理
深遠弘之在人不有激揚何以勵俗諸色人中有明道德經及
莊列文子等委所由長官訪擇具以名聞朕當親試别加甄奬
今者眞容應見古所未聞福雖始於邦家慶宜均於士庶親王
公主郡縣主者及內外文武官等並量賜錢至休暇之辰宜以
素餐用伸慶樂諸道節度使及將士等亦准此其兩京及諸州
父老亦量賜錢同此歡宴其錢以當本處官物充伊爾公卿逮

乎黎獻宜勉崇玄化共復湻源宣布遐邇明知朕意
(臣)聞中庸曰誠則形形則著人之有夢蓋亦誠之形也商高
宗恭默思道夢帝賚之良弼果求而得傳説明皇每禮謁眞
容故感而見夢此其誠之形之著者也逮其倦於庶政委任
非人馴致胡雛之變而或者槩之秦皇漢武謂皆好道之失
愚竊惑焉夫道以淸心寡欲爲本濟人利物爲用而三君者
內多欲而外黷武乃區區欲此禱祠致神仙烏可得耶且如
梁武竭國用以營㙮廟施身命以爲僧奴絕歡宴於六宫廢
牲牢於七廟彌勒生佛親爲講演寶誌聖僧共作護持而不
免臺城之禍豈亦好道之失哉

二十九年辛已正月丁丑詔曰三皇之時兆庶湻朴蓋由其上
以道化人自兹厥後爲政各異我烈祖玄元皇帝禀大聖之德
藴至道之精著五千文用矯時獘可以理國家超夫彖繫之表
出彼名言之外朕有處分令家習此書庶乎人用向方政成不
宰慮兹下士未達微言是以重有發明俾之開悟其弱喪而知
復弘善貸於無窮兩京及諸路各置玄元皇帝廟一所每年依
道法齋醮兼置崇玄學生徒於當州學生數內均分量置令習
道德經及莊子文子列子待習業成每年准明經舉送至省置
助教一人委所由州長官於諸色人內精加訪擇補授仍稍加
優奬

是月亳州奏玄元皇帝廟中九井湧氣成雲五色相映
二月辛卯帝製霓裳羽衣曲紫微八卦舞以薦獻於太淸宫貴
異於九廟也又幸懷州開元觀及閿鄉奉仙觀爲王公萬姓所
請親禮道德二經作大石幢對峙之一如太淸之制九月御興
慶門樓親試道德經及莊文列子舉人問䇿曰朕聽政之暇常
讀道德經文列莊子其書文約而義精詞高而旨遠可以理國
可以保身朕敦崇其教以左右人也子大夫能從事於此甚用
嘉之夫古今異宜文質相變若在宥而不理外物而不爲行邃
古之化非御今之道適時之術陳其所宜又禮樂刑政所以經
邦國聖智仁義所以序人倫使之廢絕未知其旨道德經曰絕

學無憂則乖進德修業之教列子力命曰汝奚功於物又違懲
惡勸善之文二旨孰非何優何劣文子曰金積折亷璧襲無羸
具申其義莊子曰恬與知交相養明徵其言使一理混同二教
兼舉咸不易之則付虛伫之懷有姚子彦靳能元載等對策入
第各授之以官十二月敕曰朕每念黎庶無忘鑑寐冀其家給
而足富而且壽弘濟之方莫如道教天聖埀範微言粲然遵而
行之其應何遠況時將獻嵗萬物發生旣協陽和或存惠養宜
令天下諸觀自來年正月一日至年終已來常轉本際經老君
所降以富國安民者也(漢天師女孫玉蘭夢天降赤光入口覺而有娠人疑之乃剖腹以自明有物如
蓮花自腹中出中有金篆素書卽此經)

天寶元年正月甲寅忽有紫雲降於丹鳳門外老君乘白馬侍
仙童子各二人駐立雲端俯語陳王府參軍田同秀曰我昔與
尹喜將往流沙之日藏一金匱靈符在桃林故關尹喜舊宅汝
可奏帝取之用以鎭國同秀以聞乃差內侍李志忠監同秀往
陜州桃林縣之南函谷關故墟求之俄有紫雲白兔現於尹喜
宅西枯桑之下隨手穿掘下至水際乃得石函金匱玉版朱書
細篆帝令列十部樂自通北門迎入寶符於輿中放五色光洞
照天地帝登丹鳳樓被衮冕執金爐拜迎奉安於靈昌殿是夜
樓閣林木之上虛空之中悉有神燈時文武百官及家子道釋
咸上表以符瑞感通韞匱眞寶潛應年號先天不違願崇徽號

光昭典禮帝固辭不受表累上壬申乃下詔曰神之降休禮無
不答永言禋祀必在躬親朕粤自君臨載弘道教崇淸淨之化
暢玄元之風庶乎澤及蒼生時臻壽域積以嵗月未嘗懈怠豈
請微誠感通烈祖降見乃昭靈命是錫寶符因而求之應言而
獲亦旣至止果表殊徵諒惟玄祕不可詳說然邦國大慶何以
過焉是知神仙所緘造化同固爰初有待經韞匱而多時潛應
改元若符契之相合景福攸介祗畏良深而羣官宗室抗疏於
外元良諸子屢請於中逮夫緇黃兼彼耆老以至懇誠不已前
後相仍願加天寶之名用易開元之號顧惟菲薄曷以當之然
則玄訓在乎欽承人心難以推拒順天從眾義協至公敬依所

請實用多愧斯蓋上玄厚載爰及百神孚佑効靈協於睿祖幽
賛惟新之厯克彰永成之祥宜遵祀典式陳昭報可於來月十
五日附玄元皇帝廟於是置玄元聖帝廟於大甯坊東都於積
善里舊邸二月辛卯享玄元皇帝於新廟京城斷屠宰丙申追
號莊子爲南華眞人庚子帝曰莊子號曰南華眞人其文列庚
桑宜令中書門下更討論聞奏宰(臣)等奏曰莊子旣號南華眞
人文子請號通玄眞人列子號冲虛眞人庚桑子號洞靈眞人
其數子並望隨號稱經從之是月二十日勅昊穹眷命烈祖降
靈休昭之儀存乎祀典莊子文子列子庚桑子列在眞仙體兹
虛白師玄元之聖教洪大道於人寰觀其微言究極精義比夫

諸子諒絕等夷其莊子依號曰南華眞人文子號曰通玄眞人
列子號曰冲虛眞人庚桑子號曰洞靈眞人其四子所著改爲
眞經崇玄學置博士助教各一員學生一百人門下侍郎陳希
烈奏曰(臣)伏見今月二十日恩制以莊子號南華眞人書曰南
華眞經所說皆理身之要發明奥義有十萬玄言祖述道經含
五千微旨昔嘗侍講跪演眞文至於七篇陛下顧謂(臣)曰其篇
有養生主已悟長年之術其次有德充符豈無非常之應(臣)稽
首對曰陛下德充於內行應於外發言之後必有大慶以應之
後篇之中所謂應帝王之篇是也今玄元皇帝果降靈符彰寶
祚無疆之福含眞道知來之旨尊以稱謂陳其象設希代之禮

曠古未聞(臣)於此經宿願深重受持讀誦三十餘年作禮焚香
庶禆聖化獲逢殊慶倍百常情望宣付史官以昭靈應許之
三月詔史記古今人表玄元皇帝昇入上聖詔亳州眞源縣先
天太后及玄元廟各置令一人四月戊寅詔曰化之原者曰道
道之用者曰德其義至大非聖人孰能章之昔有周季年代與
道喪我烈祖玄元皇帝乃發明妙本汲引生靈遂述玄經五千
言用救時弊義高象繫理貫希夷非萬代之能儔豈六經之所
擬承習前業人等以其卷數非多列在小經之目微言奧旨稱
謂殊乖自今以後天下應舉除崇玄學生外其餘所試道德經
並停仍令所司更詳一小經代之其道經爲上經德經爲下經

庶乎道尊德貴是崇是奉凡在遐邇知朕意焉
