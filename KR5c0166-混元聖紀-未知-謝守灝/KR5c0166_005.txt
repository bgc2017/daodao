







混元聖紀卷之五
是時老君在于闐國謂尹眞人曰吾所行化遍此西方攝伏外
道令歸正法其諸國土已得度者及未得度者我於此時咸令
集會俾其開悟歸入法門語已卽有九色神光遍照西方無極
國界光所及處無有遠近俄頃之間毗摩城中自然寛平地化
金色建大法座百寶莊嚴三界眾眞諸天靈神俱時來集時于
闐國王及罽賓國條支國安息國大月氐國朱俱半國渴叛陀
國護密多國骨咄陀國俱密國解蘇國拔汗那國久越得犍國
悒怛國烏拉喝國失范延國護時健國訶達羅支國波斯國踈
勒國碎榮國龜兹國拂箖國焉耆國弓月國瑟匿國康國史國

采國似没盤國曹國何國大小安國穆護國烏那葛國尋勿國
火尋國西女國大秦國波羅柰國帝那忽國伽摩路國前陀羅
國烏萇國曇陵國多勒建國大食國殖賦國數漫國怛没國俱
藥國嵯骨國迦葉彌羅國迦羅國不路羅國泥婆羅國獅子國
拘尸那揭羅國毗舍離國劫毗陀國室羅伐國瞻波羅國三摩
怛吒國嗚茶國蘇剌吒國信度國烏利尸國扈利國色伽栗國
漫土漫國尼拔國越底延國賒彌國小人國軒渠國陀羅伊羅
國狼揭羅國舍衞摩竭提國臨倪國天竺國等王(已上共計八十國土)
按通典云塞王居罽賓國在度山之西塞種分散爲數國自
疏勒以西北休屠損毒之屬皆故塞種也損毒卽婆羅門國

或曰摩伽陀漢謂之損毒亦曰身毒顏師古云身毒卽天竺
也塞種卽釋種也蓋胡音有輕重也身毒有別國數十如舍
衞波國柰之屬雖各小異而俱名天竺故有五天竺亦曰五
印土
及諸羌酋部落不可勝數遙覩光相妙麗希有晝夜瞻仰歡喜
讚歎老君運妙有神通悉皆攝受令俱得至道前老君宴坐寶
座之上諸胡國王及其后妃眷屬各各燒香散花奏樂圍繞禮
拜供養願聽法音老君乃爲說經老君説經竟復告曰汝等常
當皈依大道信奉佛陀時舍衞國王摩竭提國王等
按通典云摩竭提乃天竺之屬國其都臨恒河有山曰靈鷲

胡語曰耆闍崛山蓋有靑石山頭似鷲鳥故以爲名
出班再拜胡跪請曰敢問皈依大道信奉佛陀其法云何修何
恭敬老君曰善哉問奉吾法者當作淨舍恭肅無疑朝夕焚香
傳授經教念念相續自悟悟他興建福田齋講開悟親近明師
憐愍後學厭離俗纏不矜功德常思濟物願見明時念施法藥
願道流行不妄興利不慕榮觀不欺卑賤一切恭敬恤老矜孤
平等親疏不妄殺戮永斷諸業常與道合能如是者見世獲福
過去生天慶流後嗣時舍衞烏萇摩竭等國王皆願捨位歸心
修道會中無鞅數眾悉發善心稽首唯唯信受奉行尹眞人將
侍老君復還中夏羣胡留戀不忍辭決願留於此國土教化眾

生祈懇再三眞人曰汝等以相見我我本無動甯有去來汝必
欲以身相見我者宜以五色土木金玉彩石置像吾身禮拜供
養吾當應現爲汝説法復告之曰汝等同受天地一元之炁而
生皆具足眞常之性於未來世究竟當得無上正眞遍知至道
善自護持無犯戒律過中勿食食已欲起先作念言處世界如
虛空如蓮花不著水心淸淨超於彼稽首禮無上尊念已卽起
時會眾等悉皆歡喜頂禮信受是時彼國又有外道九十六種
善惑人心人莫能覺老君悉皆化之令歸正道
老君將還中夏乃與羣胡辭決胡眾攀戀不己老君不違其善
意乃喻之曰我暫歸天上簡定人鬼之錄尋當下降百年之外

當遣佛陀生汝國土施教後人言訖老君駕八景雲輿尹眞人
乘白鹿羣仙跨鶴仙樂駭空天神導從昇天而去
按唐通典西域總傳云于闐都䓤嶺之北二百餘里去長安
九千八百餘里戶三萬二千東北至都護理所二千八百里
東至鄯善千五百里䓤嶺以東唯此二國爲大後漢魏梁後
周隋唐正觀中並遣使通中國自商昌以西諸國人多深目
高鼻惟此國貌不類胡頗類華夏自漢武帝至今中國詔令
書冊符節悉傳以相付敬而存焉國西五百里有毗摩寺云
是老君化胡之所
羣胡仰望再拜哀泣倐忽之間無復影響乃各還本國惟罽賓

煩陀王入山居精舍積修苦行堅持戒律化其國人捨惡從善
死後上生梵天旣生天已能知宿命每念前因願聞大道老君
不違其願乃命尹眞人下降授以眞空常寂之道神仙解化之
法
後漢書裴楷上書於桓帝云(臣)聞宮中立黃老浮屠之祠此
道淸虛貴尚無爲好生惡殺省欲去奢老君西入夷域始爲
浮屠之化浮屠不三宿桑下不欲久生恩愛精之至也天神
遺以好女浮屠曰此但革囊盛血爾遂不盻之其守一如此
乃能成道故知浮屠立教之初煩陀王率先捨國入山修行
又能堅志不破戒律宜其終聞大道而證佛果也魏明帝製

老君化胡經讚云混元未始老君爲先長於太初冥昧之前
無師無祖誕生自然渝眞散朴乃微乃玄仰而攀之耀乎霄
乾俯而察之深乎淵源敷二儀以布化燭三光以列天其性
無欲純粹精也體虛抱素妙難明也撓之不濁澄之不淸幽
之不昧顯之不榮誰謂天高懸象可標誰謂地厚重泉可洮
然道也標之不高洮之不浚物受其形莫鑑其源人稟其中
莫識其全美哉乎道爲萬物之宗天地之始吾欲書之非筆
可紀吾欲體之無形可擬又曰深愍後世託下於陳爲周柱
史經九百年無極之際言歸崑崙化被胡域次授罽賓後及
天竺於是遂遷文垂後世永乎不冺

老君化胡已卽昇天至穆王四年甲申降遊東海至扶桑會大
帝校集諸仙品位高下復分身降於西海王蘇鄰國號長生甘
露無上醫王大光明使度化人天神鬼凡教法所未曁處皆令
得度俄復登天
穆王少好神仙之道感西王母降其宮又獲八駿之馬王乘之
命奔戎爲右造父爲御導車涉弱水魚鼈黿鼉爲梁遂登春山
觴王母於瑤池之上而歸在位五十四年夀一百四嵗時尹喜
旣適流沙其草樓在終南之陰王追慕靈跡命駕諸馬爲修觀
建祠延杜外等七人爲道士以奉同事沖字玄逸閑居幽室吟
詠道德常攝護炁液吐納光華經二十餘載忽展眞人降其靖

室將侍者二人捧碧玉函立於左右沖拜首求哀蒙授以九華
丹經一函謂沖曰老君與文始先生於東海八渟山召大帝校
集羣仙天下山川洞室仙人無遠弗至時有地司保舉子勤勞
老君勅我付汝仙方也沖依法令服身生玉光五臟充實僅容
氣息又感眞人李君授以太上素靈洞玄大有妙經沖復修之
甚得其騐遂解胞釋結保命凝眞領攝羣神洞觀眾妙袪策虎
豹役使百靈通達冥顯莫測其涯年百餘𡻕穆王十九年己亥
老君遣上淸元君下迎授書爲太極眞人任王屋山仙王
文始先生之徒茅軌字公度少學天文兼通䜟緯文始授以道
經丹訣凡百餘篇皆蒙口訣文始先生登眞之後卽與隱士杜

沖等同於樓觀修習時年二十有八絕粒行氣修鍊神丹道成
上昇老君賜任太和眞人命下統仙僚於杜陽宮軌時出遊帶
神丹厯天下濟度有緣之人或鍊金銀以賑貧窮或行丹藥以
救危厄求哀之人咸得其福利焉
李脱學長生之道穆王時來居蜀金堂山龍橋峰下合九華丹
丹成去遊五嶽十洞二百餘年於海上遇飛陽君授水玉之道
還歸此山鍊藥成又去數百年或隱或顯遊於市朝後復回龍
橋峰下鍊金鼎還丹丹成已八百𡻕矣蜀人厯代見之因號曰
李八百凡三於此山學道故世人號此山爲三學山脱妹名眞
多隨兄修道居綿竹中老君與玄古三師降授以飛昇之道先

於八百白日昇天故其山號眞多化卽古浮山治也
厲王二十一年甲辰洛陽人宋倫棲止樓觀抱一沖和不交人
事日誦道德二篇數遍服黃精白术積二十餘年一日老君降
其居仙童六人輔眞執籙倫匍匐乞哀乃告倫曰吾有中景之
道通眞之經生乎三元之始出乎九玄之庭五德合慶六氣凝
精負眞保遐長生回齡子能修之立致雲軿出有入無徹幽洞
明三光並照二炁齊靈變化適意飛昇上淸今以授汝倫拜受
教乃開寶藴出靈飛六甲素奏丹符以付於倫倫修之乃自然
通感常有童子六人更迎侍之洞視萬里察物如神能望岩伸
步淩波涉險不用津路或化爲麞鹿或化爲鳩鴿翱翔原陸試

人之心年九十餘以景王時授書爲太淸眞人下司中嶽神仙
之錄焉
彭宗年二十學道師事杜沖受道德五千言行雌一之道能三
日三夜通爲一息能一氣誦道德經兩遍厲王時年一百五十
嵗老君召爲太淸眞人
宣王時馮長任柱下史年四十休官入道常誦道德經居終南
山老君遣眞人彭宗駕白虎降其室授以太上隱書至平王時
昇仙爲西嶽眞人
宣王四十三年老君過渭川王迎謁之老君曰嵗星北入于燕
周其衰矣後二年幽王立(今汧渭之側有伯陽川是其處也)是時郊野採薪者

行歌曰巾金巾入天門呼長精翕玄泉鳴天鼓養泥丸時人莫
能識老君曰此活國中人其語秘矣斯乃修習無上至眞之道
也
幽王二年西周地動涇渭洛三川皆震老君曰周將亡矣夫天
地之氣不失其序若失其序民亂之也陽伏而不能出陰迫而
不能蒸於是其地震今三川實震是陽失其所而塡陰也陽失
而在陰原必塞原塞國必亡矣夫水土演而民用也土無所演
民乏財用不亡何待昔洛竭而夏亡河竭而商亡今周德若二
代之季乎其川原又塞塞必竭夫國必依山川山崩川竭亡之
徴也川竭山必崩若亡不過十年數之紀也是𡻕三川竭岐山

崩三年幽王嬖褒姒老君曰周亡矣昔夏之衰也二龍止於庭
而言曰余爲褒之二君於是布幣而策告之龍亡而漦在乃櫝
而藏之比三代莫敢發厲王發而觀之漦化爲黿童妾遭之而
生女子懼而棄之宣王時有謠曰檿弧箕服實亡周國王聞有
夫婦賣其器者使執而戮之懼而夜逃聞童妾所棄女子啼於
路哀而收之奔褒褒人有罪請入此女以贖是爲褒姒王愛之
生伯服立爲太子乃廢申后及太子宜臼老君曰禍成矣無可
柰何尋爲犬戎所滅
平王三十三年老君復出關行化諸國遂遊西海至流麟等洲
召十方神仙及初得道地下主者遊散仙人至孝至忠經厯度

者八萬餘人校其功行授以仙職五等仙官二十七品隨高下
付之乃復昇天
老君自與羣胡辭決已逾百年煩陀王(昔罽賓胡王也)下生身毒國爲
王子是謂浮屠教主實莊王九年癸巳四月七日夜半從莫耶
夫人右脇誕生
周之四月卽今二月也釋氏過去見在經云二月八日生因
果經三月七日生瑞應經云四月八日夜半子時生按唐通
典載晉宋間浮屠經云臨倪國其王主浮屠太子父曰{□}頭
耶母曰莫耶浮屠身服色黃髮如靑絲始莫耶夢白象而孕
及生從母右脇出生而有髻墮地能行七步此國在天竺國

中其國又有神人名沙律又後魏釋老志云釋迦卽天竺迦
維衞國王之子天竺其總攝迦維別名也初釋迦於四月八
日夜從母右脇而生旣生姿相超異者三十二種天降嘉瑞
以應之亦三十二其本起經説之備矣釋迦生時當周莊王
九年春秋魯莊公七年夏四月恒星不現夜明是也至魏武
定八年凡一千二百三十七年又隋書經籍志云釋迦當生
周莊王之九年四月八日自母右脇而生姿相奇異有三十
二相八十種好捨太子位出家學道勤行精進悟一切種智
而謂之佛亦曰佛陀亦曰浮屠皆胡言也華言譯之謂之淨
覺云

鬚髮皆卷多力善射年十七父王爲納瞿夷耶輪鹿野三女爲
夫人生二子長曰羅㬋羅次曰憍陳如又十二年因遊四門見
生老病死之相乃忽驚恐憶念前因遂棄家踰城徑入雪山棲
止阿藍花樹下修尹眞人昔所授之道(胡人因名其樹曰菩提中國譯曰道也)備
厯艱苦六年道成身相金色類佛陀像號曰釋迦牟尼至匡王
四年壬子二月十五日解化
時以建子爲正月昔之二月乃今之十二月也西域呼佛滅
爲湼槃金光明經曰云何如來夀命短促年方八十此之謂
也或謂老君是周定王三年九月十四日生佛是周昭王二
十四年生穆王十三年滅蓋謂佛生滅在老君出關之前欲

證非老子化胡成佛也按劉向列仙傳云老子生於商時又
世本云在商爲守藏史在周爲柱下史隋薛道衡制碑云在
文王武王時居藏史柱史之職倘生於定王時豈得在商爲
西伯藏史乎釋迦之生滅亦今昔所共知不可易也按魏書
釋老志隋書經籍志並云釋迦生當周莊王九年春秋魯莊
公七年夏四月恒星不見夜明是也至魏武定八年一千二
百三十七年又云齊王簡棲撰頭陀寺碑云周魯二莊親昭
夜景之鑑漢晉兩明並勒丹靑之飾今寺與碑猶在鄂渚梁
昭明嘗編入文選矣五臣注云佛生於周莊王魯莊公時佛
法漢明帝時來晉明帝時興故云二莊兩明夫蕭昭明學佛

者也使其言或非詎肯編入文選也哉後人學不師古妄起
異端忽欲遷其生滅之𡻕月躋十有三王越三百四十餘年
而先之欺罔甚矣且自東漢以來胡僧入中國者不爲不多
皆己據實吐露矣至姚秦時已厯三百餘𡻕其間未聞有乖
異之論而好勝之徒一旦輙欲盡廢前人據實之言而從己
之説人孰汝信哉如唐書藝文志子錄首敘道德次述神仙
東載釋氏總目爲道家之流未嘗別立門類也歐陽文忠公
修唐書其載老釋事甚略惟天竺傳載其貞觀中來獻異物
土地圖請老君像或者不悟猶謂老君何不化胡成道而乃
成佛耶殊不知天竺言菩提卽華言道也釋書亦言釋迦入

山修道又言六年成道則知佛道可以通稱也猶中國修道
登眞之士不言成道而言成仙耳今據法華經提婆達多品
云佛言我於多劫之前嘗爲國王爲求法故捐捨王位奉事
仙人經於千載仙人爲説妙法蓮華經今我具足六波羅密
慈悲喜捨三十二相八十種好紫磨金色成等正覺故古禪
師述序分云釋迦自引昔爲求經捨國捨榮奉仙學道故有
提婆達多品張無盡合論亦云佛事仙人者示善知識之難
遇也仙人教佛者法以口傳而佛以心證也夫瞿曇昔於多
劫之前已事仙人則知仙道其來久矣仙人爲説經令得六
波羅密以至成等正覺則仙人足以爲佛師矣佛爲一大事

因緣故出現於世而説是經必無誑語爲其不欺心不叛師
而直述其所自來此其所以爲佛也雙林傅大士世稱彌勒
佛也猶以道爲尊而釋次之故冠道冠而披袈娑天台寒山
子文殊之化身也文殊乃七佛之師有頌曰家住綠岩下庭
蕪更不芟仙書一兩卷樹下讀喃喃又云寒山一倮蟲身白
而頭黑手把兩卷書一道而一德常持智慧劍擬破煩惱賊
又嘆世頌云埋著蓬蒿下晚日何冥冥遮莫咬鐵口無因讀
老經竊觀前哲皆知尊老子而重道德後世學者不究本原
乃毁師叛道良可哀也
釋迦寂滅之後上生三十二天昇賈奕天居延眞宮爲種民天

之長號善惠眞人
按本相經云結習已盡心識兼忘超出三界昇入種民本始
經云佛滅上生三十二天常在素天奎星之位奎有三十六
星其中一星是也第三十二天乃種民天之界曰平育賈奕
天其天中有別宮號曰延眞賈奕天之炁下生奎宿也後魏
釋老志亦云佛者昔於西胡成道今在三十二天爲延眞宮
主唐李淳風注金鎖流珠云善惠眞人乃天竺國佛之後身
豈無所據而云哉
