







混元聖紀卷之<md:KR5c0166_HFL_003-001a>三
商王紂二十一年丁卯正月十有二日丙午老君鑑紂荒虐生
靈塗炭周文王爲西伯有仁心將輔有德而拯斯民遂分炁化
身乘飛飈之輪降於岐山之陽(今鳳翔府東北十八里有啟聖宮乃其所降之地有西伯受道
臺遺蹟並存)
號爕邑子説赤精經教人以仁信之道西伯聞之召爲守藏史
武王克商踐祚遷爲柱下史改號育成子作璇璣經在成王時
號經成<md:KR5c0166_HFL_003-001b>子説廣化經又以道授周公旦乃退而閑居因出遊西
極大秦竺乾等國自號古先生至康王時還歸於周號郭叔子
復爲柱下史

按世本云在商爲守藏史在周爲柱下史蓋文王尙以侯服
事商也
老君潛龍卑秩以綏周道至昭王時老君知周室之將衰乃以
八天隱文授王令保鎭國祚昭王自謂居自然之運稍怠於守
成將縱心于巡幸不崇天文老君知王之將不令終也乃收天
文歸休故里<md:KR5c0166_HFL_003-002a>
老君居周雖久常以自隱无名爲務外和光同塵內實淸虛不
令名位之顯也
後漢邊韶製老君祠碑云老君樂无名守不德危高官安下
位其銘曰惟於元德抱虛守淸樂居下位勢祿弗營浩然厯

載莫知其情要以无爲大化周成進退无常錯綜其貞以智
爲愚冲而不盈觀此銘則聖人之出處可見矣
老君復欲開西域乃以昭王二十三年癸丑(上天之旡極元年也)五月壬
午駕靑牛之車薄板爲隆<md:KR5c0166_HFL_003-002b>穹徐甲爲御將西度函關
隋薛道衡撰祠庭碑銘云小兹五嶽隘此九州逝將高蹈超
然遠遊靑牛已駕紫炁先浮玄門洞啟神化潛流蓋言將化
西域也出塞記云西度函谷李尤函關銘云尹喜邀老君留
作二篇而藏之玄靜云西出隴關崔浩云喜爲散關長秦圖
經載散關傍有尹喜城亦疑周康王時喜嘗爲散關長蓋以
史傳但言度關不言所度之處故後賢各以意言亦猶巢許

飮犢之所非止<md:KR5c0166_HFL_003-003a>一處夷齊首陽之山不知所定也但隴關散
關皆在秦隴其函谷關卽在陜州桃林縣南十二里有故關
墟存焉考之圖經及古老相傳咸云老子所度正是函谷故
關昔周武王居鎬京成王雖營洛邑猶返西周至平王東遷
洛邑樓觀內傳稱周康王拜喜爲大夫尹喜內傳稱喜出爲
關令若以康王時喜爲散關長昭王時老君出關與喜相遇
亦於文爲便但內傳云出關乃至喜宅喜宅在函谷關之西
盩厔縣若出<md:KR5c0166_HFL_003-003b>關則無喜宅矣蓋函谷關在鎬京之東老子又
在函谷之東仙公本其西駕之意乃云去周西度言將去周
故西度也若言老子見孔子然後出關則度關在東遷之後

此時隴關散關之地並已屬秦尤不得釋函關而言散隴也
按秦之遠祖非子始居太邱與戎雜處卽岐州之地孝王使
非子養馬於汧渭之間有功初賜邑於秦卽隴西秦亭也厲
王時西戎叛周秦仲誅西戎因賜之太邱之地秦仲不能有
還處秦亭<md:KR5c0166_HFL_003-004a>及襄公送平王東遷王賜之岐西之地秦又東獵
至汧渭之間感其先得封之由乃卜居隴東穆公敗晉于韓
原闢界東至于河獻公漸東而都櫟陽孝公乃營冀闕謂之
咸陽由此推之秦自隴東而西居秦邑又從隴西而東處汧
渭則孔子後隴散卽秦之中地何事於此置關散關所以有
尹喜城者蓋赧王時老君與尹眞人將昇崑崙取道於此秦

昭王命於其處置城邑以表之故有老君停驛尹喜城也説
者見此<md:KR5c0166_HFL_003-004b>有尹喜城卽疑散關是喜任官之處旣已周關在此
則不得言過關乃至喜第也考之騐事尹喜爲令之所老君
逢喜之地當以函谷關爲定唐天寶元年於此獲老君所藏
天寶靈符詔改桃林縣爲靈寶縣於其地置靈符觀明皇親
禮御製碑銘立于觀內宋朝眞宗皇帝亦嘗御製度關碑銘
刻于石云
初尹喜志慕道術少好三墳八索之書善天文緯候乃結草爲
樓仰觀乾象精思玄道號<md:KR5c0166_HFL_003-005a>爲樓觀喜於是瞻見東方有紫炁西
邁天文顯瑞知有聖人當度關而西乃求出爲函谷關令王從

之
喜字公文康王朝爲大夫後召入東宮賓友按內傳稱喜母
曾晝夢天絳霞流繞其身咽之及喜生靈光飛其側眼有日
精少好墳索善天文秘緯仰觀俯察莫不洞徹雖鬼神无以
匿其情大度恢傑不修俗禮損身濟物不求聞達逸響遐宣
召爲東宮賓友出補關令劉歆七略云關尹子者關<md:KR5c0166_HFL_003-005b>吏也名
喜史記列仙傳皆言關尹喜未知尹是喜之姓是關之長如
莊子云子列子問關尹則尹爲長也今有姓尹者當承喜之
後則喜爲關之尹以官命姓尹乎然玄妙玉女降生於天水
尹氏之家內傳及神仙傳皆云關令尹按周禮司關上士二

人中士四人又云每關下士二人以此考之則下士掌啟閉
之人司關爲諸關之長也莊子有門尹禮記有里尹國語云
敵國賓至門尹以告是門長里長關長通謂之尹<md:KR5c0166_HFL_003-006a>也但喜爲
諸關之長故得迎候老君耳然周之關尹止是上士非大夫
而劉向列仙傳云關尹喜者周大夫也善內學內傳云善天
文秘緯按周禮有馮相氏保章氏皆掌天文秩並中士惟太
史是下大夫亦總天文氣候之事喜善天文而爲大夫或是
周之太史乎卽其在朝常任大夫之職其出則兼上士之任
蓋喜知老子將至關故求出爲令尹以候之也今終南山陰
盩厔縣神龍鄕聞仙里中有草樓罽壇祠宇卽<md:KR5c0166_HFL_003-006b>其故宅也

按樓觀先師傳及樓觀記並云周康王時爲大夫至昭王時
遇老君得道遂侍雲輿西邁其後穆王敬尙遺塵乃爲建祠
修觀故其碑文曰樓觀者周康王時大夫關令尹喜所立也
以其結草爲樓故因以爲號又曰周昭王西巡秦文東獵並
枉駕回輪親崇敬道始皇建廟於樓南漢武帝立宮於觀北
晉宋謁版於今尙存秦漢廟戶相繼不絕由是觀之足騐老
君度關在昭王<md:KR5c0166_HFL_003-007a>時也或云東周時也蓋後人但見孔子時老
君猶在故爲此言不知老君化胡之後復還中夏其度關屢
矣然无事可紀故略之今爲尹眞人授道之始且爲化胡張
本故特書以表之耳

喜至關曰夫陽數極九星宿值金嵗月並王法應九十日內有
大聖人經過京邑乃先勑關吏孫景曰若有形容殊俗車服異
常者勿聽過喜卽預期齋戒使掃路四十里夾道燒香以候天
眞入境至七月十二日甲子果有<md:KR5c0166_HFL_003-007b>老人皓首聃耳乘白輿駕靑
牛而至關吏曰明府有教願翁少留乃入白喜喜曰道今來矣
我得見聖人卽具朝服出迎跪伏叩頭邀之曰願天人暫留神
駕老君曰吾貧賤老翁居在關東田在關西今暫往取薪何故
見留幸聽度此一試也喜復稽首曰天人豈是取薪人承大聖
人當來西遊勞神暴露少憩神駕老君曰聞開導竺乾有古先
生善入无爲永存綿綿是以升車就道經厯子關子何苦而見

留也此二試也喜又曰今覩天人聖姿<md:KR5c0166_HFL_003-008a>超絕乃天上之至尊邊
夷何足往觀願不托言少垂愍誨
老君當成王之時嘗至大秦竺乾等國自號古先生西昇經
云老君西昇開導竺乾有古先生善入无爲不終不始永存
綿綿是以昇就蓋自道也冲玄子云竺乾國在崑崙之西赤
水之陽又稟淳和之氣自然長夀而未明道本修鍊之要故
老君嘗昇西極往化導之
老君初度函關欲試關尹先稱貧賤老翁<md:KR5c0166_HFL_003-008b>而關尹知其爲大
聖人堅欲延留老君又稱開導竺乾有古先生將往昇就而
關尹謂其天上之至尊邊夷何足往觀此西昇經首章之旨

也凡先聖度人必先厯試關尹旣三試皆過老君乃告以實
曰古先生者吾之身也化胡竺乾今將返神還乎无名綿綿
常存此西昇經末章之旨
老君曰子何所見而知吾此三試也喜曰去冬十月天理星西
行而過昴
斗中有天理四星主統理萬物老君居焉<md:KR5c0166_HFL_003-009a>故混元聖德賦云
或耀魄於勾陳或韜光於天理是也昴星正西方之宿也
自今月朔融風三至東方靑氣狀如龍蛇而西度此大聖人之
徴喜少好墳易及天文秘緯凡仰觀俯察未嘗不騐故知必有
聖人度關夙夜存思未嘗暫息今以有緣果遇仙駕願垂愍誨

開濟沈溟老君旣三試之皆過乃怡然含笑曰善哉子之知吾
吾亦已知子矣子有神通之見當得度世也喜忻躍再拜叩頭
曰敢問大聖人姓字可得聞乎老君曰吾<md:KR5c0166_HFL_003-009b>姓字渺渺從刼至刼
非可悉説吾今姓李字伯陽號曰老聃喜於是就官舍設座供
養進盥櫛行弟子之禮
甪里先生論曰觀老氏與尹生豈不警悟先機耶而猶如此
執謙辭者欲教世耳
老君之御者徐甲少賃於老君約日顧百錢至出關者計當七
百三十萬錢甲見老君去官遠適亟來索錢老君謂曰吾欲往
西海大秦罽賓天竺安息諸國令汝御車還當以黃金計直償

汝甲如約及至關令飯靑牛於野<md:KR5c0166_HFL_003-010a>老君欲試之乃以吉祥草化
爲一美女行至牧牛之所輒以言戲甲甲惑之欲留遂負前約
乃詣關令訟老君索顧錢老君謂甲曰汝隨我二百餘年矣汝
已久應死吾以太玄陽生符與汝汝所以得至今日汝奚不念
此而訟吾言訖符自甲口中飛出丹篆如新甲卽成一聚白骨
喜憫甲違心至死乃爲甲叩頭請命願赦其罪得以更生乞爲
出錢償之老君重喜慈捨曰善乃復以太玄陽生符投之甲卽
立生老君曰吾不責汝汝負本約道自<md:KR5c0166_HFL_003-010b>去汝故死耳今償汝錢
喜卽以錢給甲而以禮遣之甲請留不許伏地摶頰曰已沐聖
恩曲赦罪戾今此枯骨復見光明刻骨銘心願從雲駕老君竟

不許老君爲喜留關下百有餘日喜齋戒叩頭再拜跪請曰塵
凡孺子幸遇聖人投身委命願聞大道老君曰微哉子之問也
夫大道守眞三品爲則以一爲度以正爲德喜曰道品有三要
得昇仙其可乎老君曰子能知一萬事畢閉塞情慾入奧室鍊
金食炁爲第一子能知之守勿失喜踴躍稽<md:KR5c0166_HFL_003-011a>首曰鍊金奈何曰
神方也自至眞上帝莫不由金丹而得道履九幽而入杳冥上
下虛无因神明而俱昇喜復稽首曰願聞其旨老君曰紅鈆黑
汞大丹頭從紅入黑是眞修赤中取精黑取髓解取赤黑藥无
比用赤入黑保長生用黑入赤天仙矣喜曰道則高矣妙矣末
學未究願賜指示老君曰一者是鉛鉛爲君二者是汞汞爲臣

若鉛不眞其汞難親若鉛是親不失家臣靑腰使者赤血將軍
和合兩姓異族同羣白汞作腦黃芽爲根化鉛爲<md:KR5c0166_HFL_003-011b>粉鍊汞爲塵
陰居陽位陽數陰匀月盈日昃寒暑區分開設法象赫然有文
唯吾此道天地常存喜拜曰藥物之旨敬聞命矣鑪鼎之制水
火之候奈何老君歌曰圓三五寸一分口四八兩寸唇長二尺
厚薄均腹三臍坐垂温陰在上陽下奔首尾武中間文始七十
終三旬內一百善調匀陰火白黃芽根來去遊不出門漸成大
情性純卽歸一還本原至一周甚殷勤密防護莫迷昬途路遠
甚幽玄若達此會乾坤子午活靜魄魂得長夀入仙村<md:KR5c0166_HFL_003-012a>樂道者
尋其文諦思之勿須論又歌曰日月本是乾坤精卦象周回甚

著明前二五兮後三五五六三十還復生生兮滅兮周十二十
二中分二十四二十四炁互推遷萬象爻銖都在此水銀一味
互成二變化陰陽成旣未旣未卻配爲夫妻始覺壺中有天地
又歌曰金流還丹仙華流高飛雲翔登天邱赤黃之物成須臾
當時雄雌紛亂珠可以騰變致行厨靈童玉女與我俱出入旡
間天同符其精凝霜善沈浮汝其震敬必來遊金液之訣盡<md:KR5c0166_HFL_003-012b>於
此矣丹成作金以爲食器亦得長生先試作金金成乃可服故
曰金丹可作世可度也於是授喜太淸八符經太淸觀天經九
都經神丹經金液經及八鍊九轉還丹伏火之訣焉老君復謂
曰審欲神仙先當服還丹金液汝不能服還丹金液虛自苦耳

爲風寒雨濕鬼炁所繫司命不能救也可不勉哉努力作丹早
自防衞勿示愚人令謗毁神道益子之過嗟乎行屍雖富有萬
物貴爲王侯不滿百年成土一簣甚可哀也合作神丹勞苦須
臾<md:KR5c0166_HFL_003-013a>一成便仙與天相畢恣心所欲樂何央哉喜曰鍊金食炁道
有二乎老君曰天地之精華陰陽之根本二炁之謂也陽龍陰
虎木液金精二氣交會合而成者謂之外丹含和鍊藏吐故納
新上入泥丸下注丹田循環不息朝於絳宮採於五石以哺百
神此內丹也含和鍊炁修道之士得內丹者可以延年得外丹
者可以昇天三一九思者內修之要也九丹金液者外丹之極
也合而修之道成11矣

漢天師撰金液神丹經序其略曰神仙之<md:KR5c0166_HFL_003-013b>趣要妙之言無理
之至理不然之大然已備載於淵宗非一毫之所宣也老子
曰亦復暢此冲虛紀道者也其神德之狀感興所由以制經
設教紀載異聞彌綸大道剖判三極先大明逆順然後蕩以
兼忘咸稱有德統之以无待利用出入羣生莫見其端百姓
日用常善不知所以此其權見其於淸明而爲萬物津梁者
也其道焉其德焉推宗明本窮淵極妙總眾枝以眞根攝萬
條於一要繼然而不絕矣至於金丹之<md:KR5c0166_HFL_003-014a>功其神洞高冥體幽
變龍化靈昭其含枯絕者返生挹生氣者无遼登景漢以淩
邁遊雲嶺以逍遙迺至面生玉光身育奇毛吐水噀火无翮

而飛分形萬變恣意所爲塞江川不以覆蕢破山梁不煩斧
錐其神難紀其妙叵遺大哉靈要不可具述
喜重請曰鍊金之法旣奉教矣敢問食炁奈何老君曰食炁固
精受明玄經生道要妙出幽入㝠上固雲門下固靈根知者甚
易行之甚難夫形動德散氣越道叛精消魂損目動<md:KR5c0166_HFL_003-014b>魄亂是以
聖人靜形固炁畜精收視則道德虛凝魂魄固守形一神萬道
乃成就常以半夜之後偃臥握固鼻納淸炁口徐吐之復守三
一入室九思神定炁安仙道近矣因授喜玉厯中經三十五章
喜曰三一之旨願賜指示老君曰三一之道神仙所重世莫得
聞子其秘之兩眉間却入一寸爲明堂二寸爲洞房三寸爲泥

丸上丹田宮也中有赤子字元先名帝卿心中爲絳宮中丹田
也中有眞人字子丹名光堅臍卻入三寸爲命門下丹田<md:KR5c0166_HFL_003-015a>宮也
中有嬰兒字元陽名玄谷皆長三寸同服赤幘赤衣赤履此三
一也(一云上紫中赤下黃衣皆是嬰兒之狀)下一座金牀玉几常以金鑪玉七攪
精華以哺上一中一當晝夜存之也子欲長生三一當明子能
守一一亦守子炁變爲精精變爲神神化爲嬰兒嬰兒上爲眞
人眞人然後爲赤子此眞一也又曰僞道養形眞道養神神眞
道通能亡能存神能飛形亦能移山形爲灰土其可識焉耳目
聲色爲子留愆鼻口所喜香味是寃身爲痛本痛癢寒温意爲<md:KR5c0166_HFL_003-015b>
形累愁毒憂煩弗疾去之則志炁日耗夀命不延其來久矣子

當先損諸欲莫令意逸閑居靜處精思齋室丹書萬卷不如守
一常以虛爲身以無爲心無身之身无心之心可謂守神守神
玄通是謂道同其猶高山大澤非欲蟲魚鳥獸而蟲魚鳥獸歸
之人能虛无无爲非欲爲道道自歸之矣(餘見西昇經)乃授喜太陽
金眞九鍊之法謂之九室存思第一无邪思第二正身思第三
致正思第四大正思第五極正思第六身正思第七正眞思第
八洞<md:KR5c0166_HFL_003-016a>玄思第九大洞思入此九室行此九思卽與太陽合形同
臻於道喜皆得其秘再拜稽首敬佩玄旨
論曰聖言至簡元理不繁如上所述乃關尹累日懇請太上
玄穖酬答之言纂集其要以示來世非一朝一夕之談也

喜於是力辭去官十二月二十五日奉邀老君歸其家他日請
曰蠢愚不知所問願請益老君曰子欲修身養性行道紀形結
炁成神終始无窮者莫先乎靜故天靜以爲定神靜<md:KR5c0166_HFL_003-016b>以爲變人
靜以爲生將靜之時反聽內觀心不妄念口不妄言形不妄動
无色之色爲之見无聲之聲爲之聞无味之味爲之甘不言之
言爲之教神景爲之降福德爲之臻和炁爲之應矣子欲靜神
先沐浴齋戒二十五日然後精鍊己身魂魄和平乃可入室入
室之後或丹蛇來著子心或王母來降或道身應現此皆身中
之神試子耳但勿驚怖有問勿對有所傷犯亦勿爲懼但安心
定意其物自去經二十五日四十五日六十日八十五日<md:KR5c0166_HFL_003-017a>一百

五日一百二十五日一百五十日一百八十日並有神來皆是
試子但安心勿對不能爲害若生怖懼爲試不過則失道矣戒
之愼之一百八十日後室內自明安危存亡之事元不預知身
中宮府一一顯見二百八十日後眾病皆除一年之後瘢㾗皆
滅千日之後形神俱妙爲眞人矣卽授喜妙眞內解并太淸上
淸三洞眞經靈寶符圖太玄等法俾教至精仁者羽化神仙令
毋斷絕喜稽首禮謝乃謂喜曰吾重告爾古先生者卽吾身嘗<md:KR5c0166_HFL_003-017b>
化乎竺乾今將返神還乎无名綿綿若存今吾逝矣亦返一原
老君將欲西適喜叩頭乞請待行老君曰吾遊乎天地之表戲
乎玄冥之間四維八極上下旡邊子欲隨吾烏可得焉喜曰入

火入淵入地上天灰身没命願隨大仙老君曰得道之士目能
洞視耳能洞聽變化不測隱顯莫定尙未能隨吾遠適子雖骨
相合道法當成眞然受道日淺未能通神安得變化隨吾聖身
喜再拜曰通神變化之道可得聞乎老君曰有生之氣有形之
狀盡<md:KR5c0166_HFL_003-018a>幻也造化之所始陰陽之所變者謂之生謂之死窮數達
變因形移易者謂之化謂之幻造物者其巧妙其功深故難窮
難終有形者其巧顯其功淺故隨起隨滅知幻化之不異生死
也始可與語變化之道子能精修此道體入自然斯可與子行
化諸國再越二十八日喜復焚香再拜請曰喜幸聞至道欣喜
難言願賜著書闡揚道旨以詔後世老君曰善汝應爲眾眞之

長當於此宛利天下棄賢世界傳弘大道卽以道德五千言授
之曰吾此<md:KR5c0166_HFL_003-018b>文未嘗輕以授人凡經千載方一傳爾子其勉之喜
拜受欣躍持誦奉行道成矣遂傳後學云
按劉歆七略劉向讐校中老子書二篇太史書一篇(臣)向書
二篇凡中外書五篇一百四十二章除複重三篇六十二章
定著二篇八十一章上經第一三十七章下經第二四十四
章此則校理之初篇章之本者也但不知刪除是何文句所
分章何處爲限中書與向書俱云二篇則未校之前<md:KR5c0166_HFL_003-019a>已有定
本參傳稱老子有八十一章共云象太陽極之數道經在上
以法天天數奇故有三十七章德經在下以法地地數偶故

有四十四章而葛洪等不能改此本章遂滅道經常无爲一
章繼德經之末乃曰天以四時成故上經四九三十六章地
以五行成故下經五九四十五章通上下經以應九九之數
嚴君平乃云陰道八陽道九以八行九故七十二章上篇四
十下篇三十二其彼章全與河上公不合此又出<md:KR5c0166_HFL_003-019b>自君平無
所依據今檢類眾本有依文連寫者亦有分題八十一章若
古詩之章句每章分別於文爲繁則其所擇科段可了不復
每章皆題也謹按列子引谷神不死稱爲黃帝書曰則五千
之字或有舊書故老子亦云古之所謂曲則全者豈虛言哉
亦其義也是以孔子謂述而不作信而好古竊比老彭之嘆

今檢他書所引老子或曰玄經及韓非之述謂老子與今見
行之本文字微有不同猶論語之有齊魯尙書<md:KR5c0166_HFL_003-020a>之有古今聞
見異辭未足怪也唐傳奕考覈眾本勘數其字云項羽妾本
齊武平五年彭城人開項羽妾塜得望安邱之本魏太和中
道士寇謙之得河上丈人本齊處士仇嶽傳家之本有五千
七百二十二字與韓非喻老相參又洛陽有官本五千六百
三十五字王弼本有五千六百八十三字或五千六百一十
字河上公本有五千五百五十五字或五千五百九十字并
諸家之註多少參差然厯年旣久各信所傳<md:KR5c0166_HFL_003-020b>或以他本相參
故舛戾不一史記司馬遷云老子著書言道德之意五千餘

言但不滿六千則五千餘矣今道家相傳謂老子爲五千文
蓋舉其大數矣唐陸希聲道德經傳敘云大道隱世教衰天
下方大亂當是時天必生聖人聖人憂民之不底於治而扶
衰救亂之術作周之末世其幾矣於是仲尼闡三代之文以
扶其衰老氏據三皇之質以救其亂其揆一也蓋仲尼之術
興于文文以怡情老氏之術本於質質以<md:KR5c0166_HFL_003-021a>復性性情之極聖
人所不能異文質之變萬世所不能易也易曰顯諸仁以文
爲教之謂也文之爲教其事彰故坦然明白坦然明白則雅
言者詳矣易曰藏諸用以質爲教之謂也質之爲教其理微
故深不可識深不可識則妄作者眾矣夫老氏之術道以爲

體名以爲用旡爲旡不爲而格於皇極者也楊朱宗老氏之
體失於不及以至於貴身賤物莊周述老氏之用失於大過
故務欲絕聖棄智申韓失老氏之名而<md:KR5c0166_HFL_003-021b>弊於苛繳刻急王何
失老氏之道而流于虛无放誕此六子者皆老氏之罪人也
而世因謂老氏之指其歸不合於仲尼故訾其名則曰搥提
仁義絕滅禮學病其道則曰獨任淸虛不可以爲治於戲世
之迷其來遠矣是使老氏受誣於千載道德不行於當時良
有以也且老氏本源天地之始厯陳古今之變先明道德次
説仁義下陳禮樂之失刑政之繁言其馴致而然耳其秉要
執本在乎情性之極故其道始於身<md:KR5c0166_HFL_003-022a>心形於家國終於天下

如此其備也而惑者尙多云云豈不謂厚誣者哉伏羲氏畫
八卦象萬物窮性命之理順道德之和老氏先天地本陰陽
推性命之理原道德之奧此與伏羲同其原也文王觀太易
九六之動貴剛尙變而要之以中老氏察太易七八之正致
柔守靜而統之以大此與文王通其宗也孔子祖述堯舜憲
章文武道斯民以仁義之教老氏擬議伏羲彌綸黃帝冐天
下以道德之化與孔子合其權也<md:KR5c0166_HFL_003-022b>此三君子者聖人之極也
老子皆變而通之反而合之研至變之機探至精之歸斯所
謂至神者矣而王弼以爲聖人與道合體老氏未能體道故
阮籍謂之上賢亞聖之人蓋同於輔嗣豈以老氏經世之跡

未足充其所言耶斯不然也嗚呼聖人之在世也有有跡有
無迹故道之不行也或危身厯聘以天下爲其憂或藏名飛
遯示世故不能累有迹無迹殊途同歸斯實道義之門非徒
相反而已然則仲尼之所以出<md:KR5c0166_HFL_003-023a>老氏之所以處老氏之所以
默仲尼之所以語蓋屈伸隱顯之極也二子安能識之哉司
馬遷統序眾家以道德經爲首可謂知本末矣班固作古今
人表乃詘老氏於第三品雖其名可詘而道可貶乎哉且仲
尼親見老氏嘆其道曰猶龍乎從之問禮誠無間然記傳後
世不能探其意是以異端之説紛紛然盖述之者不窮其源
故作之者不盡其致噫斯傳之不作則老氏之旨或幾乎息

矣今故極其微使昭然與羣<md:KR5c0166_HFL_003-023b>聖人意相合有能體大道用其
名執古以御今致理如反掌耳自昔言老氏術者獨太史公
近之爲治少得其道惟漢文耳其他反傳詭説皆不足取也
老君次年甲寅嵗四月二十八日將於喜宅南山阜上辭決昇
天喜悲戀請留
老君所以未便適西復昇天者姑俟喜道成同往化胡也
老君重告喜以除垢止念靜心守一之旨戒喜曰千日之外可
尋吾於蜀靑羊之肆矣言<md:KR5c0166_HFL_003-024a>訖聳身空中坐雲華之上面放五明
身現金光洞照十方冉冉昇空光燭館舍五色玄黃良久乃没
喜目斷雲霄涕淚攀戀其日江河汎漲山川震動有五色光貫

太微徧及四方(太微史記作紫微)喜遂以老君所説理國修身之要去
奢滅欲之言敘而編之爲三十六章以將昇西極之際所演故
名西昇經焉
論曰老君所乘薄畚車厯代寶之至今猶存其昇天臺在樓
觀之南今人相傳呼爲老君陵爾雅云小山曰陵時俗不知
謂爲<md:KR5c0166_HFL_003-024b>陵墓且史藉之中並无老君死處唯莊子云有秦失吊
之語蓋齊死生之寓言耳夫帝王之墓曰陵混元退身吏隱
以慈儉爲本而此陵周回五里高逾十丈孰爲老君爲之乎
蓋秦川謂陸地高敞曰原原曰陵蓋因混元於此陵昇天故
以老君名也

當昇天之時五色光貫太微徧及四方昭王問太史吉凶之騐
太史云當有聖人西去千年之外聲教返此昭王命誌郊壇焉
此乃西化之兆也自昭王甲寅至漢永平果千年也<md:KR5c0166_HFL_003-025a>喜乃草樓
淸齋屏絕人事三年之內修鍊俱畢心凝形釋无有饑渴不畏
寒暑窮數達變之微形一神萬之旨悉臻其妙乃自著書九篇
號關尹子至丁巳嵗卽往西蜀尋訪靑羊之肆
老君以甲寅年昇天至乙卯嵗復從太微宮分身降生於蜀國
太官李氏之家也已先勑靑帝之靑龍化生爲羊毛體華潔色
如靑金常在嬰兒之側愛翫無斁忽一日失羊所在兒啼不止
太官乃遣守羊童於市肆間尋覔<md:KR5c0166_HFL_003-025b>得之尹眞人見而問之童子

備言其故喜忽感悟曰聖師之約其在是耶卽囑其童曰煩爲
我告太官之子云尹喜至矣童子如其言入白兒卽振衣而起
曰令喜來前喜既入其家庭宇忽然高廣湧出蓮花之座老君
化數丈白金之身光明如日項有圓光建七耀之冠衣晨精之
服按九色離羅之帔坐於蓮花之上舉家見之皆驚恠老君曰
吾太微是宅眞一爲身太和降精耀魄爲人主客相因何乃恠
耶尹喜匍匐歔欷悲啼踴躍喜慰无量<md:KR5c0166_HFL_003-026a>稽首言曰不謂慶會復
奉天顏未審慈尊出无入有起居安否老君從容告曰與子別
後何得何喪汝存道守一亦有益乎喜稽首曰自奉秘要粗得
其妙息濟祖先咸受无量之慶老君曰善吾所以留子者以子

居世深染恩愛初受經訣未克成功是以待子於此今子保形
鍊氣三年功畢已造其妙心結紫絡面有神光金名表於玄圖
玉札保於紫房炁參太微解形合眞矣喜再拜稽首謝曰聖師
德重天地恩過父母天地能覆載喜不能令<md:KR5c0166_HFL_003-026b>喜得道父母能生
育喜不能令喜長存老君曰汝之玄分致然卽令召三界眾眞
時諸天帝君十方神王洎諸仙眾倐忽之頃浮空而至各執香
花稽首聽命老君勑五老上帝四極監眞授喜玉冊金文賜以
文始先生之號以道德五千言自喜傳受方行於世故曰文始
先生也位爲无上眞人賜紫芙蓉冠飛靑羽裙丹䙱綠袖交帶
霓裳羅紋黃綬九色之節及金童玉女各五十人居二十四天

王之上統領八萬仙士喜降拜俯伏曰塵凡孺子<md:KR5c0166_HFL_003-027a>得遇大聖使
枯骨再肉千生慶幸俾居則執掃除之役行則衞僕御之徒喜
之願也喜之榮也位號崇高禮文優渥顧何德以秪承敢辭老
君曰子慕道積久隱德昇聞修鍊勤勞玄功已遂非吾有私於
子也子其勉之喜辭不獲乃再拜受命自此方得飛騰虛空參
侍龍駕遊行八方老君遂爲太官聖母説元陽經其家長幼二
百餘口卽時拔宅昇天老君以太官家世積功德昇聞上天緣
合昇舉故託化於其家<md:KR5c0166_HFL_003-027b>
今成都府有靑羊宮及降生臺元陽臺之址存焉翰林學士
承旨知制誥樂朋龜奉勑撰其略曰原夫八十一天比太上

之半夀六百萬嵗當元始之初年道渺邈以難窮體希夷而
莫究在无象无形之內居太初太易之前二神贔屭以俱來
鑿開造化三氣氤氲而互進朴散胚腪玄黃流而未凝淸濁
分而乍結道爲萬炁之祖德爲萬物之宗又云身駕德車輪
轉于混茫之外手持夀柄指揮于開闢之前寂爾无爲淡<md:KR5c0166_HFL_003-028a>然
自得化其不化則萬物而皆成生其不生則羣生之盡遂又
曰當其幽原旣開九炁陶蒸而未已玄元大闢六虛流轉而
勿休設不二之教門稽眞一之宗本前逍遥於靑運靑運旣
周後出没于赤明赤明復畢九十九萬億嵗貯在彈丸五千
五百重天藏於卵殻殷高宗御極之際周文王演易之初神

光流入于瓊胎瑞炁結成于金骨不折不副誕彌于八十餘
齡降瑞降生過期者二萬餘晝足蹈不滅之理手執長<md:KR5c0166_HFL_003-028b>生之
文俯窺溟涬之前下視渾淪之後隨機設教爲萬古之楷模
應變无方爲百王之軌範故知大道者三教之冠冕上德者
百王之宗元靑羊肆者按本紀則太上玄元天皇大帝第二
降生之所也自殷道否閉周德陵夷厯藏史以同塵棄柱史
而隱跡東離魏闕西度函關乘靑牛宛轉之車駕白鳳逍遥
之輦徐甲執御從先帝以爰來尹喜占風知道君之必至蹔
別而三千甲子曾作赤童相逢而八百年齡永依黃<md:KR5c0166_HFL_003-029a>老潛傳
妙訣暗付微言重爲千日之期再結一時之會暫朝元始卻

上天中之天永奉宗師重歸象外之象是勑靑帝之靑龍化
靑羊於蜀郡乘紫雲于紫府降紫氣于王宮將停不嗄之聲
須及來斯之乳俄聞喜至頓止嬰啼爰從赤子之身卻變白
頭之士云云銘曰洪源肇開浩劫無際恍惚大道希夷象帝
太初能隱太始來繼玄黃在殻淸濁未蜕天地之前億千萬
嵗設教隨機應變无滯三皇益明五帝增睿率土<md:KR5c0166_HFL_003-029b>皆泰羣生
咸濟樓觀發軌函關掛轊罽賓闡化身毒布惠旡狀之狀旡
聲之聲去莫可送來莫可迎强字之字强名之名太虛之上
黃金爲城杳冥之內白玉爲京煥赫亡極牢籠八紘萬國同
酌百川成傾莫得而竭莫得而盈淺而行者長居利貞深而

行者永致太平又曰鑿開天地刳剔胚腪把捉日月包裹乾
坤萬象俱盡唯道獨存三教爭長惟道獨尊(唐中和四年九月勅西川節度
使立碑靑羊宮見今猶存)
