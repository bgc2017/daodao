







太上混元聖紀卷之七
老君憫周衰之末俗益澆訛乃分身住世以拯救時遯迹陜河
之濱不顯姓字人因呼爲河上丈人亦曰河上公嘗以道授安
期生安期生後授馬鳴生馬鳴生授陰長生陰長生授爾朱先
生後莫知其所傳
馬鳴生(一作明)本姓和字君賢爲縣吏捕賊被重傷垂死遇大
眞王夫人以藥活之君賢念無以報乞備役使意欲求其治
金瘡之方耳不知爲神仙也服勤嵗久夫人見其敬仰靈氣
亷謹如初乃謂之曰吾所行之道非高眞不可傳不可以教
初學者安期生有金液還丹之法明日生來吾當以汝付之

汝隨之久當得其道也明日安期果至夫人遂以君賢屬之
君賢隨安期生去事之幾二十年遂授以丹訣鍊成服之白
日昇天陰長生後漢陰皇后之親屬少好道術聞馬明生得
度世之道乃久執奴僕之役十有餘年明生不教以道而但
談俗事同事之者十二人皆怨恚辭去獨陰君禮敬彌篤明
生乃告之曰子是眞得道者乃立壇歃血授以神丹之訣後
於忠州平都山修鍊服之白日昇天其自序云惟漢延光元
年新野山之北受神丹要訣道成去世則藏名山如有得者
列爲眞人行乎去來何爲俗間不死之道要在神丹行氣導
引俯仰屈伸服食草本可得少延不得永度以致神仙子欲

聞之此是要言積學所致不爲有神上士爲之勉力劬勤下
士大笑以爲不然能知神丹久視長存於是以黃素及金簡
寫丹經三通各藏於嵩華及綏山縑書一通付弟子世世常
有所傳云
安期生又嘗别授毛翕公毛翕公授樂瑕公樂瑕公授樂巨公
樂巨公授蓋公
按史記曰樂毅之族有樂巨公善修黃老言其本師曰河上
丈人不知其所出河上丈人教安期生安期生教毛翕公毛
翕公教樂瑕公樂瑕公教樂巨公樂巨公教盖公盖公教於
高密膠西爲曹相國師又曰惠帝元年曹參相齊盡召長老

諸生問所以安集百姓諸儒以百數言人人殊參未知所定
聞蓋公善治黃老言使人厚弊請之公爲言治道貴淸靜而
民自定推此類具言之參用其術相齊九年齊國安集
漢孝文皇帝及竇太后皆好老子言詔諸王大臣悉令誦習
史記儒林傳云孝文帝好刑名景帝黜儒術竇太后好黃老
漢書外戚傳云竇太后好黃帝老子之言景帝與外戚不得
貴尚之據此乃景帝好之今言文帝何也豈非竇后之所以
好者亦由文帝好之歟班固揚雄傳讚云老聃著虛無之言
二篇薄仁義非禮學然後世好之者尚以爲過於五經自漢
文景之君皆有是言則文帝亦好老子但不如好刑名爲切

耳
每搜訪遺逸之士解其義者或告曰河濱有老人人莫知其姓
名呼爲河上公嘗誦道德二篇請試咨之帝聞之乃遣使問以
經旨老人曰道尊德貴非可遥問帝乃命駕詣之帝降輦致恭
公倨坐於草廬之中帝不懌因謂曰普天之下莫非王土率土
之濱莫非王臣域中四大王居其一子雖有道猶朕民也不能
自屈何太高乎公撫掌大笑坐躍去地數十丈止於太虛之中
俯而答曰予上不在天中不累人下不居地何民之有帝乃知
其爲神人卽稽首禮謝曰朕以寡德纂承先業材小任大懼不
克堪雖治世事而心勤道德直以愚昧厥未燭禮惟䝉道君有

以教之公乃授帝素書二編曰熟研此則所疑自決無事多言
余著此書以來一千七百餘嵗凡傳三人并子四矣言畢雲霧
四合天地晦冥失公所在(出史記及抱朴子神仙傳)
今有河上公廟在陜府之北並文帝望仙臺遺迹並存神仙
傳謂河上公騰虛又言起霧而去或以此言爲誕因爲老子
說經當周昭之時至文帝之日無千七百年併以爲非然漢
邊韶作老子祠堂碑稱老子自羲皇以來世爲帝者作師而
內傳載舜時爲師號尹壽子作道德經卽是經其來久矣尹
喜雖請老君著書何妨老君重述舊典乎公所授素書二編
卽道德正經也旣11惠光加被則心靈自悟何假詮說今世

所傳河上公注老子者蓋後人誤以著爲註遂依放而託之
者唐劉之幾修三教珠英亦謂老子無河上公注蓋秦漢以
前經典並無註解況云吾道甚易知又安用自加詮釋耶
孝武皇帝好道慕仙遍祀名山冀有所遇而黷武不巳縱欲無
厭老君命西王母與上元夫人同降其庭察其精誠隨機而開
誨之王母謂之曰夫欲修身先當營其氣太仙眞經所謂行益
易之道益者益精易者易形也能益能易名上仙籍不易不益
不離死厄行益易者常思念靈寶靈者神也寶者精也子但愛
精固氣氣化爲血血化爲精精化爲神神化爲液液化爲髓行
之不倦神精充溢爲之一年益氣二年益血三年益精四年益

脉五年易髓六年易筋七年易骨八年易髮九年易形形易則
變化變化則成道成道則爲仙人矣上元夫人謂帝曰汝好道
乎聞汝數招方術祭山嶽祠靈禱河亦爲勤矣勤而不獲實有
由也汝胎性暴胎性淫胎性奢胎性酷胎性賊五者截身之刀
鋸刳命之斧斤也雖復志好長生不能遣兹五事徒爾自勞但
得小益以自搘拄耳若自今巳往寫汝五性反諸柔善明務察
下慈念矜寛惠貧恤寡薄賦愛身常爲陰德救濟死厄去諸淫
養汝神放諸奢處至儉勤齋戒節飲食鳴天鼓飲玉漿蕩華池
叩金梁按而行之當有冀耳乃遣侍女紀羅容到扶廣山勅靑
眞小童出三天太上所撰左右六甲靈飛致神之方欲以授帝

青眞回報曰阿昌言受教承阿母相邀詣劉徹家不意天靈至
尊下降於臭濁不審起居比來何如侍女紀羅容至云尊母欲
得金書祕字六甲靈妃左右䇿精之文十二事欲授劉徹輒封
一通付信且徹雖有心寔非仙才詎宜以傳泄於行尸乎昌近
在帝所見有上言之者甚眾云山鬼哭於叢林孤魂號於絶域
興師歸而族有功忘兵勞而縱白骨煩擾黔首滛酷自恣罪已
彰於太上怨已見於天氣囂言互聞必不得度世也奉尊見敕
不敢違耳王母笑曰言此子者誠多然帝亦不必推也夫好慕
仙道者精誠志念齋戒思愆輒除過一百克已反善奉敬眞神
存眞守一行此一月輒除過一千徹念道累年心亦勤矣累禱

名山願求度脫校計功過殆已相掩但自今已去勤修志誠奉
上元夫人之言不宜復奢淫暴虐使萬兆勞殘寃魂窮鬼有破
掘之訴流血之尸忘功賞之辭耳夫人乃起立執玉笈鳳文之
藴仰天而咒曰九天浩洞太山耀靈神照玄微淸虛朗明淸靈
者妙守氣者生至念道臻寂感眞成役神形辱安精年榮授徹
靈飛及此六丁左右招神天光䇿精可以步虛可以隱形長生
久視還白留青違犯洩漏禍必旋傾反是天眞必沉幽冥爾其
戒禍敢告劉生言畢夫人以一手摘所施用節度以示焉王母
授以五嶽眞形圖帝拜受併以寶函奉安於栢梁臺帝自受法
六年意氣清陽自謂神眞見降必當度世恃此不修至德更興

臺館勞獘萬民殺伐不休路盈怨歎至太初元年十一月乙酉
天災栢梁臺眞形圖并靈飛經籙十二事及自撰所授凡十四
卷并函並失累祈王母不復降矣至天漢二年八月壬辰老君
復遣衞叔卿來見帝時帝閒居殿上忽見羽衣星冠乘雲車駕
白鹿而至驚問爲誰答曰中山衞叔卿也帝曰子若是中山人
乃朕臣也可前共語叔卿忽然不知所在帝甚悔恨卽遣梁栢
至中山推求之不得見但將其子度世還見帝帝問云汝父今
何在對曰臣父少好仙道不交世事委家而去已四十年矣云
當入太華山也帝復遣梁栢與度世共至華山尋之至絕巖之
下望見叔卿與數人博戯於巖上紫雲覆之白玉爲牀又有數

仙童持幢節立其後度世望而再拜叔卿曰汝何爲來度世曰
帝甚恨前日倉卒不得與父言今故遣使者梁栢與度世共來
願更得見父也叔卿曰我前爲太上所遣欲告以大災之期及
救危厄之法國祚可延而强梁自貴不識眞道而反欲臣我不
足告請是以去耳今當與中黃太一共定天元吾終不復往也
梁栢還奏帝悔之
太史公司馬談尤明老子之道嘗論六家之書要指著於史
記曰道家使人精神專一動合無形贍足萬物其爲術也因
陰陽之大順采儒墨之善撮名法之要與時遷移應物變化
立俗施事無所不宜指約而易操事少而功多爲陰陽者使

人拘而多畏爲儒者博而寡要勞而少功爲墨者儉而難遵
法家嚴而少恩名家苛察而善失眞唯老氏之教稱爲大道
焉曰無爲又曰無不爲其實易行其辭難知以虛無爲本以
因循爲用無成勢無常形故能救萬物之情不爲物先不爲
物後故能爲萬物主有法無法因時有爲有度無度因物與
合賢不肖自明白黑乃形在所欲用何事不成乃合大道混
混冥冥光輝天下復反無明凡人所生者神也所託者形也
神太用則竭形大勞則弊形神離則死死者不可復生離者
不可復反故聖人重之由是觀之神者生之本也形者生之
具也不先定其神而曰我有以治天下何由哉是以先黃老

而後六經焉(出史記)
前漢藝文志云道家者流秉要執本清虛以自守卑弱以自
持此君人南面之術也趙榮歐陽文忠公崇文總叙云道家
者流本淸虛去健羡泊然自守故曰我無爲而民自化我好
靜而民自正雖聖人南面而治不可易也或不究其本棄去
仁義而歸之自然以因循爲用則儒者病之
孝元皇帝初元五年丁丑四月三日老君以天皇大帝命賜仙
人茅盈神璽玉章盈字叔申咸陽南關人生於景帝中五年丙
申年十八委家學道入常山採芝术而食常誦道德經及周易
六年聞西域總眞王君有道徑往求師登高涉峻超榛冒險卒

遇之遂得執巾履之役凡十七年不敢懈怠王君使盈主領衣
書圖籙後三年乃將盈同乘九蓋之車造白玉龜臺謁西王母
王君稽首而退王母曰總眞今乃挾肉人以登靈臺不亦勞乎
王君笑而不答因目盈起拜請乞竒要盈乃叩頭再拜曰盈小
醜賤生枯骨之餘敢以朝菌之質竊求積朔之期是以負笈幽
林貪師所生王君哀盈艱苦見授治身之要服氣之法師重見
告宜更訪求長易之益豈圖今日遭遇一覩聖婆願賜長生之
術警悟於行尸之身王母授以玉珮金璫之經太極玄眞之法
修習三年王君又賜以九轉還丹一劑謂之曰子道已成可以
返矣後當授爾仙任於吳越也君乃辭歸侍父母其鄉里先有

枉死雖久葬者皆勅地司令其還生在家晦迹五十三年後父
母俱終行䘮如禮二弟固衷並仕漢朝固爲武威太守衷爲上
郡太守同日之任餞送者車馬塞途盈時已得王君密旨報以
昇舉之期因遍告送客曰吾雖不作二千石亦當有神靈之職
來年四月三日諸君能來顧如今日否眾皆欣然相諾時元帝
初元四年也明年送客如期而集數倍於前是日老君以天皇
大帝命遣逸域宫繡衣使者冷廣子期授盈以神璽玉章太微
天帝君亦遣三天左宫直御管條賜盈以八龍錦輿紫羽華衣
太上大道君遣恊晨大夫石叔門賜盈以金虎眞符流金之鈴
金闕聖君命太極眞人使正一上玄玉郎王忠鮑邱等賜盈四

節燕胎流明神芝長曜靈飛夜光洞草使拜而食之佩璽服衣
正冠北首帶符握鈐而立四使者告盈曰食太極四節隱芝者
位爲眞卿食金闕燕胎玉芝者位爲司命食東宫流明金英者
位爲司錄食長曜靈飛者位爲眞伯食夜光洞草者主總左右
衘史之任子已盡食之矣壽同天地當爲司命上眞東嶽卿君
都統吳越之神仙綜帥江左之山源也言畢使者各去須臾五
帝君各乘方面色車從羣官來下受大帝之命授盈司命東嶽
上卿之册加九錫以紫玉爲版黃金刻之文曰惟盈虛挺遠朗
幽耽玄妙爰自童䝉散髮北山靜心林澤精思求神登峻履谷
艱尋師門擲形絕堮投軀萬津丹誠率任肆其天然遂造明匠

乃授靈篇翦髮祝𧵥(音去)殘首截身帶索自樂不恥飢寒所適唯
道所保以眞情昭上帝感激太玄今故授盈位爲太元眞人領
東嶽上卿司命神君君平心正格秉操金石丹心矯眾棲神高
映今故報盈以玉銊綠旌八威之策使盈征伐源澤折衝萬神
君寒凍林谷味玄仰眞思激窮岫啟心精誠今故報盈以紫髦
之節藕敷華冠使盈招驅萬靈封山召雲君棄家獨往離親樂
仙契闊嶮巇冬徂山川今故報盈以繡羽紫帔丹靑飛帬使盈
從容霄階擕命玉眞君歩驟深藪足履危仞心耽志尚曾不愆
憚今故報盈以班龍之輿素虎之軿使盈游宴太空飛輪帝庭
君披榛併景寒凌霜雪心求明眞不戰不慄今故報盈以曲神

寶蓋瓊幃玉室使盈遊盻九宫靜神温密君遠利遁榮無疲於
心潛形幽嶽靜思萬林今故報盈以流金火鈴雙珠月明可以
上聞太極通音上淸君眞心高靜淫累不經素挺皓映內外坦
平今故報盈以錦旌繡旛白羽玄竿可以呼召六陰玉女侍軒
君慈向觸物陰德萬生蠢動之毛皆念經營今故報盈以鳯鸞
之簫金鐘玉磬可以和神虛館樂眞舞靈君飢渴養神艱辛求
眞萬物不能致其感千邪不能毁其湻今故賜盈紫林之膄玉
漿金甖可以壽同三光刻簡丹瓊也君標領淸玄紫緯八映心
輝重離神躍太霞實眞人之長者故以太元爲號君九德旣備
感積太微天人虛白不期同歸今酬九事以報往懷盈心神方

期四靈所棲丹誠啟煥秉眞不回正任全固鑑無照微今屈宰
上卿總括東嶽又加司命之任以領錄圖籍給玉童玉女各四
十人以出入太微受事太極也治宫赤城玉洞之府盈其蒞之
動靜以聞時年百二嵗君旣受䇿將駕龍輿顧謂人曰眞道隱
跡不應表顯動耀視聽吾今所以爾者欲以誘勸二弟令其追
慕也且今天下有心者皆知向道耳二弟聞吾此去或釋官委
祿來尋我今當權停江水之東句曲山也言畢乃登羽車旌幢
鬱鬱參駕龍虎浮空而去二弟聞君昇仙皆棄官還家永光元
年渡江尋君於句曲君教以變枯潤骨之法二君精勤備至積
二十四年盈又啟王君賜以九轉還丹服之成道至成帝永始

三年丁未乃將二弟同詣金闕下請聖君受書於是太上遣朱
宫使者齎紫䇿中君曰太上天眞書言咸陽茅固家于南關厥
字季偉受名當仙位爲定錄兼統地眞使保舉有道年命相關
勤恭所蒞四極法令宫館洞臺治丹陽句曲之山固其勗之動
靜察聞又曰盈固弟衷挺業該清雖晚反正思微徹誠斷馘六
天才頴標明今屈司三官保命建名總括岱宗領死記生位爲
地仙九宫之英勸教童䝉開導方成教訓女宫授諸妙靈蒞治
百鬼典崇校精開察水源江海流傾封掌金谷藏錄玉漿監植
龍芝洞草夜光治於良常之山帶北洞之口鎭陰宫之門使者
授書訖盈與二弟辭金闕而歸所治之鄉至哀帝元壽二年庚

申八月十八日已酉司命君與二弟别曰吾今去當任職不復
數相往來要當一年三月十八日十二月二日期邀吾師及南
嶽太靈赤眞人來過此山有好道者待我於是吾自當有以教
訓之乃與王君並駕同之赤城玉洞
舊傳載司命受錫飛昇並在二弟金闕受書之後竊疑傳誤
且如之句曲登羽車杖紫髦之節文武官數百人未受錫命
安得有此已未飛昇如何將得二弟詣金闕耶
孝成皇帝河平二年甲午老君化身下降遊於琅耶郡曲陽淵
今閻州有曲陽山有神溪水定州亦有曲陽山有神溪水海
州有曲陽城北有羽潭水壽州有曲陽城又有北溪水而于

吉與其弟子宫崇並琅耶人必海州曲陽也
時北海人于室後改名吉世好道術忽得痼疾經十餘年百藥
不能愈乃晨夕焚香哀告上天願賜救度老君感其精誠乃令
仙人帛和爲賣藥翁於市中吉往問之帛謂曰卿審欲得疾愈
者明日雞鳴時來大橋北木蘭樹下當教卿愈疾之方明日雞
鳴吉往到其處而帛已先在怒曰不欲愈耶去明日夜半時來
於是吉初夜便往候之久而帛至乃出素書二卷赤界靑首朱
目號太平靑領書以授吉曰此太上老君太平經也卿得此書
非但愈疾而已當得長生化行天下吉拜受訖踴躍悲感其疾
頓愈老君復降親授其旨遂編前經成一百七十卷(出後漢書)

按後漢書云初順帝時琅耶人宫崇詣闕上獻其師于吉於
曲陽淵水上所得神書一百七十卷皆縹素朱界靑首朱目
號太平靑領書言吉親受於老君今道家太平經也其經以
甲乙丙丁戊已庚辛壬癸爲部每部一十七卷縹靑白也素
縑也以朱爲界道首幖也目題目也太平經曰吾書中善者
悉使靑首而丹目合乎吾之道也迺丹靑之信也靑之者主
生仁而有心赤之者太陽天上之正色也
吉得其旨遂以修身養性消災治病無不驗者其要曰夫人之
生也天付之以神地付之以精中和付之以炁人能保精愛神
護炁內則致身長生外則致國太平又曰人臣之行當上愛其

君欲以長生爲人子者當念父母畏其將老風化其意使之入
道常爲求索竒方殊術以奉君親爲人弟子者當念錄師恩夫
人生於父母成道德於師得尊榮於君每念君父師將老無以
復之或行學更事賢明求竒方異法而資益之此乃應太古上
皇最善忠臣孝子順弟子也人皆爲之則天下太平矣有心之
人所作皆善言行精實心自尅責灑心易行感動於上受天施
恩輙言報謝精專不怠得致神仙其方曰吾字十一名爲士丙
午丁未爲祖始四口治事萬物理子巾用角治其右潛龍勿用
坎爲巳人得見之壽長久居天地間活而已治萬百人仙可待
善理病者勿期紿樂莫樂乎長安市使人壽若西王母比若四

時周反始九十字䇿傳方士蓋神丹竒䇿可以奉君父師者焉
又出科戒祭酒之法以付吉吉後奉經行道分布弟子置男官
女官廣化人民四方歸嚮
後漢章帝元和二年老君復降詰責吉曰吾前授汝道助國扶
命憂念萬兆而頃以來諸男女弟子託吾位號貪財縱欲驕倨
自大嫉賢妬才更相是非皆不當爾故來語汝吉稽首伏地叩
頭百下曰唯唯願太上赦旣往之罪容臣修將來之善從今日
已往不知當何以救諸男女弟子之譴謫老君曰汝善聽汝善
聽人生雖壽萬年不持戒律與老木久石何異甯一日持戒爲
道德之人而死不忍犯戒而生持戒者上補天官尸解昇仙世

人雖爲王公上至帝皇脫有重罪無益魂神可不痛耶明奉吾
戒以教授之乃爲說一百八十戒訖又語吉曰往古仙聖皆從
此得道道本無形從師得成道不可廢師不可輕吉稽首受命
再拜而謝
按後漢裴楷傳云楷孝桓帝時復上書言前者宫崇所獻神
書專以奉天地順五行爲本亦有興國廣嗣之術其文易曉
參同經典而順帝不行故國嗣不興楷言多切直帝不能用
章懷太子注引太平經與帝王篇曰眞人問神人曰吾欲使
帝王立致太平其可聞耶神人言但順天地之道不失銖分
則立致太平元炁有三名爲太陽太陰中和形體有三名爲

天地人天有三名爲日月星北極爲中也地有三名爲山川
與平土人有三名爲父母子政有三名爲君臣民此三者常
相得腹心不失銖分使其同憂合成一家立致太平延年不
疑也靈帝卽位以楷言爲然太傅陳蕃舉楷方正不就鄉里
宗之每太守至輙致禮淸平中與荀爽鄭元(或作玄字)俱以博士
召不至范曄論曰古人有云善言天者必有驗於人而張衡
亦云天文厯數陰陽占候今所宜急也郎顗裴楷能仰瞻俯
察參諸人事禍福吉凶旣應引之教義亦明此蓋道術所以
有補於時後人所當取鑑者也
吉後安居會稽孫策平江東見士民事吉如神遂招爲客留軍

中將士多疾疫請吉噀水輙差將士咸崇仰吉旦先拜吉而後
朝策策怒乃收吉責數曰天久旱水道不通君安坐船中作鬼
態束吾將士敗吾部曲今當相除卽縳吉暴使請雨若能感天
今日日中大雨者當相原不者加誅俄而雲興雨大注策竟殺
吉將士涕泣欲收葬俄失其尸策尋爲許貢伏客所傷覽鏡見
吉在鏡中策大驚擲鏡大呼創裂而死吉尚周旋人間百餘年
然後仙去(巳上元未注所出此略見太平經序太平經本文)
安帝永初三年已酉二月老君降於泰山遣泰山使者雅羽以
車騎召江夏善士劉圖欲使校定天下簿籍圖至見老君當殿
南面而坐太上居東西向九天仙君居南北向八極天君居西

東向命圖與官屬校定天下名籍三日而畢老君欲示圖以罪
福報應乃令羽將圖入地嶽凡至八十一重圖見父在獄受苦
出告老君爲父哀求乃命釋之又令將圖至天堂見太淸宫中
金臺玉殿音樂自然仙眞多著靑衣執金簡歌誦經文觀畢遣
回圖因此得道遂爲道士後爲仙去(見唐史紀聖賦乃應元圖)
順帝漢安元年壬午正月十五日老君乘雲車羣仙侍衞降於
蜀之臨卬鶴鳴山張陵修鍊之所敕神人呼陵至前謂曰子祖
張良積功致德垂福後嗣子命應爲道士卽授以新出正一盟
威袐籙俾除蕩六天故炁以清化天下及朝拜日月高奔鬱儀
結璘之訣令修習之自是百姓翕然奉之爲師弟子至數萬民

有疾患官災隨事輸米絹絲綿雜器紙筆樵薪之屬以贖罪并
疏其過惡而懴謝之誓不敢復犯災難隨解由是民皆樂從莫
敢爲非
初陵(後名道陵字輔漢)以光武建武十年甲午正月十五日生於餘杭
之天目山七嵗能誦道德經後爲書生博綜五經通河洛象緯
之文章帝元和二年乙酉以博士召不起時年五十二自謂儒
學無益於年命乃歎曰人生幾何老死將及不能復經生死之
苦遂散其門人行學長生之道隱居于雲錦山(今信州龍虎山是也)和帝
永元四年壬辰就拜諫議大夫辭疾不拜帝復以三品印綬駟
馬車徵爲太傅封冀縣侯陵語使者曰爲我謝天子九霄之上

無何有之鄉金闕帝君某已爲之臣矣惟淸靜寡欲天下自治
何以陵爲遂轉入嵩山齋戒念道常誦道德經積九年精感老
君遣神人告云中嶽石室中有上古三皇天文黃帝九鼎大丹
經五嶽眞形圖子可往受之乃入石室中果得天文寶經黃帝
九鼎丹法而陵家素貧無貲可錬聞蜀人朴厚可教化且多名
山乃將弟子入蜀於鶴鳴山隱居旣遇老君遂於隱居之所備
藥物依法修鍊三年丹成未敢服餌謂弟子曰神丹已成若服
之當冲天爲眞人然未有大功於世須爲國家除害興利以濟
民庶然後服丹輕舉臣事三境庶無媿焉老君尋遣淸和玉女
教以吐納淸和之法修行千日能內見五藏外集萬神乃三步
