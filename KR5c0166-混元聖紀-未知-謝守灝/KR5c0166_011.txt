







混元聖紀卷之九
九月置譙郡紫極宫宜凖西京例爲太淸宫先天太皇先天太
后廟亦改爲宫
太淸宫制度南開三門兩重東西各開三門一重每門安㦸正
殿前後八間置卯階午階酉階及布甎置龍墀沙墀及置皇帝
齋宫公卿及行事官齋宇御厨齋厨及官吏公宇焉十二月戊
戌帝幸華淸宫忽見老君現於朝元閣上移刻不見遂改朝元
閣爲降聖閣帝見靈符有天寶萬載之文天寶二字已應改元
之號遂詔改年爲載以合之又改桃林縣爲靈寶縣置天寶觀
立御製靈符銘於其處四載四月癸巳詔曰尊祖奉先必在於

崇敬辨儀正禮所貴於緣情伏以大聖祖玄元皇帝御氣昇天
長生久視體重玄而不測與玄化以無窮眞容屢現天寶仍集
恭惟孚佑實表常存比太淸宫行事皆具冕服爰乃奏樂未易
舊名並告獻之時仍陳筴祝旣非事生之禮豈是降仙之儀且
眞容殊倫幽明異數理有非便亦在從宜自今後每於太淸宫
諸宫行禮官宜改用朝服兼停祝板其告獻辭及所奏樂章朕
當自修撰仍令所司具儀注奏聞帝製降眞召仙之曲紫微送
仙之曲於太淸宫奏之詔改三禮爲三再拜以祝板爲靑詞用
靑紙朱書御署稱嗣皇帝(臣某)永爲常式
七載閏六月丙寅帝親謁太淸宫上聖祖玄元皇帝尊號爲聖

祖大道玄元皇帝丙辰詔曰玄宗妙本實備微言埀範傳學將
弘至化朕所以發求道之使遠令搜訪因聞政之餘親加尋閱
旣刋訛謬爰正簡編必有闡揚以崇勸道令內出一切道經宜
令崇玄館卽繕寫分送諸道採訪使令管內諸道轉寫其官本
便留採訪至郡親勸持誦聖人埀訓莫先於道學者宗本必有
其師文宣王與聖祖同時俱爲教首雖考言比德理在難名而
問禮叙經跡彰親授思廣再三之義用崇混一之尊宜於太微
宫聖祖前更立文宣王儀像與四眞人列侍左右是曰大赦制
曰禘袷之禮以存序位質文之變蓋取隨時國家系本仙宗業
承聖祖重熈累盛旣錫無疆之庥合享登神思弘不易之典自

今以後每禘祫並於太淸宫聖祖前設位序正上以明陟配之
禮欽若玄宗下以盡䖍恭之誠無違至道比來每縁禘祫時享
則停事雖適於從宜禮或虧於必備已後每縁禘祫其常享以
素饌三上香以代三獻
初太淸宫成命工人於太白山採白石爲玄元聖容又採爲玄
宗聖容行立於右皆衮冕之服繒綵朱玉爲之今又琢玉爲老
君聖祖像及帝眞容於啟聖宫
九載庚寅御史大夫王鉷奏稱太白山人王玄翼見玄元皇帝
於寶仙洞中得玉石函上淸護國經寶劵紀籙等帝乃命刑部
尚書王倕往訪之遂取以進

十載辛卯春正月乙酉朔帝親朝獻太淸宫癸巳朝享太廟甲
午有事於南郊合祭天地
十一載壬辰三山飢死者十五六多採野葛山芋而食忽有二
青童降於劍州女冠王法進之庭謂曰大帝以汝夙禀仙骨志
不忘道勅我迎汝受事於上京也法進不覺騰身凌虛逕達帝
所夫老君下理十天撫掌兆民則謂之天皇大帝耀魄寶也於
是法進朝拜老君命以霞漿賜之徐謂曰世人厭棄五穀爲天
神所責汝宜歸世間告諭下民使其悔罪乃命侍女授以靈寶
淸齋告謝天地儀範一軸俾傳於世曰可相率於高山幽靜之
所致齋悔罪則宿業可除穀父蠶母之神爲致豐衍矣龍虎之

年當復召汝乃遣還今蜀中所行天公齋是也法進以十二載
復昇天
十三載二月癸酉帝親朝獻太淸宫加上聖祖玄元皇帝尊號
曰大聖祖高上大道金闕玄元天皇大帝勅有司每年四孟及
五臘修薦獻上香之禮天下州縣永依此式十五載帝幸蜀玄
元見於漢中郡三泉縣黑水之側帝親禮謁遂命刻石像眞容
於所在之處在秦望驛南六里
又於利州益昌縣嶺上見老君乘白鹿而過忽去其角變爲白
澤以示收祿山之兆詔封其山爲白衞嶺於所現之處置自然
觀

初李泌幼有神仙志嘗遊嵩山參訪道術老君勅安期生戒之
曰國祚將危時方多難宜以文武之道佐佑人主廣濟生靈方
可脫屣登眞耳泌乃還遂佐肅宗剪除暴亂恢復王室厯輔三
朝然後仙化
按太平廣記所載云李泌母周氏有娠三年寤而生生而髮
至眉爲兒童時身輕能於屏風上立有道人云此子十五嵗
必白日昇天父母親族聞之以爲憂或空中有異香及音樂
之聲時有綵雲掛於庭樹其家乃作蒜虀令人登屋潑之後
逰嵩山衡山因遇桐栢眞人羡門子安期先生授以長生羽
化服餌之道且𢦶之曰太上之命以國祚中危朝廷多難宜

以文武之道佐佑人主功及生靈然後可登眞脫屣耳自是
多絕粒服氣修黃老谷神之要天寶八載在表兄鄭叔則家
忽兩日冥然如寐忽其身自頂踴出長二三寸傍有靈仙揮
手動目如相助者足將及頂及念言大事未畢復有庭闈之
戀願終家事於是在傍者皆散見一人儀狀甚巨衣冠如帝
王者前有婦人禮服而跪如帝者責曰情知未得固欲令來
使勞靈仙之眾跪者對曰不然宜教伊近天子遂寤十載玄
宗召入內應制作皇唐聖祚文及講道德經敕與太子諸王
爲布衣之交楊國忠嫉之遂遯入名山安祿山陷潼關玄宗
肅宗分道巡狩虢王爲河洛節度使人求得泌於嵩少間會

肅宗手札至虢王卽備車馬送至靈武肅宗延於卧內動靜
顧問規畫大計寢則對榻出則聯鑣嘗與泌論諸將功賞因
曰若臣之所願特與他人異上曰何也泌曰臣絕粒無家祿
位與茅土皆非所要但枕天子膝睡一覺使有司奏客星犯
帝座足矣上大笑及南幸扶風每頓必令泌領元帥兵先發
請行宫收管鑰奏報然後車駕至寶定郡泌稍疲先於本院
寐上至不令人驚之登牀捧泌首置於膝良久泌覺上曰天
子膝已枕矣尅復之功當在何時泌遽起謝曰以臣觀之假
九廟之靈乘一人之威當如郡名必保定矣旣旬曰而西域
河隴之師皆會江淮庸調亦相繼而至遂克復兩都泌之居

山也栖神幽林不交人事居內也密謀正救動合玄機所以
代厯四朝恩渥隆異而元載李輔國之輩嫉之若仇代宗卽
位累有頒賜中使旁午於道號天柱峰中岳先生賜朝天玉
簡薨贈太子太傅是月中使林遠於藍關逆旅遇泌單騎常
服暫往衡山話三朝之事慘然久之乃别到長安方聞其薨
德宗聞之尤加愴異是乃佐四聖而脫屣也斯言驗矣䕫州
道士王法明生而舌長呼字不正及入道乃日誦道德經數
年後忽夢老君爲剪其舌旣覺語言遂正
肅宗至德二年丁酉三月十八日通化郡人爲國祈福於雲龍
巖建大齋會忽有祥雲異香氤氲不散移時漸開有神光照天

乃見老君立於山前自地接天其山雖高不及其肘左手垂下
右手執五明扇儀相炳然眾悉瞻禮良久乃隱遂具奏聞詔圖
其本太上高皇製讚并序曰我大聖祖誕敷眾妙光宅上淸貽
厥孫謀屢彰幽贊晝現殊相空浮瑞色七耀五明之服玉童金
媛之儀道釋人天作禮瞻奉昔眞誥傳於羊角寶祚無疆今宸
儀炳於龍巖妖氛將殄豈惟厯代師授前王得一斯乃宗社降
祥後昆惟萬申命藻繪示諸郡國若對寥陽之宇如臨太極之
庭讚曰猗我烈祖闡教乘時理身理國曰希曰夷上開仙洞俯
視靈姿昭融至道叶贊無爲巖谷增麗丹靑罔追神光爍爍淑
景遲遲當朝稱慶列郡來斯福祚流衍千齡在兹

乾元二年已亥帝夢二青童導從至一宫闕謁見老君冠九鳳
冠衣雲霞衣鬚髮皆黑凭玉几執拂眞人童子玉女力士侍衞
極眾帝衣絳衣秉珪立侍其後逰渉山海經厯甚遠及旦宣訪
諸像乃於務光坊光天觀聖祖院果有黑髮老君之像一如夢
中所見帝大悅乃出御容畫像令侍立於像後仍頒天下普令
供養
代宗大厯五年丙午八月已巳朔乙亥上顧謂宰臣曰神仙之
事信乎李藩對曰神仙之說出於道家道家所宗老子五千言
爲本老子指歸與經無異後代好怪之流假託老子神仙之說
故秦始皇遣方士入海求仙漢武帝以女妻方士求不死藥二

主受惑卽無所得文皇帝服胡僧藥遂致暴疾不救古詩云服
藥求神仙多爲藥所悞誠哉是言也君人者但務其理四海樂
推社稷延永自然長年也上深然之
德宗貞元十年甲戌十月十六日果州南充縣金泉山女冠謝
自然修道功成老君命召之白日上昇後三月再自天降謂剌
史李堅曰天上有玉堂最高老君居焉白玉爲壁上皆金題神
仙之名時有朱書注其下云降世爲帝王或爲宰輔凡神仙入
謁見老君皆四拜焉予恐世人不信有神仙之事故暫來語君
言訖遂卽昇天堅以表聞有詔褒美
按太平廣記云謝自然性頴異少不食葷血母令隨尼越惠

經年以疾求歸又令隨尼日曉數月亦求還其家在大方山
下山頂有石像老君自然因瞻禮顧謂母曰此兒所願居也
母從之乃遷居山頂常誦道德經黃庭內篇居久之年十四
嵗因食新稻見是蛆虫自此絕粒其父寰宦逰多年及歸見
自然不食怒曰我家世業儒何得有此妖惑固鎻閉室中四
十餘日益加爽秀寰方驚異之旣而東嶽夫人與諸仙時降
其家令以香湯沐浴不得用乳頭香又云上天自有眞仙非
鬼神之類上界無削髮之人得道之後悉皆冠履仙裝也又
自然昇天時書於堂之東壁云寄語諸眷屬莫生悲苦可勤
修功德修立福田清齋念道百劫之後冀有善縁早會清原

之鄉卽得相見其書跡存焉李堅述金泉道場碑及傳具載
其本末昌黎韓文公愈詩云果州南充縣寒女謝自然童騃
無所識但聞有神仙輕生學其術乃在金泉山繁華榮慕絕
父母慈愛捐一朝坐空室雲霧生其間如聆笙宇韻來自冥
冥天白日變幽晦蕭蕭風景寒簷楹互明滅五色光屬聯觀
者徒傾駭躑躅詎敢前須臾自輕舉飄若風中煙茫茫八絃
大影嚮無由縁里胥上其事郡守驚且觀驅車領官吏甿俗
爭相先入門無所見冠履同蛻蟬皆云神仙事爍爍信可傳
蓋謂此也
敬宗寶厯元年乙已七月命左僕射平章事李逢吉攝太尉充

孟秋薦獻大聖祖於太淸宫寶厯二年丙午正月帝有事於南
郊朝獻太清宫御駕將至老君化爲一白衣叟指示長安縣主
簿鄭翦曰當此路有眢井可速實之俄失老人所在駕至具以
聞百官稱賀詔兵部侍郎韋處厚撰碑起居郎柳公權書之置
於實井之側仍編付史官立碑之際忽有勁風颯然而起旋颷
不已眾仰視之乃見老君紫衣金冠躡金履立於白蓮之上右
手執五明扇左手埀下空中見光明如金色公權與鐫碑人瞻
覩良久因以物畫地記其形像及畫畢老君忽以扇指空中流
光四散乃騰空而去眾皆注目須叟漸遠没於雲中遂以事奏
聞詔編事跡入碑(見柳公權書韋處厚所撰碑)

太和七年癸丑八月文宗詔曰聖人立極教本奉先王者配天
義惟尊祖我大聖祖玄元皇帝肇開寶運埀祚有唐致六合於
大同躋羣生於壽域保兹鴻業實賴貽謀如聞亳州太淸宫頻
經水潦頗似摧毁永惟聖誕之地敢忘崇奉之誠宜令宣武軍
節度使李程兼充亳州太淸宫使乃委漸加修葺以時致敬稱
朕意焉
開成二年丁巳五月中書舍人高元裕爲閬州剌史於州北九
里嘉陵江上小山之前忽見崖壁間光彩有異近而觀之石上
有自然文成老君之像眉髮巾履服飾無不周備傍有一人寛
衣大袖持爐薦香後一童子雙髻高束謹若聽命皆非人力圖

繪鐫刻所及元裕每有祈禱卽紫炁上浮又有靈泉自湧士民
請福無不立効遂刻石建宇用旌其瑞仍圖畫進呈詔編入史
武宗以開成五年庚申正月卽位二月勅玄元皇帝降生日宜
爲降聖節休假三曰宣宗大中四年七月一日老君遣眞人韓
眾賜河中永樂縣道淨院道士侯道華姓李賜名內芝命住上
淸宫善進院
按宣室志云唐文宗時道士鄧太玄煉丹成留一合藏於院
內後周悟仙主院事有侯道華者灑掃𨽻役無所不爲諸道
士常奴畜之然常好子史手不釋卷人或笑之答曰天上無
愚懵仙人一旦刳去門前古松之枝云他日礙我上昇眾咸

怒之時大中五年五月二十日也明旦道華留詩與周悟仙
云帖裏大還丹多年色不移前宵盜喫却今日必空飛慚愧
深珍重珍重鄧天師他年鍊得藥留著與內芝吾師知此術
速鍊莫爲遲三淸專相待大羅的有期下列細辭云去年七
月一日䝉韓君降賜姓李名內芝配住上淸善進院乃脫屣
松下上古松之表脫衣掛松上而飛昇節度使鄭公光按視
不誣以事聞奏詔賜絹五百匹并賜御衣修飾殿廊賜名昇
仙院
大中十二年戊寅天臺山僧陳惠虛久居國淸寺因與同侣遊
山欲過石橋水浚苔滑眾皆股慄不行惠虛獨超然而過徑上

石壁至夕不回惠虛至石壁外見微有小徑稍稍平闊遂見宫
闕花卉萬叢臺閣連亘十里許見三門相向鼎峙其中門題額
曰會眞府左門曰金庭宫右門曰桐栢宫皆有金樓玉窻高百
餘丈入右門內之西又一高樓廣門題曰右弼宫周顧數千間
屈曲相通瑶堦玉陛流渠激水處處華嚴而了無人跡又入一
院見靑衣童五六人相顧笑語而去再三問之應曰但問張老
須臾回顧見一老叟扶杖持花而來訝曰汝俗之人何忽至此
惠虛曰常聞過石橋卽有羅漢寺人世時聞鍾聲故來尋訪千
生幸會至此境界不知羅漢何在張老曰此眞仙之福庭天帝
之下府號曰金庭不死之鄉養眞之靈境周回百六十里神仙

右弼桐栢上眞王君主之列仙三千人上眞三百人神王力士
天帝玉女萬人爲小都會之所太上老君一年三降此宫校定
天下學道之人功行品第乃神仙所都非羅漢所居也問曰王
君爲誰張老曰周靈王之太子浮邱公之弟子位爲上眞矣惠
虛曰神仙可學否張老曰積功累行肉身昇天在於立志堅久
耳汝得見此福庭亦是有可學之望又問曰仙道以何門而入
張老曰內以保神鍊氣外以服餌丹華凡爲仙者神丹之力也
汝不可久住上眞適逰東海騎衞若還恐有冥責因引之使出
門行十餘步已在國淸寺矣惠虛自此慕道常好丹石晩居終
南山捧日寺漸衰老其心愈切寢疾月餘羸憊且甚忽有老叟

負藥囊入寺大呼曰賣大還丹眾僧皆笑之乃指惠虛之門戯
謂老叟曰此僧頗好還丹售之可也老叟欣然詣之留藥數丸
惠虛便服之老叟卽去眾相率來問言已買得還丹吞服之矣
遥指眾僧曰勿前覺爾等有臭頃間易新衣忽飛登殿簷揮手
相别冉冉凌空而去
懿宗咸通元年庚辰二月草㓂仇甫攻掠越州奔突縣邑官吏
奔駭因據歘縣城詔八道會師討之居民潛竄有沈瑩者家奉
老君像甚精誠瑩聞兵至倉惶鎻門而逃誤鎻小童在舍中却
回欲開門則營幕充斥矣後勝敗不常市肆焚爇無幾十餘月
方誅殄罷兵後瑩所居悉無所損及開鎖小童安然問其故云

門閉之後並無驚怕但有一靑衣童子年可十三四來云老君
令我嬉戯又引去一大宅內得飲食果食㗖纔如半日許卽聞
老君令添香火纔炷香了卽聞門聲瑩入門時香猶未熄
十年已丑九月徐州賊龎勛來㓂亳領其徒三千餘人趨太淸
宫欲據爲營壘是日避難士庶千餘人咸在宫內忽望見老君
自宫中乘空而南須臾黑氣自九井中出良久昬曀一川賊黨
迷路自相蹂踐龎勛溺水而死逡巡開霽無孑遺矣汴州節度
使李蔚奏聞尋遣使詣宫告謝仍下詔曰苦縣舊里聖祖故鄉
宫宇具嚴廟貌斯設昨者餘妖奔突縱火焚燒陰霧覆蔽於晴
空狂㓂顚迷於道路散逸鹿野遂至夷平緬惟玄功申兹靈貺

內出靑詞䖍申告謝布示中外仍付史官
僖宗廣明元年庚子三月黃巢攻劫郡邑七月㓂淮南將焚太
淸宫忽陰風四起變暑爲寒賊眾駭散卒不敢攻而去又有羣
盗欲劫掠宫庭行至近境忽陰雲昬蔽迷失路徑乃回亳州城
下因圍逼州城攻擊甚急刺史潘稠望宫焚香設拜以祈救護
頃之黑霧自宫中來周旋城外腥毒可畏俄密雪交下寒凍異
常賊死者十五六而城內晴景晏然復有神鴉㗸接賊懼乃解
圍去尋亦散滅潘稠令道士馬含彰孫棲梧等上奏云太清宫
自乾符已後累有逆㓂少或逾千多或萬餘皆窺伺太清欲爲
焚劫或來攻城邑或傍犯縣城凡一百八度老君皆密埀神化

忽起濃雲或祛以雲風或擊以雷電率皆顚沛尋至敗亡庇護
邦人莫知其數請移縣治就宫安置詔答曰恐移縣就宫必多
穢瀆縣仍舊所准萬年例陞爲赤縣仍降靑詞告謝帝望宫稽
首拜而遣之
八月十二日勅亳州太淸宫是玄元降聖之地名高道祖福蔭
皇基九龍之瑞井涵空一鹿之仙蹤在木累代之祺祥可紀近
年之感應尤彰所宜嚴盛於福庭安可荒凉於淨宇潘稠能施
善政久染眞風廣出俸錢備修宫觀垣牆棟桷無不精新像設
丹靑彌加煥麗觀圖考事深可慰嘉其住宫威儀道士吳重玄
可賜紫仍號凝玄先生道士馬含彰孫棲梧並賜紫潘稠加金

紫光祿大夫檢校工部尚書餘如故
十一月黃巢䧟東都駕幸興元賈湘𨽻職計司有老君畫像常
持以自隨所至處雖一日亦設香火之位黃巢䧟長安湘絜家
避難居龍角山下忽有羣賊圍其家湘入告老君乃出與賊語
賊投刃於地羅拜其前湘入門賊猶拜稱罪過湘哀之持贈帛
慰勉之一無所取而去或問賊何所見而反拜曰我見賈君左
右神兵極多皆長數丈呀口瞪目似欲吞噬懼不得命耳自後
外戸不扃人無敢犯
成都楊閙兒奉祀老君精勤不怠嘗於金堂把截被虜往南山
寨中晝夜常念老君願再見父母忽夢老君賜雲一朶令一童

子引之送於平地及覺已出山寨因得還家到家日父母已作
百日齋矣
二年辛丑三月河中節度使王重榮奏據晉州申龍角山慶唐
觀老君殿側栢樹上瑞葛枯死重生是武德中老君應見後於
二樹間立殿宇逾年之後栢樹上忽自生葛蔓長十餘丈榮茂
異常其後齊王奪嫡此葛蔓枯死旬日之後忽然再生齊王遂
敗至中宗復位朱泚謀亂葛皆枯落久而復生
廣明元年黃巢犯闕其年秋葛蔓枯死二年春枝葉再茂又於
傍樹上别生一枝旬日間長五丈餘繁茂異常有詔褒美編付
史官

六月駕幸成都七月改元中和
中和二年壬寅七月辛亥朔丙午夜西北方赤炁如虹竟天賊
將尚護攻宜君砦雨雪盈尺寒甚賊兵凍死者十二三
八月二十九日戊辰宗室李特立命道士李無爲於成都靑羊
肆玄中觀設醮忽見紅光如毬出於殿基東南竹林中跳躑入
殿西梅樹下忽不見遂穿其地入三尺許乃得甎一口長一尺
一寸五分闊七寸四分一邊厚一寸三分有花紋一邊厚一寸
八分重一十二斤有古篆六字各方二寸深三分鐫刻瑩潔迨
非人工其文曰太上平中和災
九月庚辰西川節度使侍中陳敬瑄以聞奏曰皇帝陛下稽古

順天應圖撫運凝懷至道屬相大同是用省方以明罪已深仁
旁達於下土至德昇聞於上玄符䜟永臻禎祥間出降太上臣
扶之命靖中和㓂孽之災迺示明文爰形古篆足表妖氣卽殄
聖壽無疆克知攸復之期便是淸甯之日帝令宣示百官中書
侍郞平章事章昭度戸部侍郞平章事蕭冓門下侍郞平章事
鄭畋御史中丞張瀆宗正卿曹王龜年等表賀曰伏以萑蒲嘯
聚車馬省方天災流行國家代有陛下下成湯罪已之詔徵王
者有征之師顧彼兇妖卽當殄滅淸平旣彰於嘉兆幽贊爰覩
於祕文赤雀㗸書貺豈同於天上玄龜負卦慶難比於平災况
因宗室齋醮之辰仍有祥光跳躑之瑞其爲感現可謂丁甯又

復奏云伏自翠華南指黃道西分山行則六鳳翔軒水渡則雙
龍負檝劍飛峭璧芝秀行宫祥文泛木於湘川麗日交輝於蜀
國蓋由聖神所祐謙抑不居遂令感動玄穹發揮厚土靑羊故
里精思盤石之臣白馬新蹤默啟靈甎之篆仙家祕密景祚延
洪周旋六字之中契合千年之運魏代之始營宫廟玉璽效祥
舜朝之流眄庭除金車逈出方於貽賑難繼斯文云樞密使李
順融十軍十二衞都指揮使田令孜表賀曰今者爰有維城來
斯仙觀至誠才發嘉兆俄呈現此時在地之赤光是昔日度關
之紫炁及穿積土果獲古文驗逸勢之龍蛇知卽平其梟獍來
於幽邃理頗昭明旣太上今已平災知中和永昌厥祚所現全

因聖祖拙得又自皇枝驗此靈蹤可明天意且玄元聖祖每逢
多難皆有殊祥惟彼明徵備書正史昔於丹鳳門上告田同秀
以天寶復國之期今者靑羊肆中示李特立以陛下還宫之慶
莫不天下幸甚乞付史官從之十五日李特立授太子校書李
無爲賜紫仍各賜縑帛二百匹二十一日詔曰太上玄元大帝
與弟子文始先生講眞經於樓觀之臺約後會於靑羊之肆便
乘雲駕俱入流沙仙記傳聞地圖標載自周昭至於此日厯數
約二千餘年景象寂寥基蹤罕落今因巡幸靈貺昭彰殊光跳
躑於庭前靈篆申明於樹下甎含古色字騐伏徵中和之災害
欲平厚地之禎符乃現足表玄穹降佑聖祖垂祥將殱大盜之

兵戈永耀中興之事業須傳簡册兼示寰區以付史官備令編
錄仍模勒文字告示諸道及軍前其觀可改號靑羊宫仍置殿
堂屋宇側近屬觀田地約有兩頃近來散屬黎甿多植䓗蒜清
虛之地難使薰蒸巳賜錢二百貫便令收贖仍給公驗永歸靖
廬宗子特立除官道士李無爲以賜紫所宜昇奬用慶靈休敬
瑄位冠公臺風行郡國効節於延洪之代修心於道德之鄉遂
令境內銷兵地中呈寶其諸休美倍可嘉稱云
十月七日勅高品鄭遵泰監建靑羊宫土木工用並內庫宣賜
自獲靈瑞之後至是月癸丑近蜀羣㓂相次擒戮旬日之內遂
致淸平駕幸靑羊宫頒賜有差李特立賜緋授龍州錄事參軍

三年癸卯下詔曰太上垂祥靑羊應現禮宜崇飾用答殊休諸
道州府紫極宫宜委長吏量事修飾仍選差有科儀道士祭醮
五月丙寅朔劍南西川節度使成都尹陳敬瑄准詔設醮詞文
云伏以上聖誕膺寶命丕纂鴻樞自出震以來至御乾之後何
嘗不納隍在慮馭朽勞思惠布寰區恩覃動植雖志期淸淨而
運偶艱難旋屬盜據宫闈毒流士庶震驚宗廟沸蕩山川是用
勞天步以禳災王蜀都而罪已伏賴玄祖垂佑靈符降祥垂六
字之明文表千年之聖祚今則果潰元惡爰收九重指鳳闕以
非遥返鑾旂而有日臣䖍奉綸旨精按科儀投玉板以陳詞潔
金壇而備醮伏冀羣眞効祉大道垂休蕩邪炁於六天掃妖氛

於九有保安社稷永息兵戈卽仰荷大道覆育之恩尋收復京
城誅黃巢秉黃業及同惡等海內淸晏大駕還宫勅翰林學士
承旨兵部侍郞樂朋龜撰靑羊宫記
四年九月八日中書門下奉勅牒西川節度使立碑於宫云金
闕降祥紫炁接度關之狀瑶壇祕瑞赤光騰發地之祥粤有玄
符留於古篆當午夜而龍蛇摇動六字分輝後一年而狼武蕩
平八紘無事克昭靈貺獲啟中興考帝祖之徵言顯神功於景
運得不標於道觀銘在蜀川流傳千百萬年紀我一十八葉樂
朋龜職司內翰首冠近臣妙迴擲地之金鏤入他山之石鋪陳
盡善蔡邕當患於先知述作無遺子建何勞於獨步宜刋盛事

以證斯文按成都秦惠王時方通中國混元西會之日尚是封
城之外秦通以來古跡多不錄成都府西南二里有古靑羊肆
老松修竹崗阜連延人或居之率多變異不可輕犯民間因立
屋宇奉香火以敬事之號玄中觀自大唐受命以來聖祖遺迹
罔不崇奉北邱瀨鄕岐山天水皆建宫宇以旌聖功而靑羊肆
獨未興葺僖宗幸蜀獲平賊之符始出內庫錢建其宫碑記石
刻見存備載本末焉昭宗天祐元年朱全忠遷車駕於洛陽至
哀帝天祐二年乙丑四月太淸宫使柳璨奏修上淸宫畢請改
爲太淸宫從之詔曰貞元皇帝肇基聖緒敷佑神孫璿派靈長
共乾坤而莫極瑶圖貞固與日月而無窮是以我朝追崇奕葉

昭祀禮因尊祖爰陳恭敬之文事匪求眞且異虛無之旨比者
常如九廟别置一宫東遷以來欲修奉而未暇北觀之內遂薦
享以從宜每備粢盛靡稽古實祝史正亂而追遠雖屬猶龍宰
臣肅拜於當陽如求罔象徒陳玉斚莫對瓊儀璨練達舊章振
舉重職爰思改作頗謂恊宜庶不愆而不忘致來顧而來享又
尋玄圃如得瀨鄕古殿密淸喬木陰翳可以仰規紫府便號淸
宫捨短從長斯爲智士尋源正始實賴賢臣合議允俞殊可加
奬
梁開平二年戊辰改天下太淸宫大微宫紫極宫皆爲老君廟
吳越王錢鏐奏請復兩浙淮南道老君廟爲眞聖觀仍親製碑

文曰若夫眞聖之教大道爲先恍惚難名虛無罔象創極於玄
黃之始施功於融結之前籠罩九有森羅萬物可大可久玄之
又玄豈推步之能窮非名言之可載太上老君者神凝太素氣
積混茫誕形雖感於星精崇德實標於道祖當驪陸犧軒之代
則同出而異名洎陶唐殷夏之年乃殊途而一貫抗世立法爲
師爲臣恢張冲漠之風振蕩希夷之迹及乎姬周建國仙聖膺
期託孕玄姝寓形楚國指李言姓視耳傳名雙柱三門式表儀
形之異厖眉鶴髮更彰耆耋之尊然而隱迹公朝韜光柱史魯
宣父起猶龍之嘆尹先生知望氣之祥莫不經演五千齡高八
百唐朝將基王業遠託眞源廣啟玄關累崇徽號由是普天之

下悉立道宫皆以紫極爲名冀以奉行齋醮當府頃嘗建置嵗
月已深後因大盜經過恣其煨燼緬惟道館久曠眞風因爲重
興俾延多福竊詳載籍靜究源流但以老君禀虛無精應混元
氣託神明之質先天地而生在三皇五帝之時則自號鬱華廣
壽及殷商成周之代則官居柱史王師出入自然應期而現後
以周王之世再誕於苦縣瀨鄕道震中華化行西域然而位居
太一尊號帝君統御十方施生萬物配三光而普照綿萬劫以
長生前朝欲濬靈源仰攀仙系甯同血胤聊比宗祊則老君自
是大道之至眞非唐家之枝派夫軒轅大聖必問道於崆峒周
穆至仁亦學仙於瑶水是以追崇道教廣務勝因絳闕朱臺遠

比蓬萊之境星壇月殿大新焚醮之場必冀玄功克臻靈貺其
餘隙地間植松筠白鹿靑羊自遨逰於春嶺淸風皓月更縈帶
於秋江立吳都玄教之觀名千秋不朽改越國紫宫之眞聖萬
載永隆足使大道常興眞風不墜大顯玄元之教永資邦國之
休宜刻貞珉式揚光烈其錢塘眞聖觀宋朝改爲天慶觀其所
立碑見存後唐明宗天成二年勅朱温所改老君廟並復舊額
爲宫觀八月左補闕趙明吉上言曰竊見天下宫觀久失崇修
蓋自朱温篡逆以來例多毁廢請下諸道應本朝舊置宫觀近
經毁拆者皆勒增修以奉祖宗以弘孝治光陛下中興之業顯
國家大道之源復我眞宗寘兹永世其兩京宫觀有公田乞免

科率俾充齋糧以給正名道士庶懇志於焚修期上玄之福祐
從之
三年正月中書奏休假令二月十五日玄元皇帝降聖節休假
三日准會昌元年二月敕休假一日伏請准近勅從之
四年十二月壬子勅尊崇聖祖修飾道宫旣復其名固難無額
宜令所司依舊造太淸宫牌額懸掛兼京城內金眞觀仍改名
崇道宫亦准上給換牌額以朱梁改爲廟額故也
晉高祖天福四年已亥九月辛卯召道士崇眞大師張薦明錫
以繒綵薦明燕人也少爲儒遊學河朔漁獵老莊故性與道俱
其後雲衣星冠奉自然之教帝素尚玄元御極之初數數召見

帝問曰道可治世乎薦明對曰道也者妙萬物而爲言總兩儀
而稱德得之上者爲道得之中者爲仁義得之下者爲禮智信
而失之非人也得其極者尸居衽席之間可以治天地豈止乎
世者也帝遂延入內殿講老子道德經召宰臣馮道授卷而聽
道曰道士講老子僧人受具戒今古有之不可輕也帝遂禮之
爲師益加崇重嘗聞宫中奏時鼓乃曰陛下聞鼓聲乎守一而
已夫絃匏金石其聲十二其黃鍾也唯合於黃鍾其不應者五
十有九出乎多門也鼓之爲音也奚其間然無宫商無角徵無
羽無變和而契之其一故也人能混成於心則與天地俱矣何
患世之不湻哉帝由是致心虛靜尊道貴德故每一召見多所

頒賚
五年五月賜張薦明號通玄先生令以道德二經雕上印板命
學士和凝别撰新序冠於卷首俾頒行天下
周世宗顯德五年戊午六月出御衣并錢帛修太淸觀
六年二月觀成帝駕幸焉禮謁老君畢因觀所賜鐘觀在乾明
門外初帝聞濮州有一鐘聲甚𥐪每擊之聞數十里乃命徙之
以賜太淸觀
宋太祖皇帝建隆元年庚申遣使詣亳州祀老君又建建隆觀
於閶闔門其觀卽周世宗所修太淸觀帝改賜今額仍舊奉祀
老君太宗皇帝太平興國七年壬午謂輔臣曰朕讀老子道德

經佳兵不祥之器聖人不得已而用之未嘗不三復以爲䂓戒
王者雖以武功克定終須用致治深得老子衞生之旨
九年謂宰臣曰朕每日所爲自有常節辰已間視事旣罷便卽
觀書深夜就寢五鼓而起盛暑晝日亦未嘗寢乃至飲食亦不
過度行之旣久甚覺得力凡人食飽無不昬濁倘四肢無所運
用更便就寢血脉凝滯諸疾自生欲求淸爽其可得乎老子云
我命在我不在於天全係人之調適卿等亦當留意毋自欺於
攝養也
湻化二年辛卯遣內侍李守倫李廷訓羅懷中等下兩浙軍州
選擇良才重新修建亳州太淸宫自是凡水旱必遣使祈禱屢

有感應三年帝嘗誦老子道德經謂侍臣曰淸淨致治黃老之
深旨也朕當力行之昔汲黯卧治准陽密子賤彈琴治單父此
則黃老之道也宰臣吕端曰行黃老之道以致昇平其効甚速
吕䝉正曰老子稱治大國若烹小鮮夫魚撓之則亂比來上封
事求更制度者甚眾望陛下行淸淨之化上曰朕不欲塞人言
路至若愚夫之言賢者擇之亦古典也
四年遣中使部丁匠修太淸宫至至道元年十月畢役自後命
使臣二員監宫及洞霄宫(洞霄宫奉先天太后後漢永興元年置廟唐改爲宫)每三年而
代每嵗老君生日三元及誕聖節並修齋醮著於今眞宗皇帝
咸平五年壬寅遣內侍陳延慶重修太清宫及洞霄宫各給兵

士洒掃景德二年乙已詔禁兩宫四面樵採
大中祥符二年已酉詔左右街選道士十人校定道藏經典至
三年又令於崇文院集館閣官僚詳校命宰臣王欽若總領之
初太宗嘗訪道經得七千餘卷命散騎常侍徐鉉知制誥王禹
偁校正删去重複寫演送入宫觀止三千三百三十七卷至是
欽若沿舊三洞四輔經目增補凡四千三百五十九卷撰成篇
目上進賜名寶文統錄帝親製序云夫混茫未闢兹謂之無名
文字云生於是乎有作矧乎希夷之旨冲妙之音法於自然生
乎太極所以述洪荒之始叙天地之心宣至眞之言介羣生之
福若乃刻之瑶版貫之金繩封以琅函固以瓊藴萬靈翼衞與

環極而同遵億世仰觀方珠躔而不昧其久也盤石有時而鑠
矣其異也烈火莫得而燔之所謂神之至神大之爲大者也言
思往古以迄後時開基纘服之后王代工具瞻之卿輔穆淸垂
拱以致太和廊廟緝熈用成大定莫不奉其訓而成治遵其教
而流行至於嗇炁凝神澡心練行累德增善通幽洞靈上賓於
九淸下延於萬壽逰方之內故莫得而詳象帝之先寔於斯而
覩國家肇膺丕厯欽奉元樞藝祖淵嘿以教人神宗淸靜而致
治隆興玉字遠募銀題大致闕文夐出前古載惟眇質祗紹慶
基仰受河圖下迂飈馭代宗昇燎鄈壤廌琮渦水順風國陽肆
類民歸湻樸物無荐瘥豈止宗祐之靈以恢盛則抑亦虛無之

助用浹多祥期闡眞風在揚妙旨惟發揮於閟籍可啟迪於懷
生復以載祀屢遷篇章至廣授於帝嚳伯禹不其近歟傳於龍
漢赤明蓋夫遠者倘靡伸於詮次卽何罄於寅恭由是詔朝宥
密之臣總司厥任擇柬校讐之士各効其官輯丹室之寶章訪
紫臺之袐迹正奇字於古篆考方言於軺車索隱造微鉛黃之
妙曲盡羣分類聚甲乙之次罔差豈止班志之九十三篇仙記
之三十六法而已哉飛灰之序三浹貫花之教一成將使垂於
後天布之綿宇方新濡翰以永藏山惟慶育壽邱是開帝緒高
昇函谷允曰道宗仰惟述作之言並極天人之際混於諸子良
所未安列行寶經兹爲至當自幼冲之仰奉詔不朽之明規樞

密使吏部尚書檢校太師同平章事王欽若實冠攸司益懷順
美顧勤職之無舍期傳世之有輝爰以奏封獻兹篇目願裁序
引式謹嵗時紹璿宙之鴻源雖遠欽於道蔭繼瓊綱之前制亦
可煥於人文俯示方來彌多靦媿題曰寶文統錄云爾欽若以
道德經陰符經乃老君聖祖所述請自四輔部陞於洞眞部初
詔道釋藏經互相毁訾者削去之欽若言老子化胡經乃古聖
遺跡不可削除詔從之
大中祥符四年辛亥帝祀后土於汾陰駕至函谷關御製度關
銘并序曰夫聖達之心無適無莫神化之跡或闇或彰倘遺烈
之昭然卽生民之仰止函谷關者老君西昇之途也若夫含眞

上德闡教强名居藏室以棲眞涉流沙而匿影仲尼問禮旣吐
於微言尹喜授經復占於眞炁斯並存於前載播厥方來若乃
萬壽之年至神之道臻乎妙有豈易殫云踐華之郊䟽河之境
仙馭所厯車轍如存揭以關梁見崤函之阻紀斯縣邑彰靈寶
之休所謂人往而教存世殊而地久朕恭祠坤載因舉時巡淵
嘿之風永懷於瞻望淸靜之治靡捨於宗師將振淸塵俾刋翠
𤣻銘曰教父潛眞神龍比德方事神遊爰符默識聖言聿昭生
民有則載望函谷永存轍迹元妙無彊淸輝罔極齋輅云經貞
珉乃刻
祥符五年遣三司使丁謂詣宫禮謁六年秋有詔幸亳謁太淸

宫時昇天檜巳久枯至是再榮
七年甲寅正月車駕詣太淸宫朝謁親奉册寶上尊號曰太上
老君混元上德皇帝御製老君讚并序曰若夫先二儀生庶物
是謂之至道首三辰敷元命是謂之高天若乃居道之大侔天
之崇迹處於範圍可思而不可測功逾於陶冶可知而不可言
其應期也無爲而無不爲其隱景也無往而無不往是以存靈
躅運神遊或恍惚而來同或杳冥而高蹈九淸宴處與元始而
均尊億世仰瞻稱太上而垂裕洪惟老氏實曰眞人所以綿區
靡不攸賴况後昭昭福地寔再誕之鄉弈弈仙祠蓋炳靈之域
宜乎積精之所屬丕佑之所祈徇輿誦以來思揆元辰而祗若

者也太淸宫者介譙都之列壤濱渦水之洪淵固降聖之名區
誠集眞之淨館成湯之國疆理相望太皥之墟次舍密邇土風
純固地利膏腴高阜層岡總刑勢於千里茂林嘉樹呈鬱䓗於
四時足以爲曲密之庭靈仙之宇者焉矧惟太上混元上德皇
帝禀混茫之炁含杳冥之精挺元化而無垠冠懷生而資始故
能先太極而有後太極而無先來年而終後來年而在若乃感
日而受娠指李而辨宗始育而能言未孩而皓首此至靈之兆
也晦迹於樹下遠涉於流沙答禮於仲尼授經於尹喜此垂教之
迹也肇自羲昊以訖商周代爲至人世存竒躅此神變之德也
言乘颷馭往陟淸都總治羣仙宣布和氣此裁成之功也至於

希夷之旨淸靜之宗本於自然臻於至妙用之爲政政恊於大
中用之治身身躋於難老施於天下天下可以還湻漸於生民
生民由其介福所謂萬物之祖眾教之先漢尚其言措於刑辟
唐宗其道致乎昇平宜餘蹟之誕敷傳億年而靡絕國家膺延
洪之寶命啟累盛之璿圖惟醇治之攸基自妙道而斯始太祖
皇帝神武不殺舞干戚而賓九圍太宗皇帝淸明在躬垂衣裳
而立教增修俊德冠列辟之丕聲茂著鴻靈貽冲人之纘服敢
不實慈儉持恭嘿尊五千之訓安億兆之民書轍所通期登於
仁壽日月所照庶洽於穆淸由至誠之感通果祥徵之昭格曁
乎神明告瑞諜頒大禮誠純禧集九霄之馭俯降於宸圍百世

之祥縷聞於帝緒欽承錫類祗答降康故將擇吉壤於神臯伸
大報於春序念至教之父始妙用於三才景亳之郊峙靈墟於
九卻躬修欵謁方在於詢謀旅貢輿言遽形於傒望顧兹協契
深慰予衷乃議省巡用諧人欲由是發明詔戒攸司擇元辰於
攝提詣殊庭於誰左爾乃千車萬騎九游八鑾按轡乎皇衢弭
蓋乎眞館百執措事萬國充庭先時洗盥徇乃齊之訓質明酌
獻勵如在之恭鍾罄之詣簠簋斯潔預奉寶册所以增崇名次
祓壇墠所以待靈遊也若乃星漢杳杳宫殿沉沉期颷馭以來
斯想蓬壺之密邇盛節無斁介祉有孚復將格太室就陽位奠
圭幣奉牲牷侑享於祖宗合䄞於穹厚以成邦家之純懿以答

神祗之洪祐載惟眇質獲纘睿圖恭佩聖言肅遵道袐非敢溺
方術求神仙蓋以宗希夷化區宇緬追於湻古大庇於蒸人而
六廟降衷三靈流貺故能膺天賜交神歡大曠之儀以之累舉
景鑠之事罔不彰明由合宫之齋居成峒山之順拜旣遵道而
闡化復尚德而教人警蹕言旋顧禮容而斯備琬琰攸刻庶風
聲而靡渝讚曰譙都之壤渦水之濱是爲福地寔誕聖君含兹
眾妙佑彼烝民藏室問禮尼父依仁函谷望炁尹喜知神颷駕
雖往鴻應常新福壤斯在風烈無垠緬瞻珍館俯徇輿人羽旄
欵謁舊典遐遵蕭薌肅薦精意䖍伸考聲名兮大備期昭感兮
交臻祝威靈兮不昧冀介福兮相因將述宣兮茂則聊刻鏤兮

貞珉序凝禎兮三檜昭邁德兮萬春仍勅彩繪殿宇又御製老
君古玉石像讚并序云夫聖眞之迹實浹於無方神明之區必
彰乎尤異眷言肖像成自古先睟表可觀祥徵丕顯發乎輝景
旣協於禎期飾乎棟梁用昭於精意驂騑雲駐忻獲仰瞻琬琰
斯刋庶垂不朽讚曰洪惟教父生此靈墟述宣道德隱景虛無
肖像斯在明徵允敷發兹靈耀協乃禎符聿修毖祀言駐乘輿
載刋樂石永讚洪圖時正月二十日也是日日重暈甘露降仙
鶴翔五色雲現黃雲如蓋下屬及迴仗嘉氣彌望紫雲捧日變
五色賜天下大酺時亳州通判李若谷之子淑年十二奏頌以
述盛禮召對行在面命賦朝謁太淸宫詩授筆立成帝嘉賞之

詔中使引送中書再賜童子出身初虛無堂之北有大檜引柯
南指時營前殿匠者深慮其礙殿簷白官吏欲削之一夕大雷
雨明旦視巨枝已轉北矣至是帝見而嘆異駐輦移時因名爲
御愛檜
此檜昔題者甚眾唯石曼卿爲絶唱又得福唐林迥詩尤佳
句云古殿當年欲葺時槎牙高檜礙簷榱人間斤斧不容手
天上風雷爲轉枝煙色并來春巳重月華饒得夜相宜眞皇
一駐鑾輿賞從此佳名萬世知蓋紀實也
帝御製太上太淸天童護命經序云妙本難窮至眞善應可道
而非常道無爲而靡不爲是以瓊簡瑶函爰敷寶訓雲章鳳篆

咸演袐文標示明科形容造化所以宣揚博利佐助洪鈞爲善
教之筌蹄導含靈之耳目朕獲膺元命茂育羣黎冀廣眞詮潛
滋庶品天童護命經者太淸密誥金闕珍符素有前徵播於别
錄其或洗心成誦結念奉持固可卻厲蠲邪臻和致壽類羲經
之立象幽贊神明同夏鼎之除妖不逢魑魅愈兇災於六極集
戬穀於百祥因模寫以頒行乃標題而叙引所期寰海共樂生
成云爾
初帝以儲嗣久虛命句曲山道士朱自英奏章自英存念精誠
神昇帝闕忽見三茅眞君各乘寶輦從黃道而下自英俯伏避
道俄聞輦中顧問自英因何來此自英答以臣爲眞宗皇帝祈

求聖嗣茅君頷之曰此亦人間一大事旣而章進御太上勅茅
(某)有憂國愛民之心宜爲宋天子嗣明年果誕皇子是爲仁宗
皇帝天聖初召自英詣闕二聖眷遇甚隆賜號觀妙先生建乾
元天聖二觀以旌其功
按三茅山二十二代宗師觀妙先生朱君碑銘有曰方帝三
葉之慶祥兮屬春宫之位虛祀高禖以詔弓韣兮洞天輟司
命之友於蓋謂是也
仁宗皇帝天祐四年丙寅宰臣王曾言道藏經其中有詞語淺
俗者帝曰道藏多說飛煉金層修合方藥豈得皆如老氏五千
言宰(臣)張知白曰道德經乃治淸靜之術與諸道經不同帝曰

今搜訪道經當精細詳校乃入藏至和二年乙未正月帝不豫
召建隆觀道士劉從善於大慶殿設醮奏章命宰臣代拜至夜
伏章次帝忽大漸瞑目巳數刻中外驚讋從善遲久方起曰章
已達太上有勅令聖駕回矣俄而帝甦卽傳宣問葛將軍是何
神從善對曰卽三天門下中元將軍也主人間章奏之事復傳
宣令速設位供養翌日聖體遂康謂左右曰朕昨夜夢至天門
有葛將軍者自門內出曰皇帝未合來急索馬送回遂寤時有
旨特建葛將軍觀於郊壇之西仍賜從善御服金帛甚厚
范文正公仲淹通判陳州日郡守爲母疾請道士拜章公曰
庸人安能達章帝所耶因來問疾次遂令其奏章伏地久不

動人捫其軀則僵矣直至五更方起謂守曰得太上旨太夫
人壽有六年所苦勿慮公詰其伏地甚久之故道士曰上章
罷將迴適會張明年試進士榜羣仙聚觀壅隘欲出不能是
以久公疑其妄曰法師曾見榜否曰是何不見復問曰狀元
是誰道士曰姓王名上是拱字下一字墨塗之又注一字於
傍天門高望之不可辨明年果王拱壽作大魁御筆改爲拱
辰
嘉祐七年帝不豫夢三神人自言其姓號左右翊衞之旣寤而
疾遂平乃詔徧訪神祠無有合者帝後於所受太上正一籙中
得之乃三將軍也八年三月十六日詔曰神理至幽必有驗於

顯誠心至著必有達於微音容相交符應若合上仙隱景唐將
軍上靈飛形葛將軍直使飛眞周將軍階列仙游名在眞籍頃
朕違豫漠而感通孚佑有加康復如故不薦美號無以隆其稱
謂不嚴袐閣無以宅其威靈唐將軍加號道化眞君葛將軍加
號護正眞君周將軍加號定志眞君仍於在京宫觀內建置殿
宇庶殫精衷庸答休證
神宗皇帝元豐三年癸丑從張君善奏自今補道職試道德經
靈寶度人經南華眞經義五年詔增神仙封號又詔釋氏水陸
道場設三淸上帝等位與幽冥鬼神爲列褻瀆高眞仰所在官
司嚴加禁止

哲宗皇帝紹聖五年戊寅二月十五日夜亳州太淸宫道眾朝
禮次見老君像兩眉間紅光浡浡而出漸照滿殿通徹瓦屋上
連霄漢入洞霄宫先天大聖后殿逡巡光定左右二道爛若紅
霞中間一道皎如白練輝華連屬亘若虹橋數百里間光明如
晝遠近居人皆出戸仰望燒香瞻拜至二更以後光影浸移尋
入天門而去宫主觀妙大師張景先并道眾韓惟吉等一百四
十人洞霄宫主女冠王景素等八十一人狀并監宫兼谷陽鎭
監酒祱李翔繳連到市戸王靖等一百一十一人狀申州知州
事喻陟等亦覩靈光之異遂以奏聞有旨就宫開建金籙道場
一月日差守臣喻陟代拜命左街都監道士賈善翔率其屬從

事
善翔嘗至太淸宫眾請講度人經至說經二遍盲者目開時
會中有媪年七十餘喪明已三十年一聞經義豁然目明至
醮之夕夢眾靈官傳太上命賜其仙服以善翔爲太淸宫主
者後數日返眞張商英作眞逰記備載其事
三月十八日丁卯降靑詞嗣天子(臣某)謹遣入內侍省東頭供
奉官幹御藥院(臣)蘇珪請道士三七人於太淸宫開啟祈福道
場一月罷日設普天大醮一座三千六百分位(臣)謹上啟太上
老君混元上德皇帝太淸玉陛下伏以譙亳奥區聖眞所宅發
祥降祉神光屬天現於眉間照耀千界顧德不類獲承天休夙

夜祗嚴罔敢怠忽二十日將晚執珪陞殿燒香忽見老君兩眼
下有光如雙珠圓明至巳時方散四月初九日珠光復現如前
州郡賀表云一毫煥發初照殿庭五色相鮮俄連霄漢傍若慶
雲之紛郁中如素練之卷舒又云化潛格於無形福自生於有
象浮雲異彩爲史官甚盛之書表聖洪禧協帝緒無疆之慶
徽宗皇帝崇甯五年丙戌十月五日下詔曰有天下者尊事上
帝勅命惟幾敢有弗䖍而釋氏之徒修營佛事妄以天帝次於
鬼神之列瀆神踰分莫此之甚其能克享上帝之心乎可令有
司檢會削除以稱朕嚴恭寅畏之意又准勅水陸道場之內設
三淸玉皇上帝等位其可以三境高眞與幽冥鬼神同列乎昔

神考元豐中曾降詔止絕可檢舉施行又准敕舊來僧居多設
三教像爲院額及堂殿名且以釋氏居中老君居左孔子居右
非所以稱朝廷奉天神興儒教之意可迎老君及道教功德並
歸道觀遷宣聖赴隨處學舍以正名分以别教像
大觀元年丁亥正月初四日尚書省劄子准勅道士序位在僧
之上女冠在尼之上致和二年壬辰建康府有鄕民梁光映久
患癩疾其家畏其傳染而棄之乃於茅山玉晨觀捨身逐日擔
水以給道眾夜則睡於三門外龍虎君之下如是者數載一日
給水之際忽一人皓首素衣乘白馬而朱鬛紫煙彌覆其上身
放光明照映山川前有二人持節叱梁曰太上老君來梁再拜

叩頭老君曰吾有天童護命妙經流傳於世久矣汝聞之乎曰
不識老君曰吾今授汝汝可記之誦以咒水沐浴則汝疾當愈
亦可以濟人也乃誦經(今世上天童護命妙經是也)
六年八月詔太上老君混元上德皇帝名耳并字伯陽及諡聃
並見在於經傳見今士庶多以爲名字甚爲褻凟自今後並令
禁止
十一月詔曰周室衰中國有聖人焉著書九九篇以貽後世淡
然獨與神明居豈得而窺之漢司馬遷班固皆小智自私作傳
則同於韓非申不害之徒叙古今人表以爲第三等列子游子
夏之後表而揚之實在今日史記老子傳陞於列傳之首自爲

一秩前漢古今人表叙列於上聖其舊本並行改正昨注道德
經可視倣唐制命大臣分章句書寫刻石於京神霄萬壽宫以
垂無窮焉
司馬貞史記索隱以老子與韓非並傳爲史遷之失謂二人
教迹全乖不宜同傳先賢已有成說故其序云伯陽清虛爲
教韓子峻刻制法靜躁不同德刑斯舛今宜柱史共漆園同
傳公子與商君並列可不善歟今詔昇於列傳之首自爲一
秩又盡善也又班固漢書古今人表序爲九等乃置老子於
第三後漢邊韶曰班固以老子絶聖棄智禮爲亂首與孔子
道違故抑而下之與楚子西同科二者之論殊矣所謂道不

同不相爲謀又曰夫大人之度非凡所訂九等之序何足累
名耶唐陸希聲亦云仲尼親見老氏從之問禮誠無間然而
班固乃絀之於第三品雖其名可絀而道可貶乎哉是皆天
下之公論也是以唐之明皇嘗有詔令史記陞老子入上聖
今朝復有此詔可謂前聖後聖其揆一也
二十日詔道無乎不在由漢以來析以異之世流於未俗不見
大全由是以隱朕作而新之究其本始使黃帝老子堯舜周孔
之教偕行於今日可令天下學校諸生添大小一經各隨所願
分治大經黃帝內經道德經小經莊子列子自今學道之士應
入學人並令所在州縣勘會保明不經刑責不犯十惡姦盜及

違八行之人許入州縣學教養并依見行學法所習經以黃帝
內經道德經爲大經莊子列子爲小經外兼通儒書俾合爲一
道經周易小經孟子自來唯有先生法師處士大師等號而品
秩甚少名稱曁高視官亦隆人難遽進並依舊外其在學中選
人可依下項
置士名分入官品
元士(正五品)高士(從五品)大士(正六品)上士(從六品)良士(正七品)方士(從七
品)逸士(正八品)居士(從八品)隱士(正九品)志士(從九品)
資任請給各隨品官法神霄玉清萬壽宫天慶觀及其餘宫觀
知副並以學校登科人充禮部置籍差注如吏部法山林高蹈

之士令監司守令依八行法以禮延入州學並以名聞其後禮
部尚書薛嗣昌奏從禮部出給印紙所屬批書從之
同日詔莊周列禦㓂令神霄玉淸萬壽宫司設像並配於太上
之祠以稱朕欽崇道妙之意是先聖政錄編修官王禮言莊列
功不在顔孟下竊見朝廷推尊孔子而顔孟配祀爵皆封公至
莊列獨以諸子百家爲稱未有旌異乞講究崇祀之禮故有是
詔
宣和元年六月九日詔莊周封微妙元通眞君列禦㓂封致虛
觀妙眞君仍行册命八月編修道史官言編修道史所止年代
詔自龍漢止五代爲道史本朝爲道典

宣和三年十一月三日詔提舉道錄院見修道史非可以常史
論自史記漢書以來體制有可采當以爲例則史表一門不須
徒設道紀斷自天地始分以三淸爲首三皇而下帝王之得道
者以世次先後列於紀爲天地宫府品秩輿服符籙儀範禁律
修煉丹石靈文寶書等十二志男眞自風后力牧而下女眞自
九靈元君而下及凡臣庶之得道者各以世次先後爲傳
方諸宫靑童大君撰金闕後聖李君紀曰夫二炁離合理物有
期二道虧盈出處因運期之至也因而適之運有來矣就而撫
之承唐之年積數有四十六丁亥從此後復有五十六丁亥之
間主有縱橫九一之名建光延昌元年其後甲申之嵗前後種

善人除殘民疾疫洪水交其上兵火繞其下惡惡並滅凶凶皆
没好道陸隱善人登山到壬辰之年三月六日金闕聖君來下
光降於兆人矣當是時聖君發自靑城出隴西雲北察燭龍之
外
北方黑國之北有山極峻造天四時冰雪晝無日北向更明
夜直上觀北極乃燭龍所居燭龍北方之神也山海經曰西
北海之外有神人面蛇身而赤其服及晦視乃明不食不寢
是燭九陰是謂燭龍炬可以明照
西旋九流之關東之扶林晨落南視朱山空中乘三素飛輿從
虛輦萬龍天光總照神鑑三辰於焉滅惡人於水火存慈善以

爲種民始學者爲仙使得道者爲仙官若能精洞房於上元修
九眞以彌勤步隱書於七靈窮八素之用誠旣得涉三災而不
傷必觀更始於太平又得賜書爲仙官神眞長生也然後聖君
當復斷其麤妙擢以補官僚者或位爲仙伯或拜爲仙侯助聖
牧人理氣布德或封掌一邑委政一國若奉鬱儀以召日施結
璘以攝月詠大洞之上經存七變之轉章按金闕之眞書佩神
虎之大符施八道以拘神啟紫文以駕浮誦金根以長存設九
赤以封邱命曲素以招神役紫度以招無服五行以呼魔挹琅
玕而不休經嶮試度無疑履兵火而不憂者皆位爲左右仙公
左右大夫或爲卿相之司上國仙侯也所以聖君從虛輦萬龍

者以視眾仙隨材而授給也聖君雖封掌兆民下盼萬生故自
逍遥金闕宫館上淸棲形太虛遨逰五城察照十天百方太平
也諸見太平者皆是慈心仁人守善不巳或學道修眞可教之
士或靈人受書守精保胎或得道得仙精誠之夫或玄簡錄名
七代有德祚及子孫當爲仙者或生有靑骨通神接眞或才性
偉寂天分淑邁至忠至孝至正至廉作仙之品高下數百矣聖
君皆隨才署置以爲大小仙侯皆各有秩以君種人也仙侯一
年一朝上淸見聖君以受事也聖君五年一下逰以幸仙侯察
種民而考仙治焉蓋老君於將來運親降爲太平眞君也故亦
號金闕後聖君世間拜表上章露刺投詞皆乞逕御太平金闕

後聖玄元上道太上老君太淸玉陛下蓋老君號千二百官君
千二百官章之主也封章用九老仙都君印者老君亦號九老
仙都君也以至上士澄心注想隨祈而應靈感之迹接於見聞
然形於紀錄者蓋大地之一塵爾其周流三界濟度無窮或示
仙姿瑞像爰及肉身或飛或歩或尊或卑或朝或野或夏或夷
應巳則隱不可測量來無所從去無所至洞有洞無周徧一切
眞身化身一歸妙有稱讚所不能及記述所不可旣姑摭經史
前聞編次以爲實錄云
