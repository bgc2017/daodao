








黄帝陰符經注
蔡氏注
上篇
觀天之道執天之行盡矣
道分而爲天地天地分而爲萬物萬物之
中人爲最靈本與天地同體然人所受於
天地有純雜不同故必觀天之道執天之
行則道在我矣言天而不言地者地在其
中也
天有五賊見之者昌五賊在心施行于天宇

宙在乎手萬化生乎身
五賊五行也天下之善由此五者而生而
惡亦由此五者而有故即其反而言之曰
五賊五賊雖天地之所有然造天地者亦
此五者也降而在人則此心是也能識其
所以然則可以施行于天地而造化在我
矣故曰見之者昌
天性人也人心機也立天之道以定人也
天地之所以爲性者寂然至无不可得而
見也人心之所禀即天地之性故曰天性

人也人之心自然而然不知其所以然者
機也天之所以動地之所以靜者也此機
在人何所不至爲堯舜爲桀紂同是機也
惟立天之道以定之則智故去而理得矣
天發殺機龍蛇起陸人發殺機天地反覆天
人合發萬化定基
殺機者機之過者也天地之炁一過則變
異見而龍蛇起陸矣人之心一過則意想
生而天反地覆矣天人合發者道之所在
天意人情所同然天序有典天秩有禮人

之大倫是也西方之學以此爲世網而絶
之然而不能搖者以萬變之基一定而不
可易也
性有巧拙可以伏藏九竅之邪在乎三要可
以動靜
聖人之性與天地參而衆人不能者以巧
拙之不同也惟知所以伏藏則拙者可使
巧矣人之所以不能伏藏者以有九竅之
邪也竅雖九而要者三耳目口是也知所
以動靜則三返而九竅可以无邪矣目必

視耳必聽口必言是不可必靜惟動而未
嘗離靜靜非不動者可以言動靜也
火生於木禍發必尅姦生於國時動必潰知
之修鍊謂之聖人
火生於木有時而焚木姦生於國有時而
必潰五賊之機亦由是也知之修鍊非聖
人孰能之修鍊之法動靜伏藏之說也
中篇
天生天殺道之理也
生殺者道之降而在炁自然而不可逃者

也
天地萬物之盜萬物人之盗人萬物之盜三
盜既宜三才既安
天地生萬物而亦殺萬物者也萬物生人
而亦殺人者也人生萬物而亦殺萬物者
也以其生而爲殺者也故反而言之謂之
盜猶曰五賊云爾然生殺各得其當則三
盜宜三盜宜則天地位萬物育矣
故曰食其時百骸理動其機萬化安
天地萬物主於人人能食天地之時則百

骸理矣動天地之機則萬化安矣此爲盜
之道也時者春秋早晩也機者生殺長養
也
人知其神之神不知不神之所以神
神者靈怪不測也不神者天地日月山川
動植之類也人知靈怪之爲神天地日月
山川動植耳目所接不知其神也
日月有數小大有定聖功生焉神明出焉
日月者人不知其神也日之數大運三百
六十日月之數小運三百六十辰天地變

化不外乎三百六十聖功之所以生知此
而已神明之所以出由此而已
其盗機也天下莫能見莫能知君子得之固
躬小人得之輕命
盜機者即五賊流行天地之間上文所謂
日月之數也見之知之則三盗宜而三才
安矣然黄帝堯舜之所以得名得壽蘇張
申韓之所以殺身赤族均是道也民可使
由之不可使知之至哉言乎
下篇

瞽者善聽聾者善視絶利一原用師十倍三
返晝夜用師萬倍
瞽聽聾視用志不分也一可以當十三反
者即目耳口也返者復其初也晝夜者陰
陽之運三者既返則超乎陰陽之運而通
晝夜一死生矣一可以當萬易所謂神武
而不殺者也
心生於物死於物機在目
心因物而見是生於物也逐物而喪是死
於物也人之接於物者其竅有九而要有

三而目又要中之要者也老聃曰不見可
欲使心不亂孔子答克己之目亦以視爲
之先西方論六根六識必先曰眼曰色者
均是意也
天之无恩而大恩生迅雷烈風莫不蠢然
无恩之恩天道也惟无恩然後能有恩惟
无爲然後能有爲此用師萬倍必三返而
後能也
至樂性餘至靜性廉天之至私用之至公禽
之制在炁

至樂者无事故性餘裕而能先天下之憂
至净者无染故性廉潔而能同天下之患
此三返之道无爲之至也若不拔一毫者
之所爲也然天之道至私而用之至公是
至樂至净乃所以有爲也惟物亦然物之
可取者謂之禽萬物之相制伏彼豈有爲
於其間蓋炁之自然也虎豹之於麟鷹隼
之於鳳非以其才之搏與鷙也此三返晝
夜所以能至於一當萬也
生者死之根死者生之根恩生於害害生於

恩
生死恩害道无不然此霜雪之殘所以有
至恩雨露之滋所以有至忍也極而論之
則有无動靜之機未嘗不相與爲往來故
正言若反也
愚人以天地文理聖我以時物文理哲
人見天有文地有理以爲聖也不知其所
以聖我以時之文物之理而知天地之所
以聖天文有時地理有物哲知也以天地
之常言之其道固如是自變者言之亦如

是也此觀天之道執天之行至於通乎晝
夜而與造化同體動靜无違也


黄帝陰符經注终















