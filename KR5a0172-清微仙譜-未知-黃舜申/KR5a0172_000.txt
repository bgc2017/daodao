








清微仙譜序致一
道在太極之先何謂也未有天地已有大極
其容有先乎吾聞之經曰无名天地之始始
也者豈非先天地而有者乎今夫天日月之
往來風雨之散潤雷霆之鼓動人知其爲天
之造化而不知其爲是道之功用也嗟夫使
是道之功用一息而不運乎其間則天之造
化息矣易不云乎大哉乾元萬物資始乃統
天又曰先天而天弗違天且弗違而況於人
乎況於鬼神乎而是道之秘始不容於不洩

矣故其傳始於元始二之爲玉晨與老君又
再一傳衍而爲眞元太華關令正一之四派
十傳至昭凝祖元君又復合于一繼是八傳
至混隱眞人南公公學極天人仕宋爲顯官
遇保一眞人授以至道遂役鬼神致雷雨動
天使陟仙曹晩見雷囦黄先生奇之悉以其
書傳焉先生覃思著述闡揚宗㫖而其書始
大備凡有祈禱若持左劵而能不動聲色以
取償責報於渺茫冲漠之中弗爽晷刻何其
神也一時王公大人争欲羅致四方來受學

者以千數或窺一斑或剽半甲驟加試用靡
不策效然先生寳其書不屑以授人故學者
浩浩鮮睹大全之秘近膺詔命入覲得㫖還
山予始獲登先生之門每燕暇從容與論道
妙必極反復雖予際遇於先生爲最後而受
教於先生爲最深間一日語予曰某老矣閲
人多矣未有默識心通篤信力行能如子者
此殆天授非人力也因悉出所受南公書以
授之采拜受之日私竊自誓曰采雖晚出先
生之門能淑先生之教今又獲先生之書敢

不廣其傳俾千劫之下有目者咸獲争先快
睹不更復有望蓬萊隔弱水之歎敬鋟諸堅
梓嘉與四海有志之士共之因爲之説曰是
道也原之於其始固已先天地而有要之於
其終又將後天地而存嗚呼其行與之俱傳
於無窮矣至元癸巳純陽月純陰日建安後
學陳采焚香拜手謹書




清微仙譜
清微道宗
元始上帝至眞大道无形无名虚无自然萬
化之祖孰得而言昔浩劫之先凝炁成象
露至玄至妙之藴錫
玉宸道君後名妙玄經應化玉册秘於清玄
玉英之館道君即太易元炁之應運高拱
上清敷弘至道體至極至靈爲玉式符而
授於
清微眞元妙化天帝名迹□應運開圖敷天

佐極高居太漠洞妙自然恢張萬範與道
長存秦時降邾國都洞妙保化宫清微妙
化府一名元始萬化宫妙化府帝狀青衮
服
九天妙道眞運元君楊徹元君乃元始一炁
之化身青首被髮龍體乘流火出入三界
號雷霆樞轄之神秦時降河中府都九天
長原宫後敷弘大道運玄妙經授
九天洞明元君許齡卿元君秦時降劍州鳳
目月眉鬟髻如二三十歲人衣緑衣常執

玉册與道混融神變莫測居九天洞清育
玄宫以玄都玉梵發而爲章授
玉堂天山眞人宋軒眞人秦東京人美鬚面
白厖眉因周室將微世道混亂入閬州拜
許元君證道登眞居金華山太清宫鳳凰
閣玄靈宫後以雷元振光之章授
太玄青惠招化扶桑眞君卜冀眞君頂緑王
之冠面色瑩白如玉隨州人也因秦亂避
患入閬州拜宋眞人潜虚道妙位證太玄
眞人居角亢二星之中昭靈府以大道无

量元光玉符授
昭凝神耀保天道化元君廣溶元君降秦時
酆州人於歲亂離入西京城得玉符之妙
會道凝玄漢高皇平定後於河南府昇眞
居海上神州神耀府以玉英寳章授
明清道華元君丘沐元君漢初壽州人得寳
章之㫖總萬炁而會天昌居太上左宫都
曠平府後以道摳授
秦明清惠眞人師復眞人漢代人也乃東華
大帝化身神毅特達體天運道都龍丘山

通明洞
清微洞光寳衡紫華元和明道太一神景元
君王宏(一名正宏)元君滿月相一字眉鳳目披
髮仗劍宋履太一月孛化身統理玄摳都
玄都太冲樓右紫輝宫後以清微隱訣元
始萬神香流於人間
通妙元化太一冲和元君謝晋剛元君太極
凝眞元始别體隱化神變未究始終常幻
質爲微眇人莫能識默運樞軸策役萬靈
不假符圖紙朱有形之物隨寓成形發揮

道妙有内訣口口相傳於世都暘谷壇左
瓊瑶玉臺冲和府
清微茂晨保運金明元君彭涵原元君雙髻
面色如玉月眉鳳目笑容素衣絳裙仗劍
乘火龍居井鬼二星之間丹昭府領丹昭
風火雷霆三萬衆自爲帥以清微妙要流
傳人世
西華通惠元君龐俏道元君掌元始禁書瓊
章鳳紀保制劫運安鎮乾坤雲冠青服顯
漢神爵年間後寓庚除治治在漢州緜竹

縣去邑二十五里有二處居西華廣眞宫
出三道三經統御三界後化身爲
太和伊玄元君宋益誠領三天演教之任居
茂儀府
靈妙和澄元君需東元君東漢彭州人仙姿
端肅會道自然應世爲師名號不一掌清
微之妙道居瓊和府
高明大使至道玄應神功妙濟眞君許遜事
迹見本傳眞君得先天之妙扶世濟民不
可紀述故戒文有云金書玉篆傳于世不

可輕泄不可秘後示净明法於後代蓋内
訣幽遠其可擬諸形容居玉都清慶宫領
天機省主持清微之妙
南陵浮光天官朗期天官南陵尊帝掌握雷
樞唐降西京出書度人帝狀衮服居南極
浮光宫
護明元妃玄光聖母王説字泱一名玄光聖
母護明玉隆丹剛清華元妃紫光元君清
華元妙宫元君素華金母之玄精天一玄
斗之靈神統攝河源制御水闕四溟大神

悉隸主領出書降于唐時主張教法領清
微之奥居東海景清宫後化身爲
清微元機元靈元君龍汲雙鬟玉女相面微
赤紫衣緑裙仗劍乘白龍居洞元府有清
微演運流轉又化身爲
清微靈和元君管靜卿鳳冠玉相自然眉鳳
目紫服碧裙大帶宋履執圭以清微秘㫖
出書度人都清微天中靈光宫闕下居璋
元府又化身爲
靈光聖母宋燧龍冠緑服唐昭宗時在桂陽

軍江渚石上以清微先天之奥授
金闕昭凝祖元君
上清啓圖
上清高聖玉宸大道君陰陽混合迴風凝帝
一之尊紫白交馳運道會希夷之表出書
應劫開教度人授于
紫宸太華大天帝體道凝玄開明萬有帝狀
絳服都太微華明宫以道授于
金闕帝宸太平後聖玄元上道君道君運玄
濟物三界尊崇帝相衮服都金闕紫虚宫

依俯仰之格授之
太華西眞萬炁祖母元君元君一炁孕眞群
仙教主生生化化莫不由之口口相傳不
記文字都白玉龜臺西金太素宫以道授
之
金闕上相方諸東華司命木公青童道君道
君符九陽而育物總萬化以朝元帝相青
服都方諸宫
金闕上傅白山宫玉仙清淵太素元君李
元君咸陽人神通變化仙傳具述位三天

爲上傳領中嶽事承上清之宗㫖后服有
元始一炁玉策及文素經流傳玉仙山在
中嶽東北九十里
金闕上宰西城總眞眞人王遠字方平見仙
傳緑服眞人相三牙鬚鳳目居金闕成昌
宫闕下左府也
小有天王清虚眞人王哀字子登一名太素
抱一眞人事見仙傳眉微黑鳳目赤色紫
服眞人相居小有博爟宫闕下中府也
諸眞以道樞授之

金闕上保高元紫虚元君魏華存字賢安元
君事見本傳握符應運主治雷霆玉字金
書綱維道法上清冠絳服居高元紫虚宫
左府治高元宸照宫即上保太丹宫南極
元君後化身爲
清微炁摳元皇元君李謙出書應世
照靈光惠冲應元君字文汲内諱清淵元君
主梵清景機緘治天地人橐籥有玉策以
詔後來居海上離農山冲華府
東華上佐司命眞人楊羲和眞人事見茅山

仙傳大洞譜系居紫章丹會宫
東華上相上清仙翁許劌小字玉斧仙翁事
見茅山仙傳及大洞譜系眞人相緑服居
紫陽晨雲宫右府闕下
上清元君西華聖母一名靈寳净明黄素天
尊乃黄堂靖諶母也母名嬰事見仙傳得
上清高仙上明玉書三章潜修至道感斗
中孝道明王付之隱文華冠紫服居西華
諒光宫掌元始圖書之府以道授之
九州都仙太史高明大使許遜授之

大清泰玄元君文慵元君唐人得上清神變
之道飛遊乾坤至西京神化溪以其道妙
授之
祖元君相如美女寓形不一居景輝泰和宫
靈寳宗㫖
玉晨道君靈寳天尊三炁會眞元炁化生萬
有天尊垂慈利物普度無窮故靈寳爲萬
神之宗玉簡瓊文廣受開化敷弘至道詔
于
太玄玄一眞人玉清妙道青陽天君欝羅翹

青服治玄都應明府龍梵宫居青陽玄上
宫
太玄玄二眞人上清妙化丹陽天君光妙音
紫服治玄都宗薈府溥昭宫居丹陽玄中
宫
太玄玄三眞人太清妙感紫陽天君眞定光
白服治玄都正昌府廣清宫居紫陽玄成
宫
右三眞人並天尊相位高太極號應三
清道君授之應化眞符主執黄籙院靈

寳大法司靈寳三十六君二十四符悉
隸焉
太極眞人徐來勒事見仙傳眞人得太極函
三之妙契中盟五法之規居太極皇耀宫
闕下後授之
太極内相上清冲應孚佑眞君左宫仙公葛
玄字孝先事見仙傳東吴時人得徐君之
妙道遍歷名山感太極三眞人下授三洞
寳經惟務濟度名列帝庭居太極靈曹宫
出葛仙起居註治太極省授

太極慶融北靈内輔眞人鄭思遠眞人得師
靈寳之宗位隆上品餘記仙傳居太極元
冲府闕下後授之
抱朴小仙翁葛洪仙翁得太極之心傳遍禮
福庭超登金闕有文籍傳于世後授
太清泰玄元君文慵而
祖元君繼之
道德正宗
金闕玄元老君道德天尊玄元應化中古出
書上自三皇下迄炎漢隨時紀號代爲帝

師無爲自然慈儉復性過關之日授
文始先生關令眞人尹喜眞人周康王之大
夫仰觀俯察紫炁西邁至昭王時岀爲關
令戒吏俟問知而迎之得道德之㫖昇入
無形
太玄眞人趙隆大目眞人相絳服
天山眞人洪賓美鬚眞人相絳服
玄上眞人魯惠白相青服
自周迄唐已逾千年三眞人師資接踵得
乆視之理隱顯應號道不遠人故

太清泰玄元君文慵承流于後
祖元君出而繼繩焉
正一淵源
太上玄元老君正一之㫖出書時號之異名
一道貫之奚有分别當漢之末人心澆薄
莫此爲最太上憐憫群生初非得已人能
知不傾不二之理又何待
天尊之設教也至於遷善遠罪之誨授經
傳籙之式不過誨人爲善授以至人一新
厥德

三天聖師泰玄上相正一眞君張道陵事見
仙傳漢子房之後沛人生而神靈博究文
學感太上親授以盟威之道漢帝徵之不
起永壽二年白日上昇治泰玄省領元輝
府居玉素元都宫
嗣師太清眞人侍中張衡乃眞君長子事見
仙傳
系師太清眞人閬中侯張魯乃眞君次子事
見仙傳
女師君長文姬陵王妃次文光三賢燕王妃

四芝四師俱飛昇隱化後代出有入無以
道授之
太清泰玄元君文慵而
祖元君得以襲慶焉
會道
清微侍元上宸玄都總眞九炁元靈夫人太
皇景明洞陽金闕昭凝妙道保仙元君祖
舒一名遂道字昉仲月孛化身降唐昭宗
時廣西零陵郡人面棗黑色大目身長七
尺幼存節操生而神靈父母莫能禁遂入

道遍歷名山至桂陽軍江渚石上遇護明
元妃化身靈光聖母授以清微自然先天
之奥或竹釵袒臂仗劍坐石嘯命風霆飛
行人世繼至西京近地山中清虚洞神化
溪感太清泰玄文元君化形美女濯于溪
濱師執巾侍之奉迎至岸凡數夕變現男
女猛獸異相歷試諸難殊無怠意知其誠
確乃召使乘木筏泝流次復故所悉以上
清靈寳道德正一之㫖付之隱而不見師
總五派之奥統轄雷霆變相不一或乘龍

仗劍策役萬靈或金冠素服尊居洞府性
烈令肅雖雷神亦加嚴勵今治清微洞照
府主持教法嗣教之士宜竭忠誠稍或有
違嗔責立至又號通化一煇元君後化身
爲
清微察令昭化元君休端大髻面白相柳眉
杏目青衣金甲執斧乘黑龍居陽華府有
清微演道流傳
瓊室内應洞清元君郭玉隆又號上景元君
祖元君門弟子也京師人仙姿嚴肅紹襲

師源位清微太霞侍宸居紫虚府
紫光曜眞福和元君傳央焴字子方郭元君
門弟也酆州人秉純一之節義繼前代之
樞機位至三天上輔居西海太華山昌耀
府
龍光道明元君姚荘字淑奇又號廣昌元君
傳元君門弟也西京人統御雷霆克符道
要位三天侍經居隆慧府又曰廣顙冲和
府
祥源紫英玉惠元君高奭一號紫清妙化玉

英靈惠元君姚元君門弟也生於燕地胃
山碧澗之間神光滿室長襲師源位三天
侍御又號高運紫英元君居洞耀景豐府
次授
西華清虚眞人華英眞人鳳翔人也圓目美
鬚掛冠學道登品三天位清微明元左卿
洞陽上宰後授
青城通惠眞人朱洞元眞人成都人也圓目
美鬚隱居青城敷宣雷奥位清微洞衛上
卿神霄玉摳使次授

雲山保一眞人李少微房州保峰一水人也
所居故址猶存人稱爲李雷公宅眞人先
以宦族世家房陵棄俗悟眞感師授道位
清微都元右卿後見天吏下降傳宣王勑
令任五雷院使後昇飛遊三界隱顯莫測
眉山混隱眞人南畢道眞人本覆姓東南名
珪丙辰十一月初三日寅時生於眉山幼
擢儒科登仕版嘗倅湖右夜夢神人語以
師至達旦郊迎果肖夢中之相詢其姓名
即保一眞人也迎歸待以師禮數以難事

試之堅心如金石遂悉付以隱奥傳授既
畢欻化金光而去後領廣漕臨午見朱衣
天吏自天下降云奉
上帝命子可授斗中六通掌水使者仍清
微保和仙卿後佐宋理宗數諫不從歸隱
不知所在人以爲仙去
碧水雷囦眞人黄舜申先生閩中世家名應
炎丹山人也即今建寧府甲申閏八月初
五日未時生以祖父蔭生而奇異貌古清
絶性質穎悟經史百家靡不通貫年十六

侍父爲廣漕幕師病南眞人以符療之雷
震于庭其疾頓痊觀其骨相合仙悉以所
傳付之寳祐中出爲檢閲宋皇兄趙孟端
節使皆師事之理皇召見御書雷囦眞人
四字以賜之至元丙戌詔赴闕庭奏對明
敏上禮敬之未幾乞請歸山得㫖俞允仍
賜輕車以還先生門弟幾百餘人今清微
道法大行於世然得其摳奥闡揚靈驗亦
多其人抑師嘗序雷霆綱目云五陵之驗
至人出矣將必有拔茅連茹者在豈其然

乎


清微仙譜






