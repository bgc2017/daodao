








太上老君說解釋呪詛經
爾時
太上老君在于闐國中仙度之所語尹喜曰
上古之時人民淳朴心行正直禀性柔和不
相嫉妬末世浮澆人心狡詐不修善行唯習
凶惡不奉大道倚托邪神作法呪詛專害人
命是時尹喜眞人稽首再拜上告
太上老君曰憫念蒼生沈淪下鬼䰟被考劾
𩲸無依倚願賜解脫之法使諸衆生免遭枉
横

老君語尹喜曰汝當諦聽吾所說者切見中
古之人專行厭禱便於天下地上邪鬼廟社
之中書其形像書其姓名庚甲私𥩈呪誓以
水噴灑以脚踐踏努目張口種種形勢專行
無道枉害良善若自作若教他作者令受其
殃善男子善女人或被惡人呪詛厭禱者皆
當香湯沐浴建立道塲請三洞道士轉誦此
經功德不可思議其病即瘥若男若女被人
呪詛便可解釋免沈身命奉請五方五帝部
從兵馬各九百萬人爲弟子(某)於四面八方

上下中央剪除邪魅不祥之鬼令弟子福夀
延長即說呪曰
大法堂堂天圓地方天有九柱地有九梁
猒呪之人自受其殃六柱三梁猒蠱消亡
三梁六柱還其本主六甲六乙猒蠱速出
六丙六丁猒蠱不行六戊六己猒蠱不起
六庚六辛猒蠱不眞六壬六癸猒蠱自死
呪詛速解急急如律令
奉請三五將軍八風使者九州社令萬古將
軍兵士百千萬衆追取猒蠱五音之人三䰟

七𩲸付北隂天獄呪詛惡人精䰟散越神志
猖狂頭破作七分一如律令
吾今所說解除呪詛厭魅經法若有善男子
善女人得聞此經爲人轉誦救治病難度脫
衆災令得安樂身强體輕福夀延長永無災
障𡨚家債主速蒙消釋魅害驅除三屍墮落
得道成眞是時
老君而作偈曰
我昔遊中國位登無上天今來入竺國
教化諸衆生九十有六種其中各有縁

令其敬信者展轉自相傳精進心不退
得生無上天有誦此經處斯人壽命延
百靈來護衛萬病悉皆痊見世得安樂
身如金石堅至眞無上法消災福自然
太上老君曰無始以來諸仙聖衆救度群生
便得安寧驅蕩妖邪解釋呪詛凶殃散滅吉
瑞扶持是時大聖衆眞歡喜踴躍咸願受持
稽首叩頭作禮而退

太上老君說解釋呪詛經












