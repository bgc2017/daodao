










徐仙眞録卷之一
徐仙世家
徐温字敦美海州朐山人也子五人曰
知詢知諫知訓知證知諤養子一人曰
知誥温初隸楊行密帳下以功遷右衛
指揮使始預謀議天佑六年己巳吴主
以温領昇州刺使治舟師於金陵十二
年乙亥遷行軍司馬潤州刺史鎮海軍
節度使同平章事冬十二月封齊國公
兼兩浙招討使始就鎮潤州以昇潤宣

常黃池六州爲齊國城于昇州建大都
督府十六年己卯拜爲大丞相中外都
督諸軍事同光四年丙戌追爵大丞相
徐温四代祖考立廟金陵天成二年丁
亥卒吴主贈爲齊王謚曰忠武即今神
父齊王忠武翊亮眞君是也
徐知誥字正倫後復姓李更名曰昇徐
州人也少孤流寓濠州初楊行密得之
以乞徐温爲人温厚有謀爲吴樓船軍
使以兵屯金陵後以功拜昇州刺史天

佑十五年戊寅吴以爲行軍副使輔政
令復拜爲海東郡王十六年己卯以爲
左僕射參知政事兼知内外諸軍事天
成四年己丑吴主加知誥兼中書令長
興二年辛卯吴主以知誥鎮金陵復以
爲鎮海寧國節度使鎮金陵緫録朝政
三年壬辰廣金陵城四年癸巳營宫室
於金陵清泰二年乙未吴主加知誥大
元帥封齊王備殊禮天福二年丁酉知
誥建齊國於金陵秋吴太子璉納知誥

女爲妃乃始建太廟社稷改金陵爲江
寧府秋八月吴主溥奉册禪位于齊王
知誥廼復姓李更名曰昇奉徐温爲義
祖徐氏諸子皆封王女封郡縣主即今
本宫唐王是也
徐知詢乾貞元年丁亥吴主拜爲輔國
大將軍金陵尹後加右統軍封洪王
徐知諫温養子知誥事吴甚謹而徐氏
諸子頗不能容常召飲酒伏劔士欲殺
之諫以其謀告知誥乃得觧後封爲鄂

王
徐知訓天佑二年乙亥温遣其輔吴主
於廣陵吴以爲都軍使後封爲廣陵王
徐知證天福二年丁酉知誥受吴禪乃
封爲江王天福九年甲辰同饒王統將
入閩著績金鰲遂立廟祀即今九天金
闕洪恩眞君是也
徐知諤天佑十九年壬午吴主拜爲金
陵尹及知誥受禪乃封爲饒王即今九
天玉闕洪恩眞君是也五元帥乃祖廟

駐劄之將也當時廟碑封號眀白其岳
文昌許文績李糓韓熙載祖全恩嚴可
求阮慶陸齊等帥雖在眞君麾下封號
碑無可考
查文徽天福八年癸卯唐主以爲樞密
院使九年甲辰閩人連重遇弑其主王延
羲閩大亂唐遣查文徽屬二王發兵攻
建州屯於建陽已而閩之諸將皆送欵
而䧏秋八月文徽乘勝克建汀漳泉四
州即今靈濟宫永安留守查元帥是也

邊鎬天福八年癸卯唐主以鎬爲通事
舍人遣破虔州妖賊張遇賢執以䧏九
年甲辰拜鎬信州刺史秋楚大亂唐遣
攻楚破潭州乃以鎬爲湖南節度使即
今靈濟宫武安留守邊元帥是也
魏岑天福九年甲辰唐主以爲樞密院
副使十二年丁未岑安撫漳泉後改爲
監軍使復授太子洗馬即今靈濟宫節
度使左監門魏元帥是也
趙鍠字文德初唐主拜爲池州刺史後

召委以宣州令即今靈濟宫都統使右
監門趙元帥是也
刁彦能天福七年壬寅唐主拜爲撫國
節度使即今靈濟宫都統軍使先鋒刁
元帥是也
封廟本始
勑卦
宋乾道二年丙戌方詢方感方仲上其事
於州牧號曰護境感應熙寧三年庚戌林
懷賢等上其事於光禄卿程師孟保奏八

年乙卯劉彜周汝礪復具狀以聞紹定元
年戊子安撫使薛弼保奏於朝端平元年
甲午左藏周說潮守周燧具其事於執政
李宗勉保奏端平三年丙申宋理宗封
九天金闕明道達德大仙顯靈溥濟眞人
江王
九天玉闕宣化扶教上仙昭靈博濟眞人
饒王
父齊王忠武眞人母田氏仁壽仙妃配
許氏順助仙惠仙妃陶氏善助慈懿仙妃

嘉熙元年勑廟額曰靈濟宫
大明永樂十四年丙申郞中王羽尚書方
賓奏神績於朝次年丁酉
太宗文皇帝加封
金闕曰清微洞玄冲虛妙感慈惠洪恩眞
人
玉闕曰高明弘靜冲湛妙應仁惠洪恩眞
人
父翊亮眞人母淑善仙妃
許氏貞應仙妃

陶氏恭靜仙妃永樂十六年戊戌加封
金闕護國庇民洪恩眞君
玉闕輔國佑民洪恩眞君
父翊亮眞君加廟額曰
洪恩靈濟宫宣德十年乙卯
皇上登寳位加封
金闕崇福洪恩眞君
玉闕降福洪恩眞君
鰲峯始祠
自晋開運二年乙已眞君率師入閩駐兵

除寇鄕人立祠於鰲峯宋太平興國八年
癸未更立祖廟舊址尚存即今佛舍前是
也至大明永樂甲辰共四百七十九年
洪恩靈濟祖廟
宋太平興國八年癸未檀越方珏始立祖
廟以石爲室諸祠皆本於此嵗時祀禮方
氏主之至正七年丁亥方壯猷方逢午方
嗣翁重建復立祖廟碑至永樂三年乙酉
方文照等募縁重建更坐向子午至大明
永樂甲辰共四百四十二年

潢溪社壇
宋祥符元年戊申立廟於潢溪分祖廟香
火而奉祠焉至政和七年丁酉遷于洪恩
靈濟宫遂廢其地即今稱曰社壇
洪恩靈濟宫
宋政和七年丁酉因廢潢溪遷立宫於此
地坐向甲庚鄉之父老每嵗奉神朝于祖
廟牲醴祀事示不忘本至正十三年癸巳
沈建翁等重建立碑後方渙方汶等增廣
明堂更立門表大明永樂八年庚寅方文

照等募縁重建永樂十五年丁酉
勑内臣同方面正官率領軍夫增廣地基從
新蓋造
御製碑文至永樂甲辰共三百九年
旗龍仙祠
宋宣和七年乙巳初立壇墠後祈雨有應
創祠因號祈雨王淳熙十一年甲辰鄉人
郭希聖重建元貞元年乙未張豐等重修
至大明永樂甲辰共三百年
香火源流

靈濟香火遍於一方當時人物繁盛隨處
立廟如玉水清江桂宫岳山玉坂富山旗
龍新安江尾石舍蓬山青布之西南北至
於白鹿合山慈氏福藏護法迦藍殿廟雖
異香火皆本於祖宫其實洪恩眞君之一
源也各祠將帥不同乃立廟時隨眞君所
遣
徐仙岀相傳
靈濟宫祖祠廊廡東西圖像屹然恒童幼
間聞諸先生言曰此乃徐二仙顯靈廟食

之事跡逐節傳文以紀其實繫詩于後以
賛其德初自好善持經以至陰功濟人立
廟芝嶼延蔓香火節節有序使登斯堂而
一覽數百年之徃事如在今日來者莫不
欽嘆而加敬畏焉歷年既久圖像朽昩恒
慮湮没是以偹録於書垂示無窮復以大
明永樂彰靈顯應敬天勤民以繼其後此
亦神之靈德復興於永樂年林丘散人黃
恒頓首謹書
好善修行

二仙乃徐偃王後南唐徐温之子海州朐
山人也自幼好善篤志侑行每遇貧窘樂
而施與平時服御不尚華侈一切遊玩不
貴珎奇寧甘淡泊每旦常素食自是功行
日增成登道岸詩曰良因善某世難尋誰
識修行樂道心丹火燒空堪愛處昭彰靈
貺古如今
持經拜斗
自旦常素食持念玉皇經寳號北斗延生
經玄科秘典無不週遍每夜齋戒沐浴設

香案惟與弟二人告天拜斗期殄兵革以
安生民雖國政繁劇不移志願恒勤經向
道久而愈篤焉詩曰向道誰知日日勤持
經拜斗積功勳修成行滿超三界仙籍題
名萬古存
封王鎮國
唐主授禪晋天福二年丁酉卦弟知證爲
江王知諤爲饒王鎮守金陵撫輯流亡控
扼二十餘州民征就寬軍給以鐃林蠻洞
蜑守條死要稚耋嬉遊連手歌謳江南之

民舉賴以安焉詩曰華萼聯芳立世功列
分茅土受王封民安國泰謳歌動守備金
陵有盡忠
父老迎師
晋開運之二年乙已閩王王氏鬩墻之釁
兵革肆興玉率查邊等騎萬人入閩駐節
於峽江之南道經青布鄉之父老簞食壺
漿擁道以迎鄕閩咸賴民皆按堵秋毫無
患以遂其生焉詩曰惟玉駐節峽江南父
老祗迎賴以安鷄犬不驚人按堵秋毫無

患吏民歡
駐兵除宼
父老迎師愬於王曰適有精兵數百隱匿
於鰲峯之巔夸慢凶驕將次爲亂王師今
下至閭井朋隣深被擾害弗能安生王遂
憫之廼引師南向挫其峯殲厥巨魁不戰
而收民皆安堵詩曰鰲峯賊寇實堪驚顛
覆朋隣苦不寧一駐精兵清掃蕩萬民生
業得經營
立祠祝壽

賊寇既平師還父老攀慕顧戀不忍釋去
遂剪茅爲屋於鰲峯龍湫之北圖像奉祀
晨香夕燈以祝王壽王心惻然與衆盟曰
予明年當棄世而寄於此矣祠之舊址即
今佛舍前是也詩曰感佩深恩自有餘鰲
峯潭北立生祠于時就與鄉民誓異日當
爲血食居
授都水使
二王居世篤志脩行功成行滿道妙德玄
上達天曹名揚斗府是年脫化於鈎伍間

以平時拜斗兄弟聯名並得斗中都氷二
使者出入天宫左執青節右仗黄鉞侍立
帝前默佑下民詩曰斗府延生秘不傳仙
人道妙得眞詮初爲都水天門使出入瓊
宫侍帝前
靈寳說經
侑眞得道詣五明宫中叅靈寳天尊長跪
而進言夙生慶幸得預天下下觀慾界多
作惡業全無慚愧不知觧悟作何因縁何
以救度願垂憐憫天尊遂說經偈能自修

持常居吉慶焉詩曰玄門立教自垂科親
授玄文得不訛惟有二仙歸妙道五明宫
裏聽經多
黄庭秘訣
惟王初生塵士授封王爵不以位尊貴榮
而自居惟樂道窮經清居守淡雖功行圓
滿名登仙籍而黃庭先生得其祕訣久仰
慕之晋開運間故詣黄庭道士前授長生
秘訣道德仙經詩曰黄庭道士意如何秘
訣長生世不過叅到諸眞棲隱處許多經

教與玄科
叅定光佛
二王自歸仙道大闡虛玄之秘具其自然
之妙上佐斗眞下利群品後參釋氏定光
圓應普通慈濟大師菩薩直入眞如之境
契合神機靈臺内郞惠力愈彰眞空妙有
之理無不自得詩曰古佛壇前入定還眞
仙皈仰扣禪關了心見性空中有玄釋由
來緫一般
符藥濟人

後周顯得二年乙卯王始降筆判符藥以
濟人聲聞達于四方陰隲留人耳目敬之
愛之不啻父母而賴保障自是求神問事
無不感恁治病更甦沉痾頓解神德愈彰
而人心皈仰矣詩曰顯德靈符散世間仙
方妙濟幾多般無求不應眞神効老者康
莊病者安
反風滅火
顯德間鄕人不謹致回禄之灾初發一星
因風而熾炎炎猛烈焚蕩閭舍高梁大厦

頃刻皆除尚延蔓不止民皆失色而無措
呼告二王祈求救護遂鼓反風一吹火燼
皆滅民咸感德詩曰炎炎烈火燎人家大
厦高梁一旦賒神鼓反風吹滅火民安居
止樂生涯
滄峽救船
溪河通舟楫閩川最爲險峻滄峽之水爲
尤難石瀨巉岩當流曲折舟人多被阻壞
宋開寳元年戊辰有攬載商貨船經幾覆
水工叫呼二王祈佑遂感雲中有黄旗隱

隱即帖然無虞詩曰閩川險峻阻行舟滄
峽猶難不啻憂失勢叫呼旗隱隱浪濤不
湧水平流
驅掃不祥
宋開寳八年丁亥仲春間時氣不調鄉人
有患癘疾舉家連綿求醫罔効甚而相染
或曰蝦蟆瘴隣里皆不安拜告祠下判以
靈符天醫妙藥療治響應故有驅癘篇驅
蝦蟆瘴文作焉詩曰沴氣時行不可當朋
隣閭并舉愴惶靈威颶颲驅長掃自是安

民績愈彰
芝嶼立祠
宋興國八年癸未春不雨禱王響應詣祠
求荅忽有木爐捧出水心雙龍扶異西流
至嶼山橫溪不進紙錢結界異香襲人夜
現天燈之瑞鄉人方珏因以成其廟後産
靈芝號曰芝嶼詩曰神爐湧出繞雙龍扶
翼西流止嶼中夜現天燈諸瑞至鄕人因
此立祠宫
尊親睦殿

神父諱温吴拜爲丞相天成丁亥卒贈齊
王溢曰忠武母田氏諱淑恭封仁壽仙妃
及二王顯靈立廟先尊親睦殿序列唐王
洪王鄂王廣陵王皆神之兄也公候孫子
皆王之仙眷也詩曰二王廟食鎮南閩别
構庭闈奉二親雍睦衣冠如在日蹁躚戲
舞綵衣新
立注生堂
夫人性禀謙柔質同坤重執勤后德内助
陰功江王妃許氏諱𤤽符封涇國夫人順

助仁惠仙妃饒王妃陶氏諱環韞封衛國
夫人善助慈懿仙妃叅東華法主同授延
生司注生司事詩曰内助陰功政最明一
朝脫化得功成注生曾向東華授建立華
堂因此名
天帝頌誥
宋至道元年乙未鄕人建黄籙會忽聞天
樂鳴空祥雲環繞乃天帝遣神人頒誥封
江王爲金闕眞人饒王爲玉闕眞人各十
六字陶氏許氏曰仙妃神父母俱獲天封

備二眞成仙傳詩曰筵開黄籙樂鳴空頒
誥神人惠澤隆雙闕聲名垂萬古一門珠
玉獲天封
神兵護國
閩人劉矣彜桂州賊寇䧟邊彜默禱雙闕
賊果漬去其後韓世忠戰大儀鎮吴玠戰
和尚原俱遣神兵翼護國家遂効公山草
木之靈使敵遥見鐵騎百萬行陣嚴肅不
待交兵而敗去詩曰揚威桂郡却蠻兵神
效公山草木靈鐵騎陣嚴山谷裏頓令賊

寇自清平
立龍首宫
宋政和七年丁酉卜地於龍首遂立廟至
元癸巳沈建翁等重修方渙方汶更立門
表嵗庚寅復募縁重建未就大明永樂丁
酉奉勑增廣地基從新起蓋設奉祀官方
文照而守祠焉詩曰閩南地壯接鰲峯擇
此經營龍首宫功重國家恩寵厚榮封立
廟享無窮
禱雨瑞應

宋宣和七年乙已秋不雨四野集枯嘉穀
用虞農夫野叟連手相呼告于祠下須臾
雲霧四塞霖雨如注遠望山之南有神龍
閃閃上竪黃旗大顯金書徽號歲得收成
而四民樂業焉詩曰天時亢旱四郊枯田
稼焦寥水莫圖拜禱祠前龍霧起黄旗閃
閃慰農夫
收捕蝗虫
宋嘉定二年己已夏五月間田野禾稼秀
而未實適遇蝗虫遍野深被傷害民皆無

措鄉之父老咸詣祠下焚香致敬血陳丹
悃告于二仙遂驅迅雷猛雨烈風吹落滿
地孽虫皆自死詩曰西疇未黍秀離離輙
起蝗虫甚可悽大作風雷霖雨降孽虫吹
落死盈畦
神兵治水
鄉人原立廟于潢溪久而則廢宋紹定戊
子仲夏潢溪有霖潦暴溢曰稼墊溺衆方
狼顧失色忽見有役夫千群競操畚鍤踈
其源决其流水竟不爲民害已而俱失所

在乃知神兵也詩曰潢溪霖潦水濤生墊
溺田禾衆不寧忽有千夫皆荷鍤源䟽方
始覺神兵
勑命榮封
初二仙獲寵天帝頒誥榮封故顯一時洋
洋在人耳目因廟碑廢事久言湮至宋端
平三年丙申鄕人保奏於朝勑命始下頒
十六字之封環宫咸獲恩寵嘉熙元年金
書勑額靈濟宫詩曰初獲天卦事已遥復
將神蹟奏於朝勑封靈濟金書侈千古聲

名不可消
奉命迎神
大明永樂丙申尚書方賓指揮林觀報神
績於朝特命郎中王羽捧檄至祠下告于
神曰生爵封王脫化歸仙廟食兹土今命
迎神愿闡靈威神荅響應安然而許遂同
曾陳孫而赴闕詩曰朝野皆知素闡靈名
卿捧檄走相迎願祈神筆當孚應鶴駕飛
騰徃上京
二仙朝見

勑書始下神之靈貺已顯於朝永樂丁酉
三月十一日早二仙領五帥丹墀祥靄中
顯現眞身則知神之驗矣愈加敬愛自是
香火日盛伯仲聯芳合宫環眷大顯榮封
爰興於祀禮矣詩曰祥靄氤氲化現身明
時赴闕見人君夙縁期會誠非偶輔國忠
勤在敬神
奏進靈丹
聖躬是歲弗豫惟神翊衛頃刻不離左右
乃默運化機大闡靈貺施靈符濟以天醫

妙藥隨言隨効感應如響使體即安沉痼
之疾盡脫而復舊感神斡旋之力更生之
惠詩曰靈符妙藥出天醫翊衛微躬不暫
離起疾神功難報稱再生感惠此心知
京國立祠
神機斡運翊輔國家遂於北京建立行祠
爲樓神之所選集名道專設官曾陳孫而
奉祀焉廟之西另建注生堂崇奉涇國衛
國二位仙妃時現五色祥雲瑞靄白鶴旋
降禎祥而顯應詩曰感德惟神運化機行

祠建立稱神栖禎祥應感昭靈貺萬古聲
名日月齊
祝册加封
神功烜赫加封金闕清微洞玄冲虛妙感
慈惠護國庇民洪恩眞君玉闕高明弘靜
冲湛妙應仁惠輔國佑民洪恩眞君神父
翊亮眞君神母淑善仙妃涇國貞應仙妃
衛國恭靜仙妃詩曰玉封已久勑封榮復
覩明朝賀贈新祝册恩隆藏永久三十二
字古今聞

孝誠有感
應天府江寧縣鑚珠匠朱觀音保徃北京
赴工久慕親闈一日聞母腦後生瘡痛刺
中懷即詣靈濟宫設拜三千果蒙眞君現
身降符藥療治立愈朝廷復嘉孝行旌表
門閭而立傳焉詩曰久想親闈入夢勤聞
知冐疾拜眞君孝誠能感神明應旌表門
閭降傳文
建壇瑞應
大明己亥仲春十五日建齋朝遣代禮内

臣張達掌印教主眞人張宇清集浙江湖
廣江西福建四處道士預會者七千餘人
七日内有仙人現身尋不知所白鶴降壇
綵雲出現而祥集詩曰鰲峯寳殿建齋壇
白鶴祥雲仙降明環眷寵封敷廷悃上玄
俯聽賜恩寬
御製二眞成仙符
徐知證系以偃王之後五代時南唐人與
其弟知諤並英邁絶倫寬仁愛物忠君孝
親崇信三寳同心好善精勤至道修齋設

醮日常持誦玉皇眞經并寳號史弟俱事
吴其後知證封江王知諤封饒王鎮金陵
戰守有備撫輯流亡控扼一十餘州垊征
就寬軍給以饒林蠻洞蜒守條死要稚耋
嬉遊連手歌謳上無所怨下無所讎江南
之民舉賴以安後奉命帥師攻閩恐良善
荼毒乃發至願每更望北拜斗早膳恒素
食祈殄兵革所至勞來百姓諸郡望風以
城降父老簟食壺漿擁道迎之次峽江有
潰卒數百阻山爲亂立命殲其渠魁餘卒

棄甲呼舞不戰而收民皆安堵雖至田園
蔬稻一無所犯乃相與謀曰此吾復生之
父母也立祠於鰲峯以祀之未幾兄弟相
繼仙去遂爲斗中都水使者出入天宫積
行累功默佑下民俾人皆盡忠行孝崇信
三寳遇歲旱民禱祠下祠前潭水深不可
測俄有靈蛇出蜿蜒于几案間色如丹砂
雲起潭面竟日不收誥旦果雨時歲大熟
一日潢溪霖潦暴溢田稼墊溺衆方狼顧
失色忽見有役夫千群競操畚鍤䟽其源

决其流水競不爲民害已而俱失所在乃
知神兵也滄峽灘石峻嶮舟船上下失勢
水工叫呼祈佑感雲中有旗隱隱即帖然
無虞凡民居有不戒于火者有蝗蝝傷其
稼者叩之則反風滅火蝗輙飛去又爲符
藥以施人凡嬰疾弗愈者服之無不立効
祈子息者服之即得嗣續蕃昌由是民安
物阜田里晏然閩人劉彝守桂州交阯蠻
賊寇邊䧟欽連等州彝震懼莫知所爲齋
戒默禱賊果潰去其後韓世忠戰大儀鎮

吴玠戰和尚原俱遣將士衛國効八公山
草木之靈使敵兵遥見旗纛旌旆飛揚山
谷鐵騎百萬行陣嚴肅鉦鼓之聲震動原
野不待交兵而已敗北靈績顯異不可備
述一日黄籙齋筵忽聞天樂鳴空祥雲環
遶仙官導從其都乃感天帝遣神人頒誥
封江王爲九天金闕明道達德大仙顯靈
溥濟眞人主管上清天文院便宜行事行
文昌司録上宰僉書天機省事妻涇國夫
人許氏順助仁惠仙妃兼管太乙延生右

眞司事饒王爲九天玉闕宣化扶教上仙
昭靈博濟其人主管下地府諸司便宜行
事權南極注生上相僉書雷霆玄省事妻
衛國夫人陶氏善助慈懿仙妃兼管元皇
北陰注生司事仍封父忠武眞人母仁壽
仙妃比者朕躬遘疾默運化機大闡靈貺
翊衛左右頃刻不離施以靈符濟以天醫
妙藥隨言隨効感應如響使困獘之體既
危而即安沉痼之疾盡脫而復舊斡旋之
力同於更生感神之惠銘刻不忘是用祝

册加封伯曰清微洞玄冲虛妙應慈惠護
國庇民洪恩眞君涇國夫人加封貞應仙
妃仲曰高明弘靜冲湛妙應仁惠輔國佑
民洪恩眞君衛國夫人加封恭靜仙妃神
父曰翊亮眞君神母曰淑善仙妃舊號俱
如故大新閩地祠宇又於京都建立行祠
以安神栖特勑有司嚴奉祀焉
夫爲人臣而功施社稷澤被生民者必生
爲英傑而死爲明神雖百世之下福佑生
靈陰翊皇化觀知證知諤以世冑之裔事

主季世乃能靖難一方保全其民暨攻閩
中按甲入境苗除亂兵脫民鋒鏑之𢡖措
之袵席之安是以人心感激靡克報稱乃
立生祠以祠之逮其仙去禦火灾捍大患
使民無凶荒疵癘之憂遂休養生息之樂
功成行滿上感天心錫號眞人叙列仙品
比者默運化機大闡靈貺愈疾朕躬是用
加以徽號新其祠宇虔奉享祀以荅神休
斯皆累積陰功之所致故昭昭不朽與天
地相爲悠久夫豈偶然而已哉詩曰

事親盡孝事君忠華萼聯芳孰與同
更復精勤修正道並分茅土受王封
又
當年駐節向金陵萬里江南不識兵
師入七閩人按堵幾多福澤在生靈
又
嵗旱靈潭起蟄龍大施霖雨作年豐
潢溪水落民無患滄峽舟船險更通
又
蝗無傷稼火無過田野均蒙惠澤多

偏給靈符蕃子息更能愈疾起沉痾
又
桂郡揚靈却寇蠻現奇更效八公山
神兵百萬填山谷頓解重圍頃刻間
又
靈符妙藥出天醫翊衛微躬不暫離
起疾神功難報稱再生感惠此心知
又
隨聲感應不移時斡運功參造化機
馭氣乘風遊八極天宫陟降闡靈威

又
生爲名將建高勳行滿成仙福有因
京國鰲峯長廟食丹書錫號證天眞
又
威靈濯濯更洋洋衛國安民績愈彰
不獨聲名昭日月永同地久與天長
御製洪恩靈濟宫碑
朕惟自古英賢生爲名臣著庇民之功没
爲明神賛天地之化鼓動流盪行乎兩間
以蔭福斯民禦灾捍患敂枯吹生濯濯洋

洋如在其上如在其左右者非智慮所可
得而測也詩曰神之格思不可度思矧可
射思其此之謂歟惟
九天金闕明道達德大仙顯靈溥濟眞人
江王
九天玉闕宣化扶教上仙昭靈博濟眞人
饒王其功德充溢蓋若是己神南唐之冑
生有民社之勳汶録仙班之籍伯仲齊美
華萼聯芳領職
上天燿靈下土呼吸響應電邁風行下民是

冐父母其依慈祥仁愛物賴以寧乃者朕
躬弗豫用藥百計罔底于効神默運精靈
翊衛朕躬領刻弗違隨扣隨應屢顯明徴
施以靈符天醫妙藥使殆而復安仆而復
起有回生之功恩惠博矣盛矣朕揆德涼
薄何由獲兹永懷神德曷其能忘海深嶽
峻其焉有極蓋有功於報國之恒典是用
祝册加封神號伯曰清微洞玄冲虛妙感
慈惠洪恩眞人仲曰高明弘靜冲湛妙應
仁惠洪恩眞人舊號俱如故大新廟宇亢

爽軒豁稱神所棲爰勑有司虔潔香火春
秋祭祀嵗易時衣給灑掃五户表朕悃愊
荅神鴻庥雖然神功之厚而報賚之薄神
固無責於報否在朕心不能已矣夫天地
之德曰生神體天地之道弼亮化機出幽
入冥翕張欻忽遨遊太清監觀四方濟利
群生功在霄壤昭昭若此固有不可得而
名言者乃彰神績勒于貞石樹之于廟垂
示無窮并系以詩曰
天產英靈爲世傑出入幽冥猶一覕

生著勳勞保甌粤没爲明神崇偉烈
芒芒海甸倚芘樾雨暘寒燠調以制
冬無凌競夏無暍泠氣遠殄靡颶□
下稌高黍歲穰桀驅掃不祥走妖𧕏
晨鐘暮鼓樂髫耋卓彼鰲峯峻且嶻
蜿蜒迴抱天造設春蘭薦芳秋鞠馝
寒泉白石潄清潔神之遊兮羽葆翳
飛雲翩翩道幢節欻來忽徃靈僁僁
呼吸響應速以偈濟利溥博無時竭
四時報享繁獻醊衛朕之力疇與埒

維矢銘心與刻骨書思著德勒堅碣
垂示萬古昭日月
永樂十五年五月初一日
孝誠感應傳
應天府江寧縣瓦屑埧第一厢鑚珠匠朱
觀音保永樂十六年十一月以來屢夢見
母親在家或笑或語觀音保心甚想慕至
十二月二十三日有熟識張得剛從南京
來到觀音保下處報說我來時你母在家
腦後生一瘡未好觀音保聞知愴惶無措

即對
天發願詣
洪恩靈濟宫禮三千拜一千拜報荅
天地一千拜報荅
國王一千拜禱求符藥祈保母乎安至二十
五日侵晨洪恩靈濟宫禮拜禮至一千拜
於右臂燃香三炷口誦
玉皇寳號一百八遍將畢忽見白雲騰湧彌
滿殿内見一神人身體極長大面白如玉
髭髯甚美頭戴金如意冠身穿織金道袍

立於雲内手招觀音保觀音保驚駭隨即
匍匐至神前神人將乾柏葉一枝黄紙符
二道上有朱書葫蘆符授觀音保言說將
去與汝母煎湯喫觀音保捧接叩頭纔起
而雲中神人寂無所見觀音保不覺泠汗
遍身昏暈卧地當得守宫道士扶策始甦
復拜二千拜至次日圓滿有守宫道士引
領觀音呆報官蒙禮部引奏
欽賜鈔伍千貫米十石優免差徭旌表門閭
復

賜脚力回還侍奉母親
謹按世人之行莫大於忠孝忠孝之至克
通神明觀於朱氏之子可見矣方其平居
一念惟在於忠孝及聞母疾哀痛迫切即
請
靈濟宫稱揚寳號禮拜
眞君恍惚之頃親睹神降施以符藥此非
其忠孝所感曷克致此於乎神之所以爲
神者呼吸感應變化莫測况
眞君得道昇仙入神出聖斡運化機䕶國

庇民豐功盛德昭著兩間其感應之驗非
可言喻欽惟
皇上特加封號創建祠宇春秋享禮崇報之
禮古今莫逾兹因朱氏子所禱即爲昭應
右此誠所謂匹夫匹婦之誠尚足以感動
天地况神明乎然此不惟朱氏子所能感凡
至誠之所禱者無不響應苟心有不誠不
惟不能感神而譴責之至亦竟不免可不
愼哉可不謹哉
禎祥

初建在京靈濟宫時大明永樂十六年戊
戌正月十一日旛竿上現五色瑞光十二
日旛竿上現五色瑞光十四日因上元節
建醮仙鶴三隻旋遶宫前又於旛竿上現
五色瑞光十五日仙鶴四隻旋遶宫前又
現五色瑞光本年四月十七日遇
聖節建壇修齋祝
壽仙鶴四隻旋遶宫前次年正月初九日修
建
金籙報恩延禧羅天大醮十一日辰時正殿

前殿三門靈星門左右旛竿上及斛頂俱
現五色瑞光并有祥雲如鳳又結成寳蓋
復現青白瑞光覆護醮壇及有青鳥止於
右邊旛竿頂上本日未時至申時正殿上
并右邊旛竿頂上俱現五色慶雲遶護醮
壇十二日辰時左右旛竿及旛頂寳蓋上
現青白瑞光十三日辰時左右旛竿頂上
靈星門斛頂上俱現五色寳光十四日午
時左右旛竿上現青紅黄瑞光及現五色
慶雲結成龍鳳之勢擁護醮壇未時仙鶴

四隻從天門外旋遶醮壇申時左右旛竿
頂上并旛頂寳蓋上現青紅黄瑞光左右
實蓋上王色小旛二首俱結成壽帶十五
日辰時靈星門左右旛竿并寳蓋斛頂上
俱現五色瑞光巳時現五色慶雲覆護醮
壇午時仙鶴旋遶殿前
行在兵部尚書(巨)方賔錦衣衛指揮(臣)林
觀謹
奏爲禎祥事永樂十七年正月初九日欽
承

上命於
洪恩靈濟宫修建
金籙大齋自開啓以來天清氣朗連日現
五色祥光又有卿雲瑞靄炫采騰輝如龍
翔鳳翥覆蓋醮壇復有仙鶴來青鳥䧏及
左右旛竿寳蓋上綵旛自然結成壽帶斯
皆
皇上至孝純誠感於
天地神明致此嘉瑞疊現駢臻誠
國家萬萬年悠久之徴天下蒼生仰賴無

窮之福謹率道官道士謹具以
聞
勑文
人之一心可以動天地感鬼神貫金石夫
天地至大而難動也鬼神至幽而難感也
金石至堅而難貫也所以能感動貫革之
者亦惟一至誠耳仰惟
九天金闕眀道達德大仙顯靈溥濟清微
洞玄冲虛感慈惠一護國庇民洪恩眞君
九天玉闕宣化扶教上仙昭靈博濟高明

弘靜冲湛妙應仁惠護國佑民洪恩眞君
道德高妙昭著上下廣積陰功利濟顯幽
比者弘發善願制爲靈符以救人疾苦無
間貴賤高下弗吝施予然其應驗則在人
之誠與不誠耳人果能虔恭齋拔專謹端
確至誠以求之感應之速有如影響苟爲
怠慢弗誠將信將疑不惟不足以至感通
而神亦弗如庇佑欲獲乎平康迪吉者鮮
矣善信之士尚致謹於斯毋二乃心毋怠
乃志毋忽於神明則凡有所禱求者無不

感應故曰有其誠則有其神無其誠則無
其神可不敬哉可不愼哉
永樂十七年三月初十日
御製靈寳天尊說洪恩靈濟眞君妙經序
朕惟道之爲教闡鴻濛虛玄之秘具無極
自然之妙窈窈冥冥昏昏默默視之而不
見其形聽之而不聞其聲上以陰翊皇度
下以利濟群品功德之大不可名言有若
九天金闕明道達德大仙顯靈溥濟清微
洞玄冲虛妙感慈惠護國庇民洪恩眞君

江王
九天玉闕宣化扶教上仙昭靈博濟高明
弘靜冲湛妙應仁惠輔國佑民洪恩真君
饒王萃靈鍾秀天挺人毫寬惠慈祥仁民
愛物忠君孝親崇信三寳篤志好善精勤
不二功成行滿遂感天封昭錫徽號序列
仙品弼亮化機岀幽入冥禦灾捍患驅沴
致祥敷祐下土利濟群生乃者弘闡靈貺
翊衛朕躬扶持保庇載底平寧已而示以
符藥廣施衆宇期在使人蠲除疾疚蕃育

子嗣大德深恩同於天地朕感神之惠夙
夜弗忘萬機之暇因閱靈寳天尊說洪恩
靈濟眞君妙經顯微玄奥神化莫測方便
利益拔濟曠刼誠燭幽之日月而濟海之
舟航也乃以鋟梓用廣流傳以報神庥善
信之士果能洗滌懺悔崇信三寳盡忠盡
孝行仁行義弘發誓願受持諷誦則身家
吉慶命運亨通子孫番衍消災度厄增福
延壽延及九祖咸獲超躋苟或訾毁輕慢
凌忽三寳不忠不孝不仁不義不能敬信

奉持則身罹惡業門户衰替子孫微弱壽
年夭促累及九祖永墮淪冥歷觀已徃具
有明徴於乎吉凶善惡皆由心造爲善獲
福爲惡受殃此自然之理故曰積善之家
必有餘慶積不善之家必有餘殃又曰惟
上帝不常作善降之百祥作不善降之百
殃然則觀於此者可不知所勉哉可不知
所勉哉
永樂十八年正月初一日
靈寳天尊說洪恩靈濟眞君妙經

爾時靈寳天尊在大羅天上五明宫中憑
几而坐鐘磬自鳴宴集諸天星衆五斗大
神宣演太上無極至眞妙道時有斗中都
水二使者左執青節右仗黄鉞侍立帝前
稽首再拜長跪而進言臣等宿生慶幸得
遇天人下觀慾界衆生不忠不孝不義不
仁多作惡業全無慚愧曆數已終今生末
刼丑口夫圖綱維折裂兵火肆興玉石焚
喪或遭洪水或遇凶年刑賦苛雪灾毒流
行罹諸苦惱不知觧悟生意幾息人道將

窮作何因縁可以救度願垂憐憫開方便
門天尊曰善哉善哉末劫衆生一如赤子
發汝是心咸
願依吾教法廣爲衆生說諸因縁令開悟
性勿生疑慮忠與孝曰仁與義四者修持
常居吉慶(臣)等既承斯誥敢不奉行乃於
甲辰之歲丙午之年分身教化下降人間
成功東海顯跡南邦甲子一週復還職任
香火一方歷年彌久載逢滅度復誓如初
躐進仙階眞君錫號蒙天尊嗟憫之仁體

太上好生之德使一切善男善女知身性
命皆憑道生忠孝仁義了悟此因能於三
元八節三會五臘庚申甲子本命之日焚
香修齋如法供養冥心向北稽首禮念
九天金闕眀道達德大僊顯靈溥濟清微
洞玄冲虛妙感慈惠護國庇民
九天玉闕宣化扶教上仙昭靈博濟高明
弘靜冲湛妙應仁惠輔國佑民
恭對聖慈依經懺悔不違眞君之誓願各
以忠孝仁義而立身内可以增福延年外

可以消災度厄上可以使祖禰之䰟神超
度下可以使家宅之光屬義寧普願衆生
同霑利樂於是
天尊重爲眞君演說而作偈曰
靈濟眞君修眞得道遊宴仙都天尊錫號
北斗降神洋洋于左下臨三界上朝五老
福國寧家其功浩浩無願不從默符祈禱
忠孝仁義永爲身寳用作因縁不違誓好
一切善惡皆由心造爲善者福爲惡者禍
急急如

天尊律令勑
靈寳天尊說洪恩靈濟眞君妙經
奉天誥命
奉天
承運
皇帝制曰朕膺
天命嗣守洪圖惟
國典章祀事爲重凡有功德被于生民其
神著靈於永久者既嚴祠祀其褒崇之禮
亦因時而加焉

九天金闕明道達德大仙顯靈溥濟清微
洞玄冲虛妙感慈惠護國庇民洪恩眞君
生爲名人没爲明神迨我
祖宗之時弘昭感通之妙有祈必應尤顯於
今特加封焉
九天金闕明道達德大仙顯靈溥濟清微
洞玄冲虛妙感慈惠䕶國庇民崇福洪恩
眞君祗薦印章益弘神化祚我
皇明
宣德十年四月初九日

奉天
承運
皇帝制曰朕膺
天命嗣守洪圖惟
國典章祀事爲重凡有功德被于生民其
神著靈於永久者既嚴祠祀其褒崇之禮
亦因時而加焉
九天玉闕宣化扶教上仙昭靈博濟高明
弘靜冲湛妙應仁惠輔國佑民洪恩眞君
生爲名人没爲明神迨我

祖宗之時弘昭感通之妙有祈必應尤顯於
時加封焉
九天玉闕宣化扶教上仙昭靈博濟高明
弘靜冲湛妙應仁惠輔國佑民隆福洪恩
眞君祗薦印章益弘神化祚我
皇明
宣德十年四月初九日
御製洪恩靈濟宫
蓋聞天地之大德曰生九覆載之間有生
之類洪纖高下天地之心皆欲俾之遂其

性得其養不失其所而又生聖智英傑以
禆助大造化之功故靈神之奇勳偉績代
有著焉君天下者體天之心嘉神之德列
諸祀典用展祈報亦代有載焉我
皇曾祖太宗文皇帝臨御嘗夢二神人言南
處海濱來輔家國
上異之明日適有禮官言閩中靈濟二眞君
事正符所夢遂專使亟香請迎神像至于
北京而於宫城之西作洪恩靈濟宫以奉
祀事因神舊號加以徽稱惟神至仁有禱

輙應䧏福弭灾捷於影響所恊宸衷不可
殫述歲時薦祭式豐以嚴
皇祖仁宗昭皇帝
皇考宣宗章皇帝率舊循章咸隆祗禮朕承
天序統御太寳上荷
聖祖母太皇太后
聖母皇太后恩德之隆願洪福於萬年下念
四海庶邦林林緫緫屬望之深願咸躋於
庶富顧菲德其奚能惟明之允賴仰體
先志增崇祠宇以寅奉威靈導迎祥慶復

加神號曰
九天金闕明道達德大仙顯靈溥濟清微
洞玄冲虛妙感慈惠護國庇民崇福洪恩
眞君
九天玉闕宣化扶教上仙昭靈博濟高明
弘靜冲湛妙應仁惠輔國佑民隆福洪恩
眞君惟神之先厥有源本蓋出顓頊之後
封國於徐屢有功於夏商周之世至偃王
脩行仁義得國人心致後嗣繁歷漢暨唐
功德累著至神伯仲皆南唐義祖忠武皇

帝之子伯封江王仲封饒王並天賦異常
具仁聖之資全忠孝之行而潜心大道精
其玄奥初俱奉命守金陵勳德兼盛民咸
感悅後俱奉命率師入閩愛民之至心與
天謀民用慕戴歸者如雨閩人建生祠於
金鰲峯之北圖像致敬如嚴父焉一日謂
衆曰來歲吾與汝别然不忍汝違及期相
繼化去未幾神降於人言並奉
上帝命列職斗宫以佑下土於是閩人益虔
祀禮而禱無弗應祠下有潭遇旱禱者潭

出赤蛇而雲氣隨起潭面甘雨如注嵗則
大熟潢溪霖潦暴溢民庶愴惶望祠致懇
忽有役夫如雲操畚鍤䟽瀹水不爲患而
竟失役夫所在宋熙寧中閩人劉彝知桂
州禦蠻寇韓世忠戰大儀鎮吴玠戰和尚
原皆得神助以捷若拯民於水火延民之
嗣績奇効尤數數悉具紀載曒然著明蓋
神儲天地之精禀五行之秀故生有至德
没著明靈握氣機賛玄化爲國家生民殄
遏邪沴茂集祥禧愈遠而俞盛也朕因書

修祠之成并書神之世系及其功德之大
者刻諸貞石以示久遠而係以詩云
二儀之精五緯之英來爲哲人徃爲神明
並燁聯輝金昆玉委篤孝與忠惠澤當代
乘飈駕雲言歸帝鄕功賛化育位參魁衡
頫矜下民顧諟弗已祛灾捍患凝祥降祉
金鰲之峯肇初有祠靈化昭宣有祠京師
皇矣
三聖寅奉惟一惟靈之揚允若曒日子承大
寳祗率典常爰飭禋事爰迓福祥寳祚之

隆佑家暨國至理之興溥被民物宫城之
西靈宇巋焉皇圖神祀同千萬年
正統元年正月十五日
金闕頌
大哉眞君河嶽鍾靈功參日月德配乾坤
神通妙用正直聰明隨機赴感發誓度人
玉闕頌
巍乎上仙一五儲精澤垂雨露威震雷霆
神通自然福德無邊有求響應博施濟人
眞君呪

眞君眞君北斗大神天地賛化日月並明
下主酆都上朝帝庭奉行正法斬伐魔精
靈濟徽號福及萬民有求必應如谷隨聲
有感必通如影隨形逆吾者死順吾者生
唵昭靈昭靈溥濟生靈乾元亨利貞急急
如律令
靈濟眞君速降來臨好生之德洽于民心
存吾二炁火陽水陰消灾度厄福善禍淫
急急如律令
眞君眞君北斗降生代天行化助國治民

流傳正法斬伐魔精魔王拱衛眞炁常存
急急如律令
查帥呪
元帥威靈速降來臨奉行正法輔國安民
判斷吉凶醫藥前程祈晴禱雨斬伐邪精
順我者應逆我者刑消灾降福永保利貞
急急如律令
祈晴呪
甘雨時降我稷以生胡爲淫溢流潦縱橫
下民昏墊咨怨莫伸豈人事之不講抑陰

陽之錯行我今發弘願普度諸有情掃雲
霧之陰翳開日月之大明濕者就燥腐者
使榮應時知節愿頌太平乾元亨利貞急
急如
靈濟眞君律令
祈雨呪
旱魃爲雪燥石流金稼穡卒痒業業兢兢
靡神不舉不克不臨惟我眞君上格天心
代天行化誓願弘深捍灾禦患閉陽縱陰
神龍顯跡三日爲霖靈濟徽號以迄于今

急急如
靈濟眞君律令
今將聖德虔誠讃願開天日睹光明願降
甘雨濟生民
禳虫保禾呪
天之生民所仰者食民亦勞止力用稼穡
何辜子天生此妖孽自艾自懲憂心戰憟
惟我眞人好生爲德帝怒可回天心可格
田祖有神告爾優恤去其螟螣及其一何
無害我田是任是獲嵗今其有實穎實栗

眞君眞君如臨赫奕既不我遺執事有格
誦此神呪律令急急
金闕誥文
文星墮地已越三十年矣仙曹空廢官僚
不允諸天選事未得其人依元陽玉曆當
於三代更料有積善建功爲三界所舉五
帝所保名在上天者以充其任
九天金闕明道達德大仙顯靈溥濟眞人
主管天文院任宜行事徐知證文章淳實
有稱于時明試以材與德稱文昌之選天

人曰可勿乃固辭至子入九當今之世捨
卿其誰朕命惟允徃其𢡟哉可授文昌司
録上宰兼前職
玉闕誥文
人身難得中土難生朕欲開九天之奥以
濟兆民承流宣化恭信奉行當選擇眞人
爲仙者以充其任
九天玉闕宣化扶教上仙昭靈博濟眞人
徐知諤勞心諄諄視民如子久試于外聲
績著聞今南極司屬尚闕廼職舉能其官

惟爾之能使老有所終壯有所用幼有所
長鰥寡孤獨俱有所養至於婦人懷姙已
生未生皆得生成令以相勉之焉可特授
南極注生上相兼前職
涇國仙妃誥文
順助仁惠仙妃逮下爲仁和平爲惠兩德
兼全此夫人之美也是以輔佐君子而無
險陂私謁之心朝夕憂勤内能順助稽之
禮典妻以夫榮可特授
仙妃命字如故

衛國仙妃誥文
善助慈懿仙妃曰慈曰懿執婦之道使國
君積行累功以致爵仕此則夫人善助之
德也兹加顯秩庸進徽稱可特授
仙妃命字如故
金闕授仙簡
骨像合仙夙值丹臺之刻字官僚散職今
依玉曆以選人時惟汝賢用彰厥善咨爾
叅授上清大洞秘籙臣徐知證惟道是信
與天爲徒聲聞著稱典刑猶在詩歌棠棣

愛于弟敬于兄政誦耳棠德在人功在國
去爾民之見思爵之誰曰不可乃登金闕
大仙之號廼進文昌羽禄之稱生宰文衡
作興士類斡乾坤而妙用開日月之太平
行滿三千既有非常之績官登一品何愛
不次之褒徃體新休益堅舊志特授
九天金門明道達德大仙顯靈溥濟眞人
行文昌司録上宰簽書天機省事
玉闕授仙簡
大道爲公誠則形形則著諸天選叙人其

官官其能既有傅才庶無虛位咨示同叅
授上清大洞祕籙臣徐知諤惟神是守主
善爲師執戒持齋修眞得道魂爲日魄爲
月收□離坎工夫肅時雨義時暘外體乾
坤造化以勞定國有德在民論賞寧稽推
恩以及廼登玉闕上仙之號乃進南極注
生之稱人民品物並受生成政事文章以
公核實國人皆曰可特加優異之褒君子
不素餐永奉承流之責對揚休命式副至
懷可特授

九天玉闕宣化扶教上仙昭靈博濟眞人
權南極注生相簽書雷霆玄省事
加封職帖
伏㠯蘂宫雙闕宏開閶闔之門銀印兩臺
侈拜朝廷之命載加褒奬增重光輝維名
器不可以假人然爵禄之所以飬德名當
其位日爾之能惟精一執中始是終是不
矜不伐嘉廼綬鄰哉臣哉故兹逐件于前
是爲匪頒之式
五帥職帖

伏㠯出將入相兩全文武之材福國寧家
獨賴神明之力况册名青史鏤績景鍾昔
膺謚號之榮今有香烟之盛兩暘恊于里
社民物居于清安居安清惟積善以建功
可以同心而輔政上體眞人有顯靈昭靈
之德下體眞人推溥濟博濟之仁我其試
哉汝所長也責事察實具陳備奏之詞温
故知新再給徽稱之帖永爲照應特與受
持故帖
持戒濟人

嵗在乙未三月三日定光菩薩同嶽帝保
奏江王授
九天金闕明道達德大仙顯靈溥濟眞人
主管天文院便宜行事夫人許氏順助仁
惠仙妃饒王授
九天玉闕宣化扶教上仙昭靈博濟眞人
主管下地府諸司便宜行事權南極注生
上相僉事雷霆玄省事夫人陶氏善助慈
懿仙妃仍授天書秘文曰三部八景惟精
氣神靜處嘔息背塵合眞暈腥莫觸

惟此秘文叅之得道登眞誦之延年益筭
三月三日即吾下降可備一淨盂凈水置
于淨几或人初發瘡節宜請此水加一匙
鹽焚香念眞人靈呪七遍以來付疾處齋
戒三日即愈
自今以後毎遇三元八節庚申甲子佛聖
生日不許宰殺求福吾不歆享今授天曹
補政上仙汝宜恭信奉行
奉行善事
一敬事天地(天覆地載化育之功)二信事三寳(敬奉三寳莫生誹謗)

()
三遠事鬼神(敬而遠之邪不干正)四念事祖宗(祖功宗德積累也深)
五孝事父母(父母劬勞其恩莫大)六愛事兄弟(兄友弟恭手足之愛)
七義事天婦(夫婦之道始終以義)八禮事鄕黨(經日出門如見大賓)
九教事子孫(賢愚本性教則成人)十勤事詩書(聖賢之書讀則知理)
十一力事農桑(農桑女大勤則衣食)十二仁事禽獸(自生自長莫萌殺心)
十三修事陰德(陰德維何方便是也)



徐仙眞録卷之一
