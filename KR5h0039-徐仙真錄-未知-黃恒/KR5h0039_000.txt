








　徐仙眞録序户一
　天生英才用之於當時則能忠君保民榮
　膺顯爵殁則廟祀一方而其陰功靈貺猶
　能闡揚于後世者實非偶然蓋天將有意
　於斯世斯民而使其至於是也不然何獨
　異於人哉若徐二仙者㮣可見矣神海州
　朐山人也出偃王之後其父温五代時爲
　吴名將能建軍功累遷官至拜相卒贈齊
　王謚忠武五子皆受王封曰知證曰知諤
　者即二仙也天福中唐主受禪封知證爲

　江王知諤爲饒王同鎮金陵威德兼濟民
　庶乂安率兵入閩蠻寇迎降境土寧靜閩
　人歸戴遂立生祠於鰲峯之北設像以敬
　事焉神念其誠一日語閩人曰我明年别
　汝輩當默佑兹土果符前言於是閩人敬
　事益虔而凡旱潦虫蝗之灾水火寇盗之
　危疾病婚葬之請隨禱隨應若響若荅至
　若摛詞揮翰雲漢昭回耀人耳目自宋以
　來累受封號逮至我
朝永樂之間以神有翊衛

聖躬弗豫之功聿新祠廟
御製碑刻褒封有加以昭神貺由此而觀則
　神生爲忠臣殁爲明神其功德有益於
國家生民者如此豈非天有意於斯世斯民
　而使其至於是歟其祠官方文照蓋凢神
　之世系行實靈跡華翰與夫前代我
朝褒封碑刻恐嵗久湮没失傳彙成一編名
　曰眞録閩藩総戎盂城孫公忠義士也竊
　嘗觀之而有感焉乃捐俸命工繡梓以博
　其傳命予序引予謂神聰明正直其顯跡

　著于今昔者皆不出於隱僻恠誕而至於
　惑世誣民之患莫非忠君孝親仁民愛物
　之事蓋士君子之所當爲也其近而耳聞
　目見者固不待是編而知使遐方僻壤未
　及見聞者幸獲一覽其於爲臣爲子之道
　脩身愼行之方亦足爲一助云耳是爲序
　正統八年歲在癸亥秋七月吉日
　福建閩縣儒學訓導王用盛序
　重刊徐仙眞録題辭
　徐仙眞録者

洪恩靈濟二眞君之行實也内列圖像與夫
　前代封贈之由及我
太宗文皇帝
勑建宫宇
御製碑文爲善陰隲之書所載賛頌累受加
　封
誥命醮祭褒揚詞㫖
列聖崇祀
賜衣儀典並眞君降筆所爲古賦記序詩歌
　籖兆翰藻雲章天機煥發照耀古令其奉

　祠之官方文照等彙而集之麗爲上下之
　編凢若干卷以紀眞君斡運神化福
國裕民之功默衛
聖躬陰翊
皇度之德靈應顯異莫不具載是書舊有刊
　本年久漫不可考且無今日之全偹編訂
　校讎繕寫成帙將鋟棗以廣其傳積嵗累
　月顧力有所弗及適遇鎮國將軍盂城孫
　公景康奉
命來鎮福唐都閫居無何躬謁眞君於鰲峯

　之祖宫以嚴祀禮拜跽酌獻神人交孚禮
　成公即取是編讀之忻躍賛歎樂然損貲
　期在必刻以照靈蹟於不朽甫庇工俾予
　言以識之予齋沐焚香披誦連日則知眞
　君積功累仁極忠至孝慕道成仙利物濟
　人之眞蹟悉在是編靡有遺缺亘萬古而
　不能泯也然予於此則有感焉何也昔者
　未刻天下之目無見也天下之耳無聞也
　今既刻之殆見四海之内八紘之中聾病
　耳開聰盲者目明無所不聞無所不見斯

　世斯民誦斯書玩斯理皆知企慕眞君之
　高風遐躅爲忠爲孝修德行善冀得登陟
　仙階昇眞悟道是則見眞君不惟成己於
　曩刼之先尤將度人於浩劫無窮之後也
　已抑觀孫公以是存心可謂好善有誠知
　敬
天事神之禮忠
　君愛親景仰眞君之道之至者耳豈他人
　所能及哉嗚呼一念之善尚可以格乎彼
　蒼況其善如此其大者乎實宜書也眞録

　詳備已成全書其端則有前福建右布政
　使鳳陽麻公洎諸文人之序予不複贅姑
　述此以誌其顛末顯晦與今重刊之嵗月
　云旹
　正統六年嵗次辛酉正月上元日知泉州
　府同安縣事後學新安朱徽拜手謹書
徐仙眞録序
　閩三山城南九十里許有金鰲峯高凌霄
　漢傑出世表峯下靈濟眞君之仙祠也予
　授方面蒞政一日率僚屬謁祠階序腆雅

　神貌肅然而不知神之由始也時有鄕之
　父老黄恒年幾八耋進而言曰神姓徐乃
　偃王之裔晋開運二年率師入閩道經金
　鰲駐兵除寇及歸仙陰隲顯揚民賴以生
　鄕人方珏始立祠於芝嶼即今稱曰祖廟
　珏之孫曰詢曰感曰仲白其事於執政聞
　于朝勑命始下繼世克紹先志祀事惟謹
　宋政和七年分香火始擇地于今靈濟之
　宫創建立祠後有方涣方汶率鄉人增廣
　明堂更立門表神之威靈日盛顯于

聖朝維新廟宇而崇祀典大光於前列矣遂
　進徐仙眞録偹載神之顯迹及徐仙翰藻
　一書皆録神之筆也其間碑銘傳跋序啓
　頌䟽至於鰲峯賦壁像賛遇事立言千態
　萬狀愈出愈奇復謂於予曰神之顯靈揚
　揚在人耳目陰隲功行備存此書書雖存
　未有序其首願求一言辭不獲予惟神生
　於當世英邁絶倫及宗玄學伯仲聯芳同
　登仙籍因著跡於金鰲峯山川英氣復萃
　於神榮享廟食歛惠一方久隱而弗揚者

　何故風土有盛衰之運氣數有隱顯之機
　惟神得兆朕之先暫否其德則泄爲文章
　使虛空縹緲之筆燎然而駭俗粲然而耀
　衆或彰其靈祈禱感應如響斯荅至於行
　脩相傳次第累成編迭泄傳於世含靈孕
　氣四百餘年伏遇
聖朝混一德溢華夷感神明則致
洪恩眞君敷揚隱德大闡威靈翼輔
國家庇及生民屢䧏禎祥四海咸欽是以載
　神之德大顯榮封春秋恒祀彰績立碑垂

　示於無窮故其慶會之際神人相依誠非
　偶然矣故爲序時
　大明永樂甲辰仲冬望日中奉大夫福建
　等䖏承宣布政使司左布政麻勉書


















徐仙眞録目録
　卷之一
　　徐仙世家　　廟封本始
　　出相傳二眞成仙傳
　　廟碑(福建宫)　孝誠感應傳
　　禎祥　　　勑文
　　眞君經序(并經)誥命廟碑(北京宫)
　　眞君頌　　　眞君呪
　　查元帥呪　　祈晴呪
　　祈雨呪　　禳虫保禾呪

　　金闕誥文　　玉闕誥文
　　涇國仙妃誥文　衛國仙妃誥文
　　金闕仙簡　　玉闕仙簡
　　加封職帖　　五帥職帖
　　持戒濟人　　勸行善事
　卷之二
　　傳授法印　　眞君瓊科
　　願科　　七政星燈
　　仙妃祕典　　堅旛科
　　眞君靈籖譜　　注生靈籖譜

　卷之三
　　在京靈濟宫　　蓋廟立碑
　　降印符籙　　降易時衣
　　祭祀儀注　　香燈
　　祝文　　敷達上玄齋意
　　設官奉祀　　選道燒香
　　給户灑掃
　卷之四
　　福建靈濟宫　　蓋廟立碑
　　降印符籙　　降易時衣

　　樂章　　陳樂圖
　　謝上土眞齋意　回向文(三篇)
　　慶讃丹悃　　祭祀儀注
　　設官奉祀　　選道燒香
　　給户灑掃
　卷之五
　　祠產
　　各宫田園條叚
徐仙眞録目緑畢
