








太上太清天童護命妙經
　　　　三茅山道者梁悟真受
太上曰皇天生我皇地載我日月照我星辰
榮我諸仙舉我司命與我太一任我玉宸召
我三官保我五帝衛我北辰相我南極佑我
北斗輔我金童侍我王女從我六甲直我六
丁進我天門開我地戸通我山澤容我江河
渡我風雨送我雷電隨我八卦尊我九宫遁
我隂陽宗我五行符我四時成我我命著我
太清玄籍三宫升降上下徃來旡窮无息金

飯玉漿向求皆至虛梵日月與天爲誓𩵄魒
䰢魁魓𩲃𩳐星所求皆得所向者亨所爲者
合所欲者成種種變化與道合眞何神不使
何令不行我前有朱雀後有玄武左有青龍
右有白虎上有華蓋下躡魁罡神道光嚴威
鎭十方愛我者生惡我者殃謀我者死憎我
者亡靈童神女破邪金剛三千六百常在我
傍執節捧符與我同遊太上攝京天大吉昌
二十四符與星曆俱急急如律令
　　　太上驅邪治病靈符















　太上太清天童護命靈文乃
　金闕上眞授付修道之士及世間男女若
　能毎日清朝念此經三徧至七徧乃至百
　徧即有十方靈寳无上仙衆三元將軍翊
　天四帥眞君飛天神王破邪力士統領神
　將吏兵各千萬億守衛誦經者常令安穩
　金精猛獸無鞅外護百鬼不能侵邪魔不

　敢害可以破廟除邪可以治病消災旦夕
　持誦令人耳目聦明身强體輕延年益壽
　永保長生兼書篆此靈符二十四道佩帶
　則驅邪吞服則治病常以甲子庚申朱書
　唯在志誠佩而行之
太上太清天童護命妙經
　隋大業十三年老君遣霍山神預告唐公
　受命之符至髙祖武徳元年二月二十三
　日有老人鬚髮皓白素衣鳥冠乗白馬𩦲
　尾及蹄皆赤現𣈆州羊角山謂絳人吉善

　行曰與我語大唐天子今得聖治社稷延
　洪言訖勝空而去其年四月二十七日復
　現如前但未審將何爲信老人曰汝到京
　有獻石龜者可爲驗言訖不見善行以五
　月五日見𣈆州總管賀孝義具言其事孝
　義將善行見秦王王討賊駐節於晉遂差
　都督杜昻與善行於所現處𦤺祭老人復
　現如善行所言秦王令昻與善行馳驛入
　奏五月十九日到京於朝堂門見卭州治
　中張達進石龜上有文曰天下安子孫興

　千萬葉千萬歳乃同入奏果符前驗髙祖
　大恱勑於現處立廟善行復見老人曰天
　子疑我何事答曰爲不知聖者姓名老人
　曰我是无上神仙號曰老君即帝之聖祖
　也亳州有枯檜再生以驗天下太平善行
　即告孝義奏聞又於其年十二月七日老
　君於廟復現爲善行曰我亳州廟中枯檜
　巳更生唐得聖治子孫當享國綿永巳遣
　神兵百萬待四月節助國討劉黒闥即馳
　入奏至次年四月二十一日果平黒闥於

　是天下大定而枯檜果更生焉改羊角山
　爲龍角山以廟爲慶唐觀至髙祖龍朔間
　老君復現依狀圖冩號爲瑞像今本觀正
　係天下第一地肺福地髙辛時展上公得
　道昇仙晉有許長史披尋其地建宅修眞
　父子得道俱巳仙去丹井存焉梁有陶隱
　居追尋其跡而建昭眞臺纂集三洞四輔
　靈文唐開元間李玄靜先生爲玄宗度師
　請于朝賜以金帛即昭眞臺基而立瑞像
　殿逮今幾五百年而殿宇瑞像皆唐人所

　造爲古道場甲於茅山也本朝大觀三年
　四月十三日有執爨道者梁悟眞凌晨汲
　水於殿前養龍池俄有紫雲彌覆其所須
　㬰見一羽衣厖眉皓首長髯如雪乘白馬
　自空而下梁驚視其狀與殿中粹容無異
　梁急作禮伏地太上曰吾居太清境上偶
　降靈壇憐汝服役勤勞有志於道而一無
　所遇今授汝加句天童護命妙經當専心
　誦之立功行於世道將爲汝得矣梁拜受
　慈訓仰覩聖眞復乗馬嘶鳴凌虚而去是

　歳其地産芝草一本數莖梁自此却粒神
　觀頓異平時庸愚未甞識字至是能書誦
　經靡不通曉示人災福歴歴如神而梁仙
　去前三日書二十四符投池中凡有疾之
　人入山求水服而愈者不可勝數奉道之
　士晨夕崇奉凡有所求䖍心祈禱無不感
　應霄甞讀混元聖紀故録示像之因并顯
　應之跡以告來者紹興甲子茅山都道正
　明眞通微大師傅霄謹書
