










西昇經集註卷之六維六
　　　　華陽韋處玄句曲徐道邈沖玄子
　　　　任眞子李榮劉仁會註
　　　　碧虚子集
　　　在道章第三十二
老子曰人在道中道在人中
　李曰道則大無不包人則非道不生故知
　人在道中也道有細無不入物無不在是
　知道在人中也
魚在水中水在魚中

　劉曰人之神氣天地交通也方彼遊魚内
　外資水
道去人死水乾魚終
　李曰此舉喻也魚之於水猶人之於道道
　在則人存道去則人亡水有則魚生水無
　則魚死人必須歸道魚定當歸水故曰人
　相造乎道魚相造乎水水之與道人之與
　魚不可暫失矣
故聖人自知反歸未生捐棄憍奢絶除憂思
　韋曰捐棄憍奢然後絶除憂思憂思既除

　然後能反未生未生既反則道留而長存
　也李曰自知者不可思須失道也反歸未
　生抱守於本捐棄憍奢去泰去甚絶除憂
　思無欲無愁以道賞心何憂之有
是故形隱神留
　劉曰寂然不動
天下歸焉
　韋曰隱安也形能安神故神亦留止於形
　也冲曰同世之形託死隱變精神之身留
　世化物天下慕德皆來從歸也李曰凝神

　九重故言形隱道在聖德故曰神留覘風
　而至慕道而來萬方朝覲天下歸焉劉曰
　歸其靜也
無爲無事國實民富保道畜常是謂玄同
　李曰法令滋彰盜賊多有不用姧智名曰
　無爲不飾兵戈名曰無事不以有爲撓物
　常以無事安仁任用賢哲百姓繁昌國實
　却被走馬以事桑田財足穀多故云民富
　守於眞正故云保道因循日新是曰畜常
　保道得道畜常得常達於常道故曰冥同

　也劉曰主上無爲群生安業儲積充實而
　民富貴至理之道如此
　　　有國章第三十三
老子曰有國者其根深也
　韋曰王叅四大繼天理物當與道同根無
　爲也李曰以道爲根所得深矣
天地覆載萬物畜養金玉重寳不積留也
　韋曰天地無爲於覆載故常覆載是以藏
　金於山藏珠於淵則重寳無所逃其域矣
　奚假積留於府藏哉李曰夫有國者宜以

　道爲根德爲本德無不被道無不通爲天
　地之所覆載保其清寧萬物之所養育獲
　其長乆不須積聚金玉而金玉自然留止
　也劉曰天地自覆載萬物自畜養聖人根
　深寧極金玉重寳一氣所須是棄而不用
　也
夫外天地者有天地外其身者而壽命存也
　李曰外遺忘也用之有爲而天下失行道
　之德而天下存故言有也以生爲有愛養
　傷生故其身亡也能忘於身身將道合壽

　命無極故其身存也劉曰夫遺天地者無
　事無事者則物歸之遺形骸者無欲無欲
　者則命存矣夫天地形骸尚自外之金玉
　重寳何足留意也
是以君子善人之所不善喜人之所不喜樂
人之所不樂爲人之所不爲信人之所不信
行人之所不行是以道德備矣
　李曰至學之士學人之所不能學立行之
　者爲人之所不能爲爲與不爲皆爲學與
　不學皆學教無不達理無不通故曰道德

　備矣細而言之常俗小人所好者有爲懷
　道君子所好者無爲此善人之所不善也
　人皆悦於聲色我獨悦於無聲無色此喜
　人之所不喜也人皆愛於名利我獨忘於
　名利此樂人之所不樂也人皆作憎愛我
　獨作不憎不愛此爲人之所不爲也人皆
　信邪我獨信正此信人之所不信也人皆
　行惡我獨行善此行人之所不行也道與
　俗反志遠功高事無不圓故云備矣劉曰
　善者善無情也喜者喜無事也樂者樂無

　味也爲者爲無爲也信者信無心也行者
　行道德也夫此六句亦有義焉解行不然
　也道德不備也
　　　皆有章第三十四
老子曰道非獨在我萬物皆有之
　韋曰道無不在豈聖人獨有而萬物皆無
　哉莊子云道在屎溺屎溺猶有其道而况
　萬物者乎劉曰所明道無不在修者得之
萬物不自知道自居之
　冲曰萬物無知情均芻狗不知聖匠剖大

　混一朴散爲無窮之物不能自知生本由
　道氣合生物道自居之劉曰藏諸用也
衆人皆得神而生不自知神自生也
　韋曰但不自知又不知物則神道自然冥
　會也冲曰神爲生形之本衆皆得而生不
　自知生我者神神自生我也劉曰近在諸
　身而不能知
君有德施於百姓百姓不自知受君之德也
　冲曰君有無爲之德施於百姓百姓得其
　自爲日用不知謂我自然不知受君之德

　也韋曰上不知下下不知上上下相忘乃
　爲道治也劉曰功成事遂百姓皆爲我自
　然也
是故聖人藏神於内魄不出也
　冲曰聖人知生我者神故養神守身藏神
　形内煉形化魄合於眞神混而爲一不役
　魂魄又何出焉李曰魄寂也輕躁之徒其
　神自離聖人法道安靜無爲神不離身寂
　然在内故云不出也劉曰靜之至也
守其母其子全

　李曰保道存神守其母也於身無害其子
　全也
而民熾盛保其國也
　劉曰本固邦寧
玄虚積充壽命長也
　冲曰玄虚者道也眞積妙氣積充我身故
　能飛行空虚壽命長乆也
人能徒知天地萬物而不自知其所由生反
命歸本是大不知也
　韋曰命者自然也本者道也我都無知故

　能歸一反於自然也李曰有靈之中人最
　爲智測之於景親之於天察之於地通之
　物理無有不知是稱爲智而不知身由道
　生歸根反本而守愚至死信命將終是大
　不知也劉曰謂假學之流雖復窮教盡藝
　辯智多能奇伎異端規模聖軌而不悟生
　之所由反命歸本之道而逐於外者於世
　雖得其美名於身是謂愚焉
　　　治身章第三十五
老子曰治身之道先隱天地靜居萬物之始

　韋曰隱安也先安其身形如天地之無爲
　然後能心居萬物之始始也者道也李曰
　修身之理必先忘於形形有既忘都無所
　見此隱於天地也然後息心歸本居於萬
　物之始也劉曰天地尚隱何所見焉居物
　之始何所有焉
夫聖人通玄元混氣思以守其身
　徐曰聖人常清靜無爲故能通玄元之道
　混合神氣思念眞神以此守眞故能長存
　乆視也劉曰開元通而不壅氣思混而不

　亂以此守眞是聖人之道也
俗人以情愛貪欲以守其身
　劉曰情愛深於溟渤貪欲重於丘山如此
　守身愚人之趣也
此兩者同有物而守其身其道德各異焉
　劉曰聖智愚情兩行相反俱專事業爲用
　不同美惡二途功滿則方效也
　　　道德章第三十六
老子曰道德天地水火萬物高山深淵各有
所歸之

　李曰道德是幽微之理天地已下是有形
　之事有象之物猶各有所歸喻無形之道
　若能無心去欲道亦當自然而至
夫道非欲於虚虚自歸之德非欲於神神自
歸之
　李曰道既虚無德亦神妙虚無神妙必竟
　清靜而人若能虚心無身自然歸道抱神
　守妙自然歸德也劉曰虚歸於道神歸於
　德道以虚往德亦神歸
天非欲於清清自歸之

　劉曰輕清者上昇也
地非欲於濁濁自歸之
　劉曰重濁者下沉也
濕非欲於水水自歸之
　劉曰水流濕也
燥非欲於火火自歸之
　劉曰火就燥也
萬物非欲見於形形自見之
　劉曰無相者不能見也有形者不能隱也
高山大澤非欲於飛鳥虎狼飛鳥虎狼自來

歸之
　劉曰羽族毛羣必歸林藪
深淵河海非欲於魚鼈蛟龍魚鼈蛟龍自來
歸之
　劉曰類聚羣分各有遊處
人能虚空無爲非欲於道道自歸之
　劉曰有用者事竄無爲者道歸
由此觀之物性豈非自然哉
　劉曰物類相感非由情割
　　　善惡章第三十七

老子曰百姓行善者我不知也行惡者我不
知也行忠信者我不知也
　徐曰四民皆有自然之性苟無根性難可
　化諭猶如烏黔鶴白非染浴之功也李曰
　聖人運慈悲之意開化導之方咸令捨惡
　業而建善因去虚妄而行忠信而迷途難
　曉失路不歸各隨生業任其顛倒不能虚
　忘罪福競生善惡行善者致賞行惡者被
　刑忠信者則是賢臣譎詭者便爲狂賊並
　由行有善惡而名有是非本是衆生所爲

　非聖人所知者也此爲權教事至自悟故
　言不知耳
是以積善善氣至積惡惡氣至
　李曰前以權法語曰不知任被愚情恐惡
　根未絶故將此實教勤勤曉示善不積不
　足以成名惡不積不足以滅身故知積善
　善至積惡惡來皎然非虚信之影響明言
　此者心欲捨惡歸善也劉曰明聖人無心
　應物而已善惡自積孰知之哉
是故聖人言我懷天下之始復守天下之母

而萬物益宗以活其身
　李曰我懷天下之始抱道也復守天下之
　母含德也道德在内爲人所尊故曰益宗
　物能歸道道能濟物人物得存故云以活
　其身劉曰潔源者流清守母者子贍
吾意常不知
　劉曰知即非守母之道也
安能知彼行善惡焉
　李曰聖人内忘於身則無人無我故云吾
　意常不知外忘於物亦無善無惡彼此並

　皆都忘何能知彼之行善惡也劉曰守母
　尚自不知安更知子所作
積善神明輔成
　韋曰積善以感神明神明自然成輔亦我
　不知也
天道猶祐於善人
　韋曰天道無親常與善人天亦不知者也
　　　寂意章第三十八
老子曰吾道惔怕寂
　韋曰死灰枯木之謂也

意死者生靜而復命也
　韋曰雖不失其生意同死人也故能無時
　不生以其意死寂然故能復其自然之命
　也冲曰意死猶灰心也
生生積浸潤滋酌留滯
　李曰靜心息意以道生生故曰生生道流
　不絶乆潤於身故云積浸玄津法水是謂
　滋汋流注己身有礙故名滯爲道所止故
　云留也劉曰積聚氣血將以爲身生生之
　義如此

玄冒沾洽
　劉曰玄冒謂覆被形骸也沾洽謂津汋通
　流開諸關脉也
元氣包之
　李曰息意有爲而生自存靜心歸道而命
　自復以能歸道爲道所覆故曰玄冒靈液
　流潤故曰沾洽人之受生本縁元氣愛精
　保氣氣不離人人得氣生爲氣所裹故曰
　包之劉曰生者雖曰神功非氣無以化育
其根益深

　韋曰冒覆也言萬物之生積浸和氣之滋
　汋留結玄冒而沾洽也又有元氣裹之故
　其根益深與道同本冲曰汋如人手足液
　也冒覆也學人抱元守一以其神氣積充
　浸潤一身滋液津汋留滯百骸玄道覆燾
　沾洽内外元始道氣包裹我形萬氣長存
　眞神栖鎮所以生根益深長生乆視也
乃四固
　劉曰眞性綿邈形骸不虧
中無心

　韋曰得地水大風故能堅固以成其身冲
　曰塞兊閉門耳曰口鼻四情堅固塵境不
得入中心空無也
故能致萬物精華
　韋曰雖四物成其身而其中寂然同於無
　心是以萬物精華莫不歸之李曰玄道所
　覆元氣所包道遠氣長故曰其根益深深
　根寧極身外則存四大不毁乃云四固忘
　情虚已内外清淨湛然空寂名曰無心身
　心既忘絶諸羣有契虚無之境得杳冥之

　精故曰致萬物精華也
無極之物自然來歸之
　冲曰學道之人精修行氣故萬物齊仙霞
　精光華玄景希夷微妙無極道無自來歸
　也
以其空虚無欲固也
　李曰有形之物並爲麤惡無極之物是曰
　精華無極精華是爲眞道來歸已何以致
　然皆由清靜空虚所以自然而生矣
　　　戒示章第三十九

老子曰喜吾重告爾古先生者吾之身也
　冲曰老子十號一號古先生又應號記及
　顯迹記並云上三皇時號古先生此即明
　老君之身歷代行化當過關之時寓記此
　言以誡尹公故稱開導竺乾指言昇就及
　尹公師禀受道傳授五千文付以九丹訣
　又授九室之要將化西土昇入太微欲重
　訣言以解其惑故却告言古先生者吾之
　身也所以祛尹公之疑示西化之兆矣後
　人妄改云古先生者吾之師也一何謬乎

　且帝王年代記所推老君文王受命之年
　太歲丁卯下爲周師昭王時宅關二十五
　年癸丑與尹公說經二十六年四月昇入
　太微二十九年尹公會蜀青羊肆重見老
　君遂化西國後人妄云平敬幽厲定王之
　時西入流沙亦皆謬耳何者尹公是周康
　王大夫至昭王時請出爲關令以候老君
　非平敬之時明矣
　今將返神還乎無名
　李曰無名者是寂境之常道也隨機導物

　從眞起應名爲降德化縁既息攝迹歸本
　故曰返神來則於無象而示有象還則自
　有名而返無名故曰還於無名
絶身滅有綿綿長存
　冲曰神者靈妙之稱也返靈妙之神還於
　玄虚歸於空寂無名無形絶同世之身滅
　有形之體成無上道綿綿若存也李曰息
　化去應名曰絶身滅有法身不動眞道凝
　然是曰綿綿若存
吾今逝矣亦返一原

　李曰逝往也老君從東往西故云逝矣眞
　法無一正道唯一從東而來還歸於道是
　亦返一原矣
忽焉不見
　劉曰存亡自在非常情所測
斯須館舍光炎五色玄黄
　冲曰館舍莅事所歸也老君在周和光世
　俗微迹徵藏觀化風塵藏人於人人莫之
　識欲息迹返原解形遯化是以忽焉不見
　斯須之間館舍光明照曜内外五色玄黄

　驚駭視聽也李曰斯須俄頃也老君神妙
　不測道力自然於有能不有則忽焉不見
　不有而能有則放光五色映照十方示以
　神變者令以戒受也
喜出中庭叩頭曰願神人復一見授以一要
得以守元
　冲曰既睹神變方知大聖是以出於庭中
　叩頭頓顙唯願神人重復一見雖蒙教誨
　㫖逺途多莫知所從故重一要得以抱一
　守元也

即仰視睹懸身坐空中去地數十丈其狀金
人存亡恍惚老少無常
　李曰良願既發玄聖非逺仰視天上即睹
　老君端坐虚空去地高邈容儀非彼皓首
　形狀純是金身或無或有故云存亡恍惚
　非大非小故曰老少無常
曰吾重誡爾爾其守焉
　榮曰再數妙法觀令保道
除垢止念靜心守一
　李曰有爲紛累人間穢濁浪生分别妄起

　愛憎皆染汙人咸稱曰垢制情忍色達有
　通無並悉蕩之故言除也意無所繁故云
　止念内外弗著故爲靜心凝神於道用志
　不分故名守一劉曰凡非眞性者皆是垢
　夫止念慮衆垢方除守一不動眞心乃靜
也
衆垢除萬事畢
　李曰百惡銷曰除萬善具曰畢
吾道之要誡警竟即隱
　李曰前請抱元守一誡以除垢止念邪念

　息正業興可以成眞可以得道可以理家
　可以化國事無不可故云畢玄元應物本
　在救人人依教行理無不濟物濟人度德
　克化給遯形入寂故云隱
喜不知所之泣涕追慕退官託疾
　李曰聖師入妙莫測所之仰德故流涕思
　慕去於有事歸以無爲故寄偁託疾也
棄念守一萬事畢矣
　李曰奉戒在心依經立行更不外縁是名
　守一有累之塵既盡無爲眞道自成智滿

　德充萬行皆備故云畢矣



西昇經集註卷之六





