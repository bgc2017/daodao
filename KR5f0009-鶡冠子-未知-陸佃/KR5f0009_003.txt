










鶡冠子卷下顛十二
陸佃解
世兵第十二
道有度數故神明可交(或作効)也(易曰始作八卦以通神明)
(之德)物有相勝故水火可用也東西南北故形
名可信也(有方矣然後形名著焉)五帝在前三王在後
上德已衰矣兵知俱起黄帝百戰(百戰之數未盡聞也)
(蓋與炎帝戰於阪泉之野三與蚩尤戰於涿鹿之野七十二此其大略也)蚩尤七
十二(或云無二字)堯伐有唐(傳云堯佐帝摯受封於唐二十而登帝位)
(今此云堯伐有唐未詳聞也伐或作代)禹服(或作伐)有苗天不變

其常地不易其則陰陽不亂其氣生死不俛
其位三光不改其用神明不徙其法(善用兵者其道)
(如此)得失不兩張成敗不兩立所謂賢不肖者
古今一也君子不惰眞人不怠(怠然後解解然後墯故君)
(子言墯真人言怠禮云三日不怠三月不解)無見久貧賤則據簡
之伊尹酒保(保傭保也)太公屠牛(傳曰太公少貧賣漿值天凉屠)
(牛賣肉值天熱而肉敗)管子作革(或作草)百里奚官奴(百里)
(奚虞人也虞亡晋主辱之以媵穆姬而飯牛於秦豈此所謂官奴者乎)海内荒
亂立爲世師莫不天地善謀日月不息迺成
四時精習象神(南華曰鐵成見者驚猶鬼神豈謂是乎)孰謂能

之(言非不學而能也)素成其用先知其故(所謂始乎故長乎性)
(成乎命)湯能以七十里放桀武王以百里伐紂
知一不煩(知一則箇)千方萬曲所雜齊同(會之有元故不)
(能異也)勝道不一(制勝之道夫豈一端而已)知者計全(戰必勝攻)
(必取)明將不倍時而棄利勇士不怯死而滅名
欲踰至德之美者其慮不與俗同(徇俗則病傭欲踰至)
(德之美難矣)欲驗九天之高者行不徑(或作經)請(安可)
(以問塗而至也九天具見鴻烈真經蓋若南方曰朱天北方曰玄天中央曰鈞天之類)
是以忠臣不先其身而後其君寒心孤立懸
命將軍野戰則國弊民罷城守則食人灼骸

(或作火體易子而食析骸而炊)計失其國削主困爲天下
笑持國計者可以無詳乎固有過計有嘗(或作)
(賞)試(嘗試失之疏遇計失之細事貴取中而已明此所當審也)是以曹沫
爲魯將與齊三戰而亡地千里使曹子計不
顧後刎頸而死則不免爲敗軍擒將曹子以
爲敗軍擒將非勇也國削名滅非智也身死
君危非忠也夫死人之事者不能續人之壽
故退與魯君計桓公合諸侯曹子以一劔之
任劫桓公墠位之上顔色不變辭氣不悖三
戰之所亡一旦而反天下震動四鄰驚駭名

傳後世扶杖於小愧者大功不成故曹子去
忿悁之心立終身之功棄細忿之愧立累世
之名故曹子爲知時魯君爲知人劇辛爲燕
將與趙戰軍敗劇辛自剄燕以失五城自賊
以爲禍門身死以危其君名實俱滅是謂失
此不還人之計也(言其計畫無後之爾)非過材之莿也
(此言賢者城重其死雖然曹沬之事適遭管仲不欲愈一小快而以齊信於諸侯故能成)
(其名也若夫李陵之降欲以報漢而卒族妻母隴西之士用爲恥焉則沬之劫致豈可以)
(爲常哉矧又霸者之事也至於王德之人誠信素明則將無與魯地而誅沬矣何足貴乎)
夫得道者務無大失凡人者務有小善小善

積則多惡欲多惡則不不則多難
(或云多惡則多難無則不下五字)多難則濁濁則無知多欲
則不博不博則多憂多憂則濁濁則無知欲
惡者知之所昏也夫强不能者僇(僇之言辱)是劇
辛能絶而燕王不知人也昔善戰者舉兵相
從陳以五行戰以五音指天之極與神同方
類類生成用一不窮明者爲法徵道是行齊
過進退(齊不過也)參之天地出實觸虚(吴奔東南亞夫使備)
(西北蓋知此矣)禽將破軍發如鏃(或作鍭)矢動如雷霆
暴疾擣虚殷若壞墻(殷壞聲也)執急節短(孫子兵法曰其)

(執險其節短)用不縵縵避我所死就吾所生趨吾
所時援(或作授)吾所勝故士不折北兵不困窮
得此道者驅用市人乘流以逝(或作遊)與道翺
翔翺翔授取錮據(或作豫)堅守呼吸鎮(一作推或作損)
移(鎮不移也)與時更爲一先一後音律相奏(或作奉)
一右一左道無不可受數於天定位於地成
名於人彼時之至安可復還(或作復還至復反復也還回)
(還也)安可控摶(控引也摶持也復還言不可禦控摶言不可止)天地不
倚錯以待能度數相使陰陽相攻死生相攝
氣威相滅虚實相因得失浮(或作得失相浮)縣(浮縣言無)

(定也)兵以勢勝(兵法曰如轉圓石於千仞之山者勢也)時不常使
蚤晩絀嬴反相殖生變化無窮何可勝言水
激則旱矢激則遠精神回薄振蕩相轉遲速
有命(有命一作言息又作止息)必中三伍合散消息孰識
其時至人遺物(遺物或作不遺)獨(或作動)與道俱縱驅
委命與時徃來盛衰死生孰識其期儼然至
湛孰知其尤禍乎福之所倚福乎禍之所伏
禍與福如糾纆(此言禍福相爲表裏執如索綯纆索也三合曰糾)渾
沌錯紛其狀若一交解形狀孰知其則芴芒
無貌(貌或爲根)唯聖人而後决其意(或作能決其意)斡流

遷徙固無休息(小休曰息)終則有始孰知其極一
目之羅不可以得雀(太疏故也)籠中之鳥空窺不
出(太密故也)衆人唯唯安定禍福憂喜聚門吉凶
同域(慶者在堂吊者在門)失反爲得成反爲敗吴大兵
强夫差以困越棲會稽勾踐霸世達人大觀
乃見其可(可或作苛)橢枋一術奚足以游(橢讀如隋銎之)
(隋枋讀如方𨥲之方夫天下之事百出要以百變應之而今隋方一術則豈足遊於變通)
(之會哉)徃古來今事孰無郵(郵置郵也行者過之而巳故事之過)
(者爲郵)舜有不孝堯有不慈文王桎梏管仲拘
囚坱軋𡙻垠(𡙻垠或作葬云)孰煄得之(此言大鈞播物坱軋無垠)

(皆在壚煄之内孰煄得之)至得無私泛泛乎若不繫之舟
(任之而已)能者以濟不能者以覆天不可與謀地
不可與慮聖人捐物從理與舍衆人域域(域域)
(淺狹之貌)迫於嗜欲小知立趨好惡自懼夸者死
權自貴矜容(一本自矜容下云徇名終身謀奈無列士以下兩句詩曰垂)
(帶悸兮是也)列士徇名貪夫徇財(以身逐物曰徇)至博不
給(給或作結統之無要則雖博乃更不給何則至道常約故也)知時何羞
(不愧不作)不肖繫(繫或作敷)俗賢争於時(知也者争之器也名也者)
(相軋也)細故袃(一本袃作襲蒯作葪)蒯(蒯猶芥也袃芥剌鯁也)奚足
以疑事成欲得又奚足夸(此言如意與不無足欣戚)千言

萬說卒賞謂何(此言理盡於上而彼之繁言雖累千萬猶當賞此)勾
踐不官(勾踐嘗臣於吴)二國不定文王不幽(幽於羑里)武
王不正(或作武王不執正)管仲不羞辱名不與大賢
功不三王鉦面備矣
備知第十三
天高而可知地大而可宰萬物安之人情安
取伯夷叔齊能無盗而不能使人不意已(横逆)
(豈可必哉)申徒狄(殷之末世枯槁者也)以爲世溷濁不可居
故負石自投於河不知水中之亂有逾甚者
德之盛山無徑迹澤無橋梁不相徃來舟車

不通何者其民猶赤子也(老子曰含德之厚比於赤子男曰赤)
(子女曰嬰兒)有知者不以相欺役也有力者不以
相臣主也是以鳥鵲之巢可俯而窺也麋鹿
羣居可從而係也(鳥鵲性猜瞿麋鹿性驚决故此主言之)至世
之衰父子相圖兄弟相疑(夫父子天性也兄弟天倫也恩信素)
(足非自外至故蹍市人之足則辭以脫悮兄則以嫗大親而已矣令德下衰而至於父子)
(相猶兄弟相𤷔者豈其性固異於古也哉蓋治之之過也)何者其化薄而
出於相以有爲也(此言不能相與於無相與相爲於無相爲故其弊至)
(此郭象曰夫體天地冥變化者雖手足異任五藏殊管未嘗相與而百節同和斯相與於)
(無相與也未嘗相爲而表裏俱濟斯相爲於無相爲也若乃役其心志以恤手足運其殷)

(肱以營五藏則相營愈篤而内外愈困矣蓋知此也)故爲者敗之治者
亂之敗則傰(傰黨也)亂則阿阿則理廢傰則義
不立堯傳舜以天下故好義者以爲堯智其
好利者以爲堯愚湯武放弑利其子好義者
以爲無道(此言何謂也若予所學則唯好義者以爲有道)而好利之
人以爲賢爲(或無爲字)彼世不傳賢故有放君君
好傰阿故有弑主夫放弑之所加亡國之所
在吾未見便樂(或作見其便樂)而安處之者也夫處
危以妄安循哀以損樂是故國有無服之喪
無軍之兵可以先見也是故箕子逃(逃逃禍也非謂)

(逃而去之孔子曰微子去之箕子爲之奴)而搏裘牧(宋世家曰南官萬殺涽公)
(于蒙澤大夫裘牧聞之以兵造公門萬搏牧牧齒著門死即其事也)商容拘而
蹇叔哭(蹇叔秦臣也穆公襲鄭蹇叔哭之)昔之登高者下人
代之㥄(或作殪㥄怖也)手足爲之汗出(怖故爲之汗濡)而上
人(或無人字)乃始摶折枝而趨操木(言傍觀者爲之驚懼而登)
(高之人雖危莫知焉乃始摶而折枝趨而操木)止之者僇(止之使勿爾者覆受)
(僇焉凡此以况處危忘安而諫者蒙辱之義)是故天下寒心而人
主孤立今世之處側者皆亂臣也其智足以
使主不達其言足以滑政其朋黨足以相甯
於利害昔湯用伊尹周用太公秦用百里(百里)

(奚也)楚用申麃(申包胥也)齊用管子此數大夫之所
以高世者皆亡國之忠臣所以死也(此言古之人其)
(才一也或以高世由亦或以死者所遇之君異也)是觀之非其智能
難與也乃其時命者不可及也(此言伊吕申管之才人非)
(莫及也而箕裘之徒卒以殺辱者無其時命故也)唯無如是(無其時命)時
有所至而求(或作袁又或作表有君無臣故雖時有所至而上求焉)時
有所至而辭(有臣無君故雖時有所至而下辭焉)命有所至而
闔(或作閣闔猶辭也)命有所至而闢(或作闕闢猶求也)賢不
必得時也不肖不必失命也是故賢者守時
而不肖者守命(守命猶委命也)今世非無舜之行也

不知堯之故也非無湯武之事也不知伊尹
太公之故也費仲惡來得辛紂之利而不知
武王之伐之也比干子胥好忠諫而不知其
主之煞之也費仲惡來者可謂知心矣而不
知事比干子胥者可謂知事矣而不知心聖
人者必兩備而後能究一世
兵政第十四
龐子問鶡冠子曰用兵之法天之地之人之
賞以勸戰罰以必衆(或作恐衆)五者已圖然九夷
用之而勝不必者其故何也(得其戰矣未得其所以戰也故)

(九夷用之而不必勝語曰以書御者不盡馬之情此之謂也故曰夫子馳亦馳夫子趨亦)
(趨夫子奔逸絶塵而回瞠若乎其後其近是乎)鶡冠子曰物有生(生猶)
(化也)故金木水火未用而相制(此言前期而□也)子獨
不見夫閉關乎立而倚之則婦人揭之(或作易褐)
(之上)仆而措之則不擇性而能舉其中句若操
其端則雖選士不能絶地關尚一身而輕重
異之者埶使之然也夫以關言之則物有而
埶在矣九夷用之而勝不必者其不達物生
者也(此言不達事變物化故辄敗北素問曰物生之謂化物極之謂變)若達
物生者五尚一也耳龐子曰以五爲一奈何

鶡冠子曰天不能以早爲晩地不能以高爲
下人不能以男爲女賞不能勸不勝任(金帛在前)
(不能使尫者負)罰不能必不(或無不字)可(斧𨱆在後不能使啞者鳴)龐
子曰取功奈何鶡冠子曰天不能使人人不
能使天因(或作固)物之然而窮達存焉之二也
在權在埶在權故生財有過富在埶故用兵
有過勝財之生也力之於地順之於天兵之
勝也順之於道合之於人其弗知者以逆爲
順以患爲利以逆爲順故其財貧以患爲利
故其兵禽昔之知時者與道證(或作澄)弗知者

危神眀道之所亡(或作厈)神明之敗何物可以
留其創(留猶止也使創不伸曰留)故曰道乎道乎(或作道道乎)
與神明相保乎龐子曰何如而相保鶡冠子
曰賢生聖(賢上生聖)聖生道道生法法生神(一陰一陽)
(之謂道制而用之謂之法利用出入民咸用之謂之神)神生明(神下生明)神
眀者正之末也(偏生闇公生明誠信生神故曰正之末也)末(或無末字)
受之本是故相保
學間第十五
龐子問鶡冠子曰聖人之問服師也(服事也)亦
有終始乎抑其拾(或作捨下同)誦記辭闔棺而止

乎鶡冠子曰始於初問終於九道若不聞九
道之解拾誦記辭闔棺而止以何定乎(此言非獨)
(白紛如也雖至闔棺而止尚不足以定之也故所貴乎問學者豈誦說之云乎在於得書)
(之體得言之解)龐子曰何謂九道鶡冠子曰一曰道
德二曰陰陽三曰法令四曰天官五曰神徵
六曰伎藝七曰人情八曰械器九曰處兵龐
子曰願聞九道之事鶡冠子曰道德者操行
所以爲素也(素如獻素之素道德操行之本故曰素也)陰陽者分
數所以觀氣變也(周官保章氏云以星土以雲物以十有二歲以十有)
(二風占天地之災祥)法令者主道治亂國之命也天官

者表儀祥兆下之應也(此言學問之序道德已明而陰陽次之陰)
(陽已明而法令次之三者備矣然後可以言治矣天官冢宰是也百官取揆故曰表儀造)
(始而已故曰祥兆此以静唱彼以動和故曰下之應也)神徵者風采光
景所以序怪也(祭義所謂其氣發揚于上爲昭明焄蒿悽愴此百物之精)
(也神之著也)伎藝者如勝同任(或爲住)所以出無獨
異也(周官六德則異之以智仁聖義忠和六藝則同之以禮樂射御書數)人情
者小大愚知賢不肖雄俊豪英相萬也械器
者假乘焉(或作馬)世用國備也處兵者威柄所
持立不敗(或作取)之地也九道形心謂之有靈
(形著見也)后能見變而命之(物至能名或曰奇見異聞爲變列子曰大)

(禹行而見之伯益知而名之蓋此類也)因其所爲而定之若心
無形靈(或作虚)辭(或有傳字)雖摶捆(捆猶叩椓也)不知所
之彼心爲主(或作至)則内將使外内無巧驗(精不)
(足以揆道粗不足以驗物)近則不及遠則不至龐子曰(或有)
(曾聞字)禮樂仁義忠信願聞其合之於數鶡冠
子曰所謂禮者不犯者也所謂樂者無菑(或作)
(薔)者也所謂仁者同好者也所謂義者同惡
者也所謂忠者久愈親者也所謂信者無二
響者也聖人以此六者(或無者字)卦世得失逆順
之經(卦猶卜也)夫離道非數不可以緒端不

要元法不可以𠟂心體(𠟂猶刳也南華曰墮其肢體黜其聰明又)
(曰夫道覆載天地君子不可以不刳心焉)表術(或無表字)裏原(術如術業之術)
(原如原道之原)雖淺不窮中虚外博雖博必虚龐子
再拜曰有問戒哉雖毋如是冥(或無其字)材乃健
弗學孰能此天下至道而世主廢之何哉鶡
冠子曰不提生於弗器(器故提之)賤生於無所用
中河失船一壺千金(壺瓠也佩之可以濟涉南人謂之腰舟)貴
賤無常時使物然常知善善昭繆不易一揆
至今不知善善故有身死國亡絶祀滅宗細
人猶然不能保壽義則自況(此言細人且爾也况於己乎其)

(義當以自況)
世賢第十六
卓襄王問龐煖曰夫君人者亦有爲其國乎
(卓當爲悼此趙悼襄王也蓋趙孝成王卒子偃立是爲悼襄王襄王三年龐煖將攻燕擒)
(其將劇辛)龐煖曰王獨不聞俞跗之爲醫乎已成
必治鬼神避之楚王臨朝爲隨兵故若堯之
任人也不用親戚而必使能其治病也不任
所愛必使舊醫(語曰老醫少卜蓋老醫更病多矣堯故使之)楚王
聞傅暮𡫴在身(𡫴蓋病也)必待俞跗(俞跗蓋非楚人此亦寓言)
(傳曰上古之時醫有俞跗治病不以湯液體洒鑱石蹻引案机毒熨而割皮解肌訣肌結)

(筋搦髓腦浣腸胃練精易形此雖已成所以必治而鬼神避之也)卓襄王曰
善龐煖曰王其忘乎昔伊尹醫殷太公醫周
武王百里醫秦申麃醫郢(郢荆所都)原季醫晋(國語)
(曰晋文公使原季爲卿)范蠡醫越管仲醫齊而五國霸
其善一也然道不同數卓襄王曰願聞其數
煖曰王獨不聞魏文侯之問扁鵲耶(扁鵲勃海鄭人)
(也姓秦氏名越人)曰子昆弟三人其孰最善爲醫扁
鵲曰長兄最善中兄次之扁鵲最爲下魏文
侯曰可得聞邪扁鵲曰長兄於病視神未有
形而除之(此神醫也爲之於未有周官曰疾醫曰以五氣五聲五色視其死生)

(兩之以九竅之變參之以九藏之動夫昧於在神而以五氣五聲五色視其死生更以參)
(兩驗之亦已麤矣然周官言此而已者蓋中材之法也歧跗豈世有哉)故名不
出於家(名在門内而已老子曰太上下知有之其次親之譽之)中兄治
病其在毫毛(此明醫也治之於末亂所謂造形而悟者也)故名不
出於閭(其閭里知之矣)若扁鵲者鑱血脉投毒藥副
肌膚間而名出聞於諸侯(其所能愈麤其所聞愈遠)魏文
侯曰善使管子行醫術以扁鵲之道曰桓公
幾能成其霸乎(管仲匡救桓公常在其細故能以其君霸蓋桓公實怒少)
(姬南襲蔡管仲因而伐楚責包茅不入貢於周室桓公實北征山戎而管仲因而令燕修)
(召公之政方是之時諸侯莫或知焉此其治毫毛者也)凡此者不病病

(或云不病至於病而治之不亦晩乎疾甚曰病)治之無名(或云治無名)
使(或作便)之無形(夫病之形名著矣然後使醫此桓侯之所以死也)至
功之成其(或作六)下謂之自然(針艾之功無所欣賴故其昩者)
(謂之自然推之於治此擊壤之民所以不知堯舜之力也)故良醫化之拙
醫敗之雖幸不死創伸股維(維牽攣也)卓襄王曰
善寡人雖不能無創孰能加秋毫寡人之上
哉(庶幾管仲者出焉)
天權第十七
挈天地而能(或無能字)遊者(南華所謂旁日月挾宇宙者類此)謂
之還(或作環又或作繹)名(常住真際而不逐於名)而不還於名

之人(區區外慕逐物喪已常爲造化負之而走豈能挈天地而游哉)明照光
照不能照已之明是也(離朱方晝拭眥百歩之外明燭鬚眉而不)
(能近視其睫則逐物不反靈於人者雖明照如月光照如日而不能照已之明何足怪哉)
獨化終始隨能序致(致或作故)獨立宇宙無封謂
之皇天地(無封無畛域也革曰四海之外無極無盡猶齊州也束行至營人民)
(猶是也問營之東後猶營也西行至幽人民猶是也問幽之西復猶幽也)浮懸天
地之明(四時之運轉移日月埶若浮懸)委命相鬲謂之時(且然)
(無間謂之命四時之運委之而已然而木敷金歛火炎水冽譬如耳目鼻口皆有所用不)
(能相通)通而鬲謂之道(道故有塞有通)連萬物領天地
(天地下有建報重九明五字)合膊(膊一作搏或爲宇宙二字)同根命曰

宇宙(闔天之謂宇闢字之謂宙二者相須而立故曰合膊同根)知宇故無
不容也(有實而無乎處者宇也知宇故無不容)知宙故無不足
也(有乎長而無本𦾑者宙也知宙故無不足)知德(德或作隱)故無不妥
也知(德故所遇於地者不擇而安之)知道故無不聽也(知道故所)
(受於天者不辭而聽之)知物故無不然也(因其所然而然之萬物莫)
(不然也)知一而不知道故未能裏也(不能視已之明故曰)
(未能裏也)昔行不知所如徃而求者則必惑(蓋昔之亡)
(羊者曰岐之中又有岐焉吾不知所之是以反也都子曰大道以多岐喪羊學者以多方)
(喪生)索所不知求之象者則必弗得(象者意之筌蹄夫索)
(所不知求之筌蹄而不知求之言意之表豈足以得其粹哉輪人曰公之所讀是古人之)

(糟粕已尋繹鶡冠子之意蓋將發蒙解惑使人致一而求道於言意之表故有此言而下)
(文云)故人者莫不蔽於其所不見鬲於其所不
聞塞於其所不開詘於其所不能制於其所
不勝世俗之衆籠乎此五也而不通此未見
而有形(危機雖未兆見而理已有焉)故曰有無軍之兵有
無服之喪人之輕死生之故也人之輕安危
之故也(以故是以知之)夫蚊虻墜乎千仞之谿(注谷曰谿)
乃始翺翔而成其容(容或作客成其翺翔之容高飛曰翺布翼不)
(動曰翔)牛馬墜焉碎(碎或作鉢)而無形由是觀之則
大者不便重者創深(此言貴高之蹶其患大矣老子曰奈何萬乘之)

(主而以身輕天下)兵者涉死而取生陵危而取安是
故言而然道而當(當或爲富道而當一作道奠富言而然然後道而)
(當道猶行也)故一蚋𠾱膚不寐至旦半糠入目四
方弗治所謂蔽者豈必障於帷𢅏隱於帷薄
哉(細曰𢅏麤日薄)周平弗見之謂蔽(昔齊人有欲金者清旦之市攫)
(人之金以爲取金之時徒見金不見人蓋嗜欲之亂人心如此豈必四周有物障之也哉)
故病視而目弗見疾聽而耳弗聞蒙(或無蒙字)故
知能與其所聞見俱盡(句)鬲(鬲或作高)故奠務行
事與其任力俱終(句)塞故四發上統(上統或作上紇)
而不續而消亡夫道者必有應而後至

(後至一作後合至觀之於易見矣)事者必有德而後成夫德
知事之所成成之所得而後曰我能成之成
無爲(成之於無爲)得無來(得之於無來夫德至矣故妙須心解而君不能)
(得之臣子不能獻之父則得之在我而已其來豈有自哉)詳(詳或作辟)察其道
何由然哉迷徃以觀今是以知其未能彼立
表而望者不惑按法而割者不疑固言有以
希之也夫望而無表割無法其惑之屬耶所
謂惑者非無日月之明四時之序星辰之行
也因乎反兹而(兹而一作慈西)之惑也(所謂惑者反之而已豈必)
(無也哉列子云天地四方水火寒暑無不倒錯者蓋類是也)惑故疾視愈

亂惇而易方(疾視即上所謂病視四方故書曰譬彼病目見空中華蓋空本)
(無華由妄見故惇猶篤也易方南華所謂天地四方易位是也蓋疾視至於天地四方易)
(位則其病之篤者也非獨目視昏華而已)兵有符而道有驗(蓋弗迷者)
(然後見之)備必豫具慮必蚤定(否則惑矣)下因地利制
以五行左木右金前火後水中土營軍陳士
不失其宜五度既正(左木右金前火後水中土是也)無事不
舉招摇在上(招摇斗之柄端主指者)繕者作下(禮云行前朱雀)
(而後玄武左青龍而右白虎招摇在上急繕其怒即此是也繕猶繼也蓋兵一鼔作氣再)
(而衰三而竭故善戰者常繕其怒使再不至於衰三不至於竭此黃帝之所以百戰而兵)
(不敗也)取法於天四時求(或作生)象(四時求象猶言求象四時)

(也)春用蒼龍夏用赤鳥秋用白虎冬用玄武
天地已得何物不可宰理之所居謂之地神
之所形謂之天知天故能一舉而四致並起
而獨(或作稅)成鳥乘隨隨𨈳蜚垂□(或作□未詳)故
昔善計者非以求利(一作求勝)將以明數(一作明勝)昔
善戰者非以求勝將以眀勝獨不見夫隱者
乎(或有及字)設始知之其知之者屈已知之矣若
其弗知者雖師而說尚不曉也(隱者韜潜故其難知如此)
(此善戰者所以必至於明勝也)悲乎夫蔽象鬲塞之人未敗
而崩未死而禽設兵取國武之美也不動取

國文之華(或爲歸)也士益武人不益文(二句其實一也)
(變文是以不同)二者(或作甚)寡愛(武事刻慘失之少恩)不可勝論
耳者可以聽調聲而不能爲調聲目者可以
視異形而不能爲異形口者可以道神明而
不能爲神明(凡此以明師匠能與人規矩而不能與人巧也故下文云)故
先王之服師術者呼徃(迷者不反呼之使勿徃也)發蒙(南華)
(曰微夫子之發吾覆則吾無以見天地之大全)釋約解刺(約如繩約之約刺如)
(針刺之刺)達昏開明而且知焉故能說適計險(說止)
(息也適如徃也)歷越踰俗軼倫越等知略之見遺跋
衆人(或作人)求(或作未)絶紹遠難之在前者能當

之難之在後者能章之(章如彰徃察來之章)要領天下
而無䟽(䟽之爲言失也)則(或作明)遠乎敵國之制(不爲敵人)
(所制)戰勝攻取之道應物而不窮以一宰萬而
不總(提要而已如每事而總之焉得力而給諸)類類生之耀(或作翟)
名之所在(朝廷耀名之所在也傳曰争名者於朝争利者於巿)究賢(或作)
(則)能之變極蕭楯之元(元或作無蕭蕭斧也干謂之楯蕭以戮)
(人楯以衛已知此則知兵矣戎之字從戈從甲蓋兵之道如此而已)謂之無方
之傳(究變極無則適乎變通之㑹矣南華曰今蘄行周於魯是猶推舟於陸也勞而)
(無功彼未知夫無方之傳應物而不窮者也)著乎無封之宇(或作博)
制事内不能究其形者(或無者字)用兵外不能充

其功(不得於内斯不可成於外矣)彼兵者有天有人有地
(天時地利人和)兵極人(盡兵之事則人道得矣)人極地(或作蔽地人)
(極乃地)地極天(地極乃天)天有勝(天時故有勝)地有維(地利)
(故有維)人有成(人和故有成)故善用兵者慎(子之所慎者戰)
以天勝以地維以人成三者明白何設不可
圖所謂天者非以無驗有勝(天事窈冥無所用質然而不可)
(勝也)非以日勢之長而萬物之所受服者邪(曰勢)
(五行休王孤虚之屬)彼天生(或作士)物而不物者其原陰
陽也四時生長收藏而不失序者(南華曰春夏先秋冬)
(後神明之序也)其權音也(觸於角章於商之屬)音在乎不可傳

者其功英也(其功以非糟粕故不可傳也)故所肆學兵必
先天權陳以五行戰以五音左倍宫角右挾
商羽(句)徵君爲隨(徵在其後)以𣍘(或作轉)無素之衆
(𣍘猶群也韓信曰信非得素拊循士大夫所謂敺巿人而戰之也其埶非置死地人自爲)
(戰寧尚得而用之乎蓋知此矣)陸(或作陛)溺溺人(陸溺陸沉也蓋以奇用兵)
(其陰謀赤地能興風波)故能徃來竇决(不水能致風波則彼雖如川之)
(流可使之竭也荀子曰厭其源開其竇江湖可竭)獨金而不連(偏任金德)
(隆於殺伐不以四行連而輔之故其弊如下所云)絶道之紀(或作絶)亂
天之文干音之謂違(或作達)物之情天之不綱
(或作細)其咎燥(或作慘)凶(燥凶凶旱也四時之和不成故其咎凶旱老子)

(曰必有凶年蓋言是也)欲無亂逆謹司天英天英(或無下天)
(英二字)各失三軍無實夫不英而實孰有其物
(言無是也凡物之生英而不實者有矣未有不英而實者也)常聖博
古今復一日者天地之所待而闔耳(或作耳目此)
(言真聖三萬歳而成純則天地與我爲一矣五行不能宰五音不能制雖遺陰陽可也苟)
(爲不在此域則豈能廢陰陽之術哉故下文云)故天權神曲五音術
兵逸言曰(天權神曲五音術兵逸言疑若兵法一書之名)章以禍福
(禍福上或有斯字)若合符節凡事者生於慮成於務
失於驚
能天第十八

原聖心之作(句)情隱徵而後(或作以)起(情如情天地之)
(情言聖人盡天下之情然後應物)散無方而求(或作永)監焉(道中)
(庸故求監焉)軼玄眇而后無(軼如軼倫之軼言聖人超天下之理然後)
(忘物)抗澄幽而思謹焉(道中庸故思謹焉)截六際而不
絞(情隱微而求監軼玄眇而思謹此道之所以大而不蕩小而不迫也故能截六際而)
(不絞六際六合也絞者迫切之辭截言以此爲界蓋六合之外聖人存而不論六合之内)
(聖人論而不議)觀乎孰莫(或作暮孰莫猶無何也)聽乎無罔極
乎無係論乎窈冥湛不亂紛故能絶塵埃而
立乎太清徃無與俱(獨徃)來無與偕(獨來)希備寡
屬(食於苟簡之田故云希備遊於寂寞之鄉故云寡屬)孤而不伴(未嘗設對)

所以無疵(澡雪之至)保(或作𠍂)然獨至(保猶安也所謂不行而至)
(者是)傳未有之將然(見於未萌)領無首之即次(和而不唱)
度十五而用事(或作度十十耑肝事往來)量徃來(或作力)而
廢興(已徃者廢方來者興)因動静而結生(元作笙結猶實也生猶)
(華也)能天地而舉措(能天能地)自然形也不可改也
奇耦數也不可增減也成敗兆也非而長也
(而汝也長如長民之長)故其得道以立者地能立之其
得道以仆(或作邳)者地弗能立也其得道以安
者地能安之得其道以危者地弗能安也其
得道以生者天能生之其得道以死者天弗

能生也其得道以存者天能存之其得道以
亡者天弗能存也彼安危埶也存亡理也何
可責於天道鬼神奚與(直而推之曲而任之自安自危自存自亡)
(天道豈容有貴而鬼神亦奚與哉)一者(或作日)德之賢也(未離乎數)
聖者賢之愛也(愛猶慕也)道者聖之所吏也(吏猶任也)
至之所得也(不離於真謂之至人故道者聖人之所吏至人之所得也)以
至(或作聖)圖(或作國)弗能載名弗能舉口不可以
致其意貌不可以立其狀若道之象門户是
也(道猶言也)賢不肖愚知由焉出入而弗異也道
者開物者也(能使之由而已)非齊物者也(不能序之)故聖

道也道非聖也(夫聖人者道之主也故聖道也而道非聖也)道者
通物者也聖者序物者也是以有先王之道
而無道之先王(此申聖道也道非聖也之義)故聖人者後
天地而生而知天地之始先天地而亡而知
天地之終力不若天地而知天地之任氣不
若陰陽而能爲之經不若萬物多而能爲之
正不若衆美麗而能舉善指過焉不若道德
富而能爲之崇(易曰崇高莫大乎富貴高者貴也崇者富也)不若
神明照而能爲之主(或作王)不若鬼神潜而能
其靈不若金石固而能燒其勁不若方

圓治(或作活)而能陳其形昔之得道以立至今
不遷者四時太山是也其得道以危至今不
可安者苓(或作芩)巒堙(或作甄)谿(苓如零落之零堙塞也)橐
木降風(橐蘀落之蘀降下也)是也其得道以生至今不
亡者日月星辰是也其得道以亡至今不可
存者芩葉遇霜朝露遭曰是也故聖人者取
之於埶而弗索於察埶者其專而在已者也
察者其散而之物者也物乎物芬芬份份(雜亂)
(之貌)孰不從一出(皆出於一)至一易(至一而易)故定審於
人觀變於物口者所以抒心誠意也或不能

俞受(或作愛)究曉(俞之言然受聽受也)揚其所謂或過其
實故行異者相非道異者相戾詖辭者革(或作)
(庠)物者也(詖辭蓋若告子之類告子外義聖人無之故曰革物者也)聖人
知其所離淫辭者因物者也(淫辭蓋若墨子之類墨子兼愛)
(聖人有之故曰因物者也)聖人知其所合詐辭者沮物者
也(詐猶邪也)聖人知其所飾(又從而爲之辭)遁辭者請物
者也(夷之曰命之矣)聖人知其所極(極猶窮也)正辭者惠
物者也(不詖不淫不邪不遁謂之正辭)聖人知其所立立者
能効(或作郊)其所可知也莫能道其所不及(微妙)
(之會意不能到况於言乎)明諭(或爲論)外内後能定人(表裏俱通)

(而後可以印證)一在而不可見道在而不可專切譬
于淵其深不測淩淩乎泳澹波而不竭(涵泳溢流)
(莫之能竭)彼雖至人能以練其精神修其耳目整
飾其身(或作飾其身體)若(或作與)合符節小大曲制無
所遺失遠近邪(或作干)直無所不及是以德萬
人者謂之俊德千人者謂之豪德百人者謂
之英故聖者言之凡也(一本凡也下云而察人聖者之功也此所)
(以虚傳章文顯能未立上下異奏賢不如尊卑之術也合百家爲聖人故曰言之凡也凡)
(者統要之辭)
武靈王第十九

武靈王問龐焕(或作煖)曰(武靈趙武靈也龐焕蓋煖之兄)寡人
聞飛語流傳曰百戰而勝非善之善者也不
戰而勝善之善者也願聞其解龐焕曰工者
貴無與争(工猶善也)故大上用計謀其次因人事
其下戰克用計謀者熒惑敵國之主使變更
淫(或爲謡)俗(使爲淫俗所移)哆暴憍恣而無聖人之數
愛人而與無功而爵未勞而賞喜則釋罪怒
則妄殺法民(或作居)而自慎(或作填刑民而自以爲慎)少
人而自至(狹人而自以爲至)繁無用嗜(或作蓍)龜占(專任)
(卜筮而已)高義下(或作不)合意内之人所謂因

人事者結幣帛用貨財閉近人之復其口(以賂)
(買其近臣使順其口)使其所謂是者盡非也所謂非者
盡是也離(或作雖)君之際用忠臣之路(離之言間)所
謂戰克者其國已素破兵從而攻之因句踐
用此(或作因陽用此無句踐二字)而吴國亡楚用此而陳
蔡舉(靈王八年使棄疾滅陳十年使棄疾定蔡因爲陳蔡)三家用此而
智氏亡(或作殘三家晋韓魏也)韓用此而東分(晋頃公十二年)
(韓宣子與趙魏共分祁氏單舌氏十縣東分其謂是乎)今世之言兵也
皆强大者必勝小弱者必滅是則小國之君
無霸王者而萬乘之主無破亡也昔夏廣而

湯狹殷大而周小越弱而吴强此所謂不戰
(或作能)而勝善之善者也此陰經之法(陰經黃帝之書)
也夜行之道天武之類也今或僵尸百萬流
血千里而勝未决也以爲功計之每已不若
是故聖人昭然獨思(或作得恩)忻然獨喜若夫耳
聞金鼓之聲而希功目見旌旗(或作祀祺)之色而
希陳手握兵刃之枋而希戰(枋柄也)出進合闘
而希勝是襄主之所破亡也武靈慨然歎曰
存亡在身徵乎哉福之所生寡人聞此日月
有以自觀昔克德者不詭命得要者其言不

衆



鶡冠子卷下





