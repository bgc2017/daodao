










鶡冠子卷上
陸佃解
博選第一
王鈇非一世之器者厚德隆俊也(王鈇法制也賈子曰)
(權勢法制人主之斤斧夫專任法制不以厚德將之而欲以持久難哉)道凡四
稽一曰天二曰地三曰人四曰命(命者所以令之)權
人有五至一曰伯已(百於己者)二曰什已(十於已者)三
曰若己(與己等也)四曰厮役(事我者也)五曰徒隸(又其下者)
所謂天者物理情者也(道無所治有之者以稽於天所以爾也教)
(者地事也治者天事也)所謂地者常弗(一作不)去者也(道無)

(所住有之者以稽於地所以爾也運者天道也處者地道也)所謂人者惡
死樂生者也所謂命者靡不在君者也(莫不聽之)
(之謂命)君也者端神明者也(無爲而尊)神明者以人
爲本者也(因人則逸任已則勞)人者以賢聖爲本者也
賢聖者以博選爲本者也(舜發於畎畝傅說舉於版築膠鬲舉)
(於魚鹽管夷吾舉於士孫叔敖舉於海百里奚舉於市然則選士之路豈可不博哉)博
選者以五至爲本者也故北面而事之則伯
已者至(北面事之所謂承之者也)先趨而後息先問而後
默則什己者至(先人而趨後人而息先人而問後人而默雖亦降己異乎)
(承之者也是以伯己者往什己者來)人趨己趨則若己者至(人趨)

(己趨與之雁行者也)憑几據杖指麾而使則厮役者至
(坐則憑几立則據杖指麾而使尚爲有禮焉)咄則徒
隸之人至矣(一作者也樂則一之苦則咄之不禮甚矣苟)
(非無恥之人豈所甘心哉)故帝者與師處王者與友處亡
主與徒處故德萬(一作百)人者謂之雋(雋者知哲聖人)
(之謂也)德千人者謂之豪(此以獸之豪制名也)德百(一作萬)
人者謂之英(此以草之英制名也毛詩傳曰萬人曰英記曰五人曰茂十人)
(曰選百人曰俊千人曰英今此又以萬人曰俊百人曰英盖莫可考合人物志曰獸之特)
(者爲雄草之秀者爲英韓信是雄張良是英此言近之)德音者所謂聲
也未聞音出而響過其聲者也貴者有知富

者有財貧者有身(無知也故賤无財也故貧所有者特天地之委形而)
(已總括百骸謂之身衆象備見謂之形)信符不合事舉不成(一本)
(云舉事不成)不死不生不斷不成(常騎兩可之地豈足以就)
(其斷哉)計功而償權德而言王鈇在此孰能使
營
著希第二
道有稽(以道爲决)德有據(以德爲驗)人主不聞要故耑
(一作常)與運堯而無以(無以下一有自字)見也道與德
館而無以命也羲不當格而無以更也(攘雞紾兄)
(之類是已格正也凡此以不聞要而己然則人主豈可以不知務哉放飯流歇而問無齒)

(决亦無益於事也)若是置之雖安非定也(言幸安也夫抱火厝)
(之積薪之下而寢卧其上雖未及然終亦必運而已矣)端倚有位名號
弗去(言其違道遠矣所存者名號而矣)故希人者無悖其情
希世者無繆其賓(方是之時俯而徇俗仰以阿時者至矣)文禮
之野與禽獸同則(羔雁雖有跪乳行列之儀而以人文格之野心多矣)
(又況無羔雁之性者奈何同之乎)言語之暴與蠻夷同謂(蠻夷)
(□舌者也)夫君子者易親而難狎畏禍而難却(死義)
(故難却也)嗜利而不爲非(義然後取)時動而不苟作(不得)
(已而後起)體雖安之而弗敢處然後禮生(君子克己復禮)
(蓋充此而巳)心雖欲之而弗敢信然後義生(一作立)

(信猶任也君子克己就義蓋充此而已)夫義節欲而治禮反情
而辨者也故君子弗徑情而行也夫亂世者
以麤知爲造意(造意微矣豈麤智之所能知哉)以中險爲道
(司巇也)以利爲情若不相與同惡則不能相親
相與同惡則有相憎(小人難近如此)說者言仁則以
爲誣發於義則以爲夸平心而直告之則有
弗信(利令智昏不可與明如此)故賢者之於亂世也絶豫
而無由通異類而無以吿苦乎哉(盖傷之也)賢人
之潜亂世也上有隨君下無直辭君有驕行
民多諱言故人乖其誠能士隱其實情心雖

不說弗敢不譽(楊雄羡新是已此非可以而不已者也夫雄如此而義不)
(能繩墨者則以有道故也魯人曰柳下惠固可吾固不可孔子善之然則無雄之道浮沉)
(濁世齷齪阿上而欲自比於雄亦已惑矣)事業雖弗善不敢不力
(此汝墳之所勉者也雖非殷其雷之義亦其所遇不得不爾也)趨舍雖不合
不敢弗從(夫在我者皆彼之所不能易則雖譽所不譽力所不力從所不從亦)
(應世之道也)故觀賢人之於亂世也(一作者)其慎勿
(慎勿一作順物)以爲定情也(凡此所爲亂群焉耳姑以遠害而已豈真同也)
哉
夜行第三
天文也地理也月刑也(陰以刻制)日德也(陽以昭蘇)四

時檢也(有明法而不議)度數節也(天地之節蓋有度數存焉)陰陽
氣也五行業也(五材也在地成形故曰業)五政道也(五辰也在)
(天成象故曰道)五音調也(聲成文變成方謂之音斯之謂調)五聲故
也(五聲因習而異在齊而齊言居晋而晋語斯之謂故)五味事也賞罰
約也(賞所以約之使赴功罰所以約之使辟咎)此皆有驗有所以
然者隨而不見其後迎而不見其首(其所以然者道)
(也道無首尾而欲從迹其所爲譬如捕風逆之無前從之無後此雖顔子恍然不能定也)
(又况賜之流乎)成功遂事莫知其狀(夫孰知之)圖弗能載
名弗能舉(夫巧者不能畫則辯者亦不能言矣)强爲之說曰芴
乎芒乎中有象乎芒乎芴乎中有物乎(芒者似有)

(芴者似無)窅乎冥乎中有精乎致信究情(夫道有情有信)
(非若斷空雖無形而非理也要在致而究之)復反無貌(貌且無之况於形乎)
鬼見(一本作鬼不能見)不能爲人業(露則不神豈足以建功立事哉)
(故善爲人業者微矣妙矣雖鬼不能窺其密也)故聖人貴夜行
天則第四
聖王者有聽決疑之道能屏讒權實逆
淫辭(楊墨之屬)絶流語(管蔡之屬)去無用(屠龍之技刻楮之巧雖號)
(高妙無所用之)杜絶朋黨之門(持禄養交背公死黨潝潝然患其上訿訿)
(然思不稱乎上豈可開之)嫉妬之人不得著明(常置卑晦)非君
子術數之士莫得當前故邪弗能奸禍不能

中彼天地之以無極者以守度量而不可濫
(此況邪弗能奸禍不能中之義)日不踰辰(日月所會爲辰)月宿其列
(言宿其辰之次也)當名服事(當箕之名服箕之事當斗之名服斗之事其他)
(放此)星守弗去(各止分域)弦望晦朔終始相巡(一作選)
(夫日陟降而成晦朔月虧盈而成弦望反復相尋如轉磨引鋸豈有終窮)踰年累
歲(年取禾之一熟而歲騎兩稔)用(或作肅)不縵縵(縵縵漫滅之貌)此
天之所柄以臨斗(一作計)者也(言斗臨制四方運乎四時終古)
(不忒而天道如上所謂更以臨之)中參成位(一本作伍一本作五言参天)
(地而成位乎其中也)四氣爲政(政法四時)前張後極(張南方之星也)
(極北方之星也或言張或言極互相挾焉)左角(一作魯)右𨱆(一作越角東)

(方之星也𨱆西方之星也參伐一曰鈇𨱆)九文循理以省官衆小
大畢舉(此言簡而不遺也)先無怨讎之患後無毁名
敗行之咎故其威上際下交(交元作校)其澤四被
而不鬲(東漸西被朔南暨焉沛然莫之能禦也)天之不違以不
離一(所謂趣物而不兩也)天若離一反還爲物(天之所以異乎)
(萬物者抱一而已字解曰一而大者天也二而小者示也)不創不作與天
地合德(常輔萬物之自然而不敢爲也天不創而萬物化地不作而萬物育)節
璽相信如月應日(日循星而進退月應日以生死信之至也)此聖
人之所以宜世也知足以滑正略足以恬禍
此危國之不可安亡國之不可存也(强足以拒敵辯)

(足以飾非此跖之所以不可救藥也)故天道先貴覆者(天道能覆覆者)
(而已如其自絶雖天不可如何)地道先貴載者(地道能載載者而已如其)
(自棄雖地不可如何)人道先貴事者(柳下季曰子不聽父之詔弟不受兄)
(之教雖今先生之辯將奈之何哉)酒(亦或作借)保先貴食者(酒保貨酒)
(者也此申天貴覆者地貴載者人貴事者之況也)待物也領(或作)
(顧)氣時也(四時各領一方之氣)生殺法也循度以斷天
之節也(物不可以終通故循度以間之性命自然之節也𠛱)地而守
之分民而部之(守或作止此聖人法天之節循度以斷之故地各有守)
(民各有部)寒者得衣飢者得食冤者得理勞者得
息聖人之所期也夫裁衣而知擇其工裁國

而知索其人此固世之所公哉(一作或譬之製錦而使)
(人學裁者末之有也)同而後可以見天(天道一而不二故自其同者視)
(之夷貉一家也)異而後可以見人(人道二而不一故自其異者視之肝)
(膽楚越也)變而後可以見時(常運而不停)化而後可以
見道(庚桑子曰越雞不能伏鵠卵魯雞固能矣趎往南見老子然則道之等級見矣)
臨利而後可以見信臨財而後可以見仁臨
難而後可以見勇(繁霜勁風然後可以别草木之真性)臨事而
後可以見術數之士九皇之制(春秋緯云人皇兄弟九人)
(分治天下九皇之號豈緣是歟)主不虚王(王德備矣)臣不虚貴階
級(列等之爵無虚授也)尊卑名號(言卑尊其名號也)自君吏民

(各君吏民)次者無國(入使治之)歷寵歷録(歷録文章之貌言更歷寵)
(榮華焕如此毛詩傳曰楘歷録也)副所以付授(非特受封之臣不虚貴梯)
(級雖無國者亦稱所以付授)與天人叅相結連(天人一貫不可解也)
鉤攷之具不備故也(鉤攷督責之術也言惟無督責之術而以道相)
(化故能如是故曰燒之剔之刻之雒之馬之死者十二三矣夫馬之性固真矣然其智至)
(於詭竊者伯樂之罪也雖然九皇之制亦寓言耳夫太上無法而治安有受封之制哉契)
(理之士要其會歸而遺其所寄可也)下之所逜(逜之言干也)上之可
蔽斯其離人情而失天節者也緩則怠急則
困見間(一作門)則以奇相御人之情也(恒物之情緩之)
(則怠急之則困故昔賢驅雞之喻戒在疾梌也間巇隙也方其鍵閉雖有奇計安得而抵)

(之哉天節見上故於此具論人情)舉以八極信焉而弗信天
之則也(八極八方之極四中四角是也淮南子曰八埏之外有八紘八紘之外有)
(八極夫八極有之而以跡所不至更若誕謾故曰信焉而弗信也雖然以懸寓觀之八方)
(上下無盡也亦無無盡無極也亦無無極故曰天之則也)差謬一間言不
可合(孔墨之道同是堯舜同非桀紂而終不可合者其弊由此也)平不中
律(小失聲韻則雖平不中律矣夫千里之失謬於毫釐而歷年之患誤在頃刻是故君)
(子慎其小也)月望而晨月毁於天珠蛤蠃蚌虚于
深渚(水岐成渚)上下同離也(言同氣附離而無間雖貍物潜於深渚與)
(月盛衰更如在上也淮南子曰日至而麋鹿解月死而蠃蚌膲)未令而知其
爲未使而知其往上不加務而民自盡此化

之期也使而不徃禁而不止上下乖謬者其
道不相得也上紇下撫者遠衆之慝也陰陽
不接者其理無從相及也筭不相當者人不
應上也符節亡此曷曾可合也爲而無害成
而不敗一人唱而萬人和如體之從心此政
之期也蓋毋錦(一作綿)杠悉動者其要在一也
(蓋無錦杠而橑輻俱動者其要在杠故也是故明主好要以一倡萬以錦韜杠故謂之錦)
(杠爾雅曰素錦韜杠)未見不得其𧦽而能除其疾也文
武交用而不得事實者法令放而無以梟之
謂也(梟斬刑也此言法令不行小人敢爲負謾而無忌憚也雖然秦以苛察相高其)

(弊徒文具耳而至於土崩更甚乎無法者無惻怛之實故也由是觀之内無至誠惻怛之)
(實欲以一切從事於法則將以考真也適足以起偽將以稽治也適足以招亂)舍此
而按之彼者曷曾可得也(南適而北轅矣)冥言易而
如言難(言之不作爲之也難)故父不能得之於子而君
弗能得之於臣(踐言之行雖在君臣父子之間如此況卑賤乎)已見
天之所以信於物矣(無妄天之道也)未見人之所信
於物也(不能似言)捐物任勢者天也(萬物盡無因任而已)捐
物任勢(捐或作損)故莫能宰而不夭(一本作得先之在古者道)
(之理也損物任勢故莫能宰而不夭其道如上故莫能宰之而莫不夭焉)夫物
故曲可改人可使(言苟爲物矣無以有已如此以明天之不可轉徙也)

法章物而不自許者天之道也(夫法種種差别稽之天道)
(豈得已哉姑以應世而已甚不自是也)以爲奉教陳忠之臣未
足恃也(此其勢必至於有法也)故法者曲制(曲爲之制)官備
主用也(官各守之以備主用)舉善不以窅窅(不以潜晦舉人之善)
(必著見而後置之)拾過不以冥冥(不以隱匿拾人之過必發露而後廢)
(之拾或作捨)决此(句)法之所貴也若礱磨不用賜
物雖詘有不效者矣(言慶賞者勵世磨鈍之器也然而賞不能勸不)
(勝罰不能必不可若砥礪不用之材而責有於無玉帛雖卒有不效者矣)上下有
間於是設防知蔽並起(爲之斗斛以量之則并與斗斛而竊之爲)
(之權衡以稱之則並與權衡而竊之)故政在私家而弗能取(政在)

(大夫)重人掉權而弗能止賞加無功而弗能奪
法廢不奉而弗能立罰行於非其人而弗能
絶者不與其民之故也(與民共之而上下以道相維豈容至此哉)
(屋漏知之在下船漏知之在上)夫使百姓釋已而以上爲心
者教之所期也八極之舉不能時贊故可壅
塞也(所謂無障者四通六闢豈疑八極之舉而不能贊明哉湯之問棘是已)昔
者有道之取政非於耳目也(神心恍惚俯仰之間再撫八極)
(之外而里之前耳不能聞墻之外目不能見故聖人之政恃道而不恃耳目)夫耳
之主聽目之主明一葉蔽曰不見太山兩豆
塞耳不聞雷霆(膚寸之間小物足以障之何足恃哉)道開而否

未之聞也(此明道之足恃也夫道開者雲霧不能礙其視雷霆不能亂其聽雖)
(栖在蚊睫而視之若嵩峰之阿戰於蝸角而聽之若齊魏之関夫敦能否之)見遺
不掇非人情也(言無是也此申未之聞也之况)信情脩(一作循)
生非其天誅逆夫人僇(一本作逆天之人僇)不勝任也
(不畏天禍人殃死地隨之而將以脩生此如戴粒之蟻欲以冠山何足以堪其任也)爲
成求得者事之所期(一作明)也(以爲成功則天而得之不得曰)
(有命者無所期焉是道也非事也)爲之以民道之要也(民之所未)
(安聖人不强行民之所未厭聖人不强去)唯民知極弗之代(一作伐)
也(夫因人而不自任者天也民實知極聖人豈侵越而代之大司徒曰使民興賢出使)
(長之使民興能人使治之)此聖王授(一作受)業所以守制也

彼(一作被)教苦故民行薄(未至乎孩而始誰)失之本故
争於末(魚亡江湖而争於濡沬)人有分於處處有分於
地(各有分域)地有分於天(郢有天下)天有分於時(秦天早寒)
(楚天早熱之類)時有分於數(春乘木數秋乘金數之類)數有分於
度(取數多者脩取數寡者促)度有分於一(一者度數之原隨所分而赴之)
(譬之物焉一月普見衆水)天居高而耳卑者此之謂也(天體)
(蓋高而其耳更卑者精神之運普徧萬物故也)故聖王天時人之地
之雅無牧能因(一作用)無功多(夫文貫三爲王蓋取諸此)尊
君卑臣非計親也任賢使能非與處也(處故舊也)
(言不以私恩廢天下之公義)水火不相入天之制也(水火以譬)

(恩義蓋古之治天下者方其申至恩也公義不得奪方其申大義也私恩不得千猶之水)
(火焉相濟而不相入也雖然凡此人道而已若夫天道則又不在此域也故下文云)明
不能照者(所謂離朱索之而不得)道弗能得也規不能
包者力弗能挈也(夫天地雖密移而真體常住非若舟壑夜半負之而)
(去夫敦能挈之)自知慧出(慧出一作惠之)使玉化爲環玦者
是政反爲滑也(璞玉不毁孰爲環玦玦半環也禮論曰絶人以玦反絶以)
(環)田不因地形不能成穀(稻宜下地黍宜上地)爲化不
因民不能成俗嚴疾過也喜怒適也四者已
仞非師術也(此言四者或過或適雖殊而遠離大道一也豈足以據師之席)
(哉列子曰仞而有之皆感也)形嗇(元作薔一本作蓋)而亂益者勢

不相牧(一作收)也(形無以牧乎勢勢無以牧乎形故其弊如此)德與
身存亡者未可以取法也(堯舜殂落其骨蓋已朽久矣而至今)
(詠歎不息者豈係其身之存亡哉此萬世之法也)昔宥世者未有離
天(或無天字)人而能善與國者也(與或作爲善與國所與之國夫)
(天不人不因人不天不成而畸於天人則其身之不能治況與國乎)先王之盛
名未有非士之所立者也(引而高之者天也)過生於
上罪死於下濁世之所以爲俗也一人乎一
人乎命之所極也(此歡辭也言命至君而極矣今貽厲階如此可不惜)
(哉蓋痛之彌深其辭益緩詩人之義也)
環流第五

有一而有氣(一者元氣之始)有氣而有意(意者沖氣所生)有
意而有圖(可以象矣)有圖而有名(可以言矣)有名而有
形有形而有事有事而有約(八者具矣而渾淪未離所謂混)
(沌者也)約决而時生(時生或作時立决之爲言判也)時立而物
生(混沌開矣於是四時行焉百物生焉)故氣相加而爲時約相
加而爲期期相加而爲功功相加而爲得失
得失相加而爲吉凶萬物相加而爲勝敗莫
不發於氣(氣所以發之)通於道(道所以通之)約於事(知道)
(已而則蕩)正於時(知事而已則差)離(或作雜)於名(離如附離之離)成
於法者也法之在此者謂之近其出化彼謂

之遠近而至故謂之神(明之在道者爲神神之在器者爲眀)遠
而反故謂之明(老子所謂逝曰遠遠曰反)明者在此其光
照(或作昭)彼其事形此其功成彼(鄁詩曰執轡如組蓋言此)
(矣夫爲組者總紕於此成文於彼言其動於近行於遠也孔子曰爲此詩者其知政乎執)
(此法以御民豈有不化哉干旄之忠告至矣)從此化彼者法也生
法者我也(非我則無法)成法者彼也(非彼則無所用法)生
法者日在而不厭者也(精神之運隨日以新)生成在已
謂之聖人(彼我玄同盛德之至)惟聖人究道之情唯道
之法(非真混沌敦能如此)公政以明斗柄東指天下皆
春斗柄南指天下皆夏斗柄西指天下皆秋

斗柄北指天下皆冬斗柄運於上事立於下
斗柄指一方四塞俱(或作皆)成此道之用法也
(古之聖人不下席而天下治顔如渥丹肌膚若冰雪者用此道也而世之枯槁者昩此以)
(爲黃帝肌色皯黣而堯舜如腊此墨子之道也)故日月不足以言明
四時不足以言功(言其明與功更在四時日月之上)一爲之
法以成其業故莫不道(民咸用之)一之法立而萬
物皆來屬(以出於一故萬物不能二也)法貴如言(無信不立)言
者萬物之宗也是者法之所與親也非者法
之所與離也是與法親故强非與法離故亡
法不如言故亂其宗故生法者命也生於法

者亦命也(莫非命也)命者自然者也(莫能使之然亦莫能使之)
(不然謂之自然)命之所立賢不必得不肖不必失(命曰)
(彭祖之智不出堯舜之上而壽八百顔淵之才不出衆人之下而壽十八仲尼之德不出)
(諸侯之下而困於陳蔡殷紂之行不出三仁之上而居君位蓋言此矣)命者挈
己之文(一作父)者也(夫身在草萊而挈之浮榮之上者命也然而俯仰百)
(年恍然如夢是文也非實也)故有一日之命有一年之命
有一時之命有終身之命終身之命無時成
者也故命無所不在無所不施(或作絕)無所不
及(言無適而無有命也)時或後而得之命也既有時有
命(時者天之運命者天之令南華曰諱窮久矣而不免命也求通久矣而不得時也)

引其聲合之名其得時者成命日調引其聲
合之名其失時者精神俱亡命日乖(夫嚬其里一也)
(而醜人獻之更增其陋)時命者唯聖人而後能决之(南華)
(曰知通之有時知窮之有命臨大難而不懼者聖人之勇也)夫先王之道
備然而世有困君(或作居)其夫之謂者也(禮義法度)
(應時而變時命不停法亦隨故而昧者膠柱刻舟守先王之腐餘其道雖備而祇益困窮)
(此猶枕卧芻狗而更以遭魘豈易怛也哉)故所謂道者無己(無己元作)
(己無)者也(隨之而已)所謂德者能得人者也(亦不失已)道
德之法萬物取業(所謂資而不匱者也)無形有分名曰
大孰(或作敦不知其誰之子也)故東西南北之道踹(一作)

(端)然其爲分等也(南華曰知東西之相反而不可以相無則功分定矣)
陰陽不同氣然其爲和同也酸鹹甘苦之味
相反然其爲善均也(南華曰相梨橘柚其味相反而皆可於口)五
色不同采然其爲好齊也五聲不同均然其
可喜一也(凡此五者以譬先王之道不矜於同而矜於治)故物無非
類者動靜無非氣者是故有人將(一本作一人將一)
(人之將)得一人氣吉有家將(一家之將)得一家氣吉
有國將(將一國者)得一國氣吉(古人有言戰猶博也錢多則氣豪而)
(勝資少則心去而輸然則將之吉凶在氣兵法曰朝氣蛻晝氣隋暮氣歸善用兵者避其)
(蛻氣擊其隋歸)其將(一本將字下有失字)凶者反此故同之謂

一異之謂道相勝之謂執吉凶之謂成敗賢
(一本賢字上有故字)者萬舉而一失不肖者萬舉而一
得其冀(或作共)善一也然則其所以爲者不可
一也知一之不可一也故貴道(異之謂道)空之謂
一(空一作同萬物莫不無)無不備之謂道(萬物莫不有)立之
謂氣通之謂類氣之害人者謂之不適味之
害人者謂之毒夫社(夫社元作天社或作天杜)不㓨則不
成霧(或作霧氣㓨之爲言猶曰達也此言亡國之社屋之不受天陽故無以成霧)
(蓋大社不屋而壇以受霜露之氣然後霧生焉正言社與霧者社以申立之謂氣之義霧)
(以申通之謂類之義)氣故相利相害也(太公調曰陰陽相照相蓋相治)

(四時相代相生相殺)類故相成相敗也(夏者春之類冬者秋之類他皆)
(放此)積往生跂(或作政)工(或作王)以爲師(跂跛倚也師如師巫)
(之師巫步多跛故積徃生跂工以爲師楊子曰昔者姒氏治水土而巫歩多禹扁鵲盧人)
(也而醫多盧)積毒成藥工以爲醫(此言藥之迹起而醫生焉蓋天)
(下之弊多緣故迹而生故大盗貸仁義以竊國小儒借詩禮而發家故曰焉知曾史不爲)
(桀跖之嗃矢也)美惡相飾命曰復周物極則反命曰
環流(言其周流如環)
道端第六
天者萬物所以得立也(萬物待是而後存者天也)地者萬
物所以得安也(天父道也地母道也)故天定之地處之

時發之物受之聖人象之夫寒温之變非一
精之所化也(五精化氣然後寒暑成焉)天下之事非一人
之所能獨知也海水廣大非獨仰一川之流
也(堯十年九潦而水不爲加益湯八年七旱而水不爲加損是豈仰一川之鍾哉)是
以明主之治世也急於求人弗獨爲也(與人共之)
與天(一作人)與地(亦與天地共之)建立四維(禮義廉恥謂之四維)
以輔國政鉤繩相布(一作希)銜橛相制參偶其
備立位乃固經(元作織)氣有常理以天地動逆
天時不祥有崇事不仕賢無功必敗出究其
道入窮其變張軍衛外禍反在内(所謂季孫之憂不在)

(顓臾而在蕭墻之内也)所備甚遠賊在所愛是以先王
置士也舉賢用能無阿於世仁人居左(春以生之)
(象仁)忠臣居前(南方著見象忠)義臣居右(秋以成之象義)聖人
居後(北方祕密象聖)左法仁則春生殖前法忠則夏
功立右法義則秋成熟後法聖則冬閉藏先
王用之高而不墜安而不亡此萬物之本𦾑
天地之門户(本𦾑門户云者以結左仁右義前忠後聖而春生夏立秋成熟)
(冬閉藏之義)道德之益也此四大夫(或無夫字)者君之
所取於外也君者天也(左右前後共法四時故君象天焉)天
不開門户使下相害也(東不法仁西不法義南不法忠北不法聖)

(則天之門户塞矣)進賢受上賞則下不相蔽(修文殿御覧引)
(鶡冠子曰進賢者受上賞則下不蔽善爲政者賞之不多而民喜罰之不多而民畏此)
(謂進既仕之賢者也)不待事人賢士顯不蔽之功(信雖非事)
(人賢士而進之受賞則任事之臣勸矣故下文云)則任事之人莫不
盡忠(繁露曰一中爲志二之則爲患)鄉曲慕義(邦國欣慕斯可知矣)化
坐自端(羊肉不慕蟻蟻慕羶也故彼雖慕義而我之化坐自端化坐自端言恭已)
(正南面而已)此其道之所致德之所成也本出一
人故謂之天(無二上也)莫不受命不可爲名故謂
之神(妙萬物而爲言也)至神之極見之不忒(一作或契此)
(道者豈有差哉)匈乖不惑務正一國(災變之至無所怛惑姑以天下)

(大理考正吾國之失而已豈曰天之有某變也以我爲有某事而致也哉)一國之
刑具在於身(刑于寡妻至于兄弟以御于家邦)以身老(一作考)
世(以救於世而老)正以錯國服義行仁以一王業夫
仁者君之操也義者君之行也忠者君之政
也信者君之教也聖人者君之師傳也君道
知人臣術知事故臨貨分財使仁犯患應難
使勇受言結辭使辯慮事定計使智理民處
平使謙賓奏賛見使禮(賓奏言擯贊見言詔記曰禮有擯詔樂有)
(相歩温之至也)用民獲衆使賢出封越境適絶國使
信制天地御諸侯使聖(因任之道此其大略也嘗試論之古之明)

(王無爲而用天下也豈特使仁使勇使辯使智使謙使禮使賢使信使聖哉雖天刑人憀)
(之餘尚無棄者也故戚施直鎛蘧蒢蒙璆侏儒扶盧矇瞍脩聲聾者司火眇者督繩劓者)
(抱關刖者守囿嚚瘖跛躃以實裔土夫如是故上無遺事下無棄才三代之所以安且久)
(者用此道也雖然知所使仁而不知其仁有大小知所使知而不知其智有遠近未可也)
(故曰孟公綽以爲趙魏老則優而不可以爲滕薛大夫雍也可使南面赤也可使與賓客)
(言也求也百乘之家可使爲之宰也由也千乘之國可使治其賦也由是觀之則此書所)
(云亦因任之大凡而已莊子曰因任已明而原省次之因任如此然後可以原省故下文)
(云)夫仁之功善與不争下不怨上辯士之功
釋怨解難智士之功事至而治難至而應忠
臣之功正言直行矯拂王過義臣之功存亡

繼絶救弱誅暴信臣之功正不易言貞謙之
功廢私立公(韓非子曰自營爲厶背私爲公)禮臣之功尊君
卑臣賢士之功敵國憚之四境不侵聖人之
功定制於冥冥求至欲得言聽行從近親遠
附明達四通(由是而上至於冥冥聖人之任也)内有挾度(操以)
(爲驗所謂道揆者是也)然後有以(一本無然以二字)量人(無節於内)
(觀物弗之察矣)富者觀其所予足以知仁貴者觀其
所舉足以知忠觀其大𥘽(或作伴亦或作祥)長不讓
少貴不讓賤足以知禮達(或作迭)觀其所不行
足以知義受官任治觀其去就足以知智迫

之不懼足以知勇口利辭巧足以知辯使之
不隱足以知信貧者觀其所不取足以知廉
賤者觀其所不爲足以知賢測深觀天足以
知聖(困任原省之要在於知人而知人在於有以觀之孔子曰視其所以觀其所由)
(察其所安人焉瘦哉故此又具論之)第不失次理不相舛(一本作奸)
(一本作挐)近塞遠閉備元變成(元者備之所以不困成者變之所以)
(不倦)眀事知分度數獨行無道之君任用么麽
(么麽一作幼歷么麽細人俊雄之反)動即煩濁有道之君任
用俊雄動則明白二者先定素立白篸(立白篸一)
(本作七一日藻藻一作慕)明起(白蔘於下明起於上蔘垂藐也)氣榮相宰

(君臣同體之況言氣不言血言榮不言衛相備也)上合其符下稽其
實時君(一作貧意生期待時而發夫賢士之居邑里也合哉而難同而殊知時日)
(時君元作時日)遇人有德(一作隱)君子至門不言而
信萬民附親遇人暴驕萬民離流上下相疑
復而如環(一作不環)日夜相撓諫者弗受言者危
身無從聞過故大臣偽而不忠是以爲人君
親其民如子者弗召自來(靈臺之效是矣)故曰有光
卒於美名不施而責弗受(或作愛)而求親故曰
有殃卒於不祥夫長者之事其君也調而和
(一作知)之士於純(一作屯)厚(士如勿士行枚之士)引而化之

天下好(或作如)之其道日從故卒必昌夫小人
之事其君也務蔽其明塞其聽乘其威以灼
熱人(倚上之威作人寒燠)天下惡之其崇日凶故卒必
敗禍及族人此君臣之變治亂之分興壞之
關梁國家之閱也(閱猶監也)逆順利害由此出生
凡可無學而能者唯息與食也故先王傳(或作)
(博)道(先王一作先生)以相效屬也賢君循成法後世
久長隋君不從當世滅亡(禹之法猶存而夏不世王者由是故)
也
近迭第七

龐子問鶡冠子曰聖人之道何先鶡冠子曰
先人龐子曰人道何先鶡冠子曰先兵龐子
曰何以舍天而先人乎鶡冠子曰天高而難
知有福不可請有禍不可避法天則戾地廣
大深厚多利(一作則)而鮮威(天尊而不親地親不不尊)法地
則辱時舉錯代更無一法時則貳三者不可
以立化樹俗故聖人弗法龐子曰陰陽何若
鶡冠子曰神靈威明與天合(神之精明曰靈)勾萌動
作與地俱(屈生曰勾)陰陽寒暑與時至三者聖人
存則治亡則亂是故先人富則驕貴則羸兵

者百歲不一用然不可一日忘也是故人道
先兵龐子曰先兵奈何鶡冠子曰兵者禮義
忠信也龐子曰願聞兵義鶡冠子曰失道故
敢以賤逆貴不義故敢以小侵大龐子曰用
之奈何鶡冠子曰行枉則禁反正則舍是故
不殺降人(鷹不擊伏況於人乎)主道所高莫貴約束得
地失信聖王弗據倍言負約各將有故龐子
曰弟子聞之曰地大者國實民衆者兵强兵
强者先得意於天下今以所見合(一本作含)所不
見蓋殆(一本作係一本作治)不然今大國之兵反詘而

辭窮禁不止令不行之故何也(令使爲之禁使勿爲也)
鶡冠子曰欲知來者察徃欲知古者察今擇
人而用之者王用人而擇之者亡逆節之所
生不肖侵賢命曰凌(下凌上也)百姓不敢言命曰
勝(上勝下也)今者所問子慎勿言夫地大國富民
衆兵强曰足士有餘力而不能以先得志於
天下者其君不賢而行驕溢也(己亢爲驕己滿爲溢)不
賢則不能無爲而不可與致爲(孟子曰人有不爲也然後)
(可以有爲)驕則輕敵輕敵則與所私謀其所不知
爲句使非其任力欲取勝於非其敵不計終

身之患樂須臾之說是故國君被過聽之謗
醜於天下而謀巨負濫監首之責于敵國敵
國乃責則却(或作劫以辭郤之)却則說者羞其弱(以辭)
(郤之則說而責之者羞其弱矣其勢必至於用兵)萬賤之直不能撓
一貴之曲(其在下者又無以回之)國被伸(或作神)創(浸大曰伸)
其發則戰(其創之發則戰)戰則是使元元之民徃死
邪臣之失莿(音策)也過生於上罪死於下讎既
外結諸侯畜其罪則(或作責)危覆社稷世主懾
懼寒心孤立不伐(伐或作代下有威字)此人二國之難
不解君立不復悔曩(或作晨)郵過謀徙計易濫

(一作監)首不足蓋以累重(濫爲謀首其過重矣而一人之手豈足以)
(障天下之目哉)滅門殘族(滅門周官所謂屋誅)公謝天下以讓
敵國不然則戰道不絶國創不息(謂之伸創以此故也)
大(或作天)乎哉夫弗知之害(以言弗知之害大矣)悲乎哉
其禍之所極(以言其禍可悲也已)此倚貴離道少人自
有之咎也(多己少人)是故師未發軔而兵可迭也
(近迭名篇蓋取諸此)今大國之君不聞(一作間)先聖之道
而易事羣臣無明佐之大數而有滑正之碎
(或無碎字)智反義而行之逆德以將之兵詘而辭
窮令不行禁不止又奚足怪(或作恃)哉龐子曰

何若滑正之智鶡冠子曰法度無以嚖(一本作遂)
意爲摸(嚖讀爲嚖彼小星之嚖)聖人按數循法尚有不
全是故人不百其法者不能爲天下主今無
數而自因無法而自備循無上聖之(或作聖人)檢
而斷於己明(斷以獨見之明)人事雖備將尚何以復
百己之身乎(夫百己者豈獨彼有之蓋人受天地之中以生形體保神而衆)
(妙悉備據今言之其身蓋有千百於己者然而所知纔止一二而卒於泯没無間者不能)
(復之而已)主知不明以貴(或作責)爲道以意爲法牽
(或作牢或作罕)時誑(一作詎或作拒)世逜下蔽上使事兩乖
(兩失之矣)養非長失以静爲擾以安爲危百姓家

困人怨禍孰大焉若此者北走之日(軍敗曰北)后
知命亡(投死之地久矣乃今知之)龐子曰以人事百法(一本)
(法字在書字下)奈何鶡冠子曰蒼頡作法(蒼頡黃帝之史初見)
(鳥獸蹏迒之迹始造書契)書從甲子(日始於甲辰始於子)成史李官
(成史蓋以獄成告於正者李官士師也)蒼頡不道然非蒼頡文
墨不起(蒼雖造書不道士史然而文墨之萌由是起矣此百法之端也)縱法
之載於圖者其於以喻心達意揚道之所謂
乃纔(或作𡤎)居曼(曼作受)之十分一耳(此言使無文墨而欲)
(以其法盡之於圖豈能盡其意之詳哉蓋自後世觀之書以趣便篆不如隸隷不如草則)
(圖之鈍於應務可知矣故曰彌綸天下之事記久明遠著湣湣傳忞忞者莫如書湣湣目)

(所不見忞忞心所不了)故知百法者桀雄也若(或作𠫤)隔
無形將然未有者知萬人也(此俊德也非特桀雄而已故其)
(知與人隔此三境而超萬人之上也將然不如無形無形不如未有取譬言之若太易者)
(未有也而太初無形渾淪則將然矣)無萬人之智者智不能棲
世學之上龐子曰得奉嚴教受業有間(或作聞)
矣退師謀言弟子愈恐



鶡冠子卷上
