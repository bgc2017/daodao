








太上洞神五星讚淵二
　　　　張平子撰
東方歲星一名木星一名嗢吺斯屬東方主
齊吴
東方歲星實曰木精蒼帝之子大而能明所
在爲福莫之與京人君至德道義常行則風
雨時若百穀熟成君壽而昌人富而貞中國
安樂四夷來庭君政殘暴失仁和之誠則芒
角而怒宇内交爭拒諫信讒違恭肅之程則
禍滿寰瀛下陵其上弟謀其兄赤黄多風多

旱白黑爲水爲兵與金合而大將殞被月掩
而妃后傾入太微君憂有赦在東井秦地安
寧守與鬼國用斧鑕繞虚危齊地災生居房
君臣咸樂留心禾黍豐盈守角忠賢薦用留
尾社稷歡榮歷氐内多有喜經亢韓鄭出征
入箕宫中口舌經斗吴越和平乘虚昭穆失
次犯女宫掖歡情守牛饑凍虎害繞危祠祀
不馨犯室陰陽皆速守壁堯舜同聲入奎有
道者用經婁致命者行守胃人多饑疾在昴
王者嚴刑逆行爲災爲賊晝見主柔臣横犯

畢守婁災及人牛乘觜入井獄訴兵愁繞天
屍者過半犯柳五穀繁稠留張君臣和悅入
翼穀損人流繞軫野有喪病犯房將相皆憂
勗哉有土君子慎獨綏撫𢘩婺增修景福神
理祐善懲惡窒慾敬奉三光克修永穀木星
所到分野順行色青爲福爲慶如官益禄逆
行色變爲灾與土同到人生宿亦如之其禳
法宜栽種五菓樹木又宜懸青旛著青衣則
吉
南方熒惑星一名火星一名雲漢一名罰星

屬南方楚越
南方之精亦曰罰星赤帝之子主察視明每
年十月十一月入太微宫而受制過有道之
野不停伺無道之國出入何常勾犯爲禍環
繞爲殃出則兵動入則兵藏周旋止息爲病
爲喪由人君之慢易俾臣下之灾傷或進或
退大小無常爲水爲旱豐儉迭興每晨見而
行疾及昏出而漸昇出處失度乍存乍亡有
怒有勃或角或芒入太微魏文侯殂落犯紫
微野死之王守天江河津泛溢在胃宿天下

空倉遶羽林禁兵必起留張宿歲美人康入
南斗災及宰相犯東井水火之𦍙守少微處
士被厄繞天圍萬姓饑荒環鬼兵喪並起入
昴胡虜潜藏居心星王者惡之陵軒轅妃后
憂惶犯室米貴十倍乘危兵起南鄉在尾人
臣不順入角將軍誅傷勾亢漂没城邑犯鬼
死者相望留奎父不親子犯駟臣叛於王凌
空國君自出守畢邊有兵降入璧賢士不顯
留參兵連四方抵女布帛湧貴守牛六畜屍
僵勾柳饑旱失地犯角兵起蕭墻入軫人皆

從役犯婁出兵爲彊逆行于斗環繞於房股
肱出走父子分張經天海内鼎沸留箕人食
糟糠有土之君于何不臧克己復禮其後必
昌君父居上宜修景福爲臣爲子如臨泉谷
妖禍自滅永終天禄
火星臨分野土地多爲火災瘡腫口舌移改
及下人謀上驚恐之厄到人本命令人心狂
熱疾慎弓箭刀杖損傷見血之厄妖怪言語
其禳法以緋衣裳受符宜施赤小豆與貧人
宜懸緋旛宜造燈火功德宜轉金簡玉訣之

經點星燈施觀家土則吉
中央鎮星一名地侯一名雞换主周梁
爰有鎮星中央土精黄帝之子地侯别名所
在之國不可加兵其分無災五穀熟成人君
昌樂由君之貞君若内無仁義外猶華飾其
星失度爲妖爲慝上亂下争東西叛逆上天
降災爲雹爲霖山崩地坼鬼哭哀吟與木相
犯妃后殞傾與水相合軍敗連營抵角後宫
有喜入亢萬物無成犯房兵起地動歷氐儲
副歡榮守心聖主有德在尾盗賊公行繞箕

水災人散入斗登位無争環牛賊臣謀主犯
女暴貴縱横乘虚風寒米貴入危公役灾生
犯室廣修宫殿繞壁道術彰明乘奎女貴水
湧守婁奸詐臣生勾胃水饑兵亂勾昴將出
西征犯畢公侯受廢乘觜邑破人驚環參大
臣出使入井炎旱灾并在鬼臣佐異謀犯柳
天下和平留星萬方皆理居張五穀不停入
軫穀傷兵起守冀寰宇廓清掩鉞大臣誅戮
犯法將相憂烹凡厥在位知幾知微克勤奉
法敬天之威福延胤祚邦家之基

土星鐵身所到宿分不修德政其地灾殃若
宫宿闊遠灾乃十年或乃諸侯死喪百姓饑
儉不順國命則興攻戰之灾土主不修令德
則水旱不調蟲傷穀麥修福則加官益禄到
人本命生宿則爲大灾或父母喪亡或兄弟
離析失官落職發舊口舌令人孤恓其所禳
法宜轉金簡玉經著皂衣服宜乘騮馬燒安
息香施魚鱉食設水府醮造功德則吉
西方太白星一名金星一名長庚一名那頡
主西蕃胡人也

太白之星少陰之精白帝之子亦曰長庚所
主者義其大而明將軍之象誅罰爲名怒則
芒㪍叱吒喜則斂角潜形過火凶喪相次合
水遠邇加兵犯角天下兵戰入亢水賊並生
守氐將軍受封居心蟲火縱横在房土功干
國犯尾失政人争守箕風旱有赦入斗灾禍
難平環牛地炁發泄抵女府庫皆傾乘危將
軍解甲犯室武士休征入奎川源泛溢守壁
國用嚴刑乘婁白衣有會入胃守内安寧犯
昴胡兵大起守畢有赦兵行乘觜參野有易

政歷井鬼臣將憂并入柳元戎益封留星戰
死連營勾翼軫諸侯大振師旅入軒轅人主
建旆懸旌守天田人受爵禄當午地戎虜肆
意峥嶸失舍邪亡軍破不見殺將屠城或山
崩四面執役侵貴君柔臣强兵鋒轉戰互執
台權祅祥屢見臣節見虧主心邪變嗚呼有
土之君股肱之臣不僣不濫敬天畏神道以
理國德以匡身福留後嗣化及人民
金星太白大將軍主義主伐主兵革八年一
周天所臨宿分多兵革焉臨人本命宿則好

邪行音樂也所禳之法宜講武教旗吉
北方辰星一名水星一名嘀屬北方主燕趙
北方辰星亦曰水精黑帝之子偏將之形所
主者聽伺察君臣之情所在之位憂而不寧
君若審其法度明其教令遠其讒邪親其忠
正無縱慾逸邦家之慶君若不理城闕不任
賢臣縱捨由己昵比小人上天垂象災及其
鄰五穀不稔風雨不均陰陽錯亂饑寒荐臻
與金合而干戈動被土犯而元戎厄睹芒角
而知大小災祥審伏見察君臣譴謫暴水漲

而色青大喪發而虚白其順也春晨而秋夕
其爲也冬温而夏寒逼太陽而掩映接少陰
而交歡守角刑速而水災留亢米穀騰湧在
心天下太平守房奸臣謀動居尾江海横流
入箕大人憂懼犯虚宿萬里赤地乘斗牛百
川决壅凌女布帛倍貴守危亂臣繼纏入奎
臣下被囚守胃兵水人愁繞畢邊兵驚速在
昴執政刑流勾觜兵災爲孽入井水土相讎
乘參入鬼水災兵起疾疫多憂留柳星貴臣
得罪守軫翼宗廟宜修逼太微群臣相害守

軒轅后族多仇入壁朝廷咸懼犯氐獄訴稽
留居張貴臣專國犯室后黨被收守婁水敗
萬物在建相讚難休緬惟有土敬慎其儀兢
兢慄慄居安苦危勤修令德福履綏之
水星樞相也主天王祕要改受侯伯爵禄之
事一年一周天所到分野多主水灾兵超妖
言或人令心不定好食辛酸所禳之法宜築
城池開渠引水則吉

大上洞神五星讚
