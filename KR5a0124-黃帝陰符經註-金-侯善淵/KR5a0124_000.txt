








黄帝陰符經註序餘七
大道無方窮之彌遠至眞不宰測之彌深玄
微衆妙孰可期之曰黄帝陰符經焉陰者内
著陰靈之性符者外契純一之眞至眞則上
通三要之正其正則下伏九竅之邪然則死
生之理其機在目曰不爲聾瞽故得觀天之
道神明出焉是謂執天之行爰夫經義者聖
功必盡於此矣














黄帝陰符經註(陰符者性合/純一之道也)
　　　　姑射山太玄子侯善淵註
觀天之道
　神變適清陽之炁者是也
執天之行盡矣
　德與天通其機盡於此矣
天有五賊見之者昌
　五行不順必賊其命五神通聇見之者自
　昌
五賊在心施行於天

　天之五賊本在於心心通五神施行於天
宇宙在乎手
　靈樞運變如挈天地之機也
萬化生乎身
　萬神通化體道爲身
天性人也人心機也
　人心與天性同德故爲心之機也
立天之道以定人也
　天道无爲獨立不改人道相通以定其心
天發殺機龍蛇起陸

　龍蛇亦受天地之性起陸者施天地生殺
　之機也
人發殺機天地反覆
　人行誅戮天覆地反故天人合發其機也
天人合發萬變定基
　人性與天性契同善惡變化无不定其基
　址
性有巧拙可以伏藏
　巧拙之性皆從道化无不伏藏其理
九竅之邪

　耳不聰而目不明精之妄施焉得其正乎
在乎三要
　一者太始之元二者遍昱之通三者胎光
　之凝三一之政是謂至道之要也
可以動靜
　靜則大道寂然无心動則神用感而通玄
火生於木禍發必剋
　木中隱火禍發則灰燼其形人之有性无
　明則自喪其眞
奸生於國時動必潰

　治身不正其神散亡
知之修鍊謂之聖人
　知存亡不失其正則善養元神上合虚无
　之道是謂聖人之德也
天生天殺道之理也
　生因天之生死因天之殺生殺之機本道
　之至理也
天地萬物之盗
　物盜天地所從其化
萬物人之盜

　人盜萬物所計其生
人萬物之盜
　物極自反復盜於人
三盜既宜三才既安
　遞互相盜自合其宜天地人倫自安其分
故曰食其時
　故神用不失其節也
百骸理動其機萬化安
　百關之正動合其機一眞通變萬化自安
人知其神

　祈於外化背失正宗
而神不知
　本眞實有日用不知
不神所以神也
　非爲外聖自己天眞
日月有數
　躔度依時明而合數
大小有定
　至神通道定合其宜
聖功生焉

　元神顯化至道生焉
神明出焉
　目无疵病身外有身
其道機也
　神明出化乃盗天地之機也
天下莫不見
　率化之性皆明至道之中矣
莫能知
　日用而不悟其理也
君子得之固窮

　君子悟之固親其理
小人得之輕命
　小人悟之不專其理背理頤生自輕其命
　矣
瞽者善聽
　神光不明善𦖢其聰
聾者善視
　塞耳不聰善聇其明
絶利一源
　不貪外貨專守一源之道

用師十倍
　守一无雜師資十倍之功
三反晝夜
　神明象帝至道相通三一混元晝夜不失
　其正
用師萬倍
　三一晝夜無虧師資萬倍之功也
心生於物
　見物情遷神不居妙
死於物

　心有所着轉於生死
機在目
　目爲五神之户牖開闔有生死之機
天之無恩而大恩生
　天施惠愛不以仁恩物之從化而大恩生
　矣
迅雷烈風莫不蠢然
　怒雲暴風无不蠢然承天地大恩而生矣
至樂性餘至靜則廉
　天施惠愛物性至樂有餘靜則靜安常道

　之中廉則廉用神變之至也
天之至私用之至公
　天之玄德无私故能成其私者无用不在
　於此故能至其公矣
禽之制在炁
　神眞羽化承天地正炁者哉
生者死之根
　入生之死廼出死之生也
死者生之根
　入死之生迺出生之死也

恩生於害
　道施恩德物性爲害害及恩生則福兮禍
　所伏
害生於恩
　物性從化承德之恩恩及害生則禍兮福
　所倚
愚人以天地文理聖
　以用也文善美也若人用天地善美之理
　理猶正也正達无爲妙通玄化從凡入聖
　是謂至眞

我以時物文理哲
　叡執者以用時物善正其哲哲猶智也然
　聖用時物焉入其機未嘗至於聖矣
人以虞愚我以不虞聖人以期其聖我以不
期其聖故曰沈水入火自取滅亡自然之道
靜故天地萬物生天地之道浸故陰陽勝陰
陽相推而變化順矣是故聖人知自然之道
不可違因而制之至靜之道律曆所不能契
爰有奇器是生萬象八卦甲子神機鬼藏陰
陽相勝之術昭昭乎進乎象矣

黄帝陰符經注




















