








洞眞太上八素真經登壇符札妙訣通五
太上告諸天帝王後聖帝君上相青童太極
眞人曰凡後學之士得見上眞大洞寳經皆
東華書名金字上清先縁巳善貴重難勝而
不尋師受訣登壇修行徒欲誦習不測本源
勞而无益更致魔干猶致竊經之罪无昇仙
之期有志之子必務依科從師受㫖以成至
眞今故標出告盟之儀諦傳其人慎勿輕泄
諸天帝王一切聖眞同時稱善稽首奉命
凡盟約告靈各有階品山林在世信物不同

齋集日數多少亦異結齋投辭事源隨人師
徒進止大略依此祕道之要天地寳珍幽𨼆
不傳諸神眞非凡夫末學少才之人所宜聞
所宜見所宜言所宜用則太平得賢勿閉
凡得寳經參差多緒大要言之其因有七一
者神靈光像聲形降㖟二者善人相逢山洞
容與三者從容散逸公私誤得四者出入市
朝或人來貨五者未識法科竊略威儀六者
精心崇師啓告傳授七者家親祖宗傳世相
付凡此七條或分或合或上或下各有盟法

師傳爲中正科如左
登玉清皇壇告盟度經訣壇廣長二丈四尺
開四角門五方紋繒各一疋紫紋九十尺青
羅九十尺上金九兩本命繒四十尺五座席
金魚玉龍各一枚玉札一枚長一尺二寸廣
二寸四分五行板五枚書符三方五香火緋
羅巾一枚五尺白素一尺金環一枚五明鏡
白素一丈五尺書籙盟文青絲纒金鈕交帶
紫紋䌝紋二十尺地戸素壇同廣長二丈四
尺開四角門上金五兩白紋九尺爲帶紫紋

三尺二寸明日度事尚宿於壇所北向叩齒
九通仰祝曰
髙上元皇九天靈尊上眞玄遐邈幽瓊軒三
五運推七宿攺晨虚皇控轡玉帝定仙青宫
簡籙符命靈山是日元吉萬眞開陳上學甲
乙宿命因縁得遇神經上皇寳篇謹於玄嶽
上盟九天上告五帝十二河源乞丐記領奏
上髙晨普告萬靈浮位皇壇營衛滅試按如
太眞須到明日以合當傳
明日登壇之時未至壇所三十歩叩齒三十

二通思紫雲覆冠一山五帝神兵千萬人來
迎兆身便微呪曰神眞出遊萬帝駭驚玉靈
玄衛五嶽司迎天丁力士萬不輔靈命召十
方驅筞天兵率天以下咸到皇庭令我登仙
洞得道精審知不祥通幽究冥所向所陳悉
合玉清
畢乃登壇師從西北入壇之上向西北九拜
朝九天王叩齒九通今傳弟子王甲九天寳經
(上至/王諱)清宿齋奏氣命合眞乞𩓑下監(真玉/仙諱)典録
侍郎衛靈司馬下監盟天所啓所付早得上

聞畢還向東南再拜又啓
髙上元始天今上𩓑八㑹日吉時清謹於玄
嶽盟度上經乞丐告下五帝靈山監(臣)盟誓
早得神仙得乗飛軿上昇帝庭
弟子從東南入於壇下西北九拜向東南再
拜還北面南向仗師北向叩齒三十六通先
誦金眞太空章一遍以制萬魔此章出金眞
玉光卷中不受上清玉光不得誦此篇
天精乗空發萬精駭神庭託仙謡歌章隨變
入无名囂氣何紛紜穢道當塗生雲中舍朱

宫北帝踊神兵鼓洋自智道玄運來相迎上
景宴飛轡迅駕檢雲營促校北帝籙收攝羣
魔名豁落張天羅放威擲流鈴今眞捕空洞
玉光煥八冥金玄守上宫神虎戮天精剪滅
萬妖氣億億悉齊平上承九天信嘯命靡不
傾招眞究三洞慧誦眼且清八道望玄霞七
轉緯天經混合帝一眞㧞度七祖程削滅五
苦根反魂更受榮金光耀寂至神燭自然生
華香散玉字煙氣徹玉京帝遣徘徊輦三元
降緑軿迅駕騰九玄朝禮玉皇庭誦太空章

畢東向叩齒三十六通呪曰
无上三天玄元始氣太上老君召出(臣)身中
虚无自然飛仙功曹神仙使者左右飛龍太
眞玉女五帝直符各三十六人出關啓此間
土地眞官正神(臣)今正爾燒香𩓑所啓速逹
无極玉帝至眞髙上萬聖几前
畢向北叩齒二十四通出上清官不受上清
三元玉檢不得出此官
謹出(臣)身中虚无自然左右玉虚侍郎各二
十四人出混沌自然五帝太眞各二十四人

出混沌自然左右領仙玉郎各二十四人出
九玄虚无飛龍功曹各二十四人出上元功
曹各二十四人出中元功曹各二十四人出
下元功曹各二十四人出上清玉虚飛仙使
者各二十四人出神仙使者各二十四人出
玉仙使者各二十四人出太仙使者各二十
四人出上元使者各二十四人出中元使者
各二十四人出下元使者各二十四人出玉
清金晨玉童各二十四人出玉清太華玉女
各二十四人出出者嚴莊冠帶仙服正其威

儀對立(臣)前玉虚侍郎冠飛玄玉冠衣龍文
九色虎衣執命魔幡立左五帝太眞冠元晨
玉冠五色飛仙羽服九色之麾立右飛龍功
曹冠平天玉冠衣九色鳯衣腰帶虎書執召
神之符在上三元功曹冠九元朱陽玉冠衣
三色羽衣腰帶流金火鈴執攝殺之律立下
飛仙使者冠飛天玉冠衣九色班文之衣手
執金符建莭在前神仙使者冠朱陽玉冠衣
飛仙羽衣手執玉板持幢在後太空洞虚自
然檢天輔仙飛玄騎各九億萬衆檢天輔眞

飛騰騎各九億萬衆檢天輔神飛行騎各九
億萬衆檢天輔帝騰空騎各九億萬衆檢天
輔靈騰虚騎各九億萬衆洞虚自然五帝飛
仙䇿空騎各九億萬乗洞虚自然飛仙騰空
騎各九億萬乗自然飛瓊羽蓋䇿轡騎各九
億萬乗自然飛轅緑軿䇿轡騎各九億萬乗
自然檢天制地龍騰騎各九億萬乗自然招
眞生芝玉仙吏各九億萬衆自然神丹生仙
吏各九億萬衆自然金眞流光耀電騎各九
億萬衆自然隂精興雲降兩騎各九億萬衆

陽明照耀檄炁逐電騎各九萬衆自然雲門
執節命光騎各九億萬衆神仙兵馬乘騎一
合下屯住(臣)前後左右羅列行伍自然五色
流霞紫煙各九億萬重自然五帝飛輪流煙
各九億萬重五色飛瓊羽蓋各九億萬重五
嶽五色飛軿各九億萬重帀繞身形流精散
氣布滿十方周天覆地營衛(臣)身嚴莊事訖
侍仙羽莭飛行玉童擎持立空玉案對在(臣)
前䘖(臣)口中辭語分别關啓上下中央四面
十方天官地神五嶽四瀆九江八極名山大

澤五帝眞官四司監察九部考召玄元始氣
甲子諸官君无窮无極无髙无下无深无淺
无幽无顯无鞅數量眞官注炁乹皇九宫八
卦六甲眞人虚无直事五嶽飛仙神龍羽騎
歷氣上啓
元始皇上髙虚玉帝九天丈人元始三天玉
童太靈眞王髙上萬仙扶桑大帝太上大道
玉晨君三元南極禁君金關後聖帝君東華
青童四極眞人三十九帝二十四眞太清玄
元上三天无極大道太上老君太上丈人天

老帝君九老仙都君九氣丈人无極太一帝
君等百千萬重道炁千二百官君太清玉陛
下天仙神仙飛仙五帝仙君太華眞人(臣)自
因縁宿福九天之劫輪轉不滅慶祚所逮得
生法門昔蒙先聖眞人所見㧞擢開𨗳愚蒙
顯授上法九天大訣三洞寳経玉符靈文丹
書紫字飛空歩章登於皇壇告命九天從來
積載天運推移皇道數行法當傳付後學宿
有玄名應仙之人靈文祕重不敢閉塞不敢
輕傳如案年限動有劫年於至學之士永无

其縁有絶思之歎勤而无成至於元始開化
難遇其人癘以玄科之㫖遇合便授今有某
嶽先生王甲宿福餘慶遭值開泰因縁僥倖生
於聖世被蒙太上書名帝簡得叅大法修誦
玉經從來積載某棄情忘影志託幽阜靜神
巖宂思靈念氣而所見淺狹觸事未僃今重
詣(臣)清齋七日投辭啓誓求乞成就建立皇
壇告命九天奉受上清寳訣玉經凡如干事
信誓俱僃皆如科法(臣)輒與某上登靈山關
五嶽五帝上告九天以傳某身某約閉口奉

修不得輕怠宣露眞文違科犯誡考延七祖
身謝鬼官檢行慎法身得飛仙謹以啓聞湏
御以傳
出官畢命盟度諱及經符籙師北向立左手
執經師叩齒三十六通心存太上玉皇令日
月之光俠照師并弟子之身呪曰
太微何渺邈眞人結虚生空津自然通集爲
大洞經眞賢奉法信乗運歴黄庭保祕年劫
積泄慢地獄嬰栲及七世祖風刀觧汝形師
左手執經弟子右手執信對向天而微言曰

出四極明科
上告髙玄萬帝虚微下世有𩓑守固不移敢
告明科以檢衆非玉經寳訣皆如科威度身
之後萬炁總歸長保天地三景齊暉敢有泄
漏長謝四非畢弟子置信受經向北九拜弟
子擎法信師受信物弟子左手指西北右手
受經廻東南上倚向西立以次南廻取天門
埋滅跡符若併受紫結帶者於東南上未廻
亦可分紫素别有科儀也
師位立東北上叩齒三十六通仰祝曰

九天洞耀玄符煥明上學甲乙被練炁精上
選皇(臣)並關萬靈玉帝監位侍仙神庭北酆
三宫檢制魔兵四司五帝戮滅賈生明攝九
府勒落甲名騰身遯變藉地隱形夀同三景
九元齊并
畢單歩二十四至弟子後地戸間又呪曰
足躡五嶺上攀玄機騰身九空出幽入微輕
行雲歩逮變迅暉金眞煥光天關朗開身佩
帝章飛青羽衣五靈監暎去无稽遲億齡兆
劫永謝世違

畢便埋騰天遁變符於弟子左足下弟子便
單歩二十四至西南角人門上倚又祝曰
觧形皇壇變跡入无滅景靈岳迅軀太空騰
天藉地混代十方閉无不開絶无不廻髙上
玉帝九天大王靈映巳監永畢世崇告盟皇
壇更過靈峰脫跡三塗上登玉京
畢便埋藉地解形符於弟子右足下次單歩
三十九至西北角天門上倚師又呪曰
彂足地戸雲行天門三廻九練明道獨分告
盟靈岳乗運轉輪瓊輿徘徊控轡持雲五晨

翼雲案景七元解形藉地上被三關朝禮金
闕與帝長存
畢埋騰天符於左跡藉地符於右跡畢
師與弟子於九天門青絲纒金鈕告靈而去
便出西北九天之門
弟子出門便自執魚龍投山之巖正北向叩
齒九通自告盟於九天呪曰
太晨玄除九玄幽宻朱景監映萬靈練質三
運交遷廻月周日是時開陳元慶良吉登壇
髙峰隱明巖室上誓九天中開常一下告靈

山萬神永畢輕傳世寳長謝玄七違師負盟
形殘影滅三塗五苦萬劫不脫按知盟文記
名玉札乞早昇度騰身帝室
畢便投物於山崖也







右二符青書白素埋於天門受者兩跡下也
地戸(埋騰天符弟子左足下)人門(埋藉地符弟子右跡下)
弟子鎭命紋繒置本命之上五帝紋隨色鎭
五方盟信置中央五盟鏡鎭五帝制天魔无
此鎭繒則五嶽之靈不受子盟也西城王君
抄太眞科要訣於陽洛過南嶽夫人惟騰天
藉地二符訣口口相傳受此法别有盟訣太
眞科中
師登壇當施五帝告眞之符以弟子信鎭於
五方以盟九天誓五靈施緋羅之巾五尺於

前以請經文師北向讀度諱弟子東向伏受
命盟事訖弟子北向九拜九戢仰咽九炁畢
便去師當以金魚玉龍玉札埋於絶巖埋時
北向叩齒三十六通微呪曰
天元八朗九玄關眞三景應期是日敷陳上
帝納聽告命靈山三官九府十二河源記某
名籍永以成仙坐須龍駕飛輿紫煙得御上
昇朝謁玉晨
畢埋魚龍札於玄谷






右青書板上置東面以鎭東嶽靈官侍給仙
官九人










右丹書板上置南面以鎭南嶽靈官侍給仙
官九人





右白書板上置西面以鎭西嶽靈官侍給仙
官九人





右黒書板上置北面以鎭北嶽靈官侍給仙
官九人







右黄書板上置中央以鎭中嶽靈官侍給仙
官九人
五符上皇玉帝制命告靈眞符登玉清皇壇
當依法書符安位師於中央命四極之盟

畢埋符五嶽
度大盟投金龍玉魚玉札文曰
某年月朔某日子某嶽先生某甲年如干𡻕
某月生命屬某斗某帝君謹於玄嶽髙山之
巖告誓九天上受九十一卷經四極太眞明
科九天譜明科之訣奉行道眞乞注紫簡言
名青宫違盟負誓不敢希仙
右朱書玉札上長一尺二寸廣二寸四分讀
畢埋於絶巖之隂
洞眞太上八素眞經登壇符札妙訣
