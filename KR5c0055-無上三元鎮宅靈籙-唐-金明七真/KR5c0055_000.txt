








無上三元鎭宅靈籙
無上上上元始太上玉皇無極大道君以歳
在壬申十月十五日寅時道君臨降於崐崘
山層城上宮爾時列眞於虚空之中威光煒
燁虚凝霄景之上明命告金明七眞曰爾當
爲來運十方天人正法中師以不若欲爲眞
者先當以救世爲急即應廣加功德開度天
人也其功無上功成德普自得道矣
是時七眞存眞具相十觀金元飛景入寂玄
朝天尊於無無無上上上大寂上妙稽首作

禮請問天尊自頃年以來三界崩淪天地之
間人鬼兵戈之氣日夜訩訩末劫之世豈七
眞下愚冥昧能知所濟也伏願開示未悟令
七眞於斯方登正覺以爲救世法橋不但今
生䝉惠亦當濟後惟廣度來生唯願天尊賜
見哀原七眞不及之愆也
爾時天尊即告金明七眞曰子運應受記當
來爲十方至眞大聖正法中師轉是金眞正
法輪也且法輪之功則無上上妙正法中眞
大乗中之王也其功徳巍巍大焉廣囿蓋斯

萬象之上實有無量功德無能比者自非至
人髙尚之子焉能建其功德樹斯福基也但
三界蒼生淪溺苦海亡者骸沉幽夜魂爽受
諸塗炭生者不幸值此末劫在於三災五濁
之運百惡臻趣災兵並行爲日巳乆豈不爲
之衷哉但大乗上業功德故非天下兆民之
所恒修是功也令故以上元天官上靈檢神
築鬼收魔攝精大籙以持相付即名曰無上
三元安鎭宅籙也以持助天地正氣輔國佐
時符命三元以此可持濟世矣封以太上三

元之章也鎭於天人堂戸之上以持驅除十
方五方天地妖精鬼疫瘟災百毒凶害不祥
之氣魔邪魍魎變異之象並使制之使萬殃
兵災鬼精不泄永保兆之無爲矣有得之者
則保爾曹得度三災及於五濁之中大難也
若其國有道之君當值吾道其祚太平君臣
行道即社稷長存也七眞於是稽首再拜請
受靈籙爾時
天尊告七眞曰今當爲爾普告天地共來證
盟也以鎭靈籙之首即使檢攝不正之氣以

來入正法也七眞作禮奉受上啓天尊謹當
依法奉行受事畢竟天尊騰虚隱形而去



無上三元鎭宅靈籙
無上上上元始太上玉皇無極大道君今降
金明七眞無上三元安鎭某宅靈籙則以歳
在壬申十月十五日寅時普告無上清微禹
餘大赤三天眞皇玉司天官髙上九天玉皇

玉司之官三十二天上帝司命之官十方飛
天神皇司録之官無上玉帝太帝天帝太一
司命司録把筭生神度命延年益壽之君九
天九地諸司天官諸天日月星宿璇璣玉𢖍
七星北斗五帝四司無上無下無幽無隱無
深無淺無極無窮十方冥寂凝住無量至眞
大聖尊神三界一切官屬無量神明居天地
水三元九宫八卦六甲諸官君將吏五嶽靈
山大澤三河四瀆九江淮濟溟津大海九州
里域山林孟長十二溪女根源本始土地之

王社稷眞官將吏無髙無卑天眞大神俱與
金明七眞對盟告誓自今封兆無上三元鎭
宅靈籙之後不得又犯違約放縱魔兵鬼神
災毒疫煞侵害兆之門戸家室男女長幼若
有邪來干正之者則付守宅三無九部上靈
大將軍吏兵收取部送北酆太隂之北寒氷
九夜之庭以付風刀水火諸官依九都官律
者九萬劫無原急急一如
元始太上玉皇大道君律令
無上上元清微天正法玉典司正上靈鎭防

大將軍一人宮將守宅兵士三十六萬人
無上上元清微天都正玉司上靈鎭防大將
軍一人官將守宅兵士三十六萬人
無上上元清微天正法玉司大都監上靈鎭
防大將軍一人官將守宅兵士三十六萬人
無上上上元始太上玉皇無極大道君命無
上上元清微天正法玉司鎭防三將軍等各
部守宅兵士各三十六萬人精押所部兵士
鎭防大道清眞正法弟子某宅四面八方上
下中央守衞各三十六萬重若有欲來侵害

(某)家門戸干犯正法弟子之者將軍兵士當
振勤天威一時收取群姦鬼賊瘟災不正之
神即遷逐部送北酆風刀水火之官拷若將
軍兵士衆等有容隠之者亦同其罪自非(某)
家宗祠之鬼一不得進封宅之後永保兆家
大小男女籙籍令得度三災之運急急一如
律令




無上中元禹餘天司正明威上靈鎭防大將
軍一人官將守宅兵馬三十六萬人
無上中元禹餘天司法明威上靈鎭防大將
軍一人官將守宅兵馬三十六萬人
無上中元禹餘天司非明威上靈鎭防大將
軍一人官將守宅兵馬三十六萬人
無上上上元始太上玉皇大道君命無上中
元禹餘天司正司法司非明威三將軍等各
部守宅兵馬各三十六萬人精押所部兵馬

神官鎭防大道清眞正法弟子(某)宅四方四
維六甲十二時上檢勒宅中青龍白虎朱雀
玄武勾陳伏龍共相營衞各三十六萬重周
帀兆宅外防衆非司察五方瘟災疫毒魍魎
空中浮遊鬼魅地中沉尸伏殺金銀銅鐡玉
石之精六天故氣巫祝房廟之靈在(某)宅内
或在四面爲精爲祟之者將軍兵馬即動天
威振烈神功收取部送北酆九幽之獄驅除
不祥今兆封宅籙之後非親祠之鬼一不得
進將軍兵馬若有容非爲(某)作禍害同與邪

伍執拷無原急急一如律令




無上下元大赤天正法四鎭直靈鎭防大將
軍一人官將守宅吏兵三十六萬人
無上下元大赤天正法四司直靈鎭防大將
軍一人官將守宅吏兵三十六萬人
無上下元大赤天正法四望直靈鎭防大將

軍人官將守宅吏兵三十六萬人
無上上上元始太上玉皇大道君命無上下
元太赤天四鎭四司四望直靈大將軍等各
部下元守宅吏兵各三十六萬人精加守防
大道清眞正法弟子(某)家宅舍防衞各三十
六萬重勑勒(某)家宅内十二時上所有禁忌
太歳大將軍門丞戸尉井竈并(某)家上世先
亡及土地眞官並同今約七眞今依玄科
無上上上元始太上玉皇大道君上妙大乗
正法爲(某)封宅無上三元鎭宅上靈大籙(某)

即稽首稱大道清眞弟子即封以太上三元
之章是日幽顯共明諸天玉司監盟三天告
命無幽不聞無冥不應無天不奉無地不承
自今以去不得使(某)門戸更相招引災殃橫
厄隂陽水火六天故氣魔精鬼賊非親祠而
一切客死鬼神爲凶禍侵害(某)門戸大小男
女而不臣正法之者將軍吏兵即振威八方
收取群精部送北酆寒氷夜庭水府九都考
士執繫長劫無原急急一如九都律令





謹條(某甲)先亡名目如左
亡曽祖父(某)亡曽祖母(某)亡祖父(某)
亡祖母(某)亡父(某)亡母(某)
右(某)家三世先亡今封以付無上三天天官
將軍兵士等此皆某所宗祠之限自非常節
皆不得妄生責望生人飲食作諸禍祟疾病

子孫後胤生人若有犯者俱同部送九都永

付律官若爲福者利某家門三天玉司生官
并鎭宅將軍即當爲舉遷言名上三天奏其
功德昇上九天元生福堂給以自然衣飯逍
遥無爲也長居福界祐利生人一如律令
無上上上元始太上玉皇無極大道清眞正
法弟子(某甲)屬(某)郡縣郷里(某)甲年若干歳
男(某)女(某)
右一戸男女若干口七眞今封以太上三元
之章以付無上三天玉司正法神生之官以
無上三元各三將軍保賞(某)家男女年命以

鎭防(某)宮宅各領守宅兵馬吏兵所部營衞
(某)宅各三十六萬重一如
無上元始太上玉皇大道君律令
　　(太歳某年某月日朔子時眞師金明七眞於某里封)
無上三天玉司正法律曰封無上三元鎭宅
上靈大籙當勑籙中三部天符之時即存象
見無上上上元始太上玉皇大道君形相金
容朗徹與金明三尊俱來降也凝住雲空上
又存見三天各三將軍兵士兵馬吏兵等各
三十六萬人布滿十方俱來鎭防營衞(某)宅

三十六萬重皆如人中兵馬無異也而勑符
呪曰
虚無玉皇玉天開便玉清岀號號曰金眞玉
虚明威三天生神正法玄範符命九天攝氣
輔兆檢精流烟策鬼召魔掃除無蠲靈將鎭
防天兵爲鄰正道運行保兆今晨萬精摧滅
敢干兆身吾命神公普拂妖麈有善者遷有
逆者𢷤急急一如律令
無上三天玉司正法律曰十方天人地兆初
封無上三元鎭宅上靈籙當送玄都係命籍

之米二石四斗五方鎭綵隨方疋數紫紋命
素各一疋錢二貫四百文持法上元二十四
生氣以應二十四生神之元命亦象二十四
洞混生之府下爲二十四神以表三元之數
也皆如律品不得有違七眞曰天人地兆初
　及此科者亦可一石二斗錢一貫二百文
　絹一十二疋亦可八疋錢八百文絹八疋
　也一十二數以應十二神眞八數以法八
　卦也
無上三天玉司正法律曰十方天人地兆封

無上三元鎭宅上靈籙者年輪玄都上元生
氣命米二石四斗五方鎭綵命紋命素絹錢
等以付法師門下也法師得弟子命米絹錢
等則當出八數以供功德爲十方諸天帝皇
所在帝主國王修建金眞轉法輪大齋又以
八數准建三元爲弟子遷賞鎭防將軍兵士
言功進秩八數准以供施天下貧窮及山栖
道士也若有違者准九都刑律論七眞曰天
　人多有貧窮者亦可輸錢絹米等不計多
　少以充法師供功德限明也

無上三天玉司正法律曰十方天人地兆封
無上三元鎭宅上靈籙者若不輸命信米限
則三天司命減兆筭十若依年限奉送法師
門下則司命加兆筭十皆如律准
弟子皆當修身潔巳建自然齋燒香行道轉
經禮懴然燈照夜一日一夕六時請福并遷
賞鎭防上天天官也兆居所若無法師行道
者亦許家男女止可心存金明持中而巳其
亦要矣是三元日弟子不修齋持戒者上元
玉司天官不上兆名於生元之籙法准三刑

律論
無上三天玉司正法律曰夫天子王侯若欲
寧國安民以享無窮之祚保於社稷者皆封
是靈籙以鎭帝主國王宫閤之門上也七眞
　曰十方及諸上天天帝太帝上帝並各各
　封是靈籙於諸天瓊門玉閤之上也況復
　下界天子王侯乎
無上三天玉司正法律曰十方飛天帝皇及
諸梵天天王并五方五帝天君並各封是靈
籙以鎭天地之運以保固天元之正度和適

隂陽之氣致得用自然之化君乎自然之運
也七眞曰靈籙者十方諸天上帝至眞大聖
　中尚奉之况復天下人乎
無上三天玉司正法律曰法師爲弟子封靈
籙收命米鎭信等限若不爲三品准用施散
入功德用者法師結考九都之官即入九劫
刑律論
無上三天玉司正法律曰法師收弟子年償
命米鎭信等自入巳身供於父子而不爲弟
子建功立福者罪准九都者官名入三刑五

劫律論
無上三天玉司正法律曰法師三元太慶之
曰若不爲弟子建功遷賞將軍兵士者法師
身收殃罰於死王之都名入三刑者律論
無上三天玉司正法律曰法師三元曰不得
爲弟子家言名三天玉司生神上官者法師
身見世受諸災害死入九幽九刑律論
無上三天玉司正法律曰十方諸天諸地無
極世界百姓男女人家門若有災𦍙變怪妖
異猖亡客鬼招引群凶恒爲天人作諸禍祟

者則應依正法齎命米命綵命素錢等詣法
師封於靈籙也七眞曰若得靈籙者保兆不
　但止辟災厄也亦辟大小陽九大小百六
　於水火風刀之窮年
無上三天玉司正法律曰十方天人正法弟
子封是靈籙鎭於官宅門戸上者則使人神
澄氣清宮宅肅然諸天擁護三界之宫俱來
衞門天神地祇奉承正法弟子恒來稽首朝
拜靈籙并營衛門庭無敢生害心者
無上三天玉司正法律曰十方天人正法弟

子若家門有諸疾患厄㑹隂陽水火盗賊欲
來加害或恒有爲侵亂者弟子家長一人可
沐浴整肅衣服持齋燒香於靈籙之下禮九
拜即而啓言災厄輕重隨由請乞心存三部
無上三天玉司正法律曰十方天人地兆若
家門增口三年之後則應更封靈籙者家門
失福減口三年之後亦當更封靈籙若三年
無增無減即不用封也可至九年攺籙更封
若不攺籙將軍兵士則應受功昇天而去是
以應湏攺籙若九年不攺弟子即准入三刑

律論
無上三天玉司正法律曰十方天人地兆封
靈籙不得禮拜符廟鬼神邪師巫祝并𧵥物
求福有犯者准三刑律論
無上三天玉司正法律曰十方天人地兆封
靈籙之後弟子家門不得招引非人故氣師
姑女郎歌舞宅内非眞之事准罪幽都三刑
律論
無上三天玉司正法律曰十方天人地兆封
靈籙不得違師背約若有犯者將軍兵士則

昇天宮終不復鎭防守人宮宅也准罪太隂
刑律論
無上三天玉司正法律曰十方天人地兆封
靈籙之後當助法師立三千善功開化天人
樹勝福田即加眞十品位登上仙
無上三天玉司正法律曰十方天人地兆封
靈籙之家當以正月十五曰七月十五日十
月十五日此則諸天三元校試天地水官人
鬼名目以定生死簿籙罪福之日封籙將軍
兵士兵馬吏兵各三十六萬人其象如見了

然有也圍繞宫宅振威鎭防收檢攝捕群凶
也七眞曰有能如是者未見無災不消無厄
　不度無禍不㓕無福不生無盗不滅無善
　不宜無凶不除無精不却無惡不伏無吉
　不臻
無上三天玉司正法律曰十方天人正法弟
子若欲除却災害消精滅禍者當鳴天鼓三
　十六通而呪曰
無上上清微天清微天清微天三將軍官將
兵士各三十六萬人爲(某)檢攝兵災之氣無

上禹餘天無上禹餘天無上禹餘天三將軍
官將兵馬各三十六萬人爲(某)消除五方非
災六害鬼精不正之氣無上大赤天大赤天
大赤天三將軍官將吏兵各三十六萬人爲
(某)收除瘟災毒疫兵災水火疾害之氣即得
殄滅爲(某)振威動兵鎭防各三十六萬重守
固(某)宅四面八方營衞禁備一如無上上上
元始太上玉皇大道君律令七眞曰弟子若
　家門怖畏并有不祥光異怪魅家室憂諸
　災厄或隣家有凶更相破害或夜中夢想

　不眞或懼怖瘟災水火盗賊諸欲加害者
　皆當如是呪也其禍立消即保爾曹無爲
　者也
無上三天玉司正法律曰法師爲十方天人
弟子封鎭宅靈籙當一依付度玄籙章儀典
次序以奏言表事也言奏事竟即與弟子於
靈壇上南北相對說度靈籙上將軍兵士弟
子皆稱名受度官畢法師即勑籙符呪次封
以太上三元之章也法師而授靈籙與弟子
弟子即稽首作禮於法師前稱言大道清眞

正法弟子(某)甲而禮九拜七眞曰封靈籙事
　岀官章表剌事並依付度治籙儀典也此
　更無差别唯攺易章中小小回用
無上三天玉司正法律曰十方天人弟子封
靈籙之後不得作諸劫盗抄略與凶人更相
招引出入門戸若爲天官司糺弟子家宗即
入九都煞律三刑罪論
無上三天玉司正法律曰十方天人弟子封
籙之後不得泄慢靈籙以穢神氣罪入九幽
律論

無上三天玉司正法律曰十方天人弟子安
置靈籙並鎭堂戸之上以制萬靈非正諸氣
無上三天玉司正法律曰十方天人弟子不
得以靈籙賤除罪同准九都煞律論
無上三天玉司正法律曰十方天人弟子不
得取靈籙棄置非巳之家罪准三刑不敬律
論
無上三天玉司正法律曰十方天人出入門
戸皆當存心思神像見將軍兵士列於宮宅
恒不忘之者災害立消神氣常存也

無上三天玉司正法律曰上部三將軍形長
三千六百丈身相金剛之狀手握玉皇九色
召神八煞靈節乗三色毒龍虚凝太空之中
去地千丈將領兵馬神功玄降即使百刃摧
心萬凶時消也十方天人弟子常當象見如
是矣
無上三天玉司正法律曰中部三將軍形長
三千四百丈身相與上將軍形狀相似手握
九天七色神虎大煞靈節乗辟邪之獸虚凝
去地五百丈將領神兵玄降即使千毒摧刃

萬姦逃亡十方天人弟子常當存見形狀如
是也
無上三天玉司正法律曰下部二将軍形長
三千二百丈身相同一相似也手握三天三
色神金制魔三煞靈節乗防非之獸將軍虚
凝去地五丈吏兵在地從上至下彌羅蓋覆
一宅將領兵馬玄降即使五方瘟災疫毒奔
逸無民之地妖精殄却保兆平存而得吉貞
十方天人弟子常當存見靈將神兵之狀如
是也

無上三天玉司正法律曰正道則正法正法
則正教正教則正覺十方天人弟子旣登正
一道則無民而化正法是與天人弟子可不
同歸正範也七眞曰無民而化者道本妙無
　之宗而妙應於大無其眞空無至空即至
　道通眞上妙豈仁智能所大量也以指太
　虚也太虚以自難究何況至道乎道妙有
　妙無無中自然之功用致此大有焉故緫
　智以爲神緫神以歸慧也可謂智慧而成
　此大明之妙中自然之正智也正智者則

　正道矣其運自功其化自用是以四象用
　之而爲主妙之上妙也故弘馬萬道之上
　更何民哉十方諸天至眞大聖莫不尊仰
　稽首稱乎弟子上帝天眞大神亦復如是
　況復天人乎況復地兆乎況復鬼神乎而
　不欲師之矣正化旣範更何民之有也有
　稽首於法師者皆是清眞正法弟子也旣
　稱弟子可謂無民而致化道也即在其中
　矣
無上三天玉司正法律曰十方天人弟子封

靈籙之後不得共相合進造立兵仗謀圖所
住國主反逆帝皇欺天罔地有如此者罪准
九幽地下女青八煞律論
無上三天玉司正法律曰十方天人弟子封
籙之後不得口是心非欺陵孤弱當平等心
識天神來護若造惡者法准九幽女青三刑
律論
無上三天玉司正法律曰十方天人弟子封
籙之後不得煞害人命凶悖自任不臣法誡
有犯者准罪九幽都官三刑律論

無上三天玉司正法律曰十方天人弟子封
籙之後不得背師欺者有犯者准罪九幽長
劫律論
無上三天玉司正法律曰十方天人弟子封
籙之後法師相去旣逺即許命米准弟子家
門男女八節本命之日以供弟子持齋功用
也若不准齋又不送法師門下准罪九幽八
煞律論
無上三天玉司正法律曰法師封籙命米不
得居倉聚積以擬荒年貨取貴直法師皆准

三千九刑律論
無上三天玉司正法律曰法師收弟子命米
命錢命絹限不得聚在倉庫而不施散有犯
者法師准罪三千九幽煞官律論
無上三天玉司正法律曰法師收弟子命米
不得居倉庫三年不作功德有犯者准罪三
千幽都八煞律論
無上三天玉司正法律曰十方天人弟子若
失靈籙者皆罰靈寳一堂謝愆事竟然後方
許詣法師更封若不齋而法師輙爲封籙者

法師與弟子罪同三刑律論
無上三天玉司正法律曰十方天人弟子若
遇災兵水火厄㑹去失靈籙者則許不勞齋
正詣法師封籙而巳弟子若不更封准罪九
刑隂都女青律論
無上三天玉司正法律曰法師不得欺罔弟
子妄有所責望貪利無已罪皆准三刑律論
無上三天玉司正法律曰十方天人弟子自
覺有釁即當詣法師發露懴悔謝罪也其愆
自除若不爾者准罪三刑律論

無上三天玉司正法律曰法師不得因弟子
休否有所貪索罪同幽都九刑律論


無上三元鎭宅靈籙





