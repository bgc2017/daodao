








三經同卷字九
　太上洞玄靈寳眞一勸誡法輪妙經
　太上玄一眞人說妙通轉神入定經
　太上玄一眞人說勸誡法輪妙經

太上洞玄靈寳眞一勸誡法輪妙經
太上髙玄太極三宫法師玄一眞人說太上
洞玄靈寳眞一勸誡法輪妙經舊文藏於太
上六合玄臺典經皆龍華玉女金晨玉童散
華燒香侍衛靈文依科四萬劫一傳太上有

命使付太極左仙公也
太極左仙公於天台山静齋拔罪燒香懴謝
思眞念道一百日中神明髣髴於空玄之上
雲景煒爍若存若亡或分或集曲映齋堂仙
公自覺苦徹遐感天眞於是研思玄業志勵
殊勤齋未一年遂致感道上聖垂降曲盻幽
房以元正之月庚寅日夜忽有飛雲丹霄八
景玉輿寳蓋洞曜流煥太無燒香散華浮空
而來千乗萬騎天眞煒爍不可稱焉龍飛鸞
鳴鳯翔翩翩獅子白鶴嘯歌邕邕仙童玉女

各數千萬人手把命魔之節十絶華旛結駟
驎騎蓊鬱靈軒一時之頃天眞並下第一自
稱太上玄一第一眞人鬱羅翹第二自稱太
上玄一第二眞人光妙音第三自稱太上玄
一第三眞人眞定光三眞並集皆項有圓光
映照十方悉各坐金牀錦席左右侍官皆把
華旛燔百和名香擎立空青之案八色之巾
請眞一勸戒法輪妙經飛文錦帳七寳纓絡
玄覆經上靈眞煒燁於絶空之中於是仙公
稽首作禮天尊妙重未敢自陳唯心歡神暢

伏聽戒言
太上玄一眞人鬱羅翹告太極左仙公曰子
積劫念行損身救物開度有生惠逮草木託
身林阜守情忍色恭禮師宗存弗厭極苦志
篤厲乃有至德致紫蘭臺金闕上清宫有瓊
文紫字功德巍巍行合上仙太上命太極眞
人徐來勒保汝爲三洞大法師今復命我來
爲子作第一度師子可復坐我當告子開度
法輪勸戒要訣使子知有宿命先身罪福致
今之報於是說之子將無欲聞之乎能奉之

者便當靜聽
太上玄一第二眞人光妙音告左仙公曰子
轉輪生死與善結縁歷劫積稔代代不休棄
榮委禄投身幽阜饑寒嶮㠊念道不言欽仰
師寳恒如對神仁和心柔坐起欣欣長齋苦
思時不虧間精感遐徹故名標上清太上命
我爲子第二度師當具告子三塗五苦生死
命根勸戒要訣使子知魂神苦痛所從而來
欲聞之不乎吾當爲子說之子當奉之焉
太上玄一第三眞人眞定光告左仙公曰子

七世有惠割口救窮仁及鳥獸福流後代潤
灑子身子又積勤躬奉師寳寒不思裘饑不
爽口艱苦林岫注心不替紫藏納眞項生竒
光致髙上曲降錫加仙卿以酬昔德豈不巍
巍乎太上令命我爲子第三度師今當告子
無量妙通轉神入定勸戒要訣子欲宗之不
乎吾當說之子閉口修之焉
太上玄一眞人曰夫天地建立元始分判隂
陽開化五行列位無上無下無天無地無大
無小無色之内無形之外皆稟受空洞以氣

爲宗宗生於始始生於元元生於玄三生萬
物莫不相承綱維八極致天地長存衆眞髙
仙十方巳得道四方無極世界塵沙而來眞
人從無數劫來莫不有師皆從師奉受上清
三洞寳經而得爲髙仙上聖十方導師也師
者寳也爲學無師道則不成非師不行非師
不生非師不度非師不仙故師我父也子不
愛師道則不降魔壞爾身八景龍輿焉可得
馭太極玉闕焉可得登儒教則有三墳五典
八索九丘皆以師訓文學之士尚復承師以

致明逹况子今學上清之道希求昇騰永享
無量之福乎慢師行道求肉飛之舉謂投之
夜光失爾一徃也但子積劫勤尚展轉不倦
功滿德就瓊文紫字列於玄臺位登太極仙
公之任而三師不備勸戒未充於格未得便
登太極之宫也太上以子宿勲髙重故命我
等爲子三師度子要訣以成子道使子速得
飛騰三界遊乎上清身詣金闕受號仙公也
仙公唯唯伏受誨命惟願天尊哀而矜愍今
爲說之即奉之焉

太上玄一眞人曰太上眞一勸誡法輪妙經
九天有命皆四萬劫一出太上虚皇昔傳太
上大道君道君傳太微天帝君天帝君傳後
聖金闕上帝君令付仙卿仙公仙王已成眞
人不傳中仙及五嶽諸仙人也自無玄名帝
圖録字三清太極玉文自非仙公之質不得
參聞此經髙妙太上所重藏之六合紫房之
內仙童仙女恒寳祕侍眞有𦕎其篇目慶延
七祖死魂生天福覆一宗門戸隆盛世出賢
明修之致雲輿龍駕白日飛行輕泄漏慢謗

毀聖文考罰爾身罪福報對明愼之焉
太上玄一眞人告仙公曰吾昔受太上無極
大道君眞一勸戒法輪妙經修行奉師一日
六時燒香朝禮旋行皆先朝我師心存目想
見師如經我無有師經則不見旣得見經師
便在前抱饑忍渴隨師東西我受師訓切勵
備經痛如刀割尅如毒錐俛仰伏事恒不敢
虧痛不敢辭毒不敢言如此經歷四億萬年
眞道得成位登太上玄一眞人今復被師命
爲子作三度法師子能如我不若能如我者

我當爲子說經仙公稽首禮謝上吿
太上玄一眞人三度法師曰弟子有幸得仰
對天顔加必師訓復教以要言無量之分豈
微言所陳自顧稟植因縁得生法門少好上
道仰希神仙長齋幽阜心想上聖不悟天尊
窺盻幽谷降教眞道自惟闇昧愧所不勝然
推前自期誓心三光躬宗師訓不敢有虧彌
綸萬劫情無退轉尊奉法教唯師是從永願
哀愍覺所未悟啓訓幽深說法演誡以見校
贖伏聽命㫖誓奉之焉



太上洞玄靈寳眞一勸誡法輪妙經(終)







