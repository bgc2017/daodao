








三極至命筌蹄　　　　　　　　　芥五
　　　　果　齋　王　慶　升　述
　　　　　　　　　(孰者爲陽孰者陰一奇渾)
　　　　　　　　　(未有身心天之所命爲眞)
　　　　　　　　　(性二偶萌生始古今一奇)
　　　　　　　　　(二偶成三畫上天下地人)
　　　　　　　　　(中宅得其粹者産聖賢草)
　　　　　　　　　(木昆蟲一管魄)
　　　　　　　　　　　　(純善純陽體至剛)
　　　　　　　　　　　　(是名元始法中王)

　　　　　　　　　　　　(斯爲天一清無濁)
　　　　　　　　　　　　(太極纔生作火鄉)
　　　　　　　　　　　　(無極止一性有五)
　　　　　　　　　　　　(大道混融合文武)
　　　　　　　　　　　　(能持十戒返其初)
　　　　　　　　　　　　(寂寂能爲萬物主)

　　　　　　　　　　　(　子半陽生午半陰)
　　　　　　　　　　　(　從兹寒暑互相侵)
　　　　　　　　　　　(　半斤八兩相清濁)
　　　　　　　　　　　(　中有虚皇是汝心)
　　　　　　　　　　　(　眞形赤子虚皇老)
　　　　　　　　　　　(　青中赤外顏色好)
　　　　　　　　　　　(　意土歸迎金水鄉)
　　　　　　　　　　　(　無星間隔何煩惱)
　　　　　　　　　　　(　卯酉剛成半酉柔)
　　　　　　　　　　　(　晝更夜代不停留)
　　　　　　　　　　　(　尊卑貴賤分輕重)
　　　　　　　　　　　(　陰降陽升炁已稠)
　　　　　　　　　　　(　清而輕者爲剛健)
　　　　　　　　　　　(　重而濁者爲柔順)
　　　　　　　　　　　(　此儀乃是太極形)
　　　　　　　　　　　(　陰左退子陽右進)

　　　　　　　　　　　(從微至著質方成)
　　　　　　　　　　　(四象初爻曰太清)
　　　　　　　　　　　(天地雌雄猶混沌)
　　　　　　　　　　　(依然只是火之名)
　　　　　　　　　　　(此雖有質亦但炁)
　　　　　　　　　　　(往返二便並口鼻)
　　　　　　　　　　　(抽添煅煉一二年)
　　　　　　　　　　　(九載功成能自俾)
　　　　　　　　　　　(陰陽剛柔再降升)
　　　　　　　　　　　(交錯始立八卦名)

　　　　　　　　　　　(十五爲少十六中)
　　　　　　　　　　　(二十以上皆長成)
　　　　　　　　　　　(男三十一女二二)
　　　　　　　　　　　(向去皆居父母位)
　　　　　　　　　　(　若解參同道德機)
　　　　　　　　　　　(九旬一年身有翅)

　　　　　　　　　　　(四象之前太極專)
　　　　　　　　　　　(八卦而上皇極權)
　　　　　　　　　　　(到此皇極以無極)
　　　　　　　　　　　(最先老子得其全)
　　　　　　　　　　　(老子即是太清帝)
　　　　　　　　　　　(出在世間不知世)
　　　　　　　　　　　(分形散影身外身)
　　　　　　　　　　　(尊上道之必康濟)
　　　　　　　　　　　(不曾修聖便修眞)
　　　　　　　　　　　(徒煮空鐺浪苦辛)
　　　　　　　　　　　(眞聖既脩無外藥)
　　　　　　　　　　　(豈能變化妙形神)
　　　　　　　　　　　(内藥修眞惟九戰)
　　　　　　　　　　　(仙術年年無注碍)
　　　　　　　　　　　(須知罔念即爲狂)
　　　　　　　　　　　(聖道千生不可發)

　　　　　　　　　　(八卦中黄虚此心)
　　　　　　　　　　(窮年陶鍊是孤陰)
　　　　　　　　　　(九宫如得用中理)
　　　　　　　　　　(骨换玉兮筋變金)
　　　　　　　　　　(此九元非一箇九)
　　　　　　　　　　(九箇九宫九處走)
　　　　　　　　　　(道德經中事已全)
　　　　　　　　　　(參同契裏添虚守)
　　　　　　　　　　(用得其中已九和)
　　　　　　　　　　(剥山石果未離柯)

　　　　　　　　　　(得將十合待純熟)
　　　　　　　　　　(不可烹煎瓶裏鵝)
　　　　　　　　　　(十月霜飛丹始熟)
　　　　　　　　　　(齋心潔己方堪服)
　　　　　　　　　　(手把天瓢盡意天)
　　　　　　　　　　(但覺神歡陰鬼哭)

　　　　　　　　　　(天之三徒日月星)
　　　　　　　　　　(三光不死爲三靈)
　　　　　　　　　　(地之徒子食産貨)
　　　　　　　　　　(終成泯没無留形)
　　　　　　　　　　(人徒精炁神三藥)
　　　　　　　　　　(得法烹煉死方却)
　　　　　　　　　　(天官巳上得更生)
　　　　　　　　　　(合甲配離超死厄)
　　　　　　　　　　(天關細細籥靈風)
　　　　　　　　　　(地軸時時橐火紅)
　　　　　　　　　　(風降火升成鼎象)
　　　　　　　　　　(心藏密户水金宫)
　　　　　　　　　　(此是先天無極道)
　　　　　　　　　　(混元設教爲天寳)
　　　　　　　　　　(不拘子午擇陰陽)
　　　　　　　　　　(性復情還人不老)

　　　　　　　　　　(手爲人間把盛衰)
　　　　　　　　　　(閉口牢牢提兌姬)
　　　　　　　　　　(周易下經無義易)
　　　　　　　　　　(行之道妙獨難知)
　　　　　　　　　　(此箇天關從古祕)
　　　　　　　　　　(都縁此道忒容易)
　　　　　　　　　　(若能轉此生殺機)
　　　　　　　　　　(山澤何愁不通炁)
　　　　　　　　　　(震稱男足動成非)
　　　　　　　　　　(女殳牽情巽莫隨)

　　　　　　　　　　(會得箇中恒益理)
　　　　　　　　　　(雷風相搏是天機)
　　　　　　　　　　(足字從口又從止)
　　　　　　　　　　(口訓防閑止訓止)
　　　　　　　　　　(若非止止密防閑)
　　　　　　　　　(　無上神仙只在此)

　　　　　　　　　　(耳目之官不解思)
　　　　　　　　　　(尋聲逐色死爲期)
　　　　　　　　　　(耳收聽返能相射)
　　　　　　　　　　(水火潜交也太奇)
　　　　　　　　　　(俱知耳目坎離户)
　　　　　　　　　　(水火飛騰盡由汝)
　　　　　　　　　　(含光凝韻兩平時)
　　　　　　　　　　(魄聖魂昌易寒暑)
　　　　　　　　　　(知盧守靜總云知)
　　　　　　　　　　(復命歸根會者稀)
　　　　　　　　　　(精炁通天恒重厚)
　　　　　　　　　　(玄關一竅是天機)
　　　　　　　　　　(玄關一竅通水府)
　　　　　　　　　　(心號離宫身牝户)
　　　　　　　　　　(此皆内象玄牝門)
　　　　　　　　　　(左右閑言君勿取)

　　　　　　　　　　(玄牝之門識者稀)
　　　　　　　　　　(多將口鼻强呼之)
　　　　　　　　　　(心腎兩邊分左右)
　　　　　　　　　　(俱非天地坎和離)
　　　　　　　　　　(迷者不識眞金木)
　　　　　　　　　　(肝膽肺腸稱九曲)
　　　　　　　　　　(砂汞鉛銀若箇知)
　　　　　　　　　　(天地神仙爲眷屬)
　五車三乘
　　羊車小乘

羊車小乘者橐籥起火之術也其法抽縮外
腎使膀胱下昧民火下合外腎左文右武之
地火從下上達直透三關行之七七日内自

有甘露降于玉池(甘露一名黄中酒又/名曰石源又名醍醐)常能
行而不弛可以返老還童漸入聖道矣
　　　鹿車中乘
鹿車中乘者守中之法也其法降心中上昧
君火入于兩腎之間與中昧臣火相配化爲
芙蓉出於泓水之中存其眞人坐于花上綿
綿不絶如此二十日通前羊車小乘之術共
計六十九日則泥丸天谷靈藥自生(靈藥一/名黑汞)
(水銀一名水中/金即元精也)此乃補腦還精之法人能常
念之則優入聖域矣或以轆轤爲鹿車者乃

循眞之事也每日寅艮二時端坐存念鹿車
之道毋令間斷亦以四十九日爲限須是先
行羊車次行鹿車既行鹿車乃行牛車三車
並行斯名大乘也老子之治大國若烹小鮮
包犧之法離爲網罟以畋以漁堯舜則允執
厥中文王之艮其背周公之艮限薰心孔子
之退藏於密者皆守中之旨也曰産藥曰鍊
鉛實腹(鉛乃黑鉛即黑汞也亦名黑龜精又/名黑龜肝降于天谷謂之白龍肝也)
此守中於始之名也曰温養曰神土坎火此
守中於中之名也曰守城曰野戰曰封閉關

鎖此守中於終之名也曰沐浴曰眞炁熏蒸
此守中於刑德之名也有曰守一者以左腎
之神爲太一右腎之神爲玄一兩腎混合之
神爲太一也有曰守眞者以二之則僞一之
則眞也有曰守黑者以顯之則白隱之則黑
也有曰守雌者以奮飛爲雄隱伏爲雌也又
守有黄房者以密户居正方前直臍中也黄
房者亦名黄庭又曰丹田說不多同有指泥
壇爲之者(泥壇泥丸亦名/天谷亦名天□)有指絳宫爲之者
(絳宫上命門也又/名節榮亦名應谷)又有指心腎脾膽爲之者

是皆思一部之法耳苟欲主陽消陰俾水中
金火中木二者内無間隔非守中不能也然
此守中之法乃累聖相傳之密旨實作聖工
夫也誠能允而執之則必世世羲陶人人虞
舜矣陟容廣而遊太清金梯玉階此焉基之
　　　牛車大乘
牛車大乘者屏炁回風之道也屏氣者閉鼻
息而不呼也(出炁曰呼/入炁曰吸)回風者回天風以合
神靈也(神靈心神曰/元君字守靈)凡行此道者須先行羊
車四十九日鹿車二十日共六十九日了却

行此道一十二日三車通計八十一日自然
天谷靈藥繁生可以修眞矣若上機大智之
士一聞千悟者三車並行只一十日靈藥便
生不須八十一日也若作聖做工夫却當次
第行之不可驟也且先不拘時候行羊車四
十九日了次每日寅艮二時行鹿車四十九
日然後每日子午艮寅三時行牛車四十九
日一百四十七日足依然不拘時候行之實
使綿綿不絶可也所謂君子自强不息者盡
行此道欲不倦也綿綿不絶惟狂克念作聖

矣行之苟倦惟聖罔念作狂矣克念作聖則
道心著而人心安罔念作狂則人心危而道
心微矣羊鹿牛三車其實一大乘也但人有
利鈍而性有巧拙故先聖立教有漸頓之殊
況且世人不務勤師唯尚摽掠見丹經有閉
尾閭之說便以羊車爲閉尾閭而廢之見丹
經有吹嘘之說便以牛車爲吹嘘而廢之見
丹經有存息之說便以鹿車爲存息而廢之
殊不思不行羊車則地火不起人心危而不
安矣不行牛車則天風不回道心微而不著

矣不行鹿車則百神不混合人心自人心道
心自道心而不精一矣老子之橐簫守中玉
皇之回風混合大舜則精一厥中亦大乘而
已非二道也右先聖之誚閉尾閭者指採陰
者耳以採陰爲殺人之道也誚吹嘘者指行
六字炁者耳以六字爲瀉三焦五藏之道也
誚存息者指注想臍下者耳以臍爲糟粕溝
瀆之場止可灼艾攻病非栖心退藏之所也
癡人面上不得說夢將以救人反以悟人豈
聖師之心哉遂明述大乘之道以祛天下之

惑學道者苟留神焉聖域可優入矣皇極之
人會歸中庸之率性三易之中爻皆畢於此
矣勉旃古訣云人心惟危(腎邪人心/從之則危)道心惟
微(心正道心/放之則微)惟精惟一(精强不敗/一終不離)允執厥中
(信天順守/作聖之域)
　　　　　　　大牛車上乘
大牛車上乘者修眞内鍊之法也其法以元
精黑汞爲藥元炁紅鉛爲火子陽午陰抽添
斤兩口口相傳不記文字三年功成九載圓
就化精成炁炁變成神千日默朝一紀升天

即修内丹可以長生不死可以坐脱立亡已
證眞空邁躋妙有矣
　　　大白牛車無上乘
大白牛車無上乘者用雪山白牛外丹修仙
之術也所謂乾坤爲鼎器
　乾爲馬其道成男曰大國大象者皆乾道
　也坤爲牛其道成女爲波斯伽曰小國小
　象者皆坤道也少爲波斯伽屬兌卦兌屬
　金而金色白故曰白牛乾變坤卦主立冬
　小雪二炁占先天艮山之位故曰雪山白

　牛也
坎離爲藥物
　坎爲中男坤得乾之中炁而成也坎屬水
　而配鉛水中有金鉛中有銀名曰黑汞又
　名水銀此坎之藥物也離爲中女爲波斯
　伽乾得坤之中炁而成也離屬火而配砂
　火中有木沙中有汞名曰紅鉛又名朱汞
　亦名水銀此離之藥物也五千文謂之玄
　牝者乾坤也營魄者離坎也
七返九還金液煉形者是也一時姤精一日

結胎十月脱胎三年無陰是謂純陽之仙六
年絶粒鼻無喘息名曰至眞白玉其骨黄金
其筋履蹈虚空洞貫金石此修仙之極致也
自老子黄帝而下凡飛騰變化之儔皆修此
耳故老子作道德經以詔後世黄帝著陰符
經以彰厥㫖(其文三章皆累聖口口相傳無/有文字後世傳之者率多乖舛)
(黄帝得之於石室字皆一丈又云驪山老母/曾註其文是好事者托言之耳學者當具眞)
(眼/目)眞人魏伯陽因之作周易參同契以極其
底藴正陽鍾離權由之作雲房三十九章以
祛似是之惑純陽吕嵓縁之作沁園春霜天

曉角及窑頭脱空等歌以廣其意華陽施肩
吾脩之作會眞記以誘進學之士雖皆發明
道要顯示機緘然而火候法度温養指歸並
不曾說破天台怡眞先生謫自紫陽眞人宿
德不渝感西華夫人發樞紐而授之以口訣
道成授杏林石泰以悟眞篇杏林道成授紫
賢薛道光以還元篇紫賢道成授泥丸眞人
以復命篇泥丸道成授紫清眞人白玉蟾以
翠虚篇厥後之聞道者紫清之徒也愚宿性
慕道獲遇紫清先生弟子桃源子姚師果見

其龜形象武意其異人執弟子之禮者幾一
紀累以鉛汞之道叩之每辱引辭峻拒嘉熙
己亥從道御前佑聖觀守缺暫歸次年庚子
慨蒙奏聞道祖傳受内丹之訣如教行之果
有靈驗尋爲事奪兩致中輟續觀悟眞篇云
若云九載三年者總是推延款日程又云十
月霜飛丹始熟恁時神鬼也須驚乃知内丹
九年成功外丹十月脱胎由是蓬頭草足浪
走台温有菜隱先生楊師古邂逅永嘉廛隱
一見傾心授以藥物鼎器之旨時淳祐癸卯

十一月也甲辰三月三日復授以火候回視
丹經果合符節元來此道乃是長生不死變
化飛騰之道今人往往只說速死之法否則
守屍而已愚患後人之篤好者或有所聞剛
爲此輩所惑共墮迷津實可哀痛姑略具其
梗槩云
　　　註紫清白眞人金液大還外丹訣
要做神仙
　天寳修聖謂之煉聖之道藥物無斤兩火
　候無時日一日十二時時時不絶一年十

　二月月月長存百日成功一年圓就養成
　聖胎名金液大遺神丹是爲三車大乘之
　道也乃千經之髓萬法之基也靈寳修眞
　謂之煉炁之法藥物有斤兩火候有時日
　一日十二時只用二時一年十二月只用
　十月三年成功九載圓就養成眞胎名曰
　金液大遺内丹是謂大牛車上乘之法也
　九載數足凝神天谷日行默朝上帝之訣
　精勤千日通前一紀脱殻飛神不生不滅
　矣神寳修仙謂之煉形之術藥物雖無斤

　兩火候却有時日一日十二時只用一時
　一年十二月只用九月九十日成功三百
　日圓就始出仙胎點化凡質不但却死且
　得更生服之三年體變純陽不愁寒暑養
　之六載鼻無喘息不患飢虚三千日足變
　化飛騰矣名曰金液大遺外丹是爲大白
　牛車無上乘之術也
鍊丹工夫
　鍊丹有三種一者神丹以存養而成謂之
　打坐二者眞丹以作用而成謂之行功三

　者仙丹理貫三才藥需二物謂之工夫
亦有何難
　神丹三萬六千刻刻刻行火一刻不行便
　成間斷也内丹七百二十以上時時時行
　火一時不行亦成間斷也外丹只八十一
　時行火而已豈不易乎
向雷聲震處
　謂地雷復卦之月也
一陽來復
　謂七日來復之日也

玉罏火熾
　玉罏偃月罏也火者天然眞火也得金鼎
　太素寒煙感之則火熾矣
金鼎煙寒
　金鼎朱砂鼎也煙者太素煙也得玉罏天
　然之火則煙不寒矣
姹女乘龍
　姹女震中陰爻也乘者載也龍者赤龍與
　青龍也
金公跨虎

　金公兌中陽爻也跨虎騎也虎者黑虎與
　白虎也
片餉之間結大還
　片餉之間者一食飯頃也結者鉛凝汞結
　也大者至大無外也遺者遺源返本也此
　金液大遺外丹雖假外藥即非金銀草木
　滓質之物止是太極未判之前先天一炁
　耳既有兩儀四象八卦五行則先天一炁
　分列四出散於萬物之内矣今能以不採
　之採不取之取而取之使天之炁復合爲

　一是故謂之遺也
丹田裏
　丹田者黄房也密户也又名元田左有八
　卦蒼龍右有八威赤蛇中有金精猛獸三
　蟲内顧長生有路三蟲外趍神光漸去心
　神丹元君用離爲網罟於此以畋以漁使
　三蟲不得奔逸以修深根固蔕長生乆視
　之道田漁二字皆從田故曰丹田也或以
　臍下一寸五分炁海爲丹田者或以二寸
　石門爲丹田者或以三寸關元爲丹田者

　此乃醫家行針灸之上下中三丹田之穴
　道也又以一寸三分爲丹田者此是初機
　學道之士入門之丹田也又以心爲丹田
　者此是襌門寂子明心見性之丹田者也
　又以胃左脾藏爲丹田者此是饕餮之人
　行中黄健啖之丹田也又以脾右肝膽爲
　丹田者此是俗師不遇眞訣見雲房三十
　九章及破迷歌論等書攻擊捭闔混無定
　當只不曾說到膽上故執肝膽爲丹田也
　又以眉心爲丹田者此是入定出陰靈之

丹田也以鼻端爲丹田者此是襌流習定
之丹田也以把花執菜握箑持瓢爲丹田
者此是開鋪席道人假物寄神之丹田也
以嬰童兩目爲丹田者此是學視日不瞬
之丹田也以胞囊爲丹田者此是閉尾閭
之丹田也以玉莖爲丹田者此是行金剛
襌左道術者不漏法之丹田也以不念善
不念惡謂之懸厓撒手爲丹田者此是瞎
眼襌和不明無念之旨者之丹田也以胃
脘玉女爲丹田者此是嗽嚥津液之丹田

也以臍心爲丹田者此是旁門採陰者想
心火之丹田也以兩目爲丹田者此是存
想左日右月之丹田也以大顴骨爲丹田
者此是存想九色圓象之丹田也又以面
曰尺宅爲丹田者此是修神庭之丹田也
千蹊萬徑難以盡述要之皆非正丹田也
正丹田者密户而已矣又以七竅中間爲
丹田者此是含眼光凝耳韻緘舌炁調鼻
息和合四象之丹田也學道者之所共務
不可廢也以泥壇爲丹田者此是鍊内丹

　者一載之後移罏换鼎之丹田也初修眞
　之士不當用之
有白鴉一隻
　白鴉者元田白鴉也一名黑汞亦名白金
　即眞汞也黑白相混故謂之白鴉隱而不
　可見則謂之水中金鉛中銀顯而不可用
　則謂之寒山白雪以其能走故謂之金精
　猛獸以其能飛故謂之白鴉一物而異名
　耳
飛入泥丸　

　飛入者用天寳鍊神混元入藥訣三車大
　乘之道二十日不間斷使元田眞汞繁生
　所謂眞種子者只此元田白鴉是也
河車運入崑山
　河車者三河車也一者黄河車即雙關轆
　轤法耳所謂三返晝夜用師萬倍者也二
　者河車即橐籥起火術耳所謂河車不敢
　暫時停運入崑崙峰頂者三者紫河車即
　龍虎交姤訣耳桔槔說盡無生曲井底泥
　蛇舞柘枝者是也崑山崑崙峰即泥壇耳

全不動纖毫過玉關
　謂元田白鴉不費纎毫動作自然透過玉
　關也玉關者戊己門也或毫略動便不成
　丹也
把龜蛇烏兔
　把者將也龜蛇烏兔者水火日月也玄牝
　營魄也鉛砂汞銀也離中坎坎中離也名
　號多端其實只陰陽二字耳　
生擒活捉
　生擒活捉者蓋龜蛇烏兔非一性之物東

　西南北各列一方百姓日用常相間隔遺
　丹之法使無間隔之憂而有同宫之慶豈
　非生擒活捉哉古有王谷子不修陰陽之
　眞理見易有乾道成男坤道成女及一陰
　一陽之謂道之語妄立三峰之術以女玄
　邕爲上峰乳湩爲中峰室童爲下峰其徒
　助虐師意至於剖取心血竭吸陰精以爲
　藥物冀成遺丹故雲房三十九章有悮殺
　之戒朋來之勸也
霎時雲雨

　霎時者片餉也即感速之義也雲雨者雲
　雷屯及雷雨作解之義也夫雲之與雨皆
　坎水之炁耳而坎水遍於天地間感天炁
　則升而爲雲感地炁則降而爲雨雲雨之
　義即陰陽升降而成潤澤之義也
一點成丹
　一點者赤水玄珠也大如黍米故曰一點
　也成丹者從微而著也
白雪漫空黄芽滿院(空别本作天/院别本作地)
　白雪者六虚白雪也空者六虚也黄芽者

　出土黄芽也院者六慾内院也六欲内院
　亦名黄宫以兩腎有六癸玉女專主作强
　其鋒甚锐靈寳經謂斬馘六癸鋒者乃教
　人抑制六癸玉女作强之鋒庶幾黄芽滿
　而不溢也是以眞人有莫教芽孽溢黄宫
　之戒黄芽白雪其名甚衆始也周流首腹
　四肢則爲六虚白雪及其朝宗曲江之上
　則爲太玄神水會歸桂海之中則爲碧潭
　明月矣其潤德則爲沆瀣甘露透入金鼎
　華池則爲火汞流珠繁生黄宫眞汞則爲

　出黄芽名雖不同其實赤水玄珠耳諸家
　仙經所載名各不同雲房三十九章云眞
　道不關書蓋務學不如務求師也
服此刀圭永駐顏
　服此者靈烏望月而飲甘泉也刀者謂上
　士行之能裁成天地之道下士行之則殺
　身而後已圭者戊己二土也永駐顏者長
　生不老也打坐行功工夫各有一千二百
　門皆可以駐顏但不能長生不死耳惟是
　祖述老子伏羲文王周公孔子魏伯陽錘

　離吕嵓仙諸大聖人上焉黄帝下焉悟眞
　一脉之道者斯能永駐顏也
常温養
　温養節次有六一者入藥温養煉内鉛爲
　眞種子時也二者野戰温養進火時也三
　者守城温養退火時也四者沐浴温養火
　敗火死而熏蒸時也五者補寒温養火絶
　而虚守時也六者移罏换鼎温養脱胎入
　口之後時也其名雖六不過只用入藥一
　訣耳始一終五故曰常也

使脱胎神化
　脱胎有三一者脱胎入口所謂强歷十月
　脱出其胎者也二者脱胎離殻所謂鷄能
　抱卵心常聽蟬到成形殻自分也三者脱
　去凡胎所謂形神俱妙與道合眞也神者
　不行而至不疾而速也化者眞無貫金石
　妙有蹈虚空也
身在雲端　
　身有三一曰自有身所謂養就嬰兒我自
　做非是爺精娘血者也二者離合身謂坐

　在立亡身外有身者也三者妙無身所謂
　聚則成形散則成氣者既證自有之身是
　爲地仙仙胎飛入泥丸泥丸爲崑崙峰乃
　在自己雲端也次證離合之身是爲神仙
　胎仙脱殻躡雲乃形雖處地而神在雲端
　也及證妙無之身是爲天仙神超碧落形
　陟太虚乃形與神同在雲端也金液遺丹
　之妙至於身在云端其爲不空之空矣
　　　述贊純陽眞人霜天曉角
乾坤未裂有物如何别

　性著才生炁陰陽尚混融鴻濛爲太極體
　一抱雌雄
解把鴻濛擘破
　龍漢延康劫鴻濛有女青女青從剖破兆
　出萬殊形
說不知知不說
　闊論高談者無非衍舌端上仙修命術開
　口向人難
妙訣眞難徹
　妙道神仙訣宣傳自太清不逢師指點臆

　度枉傷情
知音世所絶
　無數修仙子爭猜紙上文先師從說破瞶
　瞶反無聞
要識陰陽顛倒
　乾坤盪中氣離坎是全材識得先天象身
　朝萬化來
月中日
　太陰元屬坎中有兔爲陽房日雲中象營
　來變至剛

日中月
　太陽離仲女中有桂林烏畢月恒山滿逢
　之魄自蘇
　　　天寳鍊神混元入藥妙訣
一葉一枝花
　五内玲瓏玉雪身雖多關節解通神月明
　酒裏丹霞出不染汙泥不染塵
陰坑是我家
　兩畔寒巖銷玉冰中間一派水澄清太陽
　影裏心花現便是芙蓉閬苑城

硫黄見我死
　五神意馬是硫黄專駕心猿走八方妙香
　絶色濃薰染化作眞人坐道場
水銀結成砂
　黑汞紅鉛是水銀腎精心炁劈天眞重新
　匹配歸無極漸證陰陽自有身
　　　鍊藥指眞歌
上品藥材何物是産在塵凡無遠邇强名玄
牝汞和鉛精炁與神而已矣煉精者煉元精
非婬妷所感之精男不婬女不妷匪學三峰

黄谷術内裏明來會性情虚空無塵生妙質
鍊炁者鍊元炁非口鼻呼吸之炁鼻不呼口
不吸籥天橐地停徐息巽風離火鼎中烹直
使身安命方立鍊神者鍊元神非心意念慮
之神心不念意不慮念慮無非憂憶處忘憂
絶憶靜存神精炁直騰天谷去精炁神藥最
親以此修丹尚未眞修丹只要乾坤髓乾坤
髓即坎離仁坎離仁人不識萬論千書徒自
覓天涯海角有仙師仙師混迹塵凡客塵凡
客隱至人夏葛冬裘如古民榮辱窮通都不

管㝠㝠懷抱藴精淳㝠㝠懷抱藴精淳妙道
天機肯妄陳行滿三千功八百豈愁提耳不
諄諄
　　　丹經舉要
丹經最是易爲先有畫無文幾萬年西伯授
官紬藏史仲尼問禮斷韋編中宣道德皆微
旨後露參同亦正傳平叔悟眞猶顯道不離
左右目之前
　　　三要總叙
曰橐籥守中者老聃之三要也所謂綿綿若

存者也曰闢户謂之乾闔户謂之坤聖人以
此洗心退藏於密者孔子之三要也所謂往
來不窮者也曰頂法暖法忍法釋氏之三要
也所謂火宅三車者也諸家三要之說不同
者以不得正傳也捨三聖師而宗曲學焉能
出火宅而綿綿不窮乎
　　　三關總叙
以精炁神爲三關者内丹之三關也以形炁
神爲三關者外丹之三關也以鼻手足爲三
關者合内外之三關也

　　　九鼎總叙
指心爲九鼎者以心上通七竅下通二陰也
所謂包含萬象體不罣一絲頭者也指絳宫
爲九鼎者以絳宫上通七節下通兩腎也所
謂三彭走出含陰宅萬國來朝赤帝宫者也
指密户爲九鼎者以有三一六癸也指泥壇
爲九鼎者以有天靈九宫也二者所謂從此
變爲乾健體潜藏飛躍總由心者也指子時
爲九鼎者以甲己子午皆數九也所謂正一
陽初動中宵漏永者也指一月爲九鼎者以

一月有九還也指一年爲九鼎者以一年有
九轉也所謂一月一還爲一轉一年九轉九
還同者也指三年爲九鼎者以年成三姓三
年成九姓也所謂三鉛只得一鉛就金菓仙
桃已露形者也指九載爲九鼎者以一載煉
一丹九載煉九丹也所謂一載生箇兒箇箇
會騎鶴者也
　　　陰符破迷贊
至樂性餘
　仁者無憂此性不欠智者常樂此性無餘

　既無樂也其樂自生極樂徇情性有餘矣
至靜則廉
　靜者成仁動者由智苟動趍末性靜歸根
　篤靜不至乃生貪求絶利一源是爲廉也
　陰符經註解頗多必皆託名聖賢取信愚
　俗但所見不同互有得失反誤學者故摭
　迮而明者爲二贊以曉方來觀者當必有
　默會者矣
　　　古仙眞訣集句
父子不堪傳

　天下神器箇箇惜金璧重寳不浪擲依然
　傳授與兒孫道不肯傳說不得
工夫牛鬥危
　大道無爲自古傳不云靜坐只安眠防虞
　慮險如牛鬥此語胡爲不自然
畫瓶裏面覓
　粉抺脂塗一畫瓶玉葫蘆樣果通靈水晶
　宫裏嫦娥翠一朵梅梨縞兔塋
下士大笑之
　上士謙卑明造化一言便解眞人話劣馬

　痴驢直痛鞭放下韁繩作笑鞄(普角步/教二切)
　紫陽白眞人嘗贈趙寺丞詩云汞鉛不在
　身中取龍虎當爲意外求會得這些眞造
　化何愁不曉鍊丹頭此語正與紫陽眞人
　孤陰之說相契故併録于此也
　

　
　
　　
　

勸君不用斬三尸但絶貪嗔與妷癡六慾天
中居内院精勤十月養嬰兒十月脱胎吞入
口穿筋洞骨能飛走等閑俓達元始天壽比
天長同地乆天長地乆無盡時遷質移形人
不知星辰隕伏龍蛇起一箇乾坤不動絲堪
歎時人見大别清高盡向無邊說求生得死
比比然倚草投胎稱寂滅此箇機關古聖傳
仲尼三度絶韋編乾道坤道而已矣在於上
下求之焉乾坤之道非他物只道杳㝠並恍
惚眞精象物暗相逢結在黄宫成糊塗糊塗

成形史伯華功勞全仗紫河車紫河車是何
形色井底泥中一紫蛇
　　修眞六用
　　　曉
夜半寒泉動地雷損奇益偶著靈胎一壼鳳
髓朝朝飲海底紅蓮火底栽
　　　暮
日中姤象振天風武减文加一餉工熟煮龜
肝餐八兩山泉空泥暮爲蒙
　　　行

孤雲地暖閑離岫野鶴天寬倦返巢直道往
來無絆礙火城何必繫如匏
　　　住
赫日騰空碾不停光芒馳散小於星育精金
水丘寒地露沐千山草木青
　　　坐
洗心藏密匪求安歸復工夫怕十寒水土既
平神鼎立芙蓉地裏坐端端
　　　卧
默默昏昏入鬼窠惺惺憭憭未圓陁西山日

暝烏巢桂解鬼休兵馳睡魔
　　五空頌
　　　頑空
頑空枯坐斬生縁日事無縈夜不眠形木心
灰成底事有聞行道却凝堅
　　　性空
性空虚曠日清閑動若浮雲靜似山懶打頑
空無則法有聞行道必間關
　　　法空
法空大抵似頑空有動依然在靜中按月按

時行卦炁二千門路擬皆通
　　　不空
不空空裏有工夫歸復元陽靜處符陽復陰
消須凈盡惟餘黍米一明珠
　　　眞空
眞空妙用妙難思彷彿還如歲運推夜代晝
更寒暑序了無停迹孰爲之
　　修丹十戒
　　　一戒遏惡
勿聽心田惡念生芟除凈盡自明平惡人惡

事須還遠炁定神安骨自清
　　　二戒揚善
孝友仁慈衆善芽更須執禮奬忠加救危扶
困揚諸善長作尊賢樂道家
　　　三戒懲忿
心火炎揚大察明怒將肝膽木來生苟非懲
忿從天訓五賊張狂道海傾
　　　四戒窒慾
主腎之宫號作强六鋒列女更殃𦍙地根不
斬貪生樂慾海吹流入鬼鄉

　　　五戒禁酒
點酒纔經十二樓膽房心室起戈矛眞陽泄
向皮膚去髮减精凋去不休
　　　六戒絶荼
草曰穿腸莫强吞只宜搜洗濁和昏如神不
撓清明志身有甘香白石源
　　　七戒朝實
朝食胡云校實些風寒暑濕怕衝邪功深已
飽三田炁食味空多費齒牙
　　　八戒暮虚

暮食常令腹帶虚六經調暢炁通疏多餐一
口徒堙塞畎澮皆盈落尾閭
　　　九戒高牀
坐卧牀宜三尺高更宜和軟足堅牢低時鬼
炁侵人骨莞藁頻睎莫憚勞
　　　十戒低枕
枕若高時最不宜慳慳三寸莫宜低眞機妙
㫖無人會須遇仙師得耳提
　　　修仙善惡勸戒
孝而不貪

　孝道無爲百行先唐虞一脉此中傳苟貪
　利禄輕捐隕與道相違天與淵
悌而不慾
　事兄從長孝能推悌道能爲世表儀人欲
　一毫來間隔乖爭凌犯出肝脾
恕而不嫉
　恕道元來甚易行但將心地放教平心平
　炁定無他事和炁春風日日生
忠而不妬
　君師夫主事宜忠粒粟莖絲報始終知本

　知恩須合道妬才妬德反爲凶
神聖不𡜍
　孝悌恕忠皆至德惟神與聖妙無極是爲
　五大道之原拘忌之時行不得
智而不婬
　智德元來先五德知道方爲眞知識一淪
　婬慾便昏迷所以申棖遭棄擲
禮而不盜
　尊卑長幼俱有分貴賤賢愚不可紋常將
　恭敬守文禮躐等干名作盜論

仁而不殺
　仁者誠爲五德長善順慈和能育養曰悲
曰覺曰陽剛悲戚剛頑殺之象
義而不害
　五德權衡存於義事無不宜義乃利絲毫
　不利則害人君子謀爲須擬議
忠信不憎
　智禮仁義道之苗苟無忠信亦徒勞全此
　五常誠得本憎疑纔動墮沉曹
言無華綺

　人道貴華仙道實華綺之言不可出口甜
　舌滑能悅人只恐神仙道俱失
口無惡聲
　此口誠爲禍福關興戎出好片言間惡聲
　貴不形諸口天道從來亦好遺
食無求飽
　飲食雖云能養炁養生過厚人不貴愚人
　飽味賢飽聞實腹有鉛宜著意
居無求安
　居處求安最不宜不抽之緒密抽之守中

　橐籥綿綿用便是宣尼屏炁時
對北勿唾
　學道須當惜炁精唾時精炁亦飄零北方
　天一五行始唾涕于兹隕百靈
對北勿溺
　毋令□尿露三光倚溺行屙大不祥對北
　二便尤不可都縁天一在其方
勿妄殺龜
　龜配危星五行水應人左腎生根始無故
　殺之大不祥學道之人尤忌此

勿妄打虵
　虵配虚星水中火應人右腎能關鎖無故
　打之大不祥學道之人尤忌可
禁絶牛肉
　牛之爲物詎難言簡籍敷陳歷歷然殺有
　嚴刑刊在律食多明報至於天福鎸首致
　神光熄禍及終貽鬼録編縱是陰功山嶽
　大削來磨去不饒賢
　天帝三霜一饗之凡庸烏可妄思爲虧名
　失利皆由此惹疫遭官亦自兹好信因縁

培福德毋躭口腹長愚癡飯蔬飲水猶堪
樂何苦長年被舌欺　



三極至命筌蹄




















