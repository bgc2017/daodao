








太上元始天尊說續命妙經
爾時
元始天尊告
太上道君曰三界衆生漂流苦海无有解脫
汝豈忍受宜須精勤奉行我法普該救度
太上道君既奉告命不敢藏情若有衆生危
厄疾病當誦此經稱大慈大悲大惠眞人大
慈大悲救苦眞人即得離苦長得解脫永離
嬰纏長生益壽老命更延一切厄難皆得消
滅

太上道君宣說頌曰
大慈二眞人　能救三界苦　放光照世間
地獄悉停住　刀山髙巍巍　鑊湯飛炎炎
至心念眞人　罪魂解宿𡨚　疾病多苦厄
非災難可言　痛哉傷五神　眞人愍悲辛
清信善男女　歸命須至心　常念二眞人
離苦免憂沈　疾病消衆厄　邪魔不敢侵
畫夜心不離　解脫全爾身　勇猛發回向
同歸七寳林
太上元始天尊說續命妙經
