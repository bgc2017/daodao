










勿齋先生文集卷下同十
(勑賜高士右銜鑒義主管教門公事閤皂山楊至質撰)
代貼職宫觀謝宰執
乆閑田舍敢睎堂察之招再命著庭訖遂祠
官之請職有華於寓直禄且仰以資貧感激
上恩控陳私謝伏念某生居村僻性禀平常
方隆師親友之圖何致君澤民之有粗償邑
債仍負州丞因多病以丐歸坐糜閑廪當引
年而未謝眞戀明時聖皇躬攬以改元善類
同升而資治訪諸生之在否冠八士以呼延

遜櫝弗俞除書頻下鵷鴻並集許接武於道
山犬馬既衰難觀光於天闕歷寫由中之懇
果蒙從欲之仁寵之東壁之圖書俾以中茅
之香火身不離於鄉曲名輒掛於斑行於公
朝何所重輕倍煩造化在老境不翅滿足可
謂遭逢若集注之語言竭平生之精力金籯
教子居家聊用於講摩竹簡送官詔郡誤蒙
於宣取預慚膚淺無補光眀兹蓋恭遇某名
震華夷功存社稷親擁虞淵之日靜排黄道
之雲湯於伊尹學而臣信格天之德懋舜舉

皋陶選於衆見稽古之謨申勤勞百廢之鼎
新指顧庶僚之晋用猥容衰朽均忝榮光某
敢不思見太平力延殘景擬聖主賢臣之頌
共黄童白叟之嬉炙背雖暄徒抱獻君之志
掛冠已晚嗣騰謝事之章
代賀趙大資沿海制置
某恭審宸廷作命制閫澄威公衣錦以居鄉
四輩趣朝於魏闕士持戟而失伍一言靖患
於蕭墻海水無波天顔有喜恭惟某高明而
傑特沉厚而疏通睨天下之英才孰出其右

運胸中之武庫所向無前江淮十年旗鼓百
戰指畫斷匈奴之臂談笑取郅支之頭大勳
赫奕於旂常靜樂婆娑於泉石時方多事吾
豈久閑蜀國何茫然起一琴於清獻鄉鄰有
鬥者驚三箭於將軍方按轡以拊循亟投戈
而羅拜匪洛社公台有賴疑潢池兵弄未休
吏皆趨庭帝且前席灧堆如象焉用從東吴
之船渭水非熊亟入運西樞之柄息烽煙於
邊鄙壯磐石於邦家某江國晩生天街末至
登龍門而未遂運驪駕以何堪連讀緑綈聳

占紫氣晋公之貌孰似庶諧道左之迎大農
之穀幾何庸上關中之計其於慶倚莫既編
刊
代賀淛東安撫趙大資
某恭審青冥授鉞紫殿移珂席之前賈誼所
陳緩朝九陛陜以東周公是主坐鎮千巖誕
敷幕府之條密送京師之福恭惟某海山間
氣宗社重臣材氣無雙不數眼中之餘子威
名有赫平吞塞北之匈奴屏江蔽淮井井其
規模足國强兵斑斑乎勳業偶作平泉之興

閑尋洛社之圖王曰遄歸撫猿猱於劍閣士
而失伍戢螳蝟於柳營與其五月以渡瀘未
若莫春而禊會爰改綸於宸掖廼植纛於帝
鄉宫殿天基申景命萬年之福樓臺雲影聚
蓬萊三島之仙風流文物全屬遨頭期會簿
書不煩老手稍奏保釐之績亟躋宥密之聯
某繆聽朝雞遂共流馬愧咨諏之何有唯曠
敗之是虞欣聆歷吉以啓藩甚幸依鄰而席
芘旗旄可望藥石攸資陪元戎出野亭徒想
鏡湖之集觀奇士留東閣尚隨輦路之塵贊

傒俱深敷陳罔究
代賀淮東總領兼鎮江吴侍郎
某恭審抗旜領饟持橐專城印何纍纍王人
跨諸侯之序鄂不韡韡兄弟繼馮君之歌臺
府鼎新衣冠甚盛恭惟某紫垣魁宿薄海㑺
人有天地有君臣造大學中庸之道言文章
言政事登承明侍從之班妙年歷歷於清華
敏手恢恢於繁劇天當平治帝曰疇咨二千
石朱兩蟠豈薄江東之道院三十鍾致一斛
適多塞上之軍屯心燈相續於大蘇烽火不

驚於細柳以無雙之材氣壓第一之江山兵
食足民信之刀劍盡還於牛犢戎狄和國福
也干戈伫褁以虎皮遄歸紫橐之聯徑陟黄
扉之拜某蜚芻無補蠧粟滋慚温遊北固之
樓臺自笑東華之塵土聳聞異數敢叙同寅
天下稱吴竊晞蹤於循吏軍中有范仍拭目
於膚公贊抃居深敷刊罔究
代賀淛西提刑魏少監
某恭審遴簡笋班分持繡節曰甸服五百里
臣惟命之東西謂國用三十年楮與時而高

下臨遣授變通之策稱提增舉刺之權星駕
有行泉流無壅恭惟某襟期掀豁風範温凝
邇事父遠事君深雅頌四詩之教上治内下
治外洞軍戎萬里之情彯纓歷簉於鵷鸞除
器且專於蘭錡高折廣寒之桂載賡聞喜之
詩白玉爲堂演綸有待黄金如土救幣莫前
小煩漢使之咨諏立見周家之殷富直天子
圖書之府未隔清光空庶人刑獄之牢式符
明指亟被膝前之召益崇肺附之親某疇昨
侍朝於今聯治歷歷遊從之款依依離索之

懷簸揚之粃糠在前敢憶憩棠之舊臭味也
草木於我毋忘誨藥之忠贊係欲言剪裁莫
究
代賀史侍郎知平江兼提舉
某恭審疏榮魏闕移鎮吴門蕩節風生繼衮
衣之先躅雌堂晝永賡畫戟之清吟臺府併
新吏民交慶恭惟某神姿凝粹德寓恢洪八
葉名家親寶相門之笏一經教子密傳道學
之燈方當文度居膝上之時盡得陳平宰天
下之說論思益峻培養加深水斷蛟陸剸犀

出神鋒於寶匣前鞭鸞後箠鳳騁逸駕於華
涂頻分半竹之符久報嘉禾之政充仁心於
父母凛清操於冰霜童子中和之歌轉聞而
上公卿選表之用盍歸乎來帝念姑蘇之民
地大扶風之郡迎送疲於數易撫摩庶其少
蘇雙旌啓藩萬物吐氣摘山煮海不妨拜使
者之廳聽履持衡即入侍玉皇之案某登畿
最晩諏隰何堪夢欲斷於朝雞技且窮於鼯
鼠幸光華之密邇均蔭賴之扶疏同官爲寮
敢附甘泉之法從國士待我定憐東閣之舊

人贊倚有懷敷謄罔既
代喜雪賀宰執
某伏以四時成歲冬且至以生陽一德享天
雲亟同而雨雪乾坤益瑞海宇均歡恭惟某
密運大鈞力凝和氣攷金穰之占野閔鐵甲
之屯邊謂宿麥連雲欲仍驅於厲鬼則飛花
剪水必嚴飾於玄冥凑繡紋一線之添慶瑶
陛六霙之集某繆共漕轉與睹休祥嘉穎歸
周端叶豐年之夢潜枚縛蔡嗣聽捷晝之音
代冬至節賀秀王

某伏以漢得天統曆方衍於萬年冬亞歲朝
陽果來於七日偉磐宗之元老庸川至之嘉
祥恭惟某德瑩冰壺望高璿柄王曰叔父大
開茅土之封天與善人端介椿松之壽對繡
紋之添線奉絲絡之送珍某問俗在原庇寒
知夏木牛流馬曷被軍纊之温玉帶垂魚秪
仰御床之近
代冬至賀平江史侍郎
某伏以鳳闕書雲協緹葮而應候虎丘擎雪
映麾節以生光順臨剛長之辰繽集大來之

福恭惟某清風肅吏愛日宜民東閣吟梅猶
記調羹之味紫宸鳴玉巍通候對之班行矣
賜環從而問笏某咨諏何補芘覆居多巷陌
張燈憶舊遊於大府殿庭稱慶迎新渥於脩
門
代回慶元守賀冬
伏謂魯觀書雲動葮灰而應候鄞樓擎雪照
茸纛以生光順臨剛長之辰繽集大來之福
恭惟某清風肅吏愛日宜民東閣梅開續衝
寒於山意西湖冰合懷倚月於欄干伫頒黄

霸之金歸佩紫宸之玉某咨諏何補芘覆居
多朝路隨君空憶瓊瑶之跡新堂領客猶聞
絲竹之音贊仰有忱敷刊罔究
代回嘉興守賀冬
伏以鳳闕書雲驗微陽於玉琯鴛湖飛雪照
瑞彩於牙旗順臨剛長之辰繽集大來之福
恭惟某半符易牧今袴興歌近尺五之天境
因人而增重占丈三之景政與節以俱新稍
陳履韈之儀歸遂塤箎之樂巍登文石密侍
甘泉某諏度無堪芘依有素華廳聒樂喜聞

叶氣之回異畝産禾更上豐年之奏其於頌
贊罔究敷謄
代臨安倅章謝宰執
伏以巖邑字民僅逃官謗神臯列倅遽忝恩
除惟地近而格高愧人微而資淺鴻鈞所播
泥軾奚堪竊謂天府之貳副車號稱小尹錢
塘之一都會密拱大廷置員或過於三廳通
决實關於庶務蓋彈壓輦轂以佐而長非平
分風月以夸諸人遠若熙寧坡老居於是席
近而嘉定諫臣出於此涂顧事任之不輕必

材能而後稱伏念某清苕晩進小草微蹤插
架書多敢墮綺紈之習堆床笏少居懷弓冶
之羞一同遠試於甌閩三載偶沉於桴鼓初
無政最何有言揚全璧東歸爰索長安之米
掃門上謁冒陳光範之書縱治中六百石猶
階而可升如城南尺五天則夢所不到賴提
挈之力大蒙造化之功深日往月來毋多侍
戎朝發夕至眞是便家非惟撫鶺鴒之原得
誨孤而治葬抑少憩雞豚之社容息蹇以磨
鉛當此僥踰若爲報塞兹蓋恭遇某八荒開

域一柱擎天蕭也規曹也隨歷歷奮庸而熙
載房之謀杜之斷惓惓修政以攘夷器名每
謹於繁纓人物率歸於夾袋有如塊礦均沐
埏鎔某敢不佩服隆私持循先訓庶題輿而
佐岳稍結綬以登畿展驥何爲聽槐街之鞭
策登龍甚幸厠材館之簪裾誓畢微生仰詶
厚德
代回沿海制置趙都承
某恭審歛謨宥密進撰凝嚴謀帥誰先漢臣
無出誼之右在師中吉周公其主陜之東辭

玉陛而有行合天朝而交慶恭惟某胸蟠萬
卷筆倒三江自其少年蚤負臺閣之望安於
平進歷更麾節之勞當朝廷救楮之時應君
子拔茅之象密勿百寮之上周旋二柄之間
過政事堂丞相每改容而聽用春秋法史臣
仍載筆而書方將登法從簪橐之班相與定
匈奴金繒之議若時古鄮有事春蒐校六步
七步之愆士輒譁而失伍膺再命三命之寵
公甚壯而臨藩前茅戒嚴細柳改色親授青
冥之鉞閑圍别墅之棋昌黎入廷凑之軍信

兒郎之帖服光弼代子儀之將見旗幟之精
明亟聽褒嘉歸陪論獻某侍朝甚幸將漕無
堪政依樞柄之餘輝擬預月樓之清集況朱
蟠之出鎮欣紫綬之增華羈懷竊感於别離
盛禮敢當於駢儷著鞭先我自憐骨相之屯
折柳送君賸祝功名之會襟期所共心畫奚
殫
代回嚴州衛守
恭審作命典藩簡辰植纛書登金鐀密聯東
壁之輝車擁朱蟠高壓客星之次叔度之來

何暮文正之蹤有光恭惟某學富鄴籤姿凝
崑玉儼若思毋不敬威儀素習於三千進乎
道恢有餘肯綮蚤經於十二振伯仲塤箎之
譽擅春秋蘭菊之芳宜在朝廷乃更州縣遡
牙檣於清瀨森棨戟於上游田廬間苦於白
催帑廪頗從而赤立規模自我必易局以置
棋手段過人儘無麵而作餅稍修數月之令
亟騰五袴之歌入爲公卿浄洗兵甲某使華
曷稱王事徒勞鏡中之髮既星江頭之潮如
屋政擬擘牋而賀上遽蒙惠翰之來前憶千

騎之過都僅一觴而臨水觀風畿左長哦結
輩參錯之詩假道棠陰行遂淵明歸來之興
報襄弗恪詹鄉加厪
代回安吉州趙監丞
恭審選賢斑綴分牧京畿得結輩十數人榮
佩銀菟之印封姬姓八百國清占水精之宫
下車有初比屋相慶恭惟某行高天揖量大
淵渟博洽多聞映太一青藜之杖風流自命
披謫仙紫綺之裘人知直上以干霄我則徐
行而按轡既飛鳧而展驥載騎馬以聽雞禁

臠東床飽觀奇士判花西掖盍列從臣肯槃
薄於一麾試招徠於六客吏事綽然餘地歌
謡藹其近天燕寢凝香伫報龔黄之政都堂
並席定追富晏之蹤某漕轉無堪知憐有素
憶從容而扣閣欣振厲以開藩不因過客而
飾厨豈復追胥之打户設施强人意信知於
此不凡駢儷遺我書似亦未能免俗占詶甚
率馳仰徒勤
代回常州衛寺丞
恭審改符作牧縮戍之官衡嶽雲開勿膏車

而秣馬荆溪月滿眞泛宅以浮家條教一孚
謌謡四達恭惟某金籯學富玉海文深不踏
丹梯一第特慁子耳爭麾翠轂萬鍾何有我
哉典章淹貫於胸中政事笑談於筆底翩翩
敭歷藹藹聲稱就零陵山水之鄉周爰咨度
作平泉花木之夢蚤賦歸來上篤念於世家
公出臨於鄰郡山無貢錫坐凝燕寢之香驛
有賜環入試糜丸之墨某星軺曷稱霜鬢堪
驚政懷曠敗之虞乃侈寅恭之幸浴乎沂與
曾子賸思石浦之琴書瞻彼淇美衛公勉繼

沙堤之衣鉢貽牋首及報染奚殫
代回新嘉興守余監丞
恭審用傳出關分符作守在春秋爲槜李雅
推地望之雄輔京兆曰扶風未覺天先之遠
先聲易達生意頓回恭惟某標致蓬萊兮閬
風器質黄鍾而大吕胸中書傳皆尊主芘民
之方堂上精神得富國强兵之要謂升高而
自下既歷外以居中余不負丞君子式嚴於
戎器仲難爲弟少公盍列於政涂肯槃薄而
佩緺廼怡愉而戲綵帝念阜陵潜龍之所民

罹泰山猛虎之苛出命維新改轅自近鴛湖
棹穩何異探蘇隄之梅鳳沼詩來還勝夢謝
池之草稍報撫摩之最遄歸選表之斑某漕
轉罔功芘依知幸銜袖忽貽於駢製襲巾惟
謹於珍藏見爾送人殆取揶揄之笑轉而聞
上伫傳宣布之歌贊徯實厪禀詶莫罄
代回江陰王守
伏審分符作守宅甸服以惟良便道之官過
帝關而不入特厪書素隃想車音恭惟某源
流雄奇被服温潔是父是子早競茁於蘭芽

其人其天今獨存於華萼維志澹而不躁雖
步徐而自高既卧黄紬洊憑緹軾柯山棋散
訪一斧之仙蹤申水波澄應三刀之佳夢曷
云不敵於壯縣足堪愛養於細民小試蕃宣
急看選表某驅馳已勌蜚輓何堪律宜黜而
乃升身欲歸而復駐鮮于非駿敢稱一漕之
福星益部有襄及聽三章之童子占詶良率
馳仰徒勤
代回温州趙少監
恭審塗芝作誥列戟專城二千石起家分左

符於漢殿八百國同姓輔東屏於周藩來暮
有歌和衷甚幸恭惟某行高天揖量大淵渟
博洽多聞太一下青藜之杖風流自命謫仙
披紫綺之裘恢恢政事之科歷歷功名之會
既飛鳧而展驥即騎馬以聽雞學宰相居都
司結綬歷更於二府以君子除戎器褰裳薄
近於千巖蘭亭之樂未央宣室之思罙切相
攸翠蕩駕彼朱蟠無嘆愁聲小借慈祥之父
母有治理效遄歸選表之公卿某莫稱斑行
猥共漕轉厭簿書之塵土夢松菊之田園一

鶴隨公喜流傳於新政雙魚遺我愧先辱於
華牋未以罪行庶其忠告
代回知台州李監簿
恭審城專左輔星直中台竹馬填郊除道歡
迎於新守木牛供粟同寮解后於故人想見
部封便安條教恭惟某根蟠僊李響振天鈞
論議長江衮衮流而不盡剸裁游刃恢恢地
而有餘維温良恭遜熟以持身故安靜和平
見諸行事薄味監州之蟹亟聽待漏之雞章
滿公車類朝奏而暮下軍多戎器爰内修而

外攘聚精會神甫爾在廷更治考功於焉請
郡駕言皂蓋陟彼丹丘未庸庭户之令修頓
覺閭閻之疾愈天非難穀熟城不没而江平
五百茗花聊具石橋之供三千牘草遄歸
金馬之班某將指何堪思歸未遂每憶侍朝
之款殊恨定交之遲俶兹寅恭幸甚蒙賴課
民二母彘知賸布於中和遺我雙鯉魚愧難
勝於駢儷爲報草草有懷卷卷
代回婺州陳郎中
恭審寓直宸奎承流寶婺青氈吾物弄印訖

以畀堯紫馬君來騎竹繽其迎伋鼎傳初令
幸獲爲寮恭惟某學博而文宏道醇而德備
一麟獨出士知韓愈之可師三鳳齊飛人惜
劉蕡之不第歷江淮之兩郡安丘壑者累年
何自爲郎庶幾謀國菊猶存於苕霅舟輒引
於蓬萊維明月之雙溪冠扶風之三輔桐鄉
愛我嘗鳴支邑之琴渤海勸農聊聽譙樓之
角尋麗澤詩書之化訪叱石神仙之蹤伫擁
鋒車徑登荷橐某繆共漕輓何取咨諏粉省
分曹尚憶侍朝之喜黄堂報政側聞樂職之

歌方上日之戒期乃後時而言賀珍函俯逮
華施難詶
代回建昌張通判
恭審疏恩漢殿通守江城爲氓而遠一廛阻
郊迎於别駕呼童而獲尺素辱郵置於都門
隃占布置之新可卜康功之效恭惟某詩書
正脉名節故家爲帝王師笑夜取老人之履
得江山助宜時稱大手之詞凡所居官綽然
餘裕高則建封之授鉞小猶萬福之麾舟當
國事之孔殷盍人材之傑出何其計左聊爾

治中作麻源三谷之遊麒麟擗脯踵文昌八
座之美鵷鷺催班某不移其愚奚適於用馳
隰未離於魏闕捍隄良苦於胥濤爰念毋以
丐麾廼䏼天而閟允維桑梓恭敬止徒懷忡
惙之心存松菊歸來兮終樂寬閑之野偶稽
慶幅尚請誨言
代回林提管
伏以漢使乘軺猥將隆指郄賓入幕首屈英
游糟丘之職徒以勞人蘋洲之隽廼肯從我
瞻言一葦辱此雙魚恭惟某天材素高吏業

滋敏疊奏種桃之最擬爲槜李之遊謂太微
二十五星盍搴華於郎省如長安十千一斗
姑振領於兵厨稍展修能亟躋要列某莫稱
觀風之寄粗有慶賢之心故人斯來何事弗
集庶同出袖間之手豈徒流地上之錢繼西
湖賦梅花儘有餘暇比南豐持香瓣則似過
情占報不臻晤言以罄
代回臨安劉通判
伏以我來君去莫留畫幕之賢德舉言揚少
見戀袍之意高文有貺私謝何爲伏惟某丹

穴産奇紫荆爭秀雙鳧遊戲蚤收墨綬之勳
孤鶩登臨曾續珠簾之句簡拔既居於小尹
斑聯行趁於大昕某老矣臨戎幸而集事憶
家山之荔子已趣歸裝寄江驛之梅花毋忘
宿契暑宜護重日聽褒遷
代回興國羅知軍
自天子所用更治以專城與父老言知阻飢
於墊水寞條俶布生意俱回伏惟某綽有父
風歷收吏最從軍油幕慣聯慷慨之詩借地
玉階屢吐崢嶸之論睠富川之爲郡匯衆澤

以横流未蘇魚鼈之民況宿貔貅之戌上心
所屬敏手攸資人活青州親榷山而輦粟圖
開赤縣同備械以修車某雪去霜還心疲形
瘁得結輩參錯部内何幸蒙成容少游款段
里中已堅歸計
代回蘇參議
帝簡儒纓出自黄間之泒官居議幕來看畫
棟之雲有惠書函足占僚契伏惟某温良有
守恬暇無營廼奏最於弦歌肯賦閑於香火
郊坰可出屈工部於劍南境土未還致匈奴

於闕下有謀則就不約而同某偶幸旅旋已
堅祠請視小醜以鼠子何謂功多遇少公之
桐孫庶窺文獻解嚴甫定襄報殊疏
代謝趙提刑舉狀
五位合乎天數冒干使斧之威一字華於衮
褒亟露公車之奏取之自遠聞者皆驚極感
琢於肺肝略敷刊於筆墨竊謂宦路每拘於
選調舉員尤重於職司并四者難尚鶚炙求
而弗獲制一以詩猶龍睛點則便飛此下寮
切於歸投而崇臺樂於成就伏念某蕞然小

子縛以微官清江碧嶂素號富罔緑水紅蓮
今爲苦海旱蝗相踵田間多菜色之民糴餫
孔艱庭下少雁行之吏方孜孜於職守皇汲
汲於身謀箭一失則廢前功姑穿楊而進步
丹九還而换骨因䑛鼎以垂涎春光纔動於
鬱孤寶相遂圓於窣堵頑冥坐井何有粹明
面墻若爲闓敏責粗逃於官謗能曷取
奬假過優揣摩增愧兹蓋恭遇某材
堪柱石身在江湖以道相傳續千載聖人之
脉得情勿喜盡一成君子之心居禮樂而有

光知賢才而必舉顧如孱瑣莫稱搜揚某敢
不厲志公廉詶恩特達氣象彷杏雩之樂聲
華薰桂籍之香庶幾報坐主於門闌抑以見
先君於地下豈他人不如同姓毛原幸得以
宗周毋爾音而有遐心籍湜敢從而叛愈丹
扃所嚮曒日斯臨
代謝皮右丞相
慈恩託契上台記夾袋之名光範移書下幙
被繡衣之薦開雲霄於萬里收桃李於一門
恩重命輕感深涕集竊謂選人唯斑改是務

舉主最職司爲嚴並四者難儘連貫虎侯之
札缺一以待必勇奪龍舟之標非金剛杵有
以攝持則玉女盆何縁拄到不先不後如取
如携伏念某樸樕微荄駑駘蹇步泛蓮依水
初微畫諾之能食糵飲冰第謹律身之戒望
七階而勃窣繞三樹以彷徨同年豈無情特
荷老端明之垂睠他日又獨立仍蒙大丞相
之興憐方紅旗踏報於捷書正綵服親浮於
壽斚念郄氏一枝之桂下郇公五朵之雲何
德以堪其應猶響兹蓋恭遇某上醫扶國鉅

棟擎天魏公自督視而歸君臣相說汾陽居
令公之位父母俱存精神會于一堂威稜憺
乎四裔堅黄河如帶之約續豐水有芑之詩
材無細大悉以作成官若中外從而器使故
令合穎樂以轉鈞某敢不恪秉素心仰詶大
造觀遠臣以所主不離父子兄弟之間報國
事以衆人即受天地鬼神之譴指縱惟命赴
蹈奚辭
回趙僉判賀宣召
應制非才久斷藜燈之夢趣歸有旨仍霑樺

燭之香顧董轄之方新欲循墻而不可靖惟
忝竊實出吹颺未控謝箳篁車先辱贈錦繡
段因儷篇之從臾重行計之趑趄非關人去
而山輕寧免林慚而澗愧雖夜對莫分於蓮
炬然春光久泄於柳條朕不棄卿敢誦北闕
隱廬之句公如送客請續南浦緑波之詩更
借言於開陳庶以禮而津遣舉莫廢也愛則
助之略此禀酧嗣圖侍罄
與趙丞辭漕臺月俸
案畔掌書浪夸仙秩幙中草檄偶繼芳塵槧

鉛徒弊於精魂印綬亟還於肺腑類無耕而
用馬敢不獵以懸鶉遣貺甚勤控免難已蓋
始因疾諗待來年然後損之若仍以俸言則
今日之受非也寧甘却長者之賜是粗守頑
夫之廉善爲我辭無出公右奢華歲節既沾
沽酒之十千特達衷言終覓買山之百萬容
聽響卜别拜隆頒
回王象先惠詩
高士不爲猥釐宫務德公寡出謹執師喪及
兹三退而强留廼辱兩章而言賀自量衰繆

莫稱褒期維其因用藥而識君臣故不廢伐
木以全朋友吾二人在耳想無下石之言臣
百口保之儘有侄山之日少安勿躁薄責尤
宜
回赤城觀熊書記
效茅仙戲赤城夙窺英躅從子雲問奇字忽
枉高軒袖銜偶儷之文屐折空虚之喜某厭
隨舉子親續宜僚薰胸中書傳之香領物外
煙霞之趣文章一伎漫遊藝於筆端道德二
經素嚅眞於舌本得時則駕而月斯征某勌

矣賦歸譽之過實金玉有定價慚非識寶之
人風雲入壯懷宜擇立身之地矧當年少政
要書多
謝聶秀才贄見
虚簷曬日政搔老子之二毛滿座生風喜見
秀才之三耳辱贈我錦繡段知同飲玻瓈江
久客邊淮干戈未定乍歸鄉井松菊猶存何
遽至啼飢而號寒要不害安貧而守約吾無
隱爾難持嶺上之白雲君其圖之自有書中
之金屋居慚地主聊酌鄉人

回王監宫賀宣召
處士歸山仍居宰席使人赴隴促返紊廬升
轄猶骰子之選官詣闕類胡孫之入袋偶然
洗幽谷之耻或者興捷徑之嘲寵詒詩篇極
佩友誼方移庭而勒俗駕敢犯座而應客星
較八斗一石之才言語浪夸於子建觀九尺
四寸之榦功名宜屬於曹交共載而東當復
于上

勿齋先生文集卷下
