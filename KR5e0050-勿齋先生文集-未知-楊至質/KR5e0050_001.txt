










勿齋先生文集卷上同九
　　　　(勑賜高士右衒鑒義主管教/門公事閤皂山楊至質撰)
　　　太一宫清心齋謝陳提舉
茅洞煙深繆執住山之斧竹宫天近忽頒赴
隴之書姓名誤徹於冕旒行輩輒先於冠褐
竊惟祠嚴太一是謂貴神星應少微故名高
士當建紹乾淳之際多巢由園綺之臣召對
禁中每談經而論道放還物外且錫號以賜
書比年以來此事俱廢何者蹊趍而徑入甚
於車載而斗量一洗而凡馬空咸服明公之

能斷數行而彩鳳詔庶有異人之肯來如某
者平凡無奇孤潔自守結習偶隨於筆硯蹤
跡遂遍於江湖名山大川所到領攬諸老先
輩于時從遊間結屋以聚書將息陰而休影
濫修煙霞之長怳驚歲月之侵二十年不入
修門果能此道五千言束之高閣未喪斯文
俄有命以自天俾陳力而就列即清夜藜燈
之地掃積年鋪席之塵毋若宋人然借曰薰
蕕之殊器猶吾崔子也或疑虎鼠之同宫修
文輔教苟效寸長歸美報上庶伸素志終愧

荒唐之學難詶希闊之恩兹蓋恭遇某性禀
高明躬持温恪聖經賢傳匯玉海於胸中秀
句英詞粲錦囊於筆底書畫詣鍾王之妙談
鋒透老釋之微公餘蕭散於園池客至從容
於詩酒如其穎拔樂以甄收某感佩隆私激
昂晚節仰祝聖人之壽常瞻太尉之尊十事
囊封切慕愛君之种放三書袖入仍希望闕
之嵩高稍别庸流式詶異遇
　　　代失儀降官謝丞相
搢屏弗恭愆儀九陛紏彈曰可貶秩一階戴

皇慈寬大之恩繇廟論優容之賜合誅而貸
識感于慙某塵翳性天津迷學海半世徒勞
於韋布一官竊蔭於簪紳愛子教之以忠僅
守過庭之訓事君犯而無隱永懷戀闕之誠
自祗役於簡書每飾躬於冰糵蓴湖學製開
邊粗給於軍需蘭渚負丞攝郡嘗被於荒政
洊叨列剡重累洪鈞分符服領以南矯首泰
階之下問民疾苦安得中和以作詩歌藉國
威靈所幸豐登而少公事璧苟全於細滿玉
愛食於長安負扆當陽方披奏牘墜笏于地

遽失朝儀初非天之違顔若有物以掣肘碎
牙俯拾敢希前輩之高風拄頰遊觀空羨西
山之爽氣槐緑之羞莫掩薪粲之刑曷逃負
芒以還席藁而待議從忠厚第削籍於宜敖
施及顛隮尚寓形於坱圠頭顱自省骨肉知
歸兹蓋恭遇某咸一德以享天兼三王而施
事聲色不動作成擊泚之精忠名德相望保
用問謩之故物因侍邃嚴之讌曲陳末减之
條全此微蹤寘之薄罰某敢不銘藏厚德轍
戒前非加恐懼以修身期周旋之中禮抽手

版付丞相休閑敢負於明時奉介圭覲我玉
入對或存於他日其爲摧謝罔既敷刊
　　　代賀丞相除太傅
恭審敭制大廷報功眞宰帝怡愉而奉太后
載加册玉之稱公燮理以備周官爰正面槐
之席事光典禮慶浹臣工兹蓋恭遇某柱石
壯材蓍龜先見五百歲孕靈於海岳二十年
宅揆於廟堂擁昭立宣不動色而安天下平
淮縛蔡當戮力而復中原精禋既肇於南郊
介福聿臻於王母集搢紳而歸美寫琬琰以

成章法駕東朝肅領皇儀之盛玉音中出誕
躋公傅之榮轅田併衍於膏腴鼎路益隆於
體貌坐而論道對不呼名作宋一經見聖君
而賢相封齊四履竚異姓以眞王某託命大
鈞勞心小邑捧黄麻而欲舞望赤舄以無階
峙芻茭峙糗糧方備潢池之盜作鹽梅作麴
糵永同巖石之瞻
　　　兼領旌德觀都監謝京尹趙節齋與
歸尋杞菊擬乞閑身領檻湖山廼兼祕宇雖
大府體召摶之意恐先賢懷拜信之疑竊惟

觀以道名境隨人重知章有學始專鑑曲之
煙波清老能詩故奉金陵之香火倘酒甕飯
囊之輩徒齋鐘粥鼓之羞伏念某略帶書癡
未除劍氣一壑足安於晚節十齋再入於舊
巢乏嵩高平賊之書漫云詣闕無簑衣通神
之術敢望築宫片文隻字屢送上方敗屋頽
墻如在傳舍公即清心而憐客吏言旌德之
缺人疏檄寵頒緡斛俱至以高士爲主簿或
議喬木之下鶯從天子作門生焉用小兒之
棄馬維弘景居山三營别館而堯夫在洛十

置行窩使學徒有所指歸與耆舊相爲款密
至若現白鶴者按行於林屋袖青蛇者飛過
於洞庭何得拘攣等是遊戲爲節齋一出不
惡向長隄獨步亦佳兹蓋某堂堂乎漢宗英
綽綽然京兆尹大而筆橐補衮職之闕細而
薪米得都人之歡間小隊以行春正新亭之
出日問坡仙之何在周旋靖白於一堂唤彌
明於此來管領侯劉之二子山判不移於請
囑玉音特許其往還某敢不强賦梅花賸栽
楊柳環數十里皆水洗清坐客之俗塵後三

百年有人增入黄圖之新志
　　　謝運使江古心萬里請住玉隆
兩街應制竊依藜杖之光十國出符俾轄錦
帷之衆溢榮褒於䟽請借壯觀於齋居試言
道家之大山莫若旌陽之故宅冠袍所聚之
地領袖必得其人過者垂涎多買遊談之頰
舌從而染指誰惜常住之眼珠此曹自輕吾
道幾墜伏念某江湖漂泊木石冥頑未能茹
商皓之芝固嘗護許君之柏因元戎枉駕以
戾止爲同列爭席而翩然識面目於山中屢

作天寶翠巖之夢送頭皮於官裏誤陪甘泉
泰畤之祠因内醮以進詩辱上恩而潤筆俯
加訓諭未許言歸望閻公都督之襜政慚素
昧設徐孺高士之榻忽傳好音熊魚雖欲而
莫兼猿鶴殆驚而且怨兹蓋伏遇某名高日
月威振風霜訪六一翁瀧岡之居登進郡最
創二十士鷺洲之學作成人才洊移青絲玉
節之華併領畫棟朱簾之勝爰披圖而問俗
信拔宅以飛仙頗聞騰勝之區久缺焚修之
長群鴉爭鼠已在吾目獨鶴昂鷄孰當人心

左浮丘右洪崖百聞不如一見近皇甫遠居
易三占則從二言某何德以堪不求而得價
非高於少室身難出於長安舍己事以勤館
人申誦他日從公之語趁霜天而收柿栗空
吟昨宵夢母之詩未先桑榆尚可桃李
　　　謝何漕卿請住玉隆不赴
懷歸得告暫離蘂殿之班領衆修眞洊辱星
臺之命屬愆期而卧疾方露奏以祈閑玉音
未俞鼎語奚答睠遊帷之福地虚轄席者許
時豈都仙之靈在天故悠悠而弄印蓋大府

之明如日不草草以卑人破狺然投骨之爭
俟角者爲麟之出果孚輿論必費冥搜如某
者厭江湖而知休甘草木以俱腐三年去國
誤叨命召之榮十載住山自笑身謀之掘繇
剛腸而嫉惡第洗手以奉公囊錢雖慳户屨
粗滿前使者從而過聽今明公何所取材置
驛傳書示軍將打門之喜送州津路移太守
勸駕之勤維名稱尚隸於帝旁恐職業難共
於戲下兩徵不起初非少室之山人一榻縱
懸定有南州之高士允副權衡之選庶新鐘

鼓之聲兹蓋优遇某爲儒者宗眞宰相器當
乘軺而問俗亟植纛以臨民令下棘圍無纖
譁於戰螘手摩鐵柱有大造於屠蛟遥瞻井
柏之陰森慨惜香花之牢落孰爲主宰謀及
國人忘虎符龍節之尊加鶴氅鹿冠之禮某
居憐薄命仰負盛心黑笠垂雲阻訪洪崖之
舊朱簾捲雨尚從滕閣之遊公如遽歸僕則
退聽
　　　謝郡守潘户部减糴
烏絛謁郡敢睎貨藥之僊白粲送倉特損敷

苗之糴即福地洞天而區别俾齋鐘粥鼓以
交鳴一飯知恩雙壇齊壽嘗考閤皂授田之
籍失於紹興經界之時南曰陽北曰陰沃壤
咸歸於富室高不旱下不水豐年粗給於常
堂會祠牒之日廉致食單之雲集朝廷初行
儲蓄之令官吏爭持操切之權違累聖勑旨
而弗蠲與三邑編䇇而均配攫財猶肉揀粒
如珠忍令田里之怨嗟皇恤山林之飢餓某
濫居官轄合轉食輪因衆口之嗷嗷動我心
之戚戚既乏鬼兵之運粟眞愁縣令之破家

期兒童迎細侯除道幸先於紫馬定舍館見
長者入城爰跨於青騾冒陳千一之愚樂殺
什三之數文移庾氏宛同魯肅之指囷惠及
山人不費眞卿之作帖所持者狹其說無疆
兹蓋恭遇某秀出坤維望高乾緯一命落瞿
唐之棹十年參文石之靴有宅占水精宫中
自適其適無書至光範門下時行則行廼剖
漢符遠臨蕭渚謂吾年五十姑守兹土然歲
糴十萬幾倍他州推赤子内溝中莫救前人
之失祭名山在境内務令廣衆之安於招徠

補發之間示委曲代輸之意某敢不謹持杓
柄仍卜燈花飯顆瘦生戴笠已憐於杜甫酒
材春乏卧樓更念於洪崖忘其在陳輒爾望
蜀
　　　謝句容王宰斷刺盜柏賊
山木千章素嚴樵禁宫墻數仞輒入偷兒斧
痕幾類於乾陵公事遂干於偃室極懲不貸
厚德何窮竊惟王母桃紅兒三嘗而啖帝董
君杏熟虎四出以啄人神仙幻化固未易竊
寇竊侵漁且不能免而況槎居海上駕乘或

犯於斗牛桂在月中斬伐猶驚於蟾兔吏徙
武昌門西之柳童抱杜陵屋上之茅誰無六
根天亦五賊伏念某液滿曷用盤錯非長許
柏葛杉俱曾灑掃交梨火棗久自栽培來從
句曲之三茅擬種玄都之千樹月明有鶴方
吟峰頂之松澗響無人俄失庭前之柏雖異
乎四十圍之溜雨本望其八千歲以爲秋不
堪鼠輩之欺爰出羽流之嗾慢藏誨盜非無
鎖於洞門悉上送官蒙亟囚之獄户一辭毋
隱五聽兼詳幸未爛於樵柯僅半存於隍鹿

見豕遇雨吉慶寬鄰里之呼荷校滅耳凶俾
按市朝之撻山賊寒心於路側樹精快意於
城南匪賢令尹哀丁丁之聲則群不逞將旦
旦而伐兹蓋恭遇某名香仙籍家近旃林苗
裔三槐待擎天而作柱襟期五柳試滿縣以
栽花愛人材於拱把之微恐山林有童顛之
醜磔此穿墉之鼠妙於食豆之雞未論檜頂
之昇僊足使桐鄉之愛我某守株知繆採藿
懷慚期盡剖於藩籬怕愈加於刀鋸召賊曹
呼五百已㘅赤縣之恩效隱者笞羌夷尚奮

嵩高之勇莫如自治不在多言
　　　謝縣宰免伐墓樟
墓木拱矣諸孫均霜露之懷匠石過之令尹
赦斧斤之厄闔宗感涕行路齎嗟蓋聞宰有
民人一縣常誇於桃李誰無父祖九原謹護
於松楸故法垂穿心禁步之條而禮著爲室
斬丘之戒睠言冷族居旁先塋墦間之祭序
以衣冠相承累世江邊之樹狀如車蓋其大
十圍陰陽家謂蔭益之宜子姪輩起科名之
望適騃弟呼盧而罔利致貪夫駔儈以獻官

人亡書存操二十七年之白契神出鬼没輸
一萬千數之青銅叵堪刻木之舞文直爲老
樟而買命松因丹活縱挈吕仙之墨籃荔以
嫗完儘帶黄巢之劍跡兹蓋恭遇某英標聳
壑定力擎天明堂梁棟有待於相材巖邑絲
桐聊尋於寶氣市生柴炊塵甑初不與百姓
交聽大風敗重門何以令衆庶見爰求鉅檟
載立崇閎庸新萬目之觀豈吝千金之費某
亭之猪可祭也固莫逃黄霸之神吾子於虎
又死焉决不墮泰山之猛桃且栽而未去桂

雖斫而無痕苟非當家孰錫爾類某藤蘿息
夢葛藟知元思召伯於甘棠之陰遺愛敢忘
於勿翦畫道士於枯木之下深根庶保於長
生
　　　謝郡守王監薄
傳食侯門歸休已晩充貟主席董率何堪捧
郡檄以知漸簉公墀而言謝嘗聞山川以人
而輕重鐘鼓隨時而盛衰維張葛雙壇記寰
宇之福地有陳黄二士列政和之道官後先
領袖以俱賢内外規模而畢備夫何近世頓

異前修頑嚚之惡滔天清靜之風掃地況秋
田之絶穗致午甑之生塵巾鉢如雲政張頤
而待哺犁鋤得雨須乞糴以贍耕倉苗未了
於半輸縣稅早行於預借負逋山積宿蠧根
深必表裏練達之人辦上下煎熬之事如某
者禀資苦薄識字無奇因浪走於四方偶從
遊於諸老拄杖探桂林之洞推蓬讀浯水之
碑八月觀潮屢倚樓於江下三更諜虜嘗草
檄於淮南謁海陵神翁之居酹采石謫仙之
墓騎驢而訪趙搜招鶴而謁西山泝清漲而

登鬱孤攀赤城而眺桐栢舟泛鑑湖之月觴
流曲水之波卧念平生轍幾環於天下來歸
故隱屋方就於雲邊編排滿架之官書布置
繞墻之仙藥自甘終老無復他求誠知桂館
竹宫岧嶢京闕亦有石壇花院錯落衮鄉由
來天上無愚懵仙焉用世間不唧𠺕漢彼以
爵而吾義人皆醉而我醒忽紙卷之探名上
之官府辱筆頭之加點付以家山固貪青眼
之榮奈破白身之戒甫涓辰而隸役時拊已
以捫裏學問未充曷扶持於風教林猷不敏

定敗缺於公私非惟作杞菊之羞又將爲桃
李之玷兹蓋恭遇某名高黄甲斑在紫宸别
駕鐔津威鎮千村之狐兔專城瀟渚化行三
邑之豚魚人妖首破於黠胥女魃適罹於旱
歲愛民如子移粟於河振貸而活青州親見
富公之陰德吐握而延白屋尤推姬旦之盛
心故雖山林下人亦或俎豆間物玄裳者鶴
誤墨而蠅某敢不並縁詩書湔祓泉石庶幾
我靜而民正萬一老安而少懷富壽多男從
華封而祝帝中和樂職效益部以歌襄恐趣

歸列宿之行使遽失二天之託其於依戴罔
既鋪陳
　　　回臨江趙倅
一鶴玄裳甫覘泥軾雙魚尺素忽到巖扉粲
盈幅以成文墜多儀而爲貺誦藏無斁感耀
俱深嘗謂高尚者不事王侯神仙者間遊廛
市隱圖南於華頂貴客自來現洞賓於岳陽
時人不識若夫住山應世出郭呈身平生所
喪已多一見安得如故比承某題輿榮上迓
騎繽前臣非黄冠師敢廢郊迎之禮公下白

屋士獲瞻山立之標小詩蚓竅而蠅聲歸夢
鹿眠而鷴掛詎期專介寵俾芳函刻贊(心/經)刻
箴(夜/氣)信共西山之臭味授筆授墨焉解子雲
之覃思織蕉輕過於五銖釀桂香醲於一榼
監州有饋行路皆驚某倦客江湖濫尸泉石
幸依劉於此地知說項者何人文士中朝誰
興懷於羽褐樵夫前路果乘暇於青鞋祗候
按行庶幾傾倒(文士樵鞋皆/來劄中語)
　　　迓郡守章吏部
銀菟宅牧重境内之名山竹馬迎新唤雲間

之孤鶴除道審買臣之至候關移尹喜之恭
睹以爭先禮云賀上敬惟某名垂宇宙學貫
天人祖笏父衣雁塔聯題於數世卿珪從橐
龍門獨擅於一時帝曰象賢官爲博士晋編
摩於宥府參綜覈於銓曹因襆被以退朝廼
剖符而更治畫錦略榮於沈井曉帆恰漲於
蕭灘五馬不受二毛方當壯歲兩劉以及三
孔親挹遺風坐令安靜之化行竚見中和之
詩作然念斯民之困僅書去載之豐敷上産
以隨苗幾竭稻粱於南畒指清江而索楮類

尋杜若於芳洲舊新之券俱輕公私之蓄咸
匱不有鞭霆之手曷施活國之方珥筆一雙
首轉移於風俗去天尺五亟選表於公卿伏
念某逃儒自初進道不敏未辦九還之鼎浪
升諸老之堂油幕從軍檄嘗供於盾墨金門
應制杖仍照於藜燈幸得請而號最閑合掩
關而作高卧誤狥家山之衆洊登主席之虚
由外侮以䦧墻忍旁觀而縮手吾何愛此幘
使君實重於挽留人或彎其弓兒輩輒從而
傾軋望旗旄之戾止信衡鑑之瞭然入岳陽

謁子京非敢眩瓢中之藥如全椒遇應物庶
容拾澗底之薪贊倚兼厪鋪刊罔既
　　　上提刑蕭大著
聞公子之名有日矣方圖上謁於霜臺謂處
士之廬無人焉頗覺包羞於雲壑亟裁短贄
仰瀆嚴威蓋聞君子小人有同牛驥深山大
澤實生龍蛇雖物情什伯之不齊豈書策二
三之無取賢如滅明必不至於偃之室學如
子路亦奚爲於丘之門皇華兹賁於林塘王
氣倍添於草木神仙弗遠但消金鎖之掣開

車馬曾看未必蘆花之深入畏褦襶向人之
熱笑敲推衝尹之狂刺字縱漫吾舌儘在忽
睹析屋五花之判幾令教門一葉之輕彼雀
角鼠牙聽訟固煩於召伯若龍頭豕腹聯詩
寧乏於彌明不勝懵然與語之慚殆有招之
使來之意恭惟某儒宗學博王佐才高紹唐
室之相家瑀將及遘比漢朝之人傑吾不如
何既躋蓬山清切之聯宜掌薇省雄嚴之制
出節肯臨於廣部發倉全活於饑氓就著繡
衣閑登席帽翔而後集授代之舉甚高死者

復生平反之德滋洽詔暑囚而親録言夙駕
以周諏二使星明身俯趍於寶墠五原雨足
手倒挽於銀河毋庸泝皇恐之灘當徑侍通
明之殿某謀身素拙於道無聞傳食四方不
作蠅營而狗苟歸休一壑可堪鶴怨以猿驚
正抖擻於塵編且摩挲於丹竈堅柴扃而麾
俗客抱瓦缶以雜畦丁薄聞攬轡以按行莫
敢曳裾而造請春秋之貶猥及其類左右之
容孰爲之先異三子者言點也倘蒙於殊顧
扣兩端而竭鄙夫恐坐於同科爲客解嘲豈

予好辯
　　　辭岳漕
使臣轡有光將大轉木牛之粟先生飯不足
縁新移玉女之厨嘗聞先之齊家果於此乎
觀政其嗟可去惡得無辭某維其欠負郭二
頃田不自樂陋巷一簞食故起單於千里遂
傳食於諸侯門外東方何曾飽死山頭杜甫
元自瘦生備嘗殘杯冷炙之悲辛已决早韭
晩菘之歸計公由中而補外客驅去而復還
椎鼓擊鮮或詫逢辰之有幸張頤待哺焉知

過午而未餐以塗民之耳目爲令太苛倘累
人以口腹於禮孰重借令束十圍蔑亦能插
幾張匙忍聽無天殷殷之雷笑玩行地亭亭
之日不起筆吏誰哀王孫既豆羹得則生雖
草具易爲食果念及門東之索禮貌有虧第
誥諸竈下之炊司存自謹豈期鞭扑反逮輿
臺縱投鼠何忌之云然打鴨之驚莫甚酒不
及而公榮無恚猶别親疏醴忘設則穆生竟
行當明去就若尚懷戀豆之念是愈負伐檀
之譏恭惟某禀天英靈有祖風烈爲肥甘自

足於口每苦樂快同乎人犒油幢百萬之兵
曾趍漣水養珠履三千之客未遜春申偶然
忘由己之飢非不推食我之食曲行懲戒猶
示等差與其婁瑣瑣細故以撓人何患無磊
磊奇士以赴我請從此逝幸聽其歸因黄粱
而悟夢魂休說邯鄲之富貴有青精以好顔
色别爲梁宋之遨遊懷刺在庭結裝問路
　　　回太一吴都監
太一燈明濫陪諸老蘇公堤近因就三賢得
之聊當於行窩議者或譏於幽谷伏承某法

參晋猛詩續唐均降滕六於中宵恩榮象笏
挈鬱儀於左手光溢烏輪不惟精禱祠之書
抑且造修煉之妙方賡酬而相樂念離合之
有時華以大篇介之多餽旁出固慚於兔窟
暮歸尚借於燕巢唤眞人蓮葉之舟可能訪
我續處士梅花之句定合輸君感在心藏謝
容面盡
　　　右街鑒義謝提舉
身返齋居僅循故步禮成宫謝廼俾初街信
名器不可假人顧富貴何有於我弗容還勑

殊覺厚顔伏念某苦無伎能頗有氣性清心
獨處難求師友之親白首重來不廢君臣之
義好賜疊頒於箱篚文詞每達於冕旒未報
主恩幸逢宗祀萬花簇駕獲觀天仗之儀一
札降廷忽預道官之選論知事則米鹽任責
較法師則符水通靈誰謂柴愚儼同噲伍兹
蓋某事上畏謹如道慈悲憐千里之遠來頭
銜未改忍一夫之獨泣脚迹同昇昔聞經略
之大師今見焚修之高士某臂枯欲脫囊澀
休看非錢不行免上貼麻之請有書可讀但

顧乞骸而歸
　　　太一宫宫主謝提舉
心清事簡謹守齋規恩重望輕躐參宫務雖
奏言之神速奈材具之荒疏竊惟貴神所宅
甲於御前道家者流仰之天上夫何近歲頗
異前聞非惠非莊莫識濠梁之趣若臧若榖
俱爲博塞之遊讀黄庭者誤字固多點周易
者研朱能幾習達挑於市井孤涵養於朝廷
欲挽頽波必資定力如某者知身有患於世
無營既襆被以還鄉復招旌而赴闕舍近取

遠爭看御筆之新除辭尊居卑但保青氈之
舊物效簞瓢於陋巷憶笋蕨於春山倍費彌
綸使填領袖與人而問所欲掉頭即控於牢
詞知我者謂何求覿面訖承於寵渥曷出諸
君之右輒居方丈之西因閑就冗已失本心
欲去翻留眞成繆計兹蓋某典刑前輩骨相
臞仙丹暖三田不服少年之藥香凝一室閑
看平旦之經佩彤弓狐矢以事君禱桂館竹
宫而保國凡依棲之羽服均披拂之春風某
敢不洗手奉公直躬率下少課焚修之報益

權進退之宜信今日之受非難逆大君之命
期來年然後已幸容處士之歸
　　　謝徐叔寬見訪
解陳蕃之榻夙慕當家訪子雲之亭忽臨吾
地惜定交之不蚤辱委贄以甚勤伏惟某雙
劍産靈五車飽讀體物瀏亮每叉手而賦成
摶風扶摇歎摘髭之第晚鼓篋熟虀鹽之味
擔簦攬山川之奇窮當益堅威不能屈曰恭
寬信敏惠(兄弟以此/五字爲字)聊相對於紫荆從賢能
俊秀升即齊攀於丹桂某巖棲且老户𨵙誰

來捧駢儷之大篇識清修之㑺客楊氏爲我
諒無拔毛利天下之譏徐卿生兒申誦回頭
驚賓客之句永歌不足小住爲佳
　　　囬鄒元叔謝給飯牌
勸糶及山方隨苗於上産給符自庫廼繼飯
於先生非惟見憐客之心蓋亦示隆師之意
行供已久言謝何遲恭惟某富有紙田親傳
書種怕入長安而炊桂肯從閤皂以飯蔬諸
弟子事兹有年或笑從徒而安坐大丈夫不
能自食雅應進食以療飢雖殊孟子之養鍾

庸免顔囬之執爨將軍未老從者皆興此日
一簞匙漫抄於雲子他年五鼎柈定進於賓
郎某夙負素囷偶開舊店嗟吾山之豆落羡
君谷之黍生母嗜鐺焦歸遂承顔之樂兄因
釜頡母貽紾臂之嫌去榻即懸新條猶在
　　　囬茅山白雲觀林管轄
懸榻重來羞見堂前之青草緘書遠至曾分
嶺上之白雲當暑讀之有風清甚恭惟某蚤
脫逢掖勇求還丹發言爲詩類不食煙火語
得時行道間亦結粥飯縁偶然值大兵而凶

年聊爾依阿姊於明月伫膺一札入踐兩街
某年華向凋世味俱薄斷送未甘於官裏遊
戲只在乎人間我自倒行徒識子雲之字君
如哂笑同尋和靖之梅
　　　回周子魯催詩
比承風馭肯顧雲扃接麈尾之談信無虚士
示牛腰之軸云是鉅公洊貽偶儷之緘猥索
平凡之句方乞爲寒水玉何以報緑綺琴詩
三百雖多奚爲徒累洪厓葛柮之僕母七十
相依爲命緬懷嵩高柿栗之居深慚短章莫

究盛事擊唾壼而略讀覆醬瓿以無疑
　　　回雷應雷
歸閑一壑爲去國之外臣投贄兩章有扣門
之熱客問其甲子生以庚辰正老泉讀書之
年亦康節望兒之歲高吟不讓遠到何疑謂
童子出視之試驗雷琴之清濁與先生並行
也少須霞佩之頡頏
　　　回王秀才謝會
袖詩過我方嗟識面之遲樽酒延賓乃告墮
肱之厄維名山非容易可到幸佳客肯聯翩

而來本期衡嶽之雲開不料石頭之路滑蓋
文章類脫腕之敏而官職有折臂之祥偏袒
而露右肩想費良醫之塗抹持螯而用左手
還容老子之周旋
　　　回曾道士求掛搭
三書詣闕焉用詩囊六驗歸堂合呈飯鈔縱
使無心而出岫豈應空手以入山舊識雖多
清規難紊學行脚去恐遭同舍之鵰取告身
來便駐横江之鶴願文爲惠佩意良勤
　　　回趙簽判送管轄帖

息爭優老擬變前規求退得遷甚非本志畫
幙重千金之享打門驚雙璧之投古杉欲摇
頑石亦駭念鳥飛之久倦况鼯技以俱窮三
叉路口已悔迷塗百尺竿頭焉能進步無阿
堵物從而回買非軍資庫可以寄留拆洛陽
耆舊之書幸察堯夫之非傲謝鄉里小兒之
米容教靖節之早歸略具禀酬切祈矜體
　　　回聶秀才
緇褐還鄉竊衣夜行之錦珠璣擲地誰書晝
卧之裙偶飛夢以遊仙遂愆儀於肅客伏惟

某名居天北譽振湖南秀才三耳憶昔過從
觀音千手失今留挽莫遂樽酒論文之款徒
深屋梁落月之懷冠履袈裟俟他時之和會
靴袍手版勉即日之榮登
　　　回張副宫賀封額
鬼蜮混并繆作雙壇之長仙龍幸會併疏九
陛之恩未論吾教之有人聊補此山之缺典
伏承某應酬局熟佐使功深詣闕休上書期
挽河而洗甲坐石時得句甘捧鉢以抄雲鋪
張大篇光耀老眼某無他私意利我公家紫

誥黄麻偶成勳於一旦素書青策猶借譽於
諸方
　　　回陳管轄
某松篁歲晚膠漆年多擊竹而和踏歌高尋
仙侣眠雲而謝丹詔遠振祖風雜旗鑼迎導
之聲惠金石鏗鏘之句某髮俱雪矣筆匪椽
如老馬爲駒殊悔六州之錯後人收果儘多
九府之圜
　　　回黄講師
某良心止水講舌生風讀易而至得妻竊鄙

屠蛟之壻入山而遇頑石親見牧羊之兄吟
詩七言夸我二美某名隨謗得事以志成帝
命維新辱權衡於楊子祖風可振勉衣鉢於
譚君
　　　回王監宫
某棲心造道餘事談兵續孤鶩落霞之文身
慣遊於南浦授七星斬邪之劍派親接於癲
堂喜曠典之秩神賦新篇而遺我某偶然集
事乆矣妨賢張後二王曷發才難之歎軍中
一范尚觀戰勝之功

　　　再領官事回陳溪山
太一天貴神揖别竹宫之香火青氈吾舊物
唤醒葛岫之煙霞群譏驅去而復還誰識放
行而把住過勤膠漆之友寵惠珠璣之篇路
摧車峽覆舟固人心之難料水斷蛟陸剸革
惟吾力之猶能毋袖手以旁觀庶開誠而忠
告
　　　代上趙憲催春削
繡衣立霄漢之春發生有日寶塔合浮圖之
穎望賜如天洊馳不腆之辭拱聽惟新之令

竊考選曹之立法最嚴憲節之舉賢幾州幾
吏率係於部封一獄一訟審觀其職業縱圓
衆剡必出我門䑛淮南鴻寶之丹孰無炙色
得季布黄金之諾諒不食言重念某學淺過
庭材非人幙惟簡書之是畏幸齒髮之方强
能勿勞乎未了癡兒之事與其進也甚知丈
人之眞當迎候於輕軺即褒存於敝帚察九
仞之泉於棄井約斗升之水於西江辰來何
遲祗俟孟春之徇鐸仕如此急或虞半夜之
負舟忘喋喋之數窮申拳拳之三請恭惟某

間平聞望伊洛淵源用謀王斷國之規任明
刑折獄之寄周原從而歷按𩕆石爲之安留
倚長劍於崆峒之顛鼠子帖服懸明鏡於方
皋之目馬群遂空繇其許可之不輕是以搜
羅而殆徧某辱居屬籍願列師門譬傳神政
在阿堵之中如插羽則便扶摇而上先宗盟
而後異姓維大造之有成待國士而報衆人
非小生之所敢歸依至切敷控奚殫
　　　代干制帥史尚書薦舉
擁帥幢開制閫大江均戴於使天攀相衮叙

年家小草輒投於恩地顧下寮之塵土仰熒
座之星辰忘其等威控此悃愊竊考累朝龍
虎之榜號多士則有之若求兩家鴻雁之行
俱三人者鮮矣鼎立臨江之孔台聯番水之
洪從夸競秀之榮誰篤同登之契維先君而
二父託端殿之一門半刺史携客而上鬱孤
最崇交於繡幙今丞相省親而道湓浦特枉
顧於緹屏書云情猶兄弟而姓不同意者施
及子孫而恩罔替然骨骼龍猪之别故飛翺
鵬鷃之殊可言而言謂進則進伏念某斗筲

何筭寸線無長鎖應厠名僅取踏槐之效棘
圍還試尚希賜笏之傳偶遺霈之霑濡即微
官而束縛讀荆國臨川之集訪蕭洲文選之
樓貴人欲出我門猥蒙推挽癡兒待了公事
靡憚勤勞拳拳食蘖以飲冰望望雘丹而塗
塈在脫選莫難於職剡而乞靈嘗扣於采庭
躬洒報亟慨垂重諾捧崇垣之疾置增陋廨
之榮光與其挾劉公之書薰蕕同器孰若致
伯魚之問桃李成蹊庶因萬石之澣裙樂以
千金而享帚恭惟某禀於天者渾厚輔以學

而高明身在沙隄習見鳳池之衣鉢量闊溟
海平吞蜃氣之樓臺十年不出於長安八座
峻躋於冢宰屬邊頭之多燧宜江面之無波
用鋪敦淮濆之規模移彈壓輦轂之手段旨
麾羽扇布置樓船軍聲大振於柳營虜衆悉
潜於草地寬九重之憂顧贊百揆之疇庸父
愛之子亦愛之奇士夙延於東閣主賢者客
必賢者愚人或取於西家某託門墻僣瀝其
鼠肝類彈者冒求於鴞炙願損有餘之惠曲
矜不肖之孤卑簣土以成山免仞泉而棄井

生匠石之園長伯樂之厩奚俯仰於他人侍
公休之屨拜温國之堂誓依歸於此世稍圖
植立庸答鈞陶
　　　回王監宫賀宣召
處士歸山仍居宰席使人赴隴促返齋廬昇
轄猶骰子之選官詣闕類胡孫之入袋偶然
洗幽谷之恥或者興捷徑之嘲寵詒詩篇極
佩友誼方移庭而勒俗駕敢犯座而應客星
較八斗一石之才言語浪夸於子建觀九尺
四寸之榦功名宜屬於曹交共載而東當復

于上




勿齋先生文集卷上















