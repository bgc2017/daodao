










二經同卷内九
　　洞真太上青牙始生經
　　洞真三天秘詔


洞眞太上青牙始生經
　　修行五生寳圖
青牙始生西王母所修傳太谷先生黄童真
人谷希子太極眞人封一通於岱宗之山七
千年三傳有玄名紫簡當得此文百年内有

其人者亦聽三傳修行五年三尸消滅五神
安鎮五帝交遊逍遥三清也
東方青牙元象蒼天中爲歲星流爲木精下
爲太山鎮人肝府其炁始生如春草之初萌
其光啓耀如暉日之發芒二人共吞與神同一
南方朱牙元象丹天中爲熒惑流爲火精下
爲衡霍鎮人心府其炁始生始絳雲之包白
日其光肇照如玄玉之映丹淵二人共吞與
神同一
中央黄牙元象黄天中爲鎮星流爲土精下

爲嵩高鎮人脾府其炁如黄羅之裹紅雲其
光如紫煙之籠落日二人共吞與神同一
西方素牙元象素天中爲太白流爲金精下
爲華山鎮人肺府其炁如景雲之絡明月其
光如幽夜之睹明珠二人共吞與神同一
北方玄牙元象玄天中爲辰星流爲水精下
爲恒嶽鎮人腎府其炁如素煙之迴玉樹其
光如流星之赴洪波二人共吞與神同一
男女年十二以下知可及之未可行之十二
以上知之行之不經私通謂之始生十五以

上皆爲晚焉晩知多已經損補復彌爲艱難
雖非私通知生爲晚晩生猶可得延不可名
爲始生矣若經私通後知生道先應齋謝依
科如期不知謝法不得參受始生之經得受
之者不死能得之者必生生生之人共吞五
炁五藏結華五神懽悅五星流布五老降靈
攜遊五嶽上宴五天長生不死保成眞仙凡
經傷損不得始生之經不吞青牙之炁不納
五色之津雖習衆方終不補復補復尚未可
得得道從何而招矣夫乃同志精修五德勤服

五牙旦旦不替亦可向五王方行之不過五
年位登仙聖五帝使命羽駕雲輿日夜迎接
適意逍遥運未昇玄迹未淪隱行化世間出
入无礙誹謗者自受其殃干犯者自罹其咎
惡人凶魔不能毁壞辱之愈潔揜之益明恩
德流布天人仰宗矣



洞眞太上青牙始生經











