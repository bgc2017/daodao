








金液大丹口訣
　　　　太微洞天白衣道者授
　　　　冲虚妙靜寧眞子鄭德安序
夫欲修眞必須窮理盡性以至於命可也性
未明也命不可知故釋氏以性爲主命爲伴
太上以命爲主性爲伴此二說甚好性爲主
者先要明我父母未生己前是箇甚麽將萬
境萬縁悉皆看破元來只這一點虚靈爲主
此箇身體亦是虚幻既如此時末後一着作
麽收拾回去佛云向上一着千聖不傳如得

者名爲六通無礙六自在如來如無此着終
爲頑空祖師云饒君了悟眞如性未免抛身
却入身從此更兼修大藥頓超無漏作眞人
太上以命爲主者先要人實腹養身保精生
炁以炁化神以神合道縱横猶得長以玉樹
枝莖花葉茂盛之喻工夫鍛鍊純陽爲體身
外有身千千變化穿金透石現種種之神通
與佛何異性命二字不可分作二亦不可併
作一件說故仙家金液大丹妙訣金箱玉笥
萬劫一傳玄科云遇人不傳閉天道妄傳非

人泄天寳輕泄漏慢罪滅形九玄七祖受㝠
考伯陽祖師云竊與腎者談曷敢輕爲書寫
情記竹帛又恐泄天符若遂結舌瘖閉道獲
罪誅可以口訣難以書傳諦思之不須論深
藏守莫傳文平叔祖師云吾昔三傳與人三
遭禍患自今已往當鉗口結舌雖鼎鑊在前
刀劍加項無復敢言矣余思之願天下人悉
達此道如此戒行深深當如之何既得師傳
不免漏泄粉骨碎身難報師德先師云一人
傳道福及九祖太上願願長生必不固靳余

遂譔六十四句口訣號曰太一含眞火符直
指七言詩一十七首號一秤金西江月六首
應純乾卦於中括盡下手工夫玄關一竅藥
物川源火候祕㫖進退抽添沐浴温養脫胎
神化無不備悉此乃是余親行所得之妙望
學者勤心精進刻日有驗得驗之後每日消
息擬時要准辯認浮沉識昏明知早晚莫瞌
睡節飲食工夫到降則取升則迎打成團發
光明密密綿綿而無大過之患猖猖狂狂則
有不及之憂得之非難行之爲難守之尤爲

難量都來十月之辛勤永享無窮之逸樂然
此未知那箇是决烈慷慨特達能仁明道者
得之默而行之句句相應方遂德安之願也
如遇師訣誠與不誠行與不行勤與不勤則
非德安之咎也余誓曰我若悮了肯學人萬
劫風刀當受考如遇此書生輕慢怠惰者永
爲下鬼禍及九玄學者察焉
　　　訣曰
余年十九去參師得遇至眞老白眉一言指
出玄關竅有有無無誰解思得竅歸來專内

視黄婆只在這些兒我今不避天詄責說與
學仙人得知心下腎上中高處約以髣彿是
根基莫執有象妄爲做只今凝神定此規做
時跏趺須大坐絶塵忘念眼低垂鼻息綿綿
調欲住欲住不住若毫釐到此切須休念起
若還念起氣神離寧耐百骸如若墜任生任
死勿生疑霎時百脉氣撮來心如昏悶力難
支滿口玉液款款嚥便覺頭底冷風吹中間
一道熱汗流流至尾閭化爲離炎炎衝入崑
崙頂化作一粒玉珠垂迤迤邐邐流下來冷

窨窨地如雪梨看看滴在玉池裏便將液送
始相宜穿過重樓入土釜紅蓮含蘂景絶奇
以意送入黄金鼎鼎底火發無人炊此是天
然眞火用起時爲候少人知一刻有丹一刻
採一時火起一時窺千經萬論俱不載我今
漏泄願君爲每日一陽來起復急須進火莫
稽遲進火别無他計較只將心意去迎之火
若武時心用武火若文時以意隨積漸汞乾
鉛自竭抽添進退象盈虧沐浴只忌卯酉月
若還加火必傾危到此節氣宜保守過此之

時謹慎施十月胎生且温養一朝現出一仙
姿容貌一般無兩樣方顯神仙妙用彌更有
一言相囑付切莫脫胎亂奔馳神若出時頻
顧宅出熟方可遠遊嬉姑待三千功行滿
玉皇下詔入丹墀
　詩(一十/七首)
　　　初習坐
先且跏趺坐半年次宜清靜絶塵縁然後用
吾眞妙訣誠心一志守中田
　　　下手

存神定志入黄宫百脉朝元炁聚中形重如
山汗如雨霎時火燄自冲冲
　　　工夫到時
太極無形生一炁默然一炁化陰陽清中有
濁從天降黑裏藏紅自地彰
　　　火候
聖人傳藥不傳火從來火候少人知于今漏
泄天機妙火發初爻是子時
　　　擬時要准
爐中赫赫火長紅亦用心迎入土宫每日一

陽時要淮莫教錯用費神功
　　　物藥景象
守一壇前芽已萌朱砂鼎底火初明中宫玉
漏丁丁滴皓月横空夜氣澄
　　　升降交結
水出高源下玉京火生地户發光明一升一
降歸中土結就團團離坎精
　　　抽添妙用
汞歸金鼎鉛藏伏鉛産玉罏汞自消二物有
無成至寳抽添理法自然超

　　　浮沉沐浴
沐浴之因兩意微學人須要不違時眞炁薰
蒸周偏體一炁浮沉始合宜
　　　紫河車
含養元神氣與精紫河車動似風輪潺潺水
響華池内爍爍金光徧體春
　　　聚散變化
前短之因交媾時退長成物散回歸陽消汞
涸渾無事直待周天再發機
　　　養成炁母

金胎神室在中宫似有如無要積功三箇月
時形似橘一年數足亘天紅
　　　百日基成
十旬内鍊慎持盈漸覺罏邊似菊馨已是半
成消息處小心姑待出黄庭
　　　沐浴忌日
兔鷄之月且開懷住火休符保聖胎十月成
功光透體天門烈烈項如開
　　　移神换項
朞月移神直上昇三關一透便通靈青娥仰

視崑崙頂穿過黄庭入紫庭
　　　　温養胎仙
炁足神靈入紫宫三年温養要雍容若還塵
境纖毫隔失却蓬萊路萬重
　　　　自然神化
九載提携身外身此時出入不由親功成行
滿丹書召鶴駕翩翩謁紫宸
　　　　西江月六首
　　剥盡一陽來復温温井底靈泉紛紛白
　　雪降長天人在瓊樓飲宴忽聽黄潰報

　　道翠娥已至宫前二人相見結親縁料
　　想無人得見
　　臨得二陽來到急須喚請金公三人相
　　會入黄宫恩義相施歡共飲用龍肝虎
　　髓醍醐美酒香濃這般富貴是仙翁勝
　　似豪家受用
　　倏忽三陽交泰氤氲萬象皆春民安國
　　富賀新正大地人人相慶不覺元宵又
　　至皇家放賞華燈嬰兒姹女暗歡欣記
　　取月圓時分

　　天上有雷大壯人皆恐懼修身千山雲
　　布炁薰蒸沐浴虚心清靜此理賢還悟
　　得便須能解衆眞陰陽到此兩相停二
　　八德刑相稱
　　老陽逐出少女全家俱是男兒五行四
　　象旺當時富貴因兹蔭起中宫黄金作
　　壁重樓玉砌階梯更兼身内有摩尼元
　　始懸珠可比
　　四月純乾夏首華池菡蓞花開金波皎
　　月映樓臺珠露荷擎堪愛以造天然造

　　化須憑神運安排虚中功行是奇哉說
　　與常人不解
　　　安樂歌
君不見安樂窩中懶散人不貪富貴不求名
但向無中尋取有須當認得假和眞大道本
來俱恍惚陰陽相制却成物學者愚迷總不
知萬史千經尋不出遇明師親指訣只在眉
毛并眼睫高峰要到若須臾不遇直徑徒跋
涉安罏鼎立根源離中有汞坎中鉛二物相
將歸土釜黄婆媒合始團圓這件物無處覓

要妙玄微人不識自家活計自家收任你强
梁奪不得人人有炁精和神不是硃砂及水
銀偃月罏中頻進火鍊就金精却一斤既有
本何愁末自在逍遥長豁達逆順縱横體自
同得象忘言成正覺人笑我貧我不貧爭奈
身貧道不貧玄珠至寳爲吾友養在丹田無
價珍空不空色不色造化循環無盡極人來
問我若何爲不能共伊談論得枉勞神謾費
力薄福之人誰可測未知南北與東西寧辨
青黄與黑白濯甘泉滌垢污神仙也是凡人

做妙用分明在目前崎崎嶇嶇行遠路賔是
主主是賔賔主相看親更親契論丹經憑口
訣箇中端的自然眞存其心養其性性若存
時心自正無爲而爲無不爲萬境俱忘神自
應非或是是或非是是非非轉執迷迷人不
悟玄元理達者超昇上太微既得魚兮安用
筌既渡河兮安用筏安樂窩中樂道歌便是
長生不死訣
　　　歸眞篇示後學
道卽心也心卽道也道由心生心由道有因

心明道因道悟心心生爲性性從心有此性
者眞性也無生無滅無去無來不增不咸如
如自然炳焕靈明圓通太虚者是也變化感
通之謂神神之由也神無心不立心無炁不
成炁無精不有精無炁不生炁無神不運神
無炁不行炁無精不住精無神之凝神無心
不守心無神不靈神之靈也不疾而速不求
而至變化不測自然而然而亦不知其所以
然而然也心神妙用我知之矣故達磨西來
不立文字面壁九年直指人心見性成佛者

是也此心者非思慮念想有形可揣之心乃
天心之心人中之心也在人身中求之不可
求於他也非遇至人不可得而聞不可得而
見雖遇至人密而授之若不自下靜定工夫
於大死場中認得分明亦不許知之既知也
眞知也悟之也一從斯有二從斯得三生萬
物造化無窮焉於是佛仙聖人深明大道洞
悟天心陰陽造化妙理玄機皆從此心而得
也聖人之心凡人之心其實一心而已悟之
者聖迷之者凡噫道在邇而求諸遠事在易

而求諸難何哉眞如妙性箇箇圓成因貪因
著了無是處大丈夫决烈慨慷直下承當領
斯之言向此用功與道合眞矣
　　　抽添詩
意到玄關抽百脉眞鉛海底放金光神歸混
沌添眞水靈汞山頭化玉漿


金液大丹囗訣










