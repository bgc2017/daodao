








重陽全真集序枝一
全真之教大矣哉謂真者至純不雜浩劫常
存一元之始祖萬殊之大宗也上古之初人
有純德性若嬰兒不牧而自治不化而自理
其居于于自適自得莫不康寧享壽與道合
其真也降及後世人性漸殊道亡德喪樸散
純離情酒慾殽蠧於中愁霜悲火魔於外性
隨情動情逐物移散而不收迷而弗返天真
盡耗流浪死生逐境隨緣萬劫不復可爲長
太息也重陽憫化妙行真人博通三教洞曉

百家遇至人於甘河得知友於東海化三州
之善士結五社之良緣行化度人利生接物
聞其風者咸敬憚之杖屨所臨人如霧集有
求教言來者不拒詩章詞曲疏頌雜文得於
自然應酬即辦大率誘人還醇返村静息虚
凝養亘初之靈物見真如之妙性識本來之
面目使復之於真常歸之於妙道也或問真
人者曰人生天地間雖曰最靈亦萬物中一
物耳孰能逃陰陽之數孰能出造化之機有
始必有終有生必有死此自然之常理也不

禀異氣仙不可求不契夙緣道不可學豈可
苦身約己如繫影捕風鏤冰雕朽爲必不得
之事求難成之效哉真人喟然歎曰長生妙
理人具仙林孰不可求有怠而弗成者顯而
至多有勤而取驗者隱而甚少世人以多見
爲信以不見爲疑遂以仙事茫茫爲不可期
也試以物理驗之鑛之鍜鍊可以爲鐵銅之
點化可以爲金魚超吕梁而爲龍雉入大水
而化蜃冰之易消者也藏之可以度夏草之
易衰者也覆之可以越冬人能割愛去貪守

雌抱一遊心於恬淡合炁於虚无亦可以高
舉遠致躡景登虚逍遥乘禦寇之風往來飛
應真之錫騎鯨而遊滄海跨鳳而上青冥千
年化兮如遼東之鶴望日朝兮若葉縣之鳧
與安期羡門之流洪崖洞玄之屬同列仙班
不爲難矣古今得道輕舉者不可勝數子謂
無徴如聾者不聞有絲竹之音瞽者不知有
丹青之色彼淺見謏聞烏足以語道哉問者
屏息汗顔而退真人開方便門示慈悲海出
人於炎炎火宅提人於浩浩迷津識性命之

祖宗和氣神之子母有无會於一致空色泯
於雨忘使入是門者如南柯夢覺由是路者
似中山之酒醒返我之真無欠無餘復入於
混成歸我之宗不墜不失復同於太始真一
之性湛然圓明變化感通无所而不適也真
人羽化之後門人裒集遺文約千餘篇辭源
浩博旨意弘深涵泳真風包藏妙有實修真
之根柢度人之梯航也京兆道衆聚財發槧
雖己印行而東州奉道者多以去版路遥欲
購斯文不易得也長生劉公教門標的仙宗

羽儀爲一代之師真作四方之教主謂全真
之風起於西興於東徧於中外其教廣矣大
矣乃命曹瑱來靈玉徐守道劉真一梁通真
翟道清等化緣特詣吾鄉求序於懌以真人
文集分爲九卷載開版印行廣傳四方俾後
人得是集者研窮其辭如鑿井見泥去水不
遠鑽木見烟知火必近使人人早悟而速成
實仁者之用心也噫自古修真之士或跅足
尋師而師不遇或斷臂問法而法不知至于
皓首窮年莫知所措虚過一生深可惜也今

全真文集散落人間妙用玄機昭然易見學
者宗之大修則大驗小求則小得士之志於
道者適遇斯時何其幸也大定戊申清明一
日寧海州學正范懌德裕謹序

















