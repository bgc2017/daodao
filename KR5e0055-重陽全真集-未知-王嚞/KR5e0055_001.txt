










重陽全眞集卷之一
終南山重陽子王嘉譔
七言律詩
結物外親
一姪二子一山侗連余五箇一心雄六明齊
伴天邊月七爽俱邀海上風真妙裏頭拈密
妙晴空上面躡虚空東西南北皆圓轉到此
方知處處通
一弟一姪兩箇兒和余五逸做修持結爲物
外真親眷擺脱塵中假合屍週匝種成清静

景遞相傳授紫靈芝山頭並赴龍華會我趁
蓬萊先禮師
先生於寧海軍裝伴哥街帀乞化背
紙一大幅上書此二詩以誘馬鈺同
去乞覓
圈眼王三乞覓時被人呼作害風兒五般彩
色於身見一點靈光只自知貼觀一收八句
字指期須顯七言詩長街兩面諸豪富不道
蠶歸是阿誰
白爲骸骨紅爲肌紅白裝成假合屍昨日盡

呼重陽子今朝都看伴歌兒别軀異體皆非
悟换面更形總不知世上枉鋪千載事百年
恰似轉頭時
孫公求問
於身切莫論賢愚好對三光認太初剔正四
門通教化弼端一性便開舒清凉境介逍遥
住閑暇光陰自在居奪得仙丹超造化有餘
真樂證無餘
答戰公問先釋後道
釋道從來是一家兩般形貌理無差識心見

性全真覺知汞通鉛結善芽馬子休令川撥
棹猿兒莫似浪淘沙慧燈放出騰霄外照斷
繁雲見彩霞
吕公欲退吏求問
掌條行法每兢兢恰似臨淵履薄冰三逕好
歸投侍奉一身從妙做清澄静中煅鍊開心
月得處光明放慧燈自有真師來度汝玉峯
山頂去昇騰
王公問五門
五藴山頭闡五門氣神交結碧桃渾决令見

性靈兼慧定是於真瑩不昏外物青霄應久
聚空中朗月永長存青童捧出金丹妙唯許
元初自討論
馬公問平等
往來須認定盤星出入還應辨斗清見彼過
如余口過願人靈似我心靈自通天地神尤
爽得睹烏蟾性轉馨便是修行真妙訣若能
依此達天庭
張姑求問
九葉金花永展舒八渠瓊水任相於七門得

得俱通達四象明明總寂虚一粒神丹歸正
路二條銀線結元初光輝燦爛知分付果證
无餘樂有餘
磨鏡
磨鏡争如磨我心我心自照遠還深鑑迴名
利真清净顯出虚無不委沉一片靈光開火
道萬般瑩彩出高岑教公認取玄玄寶掛在
明堂射古今
和落花韻
不謀輕舉望昇飛碧洞無勞閉玉扉久厭世

情名與利素嫌人世是和非須知謹謹修心
地何必區區衒道衣門外落花任風雨不知
誰肯悟希夷
題紅白牡丹
紅白絞綃剪作團青羅帳上穩排安清香遠
噴无差别異質雖殊各正端塵世久遺三島
種時人休作兩般看我今折得同歸去步步
雲霞代彩鸞
遲法師註道德經
遵隆太上五千言大道無名妙不傳一氣包

含天地髓四時斡運歲辰玄五行方闡陰陽
位二耀初分造化權窈默昏冥非有説自然
秘密隱神仙
劉仙求問
悟徹韶華六己通能將一己會飄蓬閑閑不
用焚香火得得何須看教風好把靈明開遠
近便令性曜出西東投真换假光輝至步步
蓮花接上宫
邢公問七十二歲修行可否
便如百歲未爲遲只在心中换過時今世不

能全了達來生應許做修持臨行一點須搜
正收取三光亦復隨只是投新遺舊舍能除
新舍得靈芝
示學道人
修行只被巧心多却把金剛唤何矬外貌人
前誇俊雅内容目下愈蹉跎性中難以開金
訣真理焉能悟玉科枉把妻男空棄捨將來
罪業看如何
贈柳蔣張夷仲
爲受張良講道經便遊勝景得清泠足穿水

石通漣路面瞰雲山展畫屏萬户人家三烏
瑩百般花草一般馨我今回首公休怪却趁
中南碧洞庭
春雨
一澤如膏賀太平天垂廕祐洽民情行雲作
蓋三光射和氣呈祥萬彙生滌出慧心尤寂
静洗開道眼愈分明携笻便踏雲霄路請箇
清閑倒玉觥
訓愚魯
學仙英俊喜逢遭戇魯應當苦煮熬開暗須

吹心上火發蒙難淬笑中刀如能省悟從余
訓若肯歸依是我曹吉吉吉人王嘉總無思
無慮樂陶陶
化造鐵罐錢
若使於身滅黑烟八都山上認三田静來便
是歸虚寂鬧處那由覓妙玄木上如求金上
虎水中須養火中蓮諸公要識刀圭法願助
王風鐵罐錢
題逍遥軒
逍遥逍遥這逍遥笑煞松篁信任敲從此白

雲來洞口不須緑水遶山腰溺江才子空嗟
濁投閣詞人謾解嘲還識這般知這箇龜毛
兔角一齊抛
楊公求問
七尺堂堂假合親衣餐恰恰比三人莫誇骨
格尋常貌便認金容丈六身覺悟四方通妙
用曉明東度結圓因化形千尺應無礙好向
凡間轉法輪
送軍判弟求安樂法
欲求要樂禀良因須是心開離垢塵鬧裏莫

令縈損氣静中應許食全神自然認得三光
秀决定通和四序春外假瑩眀内真樂凡人
不覺做仙人
上兄
同胞誰悟水中金己卯壬辰各自尋顧我已
歸雲水老勸兄休起利名心恩山愛海何時
徹火宅凡籠每日侵莫爲土坡牽惹住蓬萊
别有好高岑
修行助饑寒者唯三事耳乞覓上行
符中設藥下空如此無作用亦未是

乞覓行符設藥人將爲三事是修真内無作
用難調氣外有勤勞易損神不向本來尋密
妙更於何處覓元因此中搜得長春景便是
逍遥出六塵
王公求放生
知公能作自身觀物命於人没兩般只是形
骸分别異便令飛走復全完仁同山嶽橫恩
嶺德洽江河注福湍陰理無差皆盡報捧其
仙壽在仙壇
題麻真人觀

躬參真聖望崑斮巒影嵐光鎖太虛秀氣鋭
招閑客至害風堪與彩雲居黃金鑄就真靈
性白玉裝成舊始初休説終南山色好神仙
何處不如如
問龍虎交媾
莫問龍兒與虎兒心頭一點是明師炁調神
定呼交媾心正精虔做煦熙平等常施爲大
道浄清不退得真慈般般顯現圓光就引領
金丹採玉芝
孫公問三教

儒門釋户道相通三教從來一祖風悟徹便
令知出入曉明應許覺寬洪精神炁候誰能
比日月星辰自可同達理識文清浄得晴空
上面觀虛空
任公問本性
如金如玉又如珠兀兀騰騰五色鋪萬道光
明俱未顯一團塵垢盡皆塗頻頻洗滌分圓
相細細磨揩現本初不滅不生閒朗耀方知
却得舊規模
木魚

無腹無心掛殿庭箇人敲擊響璫玎種成因
果能招飯唤起僧尼使念經水難不容垂餌
線火灾猶未脱身形忽朝月夜清風至吹斷
攀緣一任馨
詠慵
自哂疏慵號可勤夢中因筆記良因與人還
禮寧開口見飯懷饑不動唇紙襖麻衣長蓋
體蓬頭垢面永全真一眠九載方迴轉由恐
勞勞暗損神
鐘

取像西風鑄作形空中懸起顯身榮八十一
下陽爻數一百八敲陰德名遂使道家分子
午亦令釋子辨虚盈傍人若肯長爲力便是
能明自己聲
麥粥
蜜團雲子白於霜雅稱清明别有香寶刃輕
輕分玉片銀匙旋旋瀝瓊漿金童捧出瑶芳
瑩仙客嚼開雪彩光五臟盡令更改正從前
永永得清凉
鼓樓

黄昏拂曉角聲哀急鼓同祛疫癘灾水滴按
時分刻正錚鳴應點定更迴百年光景宵宵
逼一世韶華夜夜催奉勸索詩人早悟莫教
耳内五更來
姜公建鐘樓
精藍三寶實心依結構重樓願顯明圖使響
音空外響任教清韻世間清徧聞一顆真金
吼擊動十方自己聲大小盡能歸仰處總令
一一證圓成
問禪道者何

禪中見道總无能道裏通禪絶愛憎禪道雨
全爲上士道禪一得自真僧道情濃處澄還
浄禪味何恃浄復澄咄了禪禪并道道自然
到彼便超昇
赴登州太守會青白堂
青白堂中一水泉清靈澄湛又深淵源源滚
處流無竭潑潑來時潤有緣窗外透光穿玉
液門飆撒影弄金蓮馨香滿室靈波聚捧出
明珠上碧天
曉達

搜開本有自分明放出真光滅盡情三寶决
然攢正覺一靈何慮不圓成得通妙用通澄
湛會認玄微認浄清凡體化爲雲外客長生
路上步前程
遊興慶池
信脚閑遊興慶池元來只是這些兒雨翻荷
葉珍珠迸風捲筠梢珮玉枝春緑夏宜紅菡
蓞秋澄冬顯碧琉璃琉璃清徹源流處問著
源流總不知
襌門初洪潤乞無相

修行須是辯西東勘破凡軀物物同白雪嶺
頭搜正覺紅霞山上弄虚空此般消息春光
裏這箇因緣月影中休泥庭前栢樹子自家
真性是家風
老僧問生死
平生已得正摩訶玉韻金聲總處和正覺途
中登迥嶺菩提路上出高坡慧靈俞達白蓮
果真性還超祇樹柯從此不生應不滅定歸
般若與波羅
善友問耕種助道

世間凡冗莫相於清静精研禮念初慧照時
時頻剔撥心田日日細耕鋤增添福炷油休
絶勦剪煩苛草盡除登瑩苗豐功行滿登苗
携去獻毗盧
蘇公求退吏清閑
人人若論識清閑除是蓬萊第一仙無極雲
霞爲伴侣半空風月作因緣用通要到飄然
到使慧如遷即便遷公把凡軀仍脱了請來
此處話長年
夢

嬉遊外景日相親每到中宵睡裏真七魄樂
隨魔鬼轉三尸喜逐耗神津心猿緊縛无邪
染意馬牢擒不夜巡四假身軀販白晝筭來
何異寐時人
吕善友索金剛經偈
金剛四句首摩訶其次須尋六字歌仗起慧
刀開般若能超彼岸證波羅識心見性通真
正知汞明鉛類蜜多依得此中端的義上騰
碧落出娑婆
于公求自幼不食五穀

此因只在玉京山不必盤餐注貎顔養氣每
憑真水潤頤神長似白雲閑行功盈滿超中
位鉛汞相投出此間直待外邊滓穢盡甚時
光彩始迴環
問清閑
心中澄湛莫煎熬性上恬然舉慧刀挫碎紅
塵搜得得劈開黑洞認陶陶穿峰明月爲吾
友過嶺孤雲是我曹作伴爲鄰歸去後任遊
三島訪蟠桃
人戲言欲盗脚引

幸中有幸遇鄉侯豈肯將余脚引偷你等不
遭三毒苦我咱已出九幽讎心如朗月天心
運性似清風道性流短引再蒙長引在管教
東海一靈周
閻都監問長生
閻公忠顯問長生方是高樓打一更時刻分
明全五氣甲庚顛倒鍊三彭願求當日黃金
器須出今朝赤火坑認取蓬萊真正路瑶臺
穩坐泛瓊觥
宋公問修行

剔正心靈事事通便令生出玉花叢三田珍
寶迎朝露一粒丹砂衮曉風艷艷紅輝還溸
白明明白曜復殷紅自无實相虛應顯空裏
依空現本空
修行
這箇修行總不知元來只是認真慈赤衣上
士遊山水烏帽先生入火池白馬嘶時金亦
吼青牛耕處玉無玼衝天柱地霞光照龍罩
翁婆最小兒
大器修行不厭華玲瓏顛傻屬吾家清風裏

面全真氣明月前頭結寶砂常把舊容常點
檢便將新相便拈拏一通擲在青霄上透過
虚空顯像芽
龍吟引起虎咆哮雪浪兼風旋旋抛滌蕩一
靈添到瑩調和二氣便相交烏龜行向海中
戲赤鳳飛來頂上巢明月一輪光燦燦玉峰
高處照三茅
自從一得見天真今日方知舊日人離俗復
爲雲外客脱塵不作土中賓蓋緣往昔擒朱
汞全是當初定水銀一點靈明歸静界圓光

裏面轉金輪
玄關奪得不追尋鍊就重陽滅盡陰從此頻
添木上火由斯再煮水中金萬般神應還誰
見一箇真靈只自欽聚則爲形散爲氣晴空
來往水無心
胎仙舞出做神仙都爲從來得正端何用丹
田金虎繞不須寶鼎玉龍盤叱迴鉛汞應清
静换過陰陽愈喜懽一段紅霞生岳頂迴光
明郞照青鸞
斷雲飛盡月光明返照神舟傍岸行水火相

逢開正路木金間隔定長生黑鉛赤汞分南
北白虎青龍换甲庚依此修持真了了空中
結就玉絲棚
既然朗照絶搜尋不必區區論淺深正坐的
端通子午迴頭又復見丁壬五般彩色頻頻
步一箇玄機每每侵捉住虚空真妙景應將
此景作嘉音
吸呼喘息妙非麤養就從來一顆珠子母相
隨真彩結氣神攢聚異光殊倒顛交媾分機
密上下沖和得要樞好向深山最高處怡然

獨放月輪孤
從初更會捏風顛撒向瑶池種玉蓮生出一
枝偏皎潔拂開五葉各團圓昔能已見通玄
妙今則還知得自然既没四時催逼去長春
境上不排年
修行須用九陽圖認得陽圖事事甦智者便
知超造化愚人枉了下功夫得來勘破無中
有成後何如有若无无有有无无有相有中
无相達天衢
能知下手免三塗咄了從前這匹夫入火肯

教成熁熾渡河難以溺漂浮日中精艷長生
瑩月裏瓊林永不枯此箇大丹歸物外逍遥
來往入虛无
永學道人
虛誇修鍊鍊何曾只向人前衒己能難曉儒
門空怯士不通釋路却嫌僧色財叢裏尋超
越酒肉林中覓舉昇在俗本來無一罪蓋緣
學道萬重增
心中端正莫生邪三教搜來做一家義理顯
時何有異妙玄通後更無加般般物物俱休

著浄浄清清最好誇亘劫真人重出現這迴
復得跨雲霞
果然慕道没牽纏孤僻身軀獨自眠静裏静
生唯得妙閑中閑至决投玄恁時放肆知恬
談度日清凉禀聖賢休望神仙休説了教公
自坐白花蓮
去年寧海軍中坐今歲文登縣裏行兩過歳
除寒復暖二經年節暗還明這般顛倒誰同
曉此箇陰陽我獨精一兩真金纔出火不須
團打自圓成

好相如知莫外持心神便是汝真師古人公
案須搜獲自己家風要騁馳細細得通前覺
性盈盈澄正舊慈悲慈悲清浄俱雙立頓悟
全無物物縻
認得心花便害風玲瓏玄妙汞鉛通三千内
用千朝法十載中傳九轉功彩艶萬重鋪潔
白明光一點吐殷紅虛空返照虛空影照出
真空空不空
幾箇同流會養軀我今獨自衒癡愚饑來糲
飯長哺啜寒後麤衣任蓋鋪詩句不能分密

妙心間難以認惺甦豈唯得得時須守應是
還他父毋租
一字至七字詩
詠茶
茶茶瑶萼瓊芽生空慧出虛華清爽神氣招
召雲霞正是吾心事休言世味誇一盃唯李
白興七椀屬盧仝家金則獨能烹玉蘂便令
傳透放金花
酒
酒酒惡唇臟口性多昏神不秀損敗真元消

磨眉壽半酣愁腑腸大醉摧心首於己唯恣
猖狂對人更没慚忸不如不飲永醒醒無害
無灾修九九
色
色色多禍消福損金精傷玉液摧殘氣神敗
壞仁德會使三田空能令五臟惑亡殞一性
靈明絶盡四肢筋力不如不做永綿綿无害
无灾長得得
財
財財作孽爲媒唯買色會招盃更令德喪便

惹殃來積成三界苦難脱九幽灾至使增家
豐富怎生得免輪迴不如不要常常樂無害
無灾每恢恢
氣
氣氣傷神損胃聘猩獰甚滋味七竅仍前二
明若沸道情勿能轉王法寧肯畏鬥勝各衒
僂儸争强轉爲亂費不如不作好休休无害
无灾通貴貴
七言長篇
詠酒

雲朋霞友每相親滑辣清光養氣神滿坐談
開三教語一盃傳透四恃春如知自在亭中
景便是逍遥物外身默默昏昏風作伴冥冥
窈窈月爲鄰異香旋旋虛空過翠霧層層上
下伸清静並無生愛念醉來舞袖復尋真
全真堂
堂名名號號全真寂正逍遥子細陳豈用草
茅遮雨露亦非瓦屋度秋春一間閑舍應難
得四假凡軀是此因常蓋常修安在地任眠
任宿不離身有恃覺後尤寬大每到醒來愈

愛親氣血轉流渾不漏精神交結永無津慧
燈内照通三曜福注長生出六塵自哂堂中
心火滅何妨諸寇積柴薪
吕公求指訣
禮念焚香作福山不干入道道中玄外邊假
合開中寶裏面真人認得賢處處無心爲煆
鍊家家有性現精研一條白線堅還潔一粒
金丹瑩又鮮兩路相隨成曲調雙關共透顯
詩篇蓮花出水騰顔色葉葉分明是箇仙
文山程法師問内事

從來分得三光秀撲入凡軀土底攢結性不
能超造化於身偏會做饑寒如通須是搜元
有要見還應只内觀莫泥水升兼火降休推
虎遶與龍蟠神精氣住超雙闕日月星旋做
一團便是修行真捷徑碧霞裏面衮金丸
修行
下關牢固火能然雅氣無侵漸至堅一九住
時添秀麗二關通後得完全既能已結成初
有復透中間認始先直要真清真寂静更令
没染没縈牽須臾溉濟同相見頃刻沖和共

自傳穩坐明堂拈寶炷復遊金洞赴瓊筵飢
寒脱了堪來往生死捐除會倒顛有箇青童
持紫詔請公永永伴神仙
述懷
慧刀磨快劈迷蒙剉碎家緣割已空火焰高
焚端子午水源深决潤西東上中下正開心
月精氣神全得祖風既見舊時親面目更無
今日假英雄五重玉户光生彩一粒金丹色
變紅自在真人歸岳頂手携芝草步蓮宫
茶言湯語是風哥芝草閑談果若何不可人

前誇了了須知物外笑呵呵赤龍攪海添離
水紫焰安爐養坎河木馬還能從水虎金翁
須是娶黄婆汞鉛亘昔交加作兒女今朝嬰
姹多坐客同歸迴首度教君也得出高坡
和傳長老分茶
坐間總是神仙客天上靈芝今日得採時惟
我識根源碾處無人知品格塵散瓊瑶分外
香湯澆雪浪於中白清懷不論死生分爽氣
每嫌天地窄七椀道情通舊因一傳禪味開
心特蕩滌方虚寂静真從兹更没凡塵隔

和玉長老古調
慧觀緣空絶昇沈瑞氣杳裊開遥岑此地常
過三山客往來相隨九臯禽重樓清泠洒甘
雨洗滌自没凡塵侵神水撞透紫金窟瑩瑩
寶洞尤邃深洞前古栢青且緑狀若月中蟾
部林樹下問祖西來意口不言答提裾襟既
已彼此聰明了定中達達那搜尋無身無爲
亦無漏勿論實腹并虛心教君一通曉這箇
八脉嬰兒纏錦衾有誰能令胎仙舞唯我三
疊鳴心琴

五言律詩
早行
正做真間客前程道路通長途無曉暗促步
任西東誰識中宵月獨知半夜風爲行平等
會不與利名同
詠寧海軍
寧海軍中景清虚道富豪依山知飲淺近水
覺居高善膳能滋味仁人得遇遭迴光通返
照相從喫蟠桃
了了修行

慧劍空中舉光芒射太虚勦除馬院箒斬斷
水鄉蕖兔苑金花綻雞官玉蘂舒黄輝白耀
顯此箇是毗盧
遊香嚴院
鍾韻知金吼魚音聽木聲火靈香炷引水住
寶瓶盛四事誰能悟三乘教愈明達斯玄妙
理便是證圓成
僧浄師求修行
依旨念彌陀清凉氣候和要全三曜照須認
六波羅般若常令顯菩提每見多真如應得

悟歡喜出娑婆
述懷
一箇好門兒關關善護持金童齎玉鎖玉女
捧金匙閉後无人見開來只自知常常扃與
闢出入紫靈芝
要見菩提相應當識蜜多結成三藏寶顯現
六波羅物物無頭腦般般有脚窠介然通穎
脱玉液潤金波
氣壯神清爽心閑性逸安重樓傳玉液雙闕
鍊金丹了了通三道圓圓做一團不無紅焰

迸兼有紫光攢
這箇爲根本靈光要至誠搜窮物外景滅盡
世間情四序傳中氣三光在上眀如通顛倒
法何慮不圓成
道在性長在身愁心不愁黄芽徧地長白雪
滿園收姹女尤歡喜嬰兒最樂優刀圭第一
法此外更何求
會步修行路應先上寶臺仰瞻超廓落俯看
免輪迴清浄真靈現玲瓏慧眼開須憑顛倒
法怎得倒顛來

五言長篇
上登州知州
方面蓬萊路朱旛喜色通車行行德雨扇動
動仁風前擁雙旌貴旁馳萬騎雄栽棠齊召
伯闡化類文翁政治靈光顯言尊性理融位
登槐府後應與我心同
述懷
功成王四父風害第三孫瞥地迴頭處認得
自來惛擘開真道眼跳出是非門已作空中
客那爲地下魂名山三座總好景四時温物

物非非是非非是勿論
眼暗耳雙聾明聲總不通勸伊休唱喏舉事
便和問不去欽賢聖何勞重害風般般俱是
妄物物盡皆空妻女千斤鐵兒孫萬秤銅怎
知投黑暗尚自騁般紅惡業常穿積良因怎
得蒙身邊誇體段心下若飄蓬幾箇知元本
何人憶祖宗肯憂歸地府曾話上天宫只會
貪財色無非滅視聰如行平等意走入五花
叢
藏頭七言長篇

繼贈王子容都院
此華宗字子容風雅頌好相從端錦綉塵凡
物馬猪羊世俗蟲是九條蠲出户爲三箇赳
離胸生寶璧開心曜迸丹丸壯腎宗祖若知
通造化神稍悟得和邕中莫戀超三境底休
尋上二峰舉崑崙山頂現聞林屋洞天封光
返照元初路下方堪擊玉鐘


重陽全真集卷之一
