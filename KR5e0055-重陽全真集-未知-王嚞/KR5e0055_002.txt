










重陽全真集卷之二枝二
　　　　　終　南　山　重陽子王嘉譔
　七言詩藏頭
　　　別墳
凡修道本如然滅煙消占得先兀騰騰慵謔
戲虛寂寂懶狂顛心故别墳前土性須成物
外仙上不唯余顯跡令七祖盡生天
　　　贈僧肇法師
地因緣離土丘心作解得真修分道眼高羅
漢溉靈根越趙州利天宫昇局寶京山上拂

雲頭皮黑去黃芽現箇青牛吼白牛
　　　贈傅太丞
云傅説類桑君辯心靈過古文定膏盲别有
按存性命没差分圭善用陰陽字午能交水
火紋細失無功行得非星礙便携雲
　　　述懐
三一味獨馨香日閑中道眼光兀不侵除鬱
悶門俱得覺清凉傳三教誰能看覷三光我
細詳説世人惟好賄誰認得這風狂
　　　贈王道人

來月往愈身輕是雲車穩又平目怎知雲水
貴仙相聚氣神榮牛運用人難鑒虎咆哮我
有聲遠是非心樂道先勝地賞清明
　　　和純陽真人韻
人到此弄清泉洗塵勞物外天是人非難汨
汨生日没往千千年修鍊方歸旦日應成自
恍然裏白蓮今已見神正得大羅仙
　　　勸化
失人身萬劫休人不悟百年愁懷愛海長思
憶戀恩山每悵惆備般般方入道先箇箇總

淹留中珍寶誰能置待荒郊卧土丘
　　　喜再到醴泉
火相逢溉濟全三緣此養丹田年功行爲中
士日清閑作上仙谷幽居雖滅鬧鄽大隱得
真詮神知命皇天覆喜今朝到醴泉
　　　終南劉蔣姚二官設醮
談心應遇佳時下脩成大醮儀俗喜逢真吉
善今雖有最慈悲懷道德洪禧助拔先宗勝
廣施謝聖賢多擁護入名姓已天知
　　　自述

分修進有何憑下明珠鍊要精麥哺餐全藉
蔭陽運轉莫生情無雜念除思憶不胡遊處
浄清火相逢成溉濟將嬰姹賀昇平
公詩債接金科米須將白麵和齒喫時滋味
别圭分處往來磨頭女子分明説口嬰哥返
復呵意要知顛倒法看一首没言歌
　　　贈學正來彦中
金間隔有誰猜目高朋道眼開外三光寧就
覷中四假肯心灰坑跳出歸蓬島頂閑居勝
殿魁語筲言今謹示人專上彦中來

　　　王德昭求學道
談舌舉却牽情印真靈道自生性本來圓又
滿儀能辯濁分清從上善歸燒鍊起中丹得
去程麥要公心裏悟聞此理並無名
裏無么萬事和中有口百般多昏一片靈光
振顯三重白氣波肉血筋休起念肝腎肺不
生痾誰能運兼能轉問先生會得麽
　　　和鄠縣楊清叟緑猗軒
皮皮顯緑猗坡上青青葉葉𦝁射雲軒真浄
灑澆玉榦肯相欺中直節通三昧後虛心旺

四時下和詩唯似瞎風獨過萬重陂
　　　述懐
誦將來出世鄽豪乞覓且隨緣來線去成真
拙有入無任自然裏白蓮金露滴中紅焰玉
繩牽兒不見芒兒去看一輪明月圓
時有幸做嬰孩後須將寶劍裁下明珠人不
悟中丹藥孰能猜龍木上无驚怕虎波中没
怯摧入泥丸如得得無罣礙到蓬萊
　　　贈終南主簿趙文林
金相隔事無侵是人非總伏欽税一方蒙大

蔭因千行積洪音修仁德皇天眷下恩禧聖
主臨位最高誰可議咱先保趙文林
　　　謝甯伯公
謝前親慧道糧蔬珍饌總馨香高膳罷投新
墓裏安身是故莊髓益筋顔駐艶神定氣眼
生光誰似得王夫子了殘餘好並嘗
心乞食謝喉糧麥須知勝異香覓三餐滋臭
腐完四假處冥莊肥身體勤行善朴形軀老
漸光兀騰騰功行廣婆嫁我味誰嘗
　　　開德府柬傅公送別以詩贈之

著余心十里因凡送路越紅塵牛哮吼精光
鋭馬嘶鳴造化匀物含和功行旦靈眀爽氣
神真人傅友真惺洒出陽關有故人
　　　贈道友
此幽居我屢來方取正道眸開前瓊樹風前
燎裏金蓮水裏猜目人人瑶性廣芽箇箇玉
靈恢中清浄長無有下交伊上寶臺
　　　道友索如何是修心定性
靈慧照得真修要心頭裏面周慶先成歸庇
廕陽脱後没淹留中瑩寶光頻出上明珠焰

不休馬搬馱歸浄界然超過大神舟
　　　道友作醮篆符簡
抵良辰集衆仙將玉篆遂同編絲不斷依從
古口相傳各取闐字金書誰敢悟田丹訣我
惟先然水木火金土一靈符便奏天
　　　天長觀王師求
遇華宗理性寬公真妙彩光完初面目分明
旭轉靈根自在攢德火生紅焰鋭花水湧紫
芒寒般已結今先賀脉嬰兒飲大丹
　　　文登韓公索修行

凡修鍊妙中玄裏通么道可傳把五行無用
作將四象有新鮮能離水金鱗騁解迎風玉
腕全喆詩詞須謝蔣公同處洞中天
　　　贈馬鈺名
詢修鍊好追尋寸飈光寸寸金得果成無漏
果分音韻有緣音輝月耀三田廕魄陽魂九
轉臨位玲瓏真性鈺花臺上倚瑶岑
　　　海
方大水敢誰猜浪銀濤類大才正三鼇金體
現初九曜錦紋開通瑞氣明蓬島放祥岑聳

玉臺此波心無地陌川東注傲然來
　　　贈道友韓茂先
兀騰騰任自然中認取水中蓮綿俗冗何時
盡器塵勞每日牽子拽迴無一籠兒見處有
三田分清浄公休挫上言誰韓茂先
　　七言絕句
　　　遇師
四旬八上得遭逢口訣傳來便有功一粒丹
砂色愈好玉華山上現殷紅
　　　夀期

害風害風舊病發壽命不過五十八兩箇先
生决定來一靈真性誠搜刷
　　　端午
離上新池逢端午不知誰會伏龍虎白雲翠
霧得逍遥勸公好把三光睹
　　　兄死作
人人只會哭家親誰肯能哀自己身若把己
身哀得慟無生路上作閑人
　　　知縣邀余拜亡靈余不從
師僧鼓鈸讚亡靈唯有王風獨自醒若是骷

髏從拜禮不從拜禮没骼形
　　　和武功趙清明
三百六十金骨節段段圓明有分别地雷震
雨出山頭浣濯黄芽調白雪
　　　不飲酒
醒來不飲塵中酒達後别傳物外杯莫衒白
雲隨處有自然舉步到蓬萊
　　　金丹
本來真性唤金丹四假爲鑪鍊作團不染不
思除妄想自然衮出入仙壇

　　　警知天命
得勢那堪更得時得時全不畏陰司也宜積
行修因果惡業隄防有滿時
　　　燒庵
茅庵燒了事休休决有人人却要修便做惺
惺誠猛烈怎生學得我風流
　　　誡潘十四郞省語
王喆今逢潘利賓他能綺語敢相親想君舌
竅非皮肉銀裹金楞鐵口唇
一輪明月絶纖埃一片靈光照玉臺一粒金

丹人不識一生性命有誰猜
　　　贈四梧公
七松處士絶囂塵五柳先生脱愛津知縣將
來名遂後隨余堪唤四梧人
四株梧樹驚還訝兩本薇花笑似瞋坐久清
風來召我今宵却與月爲鄰
　　　贈董德夫
乘閑隨步復尋真冷淡清虛作主人光遠正
堪誇緑鬢德夫依舊走紅塵
　　　贈京兆杜先生

休言白雪與黄芽莫説鉛銀與汞砂試問杜
公修大道崑崙山屬甚人家
　　　贈劉蔣村僧定院主
玉名慧定定根芽不滅無生證麥麻顛倒若
能談定慧圭峰好景屬公家
　　　贈趙資深戴月桂
此花誰悟四時開細細清香遠遠來不是姮
娥曾下界肯留仙種世間栽
　　　贈京兆税院馮五郎
身賢認得得真賢便是逍遥陸地仙一點清

虛歸本位紅霞長鎖白雲巔
山邊人立便爲仙口訣十分得寶田兑地言
來震地説一中大悟便升天
紙鳶放起線長牽斷了方知出世纏空外清
風來駕馭一衝直上大羅天
塵泥莫使汙行庵促住清風好放憨明月過
來須訪我三般滋味一般甘
修行須是默中言養氣無勞静裏喧占得長
春真境界百花香裏給孤園
　　　活死人引子

　　　先生初離俗忽一日自穿一墓築
　　　塚高數尺上掛一方牌寫王公靈
　　　位字下深丈餘獨居止二年餘忽
　　　然却填了
活死人兮王喆乖水雲别是一懽諧道名唤
作重陽子謔號稱爲没地埋
生來路口不忘懷行𣪁須是掛靈牌即非惑
衆窺圖利爲使人知遞儹排
　　　活死人墓贈甯伯功
活死人兮活死人自埋四假便爲因墓中睡

足偏湦洒擘碎虛空踏碎塵
活死人兮活死人不談行果不談因墓中自
在如吾意占得逍遥出六塵
活死人兮活死人與公今日説洪因墓中獨
死真嘉話並枕同棺悉做塵
活死人兮活死人火風地水要知因墓中日
服真丹藥换了凡軀一點塵
活死人兮活死人活中得死是良因墓中闃
寂真虚静隔斷凡間世上塵
活死人兮活死人害風便是我前因墓中這

箇真消息出水白蓮肯惹塵
活死人兮活死人須知五穀助身因墓中觀
透真如理喫土餐泥糞養塵
活死人兮活死人晝眠夜寢自知因墓中有
箇真童子笑殺泥團塵裏塵
活死人兮活死人空空空裏是空因墓中常
有真空景悟得空空不作塵
活死人兮活死人活人珠玉問余因墓中境
界真家計不免臨頭總化塵
天地高深覆載人人心姦巧不憑因只知名

利爲身寶不悟身爲物裏塵
尋思到岸下船人笑指白雲便是因丹橘在
身無價寶自然光耀絶纖塵
人人不作是非人遠此無由地獄因三界超
昇靈物在仙宫那得有飛塵
有箇逍遥自在人昏昏默默獨知因存神養
浩全真性骨體凡軀且渾塵
人能弘道道親人人道從來最上因若把黑
雲俱退盡放開心月照繁塵
風月爲鄰也是人水雲作伴得真因便携鸞

鶴歸蓬島此去無由却墮塵
忽然認得岸頭人不可思量議厥因謂甚便
教成一曲曲中識破隙中塵
我今嗟彼世間人來路前生作甚因但恐性
乖來路失歸時轉轉入灰塵
胎生卵濕化生人迷惑安知四假因正是泥
團爲土塊聚爲身體散爲塵
酒色昏迷惱殺人用斯濁惡轉推因將來失
脚輪迴去甘作沈淪泉下塵
外人不識裏頭人唤出門來得此因明月清

風休笑我這迴似你遠紅塵
笑殺愚迷枉做人人人皆説養家因家人便
是燒身火乾了泥團却變塵
我今欲勸世中人正好追尋道果因稍悟這
般知這箇風前揚却一堆塵
陽人不合戀陰人都被陰人損善因鍊取純
陽身七寶無生路上不生塵
閑來默坐睹常人箇箇鑽尋無路因恰似水
魚魚戀水只知塵體體投塵
世上輪迴等等人各分神性各分因百年大

限從胎死五藴都歸塵下塵
穩駕青牛古聖人白牛支葉出斯因儒醫夫
子成三教墾闢愚迷怕落塵
生來死去萬千人善果良因間有因嫉妬慳
貪誇富貴我今與你不同塵
誰識鄽中這箇人無爲無作任其因白雲接
引隨風月脱得塵勞出世塵
往往來來人看人人心厮筭各論因三光塵
外分明鑒照爾身形盡土塵
　　　述懷

水雲遊歷到西方拾得真金堅又剛放在絳
宫封閉了滿宫明耀現霞光
金丹頃刻刹那成不在三年九轉行同輩若
能先悟此碧霞深處是前程
翛然獨對正峰前瑶蘂瓊花景致全一粒金
丹成大藥並无下事不須煎
玄機妙理不難窮只在无言静默中搜出從
來端的事休分南北與西東
會修真藥按名方搜得玄微理漸長從此烏
龜投碧海火炎山上喜朱郞

一團真寶漸生光四象方能盡屬陽五葉金
蓮開爛熳萬絲瓊蘂密舒張
午前子後正交鋒奪得金精顯戰功一顆人
頭當下落提來歡喜獻丁公
金蓮一朵自生來只許高人道眼猜吸取清
香頻服餌合和二氣結成胎
萬神精鋭没魔軍戰勝千邪不用賓獨顯光
明輝日耀方知此處有珠珍
玉峰山上採靈芝壯氣全神主本基一點光
明尤燦燦五般霞彩不相離

静中勘破五行因由此能捐四假身返見本
初真面目白雲穩駕一仙神
於身四假乃爲賓裏面靈真是舊親獨住三
峰誰作伴清風明月共三人
能知戈戟肯輕狂虎戰龍争獨敢當奪得光
明珠一顆便令消盡九冬霜
白雲堂下夜深深細雨霖鈐滴滴金好醉蓬
萊須品令聲聲慢唱鳳簫吟
修行先要識偏傍南北東西接四方水火木
金俱不用明珠一顆出中央

内觀一得見知音明月山頭自在吟萬首詩
成誰會解若教會解總無心
紫靈芝甲始先萌採得來時旋旋烹玉液瓊
漿和合了重樓咽下便長生
自從收得水中金便用刀圭剖盡陰一朵瓊
花開向日晶陽返照運天心
馬猿捉住是修行物物皆亡總不生肯向畫
樓擊更鼓天明那用打錚錚
修持如會識金丹只要真靈本性全請看崑
崙山上景碧霞光彩接秦川

姓王名喆知明字道號重陽四味全一性易
爲風害做千金難買日高眠
從此擘開真鐵網今朝跳出冗塵籠便將明
月堪拏弄撥斷繁雲好害風
玄機妙理最幽深乾了銀霜死了心駕取鐵
牛耕戊己滿園盡許種黄金
莫希奪舍學投胎便向瑶池下手栽生出白
蓮花一朵清香直許透天台
真修得得易非難道用觀天合上天占取二
山真境界王花蘂裏結因緣

瑶池裏面看黄芽瓊蘂金枝綻玉花朵朵玲
瓏清氣上玎璫聲韻屬吾家
一生清浄養三田今則方能論寂然光瑩明
珠歸岳頂雲霞捧入大羅天
便做能尋空外響直饒會捉水中泡千機百
計隨心轉怎免臨頭這一交
爲人不作鄉中鬼指日須歸物外仙這箇自
然知去處那般消息便精研
唤出元初子細看瑩然結就紫金丹明明圓
妙應無比五道霞光做一攢

能衣白布水中争會戴青巾火裏行四味合
和成一味綿綿永永得長生
唯余會養紫金丹煅鍊成珠故不難放出光
明尤燦燦萬般霞彩一時攢
玉液流時無箇識瓊漿湧處有誰知今朝獨
灌金花樹放盡馨香滿四維
唯余會喫青鸞肉獨我能餐白馬肝兩段合
和歸一處傍人遥見各心寒
驀然捉住這元初幻化方知不屬余一箇光
明真了了五般彩艷自如如

汞鉛相見入長途性命堅牢得永甦擺徹水
泉傳火氣撥開煙焰指水湖
　　　甘水鎮留題
誰識終南王害風長安街裏任西東間來矯
首滄溟上釣出鯨鯢未是雄
　　　再知
一輪明月一清風内外交馳西復東衮出崑
崙山頂上照吹明爽自爲雄
　　　贈丘處機
細密金鱗戲碧流能尋香餌會吞鉤被余緩

緩收輪線拽入蓬萊永自由
　　　贈桑公之子
桑公積行久深洪鑄此兒郞事事通稍悟内
歡非外樂好求月上弄清風
　　　唐公求修行
修行切忌順人情順著人情道不成奉報同
流如省悟心間悟得是前程
學道修真非草草時恃只把心田掃悟超全
在絶塵情天若有情天亦老
　　　贈諸生

諸公在坐盡高才俊又聰明道眼開莫爲功
名牽繫住也應隨我到蓬萊
　　　寧海乞化書紙旗上
害風人問有何憑術法俱無總不能每日作
爲只此是上頭喫飯下頭登
　　　贈登州奉道
一論明月吐光輝桂樹香傳十九枝正到中
更當子午放開靈耀射瑶池
　　　贈馬鈺先生嘗於陜西作此詩及到
　　　寧海軍馬鈺初相見得姓名再書以

　　　贈之
一别終南水竹村家無兒女亦無孫三千里
外尋知友引入長生不死門
　　　自畫骼髏
此是前生王害風因何偏愛走西東任你骼
髏郊野外逍遥一性月明中
　　　贈皇哥
多收慧草廣添油一點明燈在裏頭照見五
門皆洞達教公拍手笑無休
　　　贈孫二姑二姑乃馬鈺室家先生兩

　　　次以梨剖割與夫妻分食之意欲俱
　　　化也鈺從化一年許孫氏亦出家奉
　　　道
分梨十化是前年天與佳時主自然爲甚當
時不出離元來直待結金蓮
在家只是二婆呼出得家緣没火爐跳入白
雲超苦海教人永永唤仙姑
　　　馬鈺從化以此贈之
擲下金鈎恰一年方吞香餌任綸牽玉京山
上爲鵬化隨我扶揺入洞天

　　　無常鐘
鐘不依時聽者愁定知人世此時休數聲又
逐斜陽去遣客無言暗點頭
　　　馮先生求問
百年光陰總不同迴頭便是出迷蒙教公對
景知顛倒擘碎微塵踏碎空
　　　圓相
一輪圓相自家知王嘉於中正是時衮出崑
崙山頂上爽邀風月到天池
　　　織造人

織造之人得也麽街前猶自騁機梭若還似
我逍遥客争肯千頭萬緒多
　　　雪
六花偏與我相違飄落人間壓是非碧洞自
温無四序肯教點汙六銖衣
　　　題竹
人言瀟洒月明中我道清虛本意深不是害
風來到此怎生引動此君吟
　　　題浄業寺月桂
誰將月桂土中栽争忍塵凡取次開折得一

枝携在手却將仙種赴蓬萊
　　七言絕句詩藏頭
　　　贈萊州平等會首徐守道
來乞覓意何如口言公善事舒内珠珍常自
守心先祖姓其徐
　　　贈仁法師講懺
能消懺勸人初利天中自展舒利佛前香篆
起知師父作真如
　　　贈京兆馮五郎
休棄業莫别妻姹兒嬰自有時把心香頻爇

起將名姓達瑶池
言可語没人磨内深藏玉潤和納甘津公莫
怪家也得唤憑哥
　　　京兆來學正覓墨
中松寶號陳玄一幽微貴遠煙裏鍊成三箇
字來便是大羅天
　　　贈張曲通
已仁人號曲通乎者也有奇功田不悟清凉
境道先生守固窮
　　　驪山

常訪飲樂真閑間金花鎮遠山自神仙來此
地知身在白雲間
　　　文官花
時春景好頻看覩群花不一般岸得超堪可
賦官園裏見文宫
　　　贈京兆杜先生
要直兮行要清源澄澈稱知明中見黑銀蟾
吐苦心甜顯志誠
吹玉笛舞嬰哥面金花瑩不磨女唱時休占
認中拍手笑呵呵

　　　因茶坊賈四郎换茶
靈木德歲新芽舌甘津别有華得風生勝杖
柱翁歡喜换新茶
　　　剔燈杖
妙身生百草叢來折得浸油中端會把昏燈
撥出靈光顯爾功
　　　邀客賞清明
人王喆趁華筵壽諸公盡醴泉洗清明真可
愛逢此景會神仙
　　　警史四哥

道非常道不和甜心苦把人磨中火焰誰能
覓有從邪史四哥
　　　守時堂
常到此並無思愛前親每作詩説街中虚六
案時堂裏見安時
　　　和遲法師韻
直弓彎射有爲中水湧兩相宜通道德遭公
注意無爲只自知
　　　道友請食餅
上津生𢇲餅粘中秀氣我新尖抵三餐真箇

别圭滋味自然甜
　　　請史四歌啜茶
金間隔並無邪正其心趁彩霞段接生雲外
物兒迴首得新茶
　　　學公擊鐘
重言語好相容口教公莫放慵裏猿兒先捉
住人歡喜擊金鐘
風火水已相忘内靈根降吉祥爾一言真箇
妙年有分白雲堂
　　　題浄業寺雲版

言擊此衆僧聞内新聲法雨分利天中振教
響音誰悟鐵生雲
　　　勸崔彦横
葉無風秋氣清天不語甚分明烏月兔長飛
走我休争勸彦横
　　　題韓茂先藥鋪
時性不似斯孩午身軀是死灰滅煙消悟真
拙籠便是見蓬萊
　　　題木魚
根清浄尾尤頳潔身軀别有名内銜珠能會

食辰須響腹中聲
　　　題温凉扇
爲柄子絹爲腮爾勞勞救熱灾院已離君莫
怪余别有好風來
儀作用覺心寬熱招風冷復攢竹柄兒堪執
捧君無暖亦無寒
　　　贈浴堂
見公家澡浴堂埪成就得清凉心便是清凉
境要鑿埪作洞房
　　　見董知縣會客坐上嘆落花

道王三已棄家羊滋味久相趖中貴冑皆春
寐肯將心悟落花
　　　贈道友
從認得便休尋步移來動好音在公家如可
見人自處水中金
　　　仁法師説三六弟子王嚞小名十八
　　　郞遂悟一十八戒
三二六不相干八郞來子細看下仁公傳妙
語今已得免飢寒
　　　五言絕句

　　　化馬鈺未肯從欲鎖庵門坐百日示
　　　家風以化之鈺問先生寒冷否遂以
　　　此贈之
莫慮王風冷王風自不寒百朝飈地過出路
你咱看
　　　述懷
寶結三田聚蓮開五葉全蘂珠宫裏看見箇
白光圓
有錢須得使不使太憨癡莫待荒郊裏臨風
咬齒兒

　　　攢三拆字并七言引子
如要讀時莫要思三言翻作七言詩若交日
裏金雞叫須養蟾中玉兔兒
　　五言絕句
　　　贈馬鈺
馬相見　喆相戀　處庵中　做方便
　　　五言律詩
王風子　總不求　分子午　旭春秋
炎離坎　出虎牛　鉛與汞　結成休
重陽子　仙豈求　恩大洞　問中秋

槌金虎　鋸木牛　初午得　子時休
重陽子　詠好吟　從有口　喆無心
千篇就　萬首臨　出去也　卧高岑
重陽子　分正仙　鉛得鎮　汞憑泉
煦開卦　見徹緣　神氣出　光昇天
　　　藏頭詩書紙旗引馬鈺譚處端教化
呼知已亦如然滅煙消去覓錢地種成黃器
壁峯長就白花蓮連直訪海邊友訪終南山
下賢脉嬰兒麥田整邀風月五人圓
重陽全真集卷之二











