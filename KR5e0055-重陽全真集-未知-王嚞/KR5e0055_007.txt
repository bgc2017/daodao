










重陽全真集卷之七枝七
終南山重陽子王嚞譔
詞
解佩令
庵中住坐塵勞越大貪米麵看待經過赳杖
按刀磁碗五瓦盆箇匙筯杓甑没堆垛掃
田刷釜點燈遏火入門關出門安鎖本要清
閑被許多日常殃我難爲駕五色雲朵
轉調醜奴兒
苦苦勸愚人被財色投損精神利韁名鎖休

貪戀韶華迅速如流箭不可因循早早出
迷津樂清閑養就天真性圓丹結方知道蓬
萊異景元來此處别有長春
令贈馬鈺
扶風宜甫聽余教旨你從前入道未是終有
洪禧舊交朋陸山復至一一須聽他玄理
山頭休去此中居止兼乞覓庵糧便利直待
盈盈恁時節同將師禮住十洲大家歡喜
如論性命須搜夕晝光眀照有甚肥瘦日月
西遊當中斡樞機北斗天花綻異香無漏

空空皆出虚虚盡透清凉處逍遥交媾自在
躋真輕飆外任飄精秀聚雲朋更兼霞友
又茶肆茶無絶品至真
茶無絶品至真爲上相邀命貴賓來往盞熱
瓶煎水沸時雲翻雪浪輕輕吸氣清神爽
盧仝七椀喫來豁暢知滋味趙州和尚解佩
新詞王害風新成同唱月明中四人分朗
又愛看柳詞遂成
平生顛傻心猿輕忽樂章集看無休歇逸性
攄靈返認過修行超越仙格調自然開發

四旬七上慧光崇兀詞中味與道相謁一句
分明便悟徹耆卿言曰楊柳岸曉風殘月
菊花天
此藥神功别有懽專醫性命完全名唤紫金
丹服之一粒永保康安寶結三田搬運過
明珠透出泥丸五彩九霞光共至竝攢捧入
仙壇
又風
此藥神功别有華專醫徧體頑麻下事是三
家不拘温酒選甚鹽茶服了便令筋骨换

亦教結就丹砂頓覺神清氣爽最嘉最嘉步
步雲霞
又眼
此藥神功别有名專醫兩目多情一點變澄
清自然仰面認得前程更用金篦輕掠刮
便教换了塵晴觀俗緣空朗照至精至精三
輝騰明
又嗽
此藥神功别有情專醫肺裏謳吟治正水中
金教公免了分外聲音傷重寒風并熱冷

五般無復重侵節色減財攝養古今古今性
命來尋
又食
此藥神功别有方專醫五臟膏肓一服下隨
湯即時傳透便得安康更使真玄推妙訣
諸公子細消詳養氣全神保固壽長壽長永
處清凉
卜筭子妙覺寺僧索
妙覺證慈悲便入菩提路日日常開方便門
慧照生靈炷坐雪釋迦尊面壁達摩悟觀

此在緣行果成兜率天堂住
前後各帶喝馬一聲
信任水雲遊欣放靈猿傻要去隨霞恣害風
乘良馬穩坐香羅帕南北與東西選甚高
和下處處來迴得自如呈弓馬會把明珠射
一疋好驊騮精彩渾如畫却被銀鞍縛了身
著絆馬怎得逍遥也不若騁顛狂掣斷無
挂擺尾揺頭廐櫪違做野馬自在遊冶
此箇真真也瑩徹靈靈也出入虚無縹緲間
騎風馬信任飄颻也占得惺惺也光輝明

明也來往晴空碧落中乘雲馬自在逍遥也
趕退日中烏捉取月中兔便著晶光覆了身
金馬住方是重陽做交位顯真功换質成
真趣到此還知自在遊玉馬去走入雲霞路
前後各帶唱馬聲尋知友
有箇害風兒海上尋良价只爲心頭忒緊圖
意馬隘惹出渾身疥款款細搜求日月年
時賽遂得中央四寶珠禄馬快走入關西界
卜筭子開門了化出馬鈺
你待堅心走我待堅心守百日扃門化出來

方是余開口開取四時花綻取三春柳認
取元初這箇人共飲長生酒
卜筭詞中筭卦象分爻彖海島專尋知友來
堪把扶風唤莫怪頻磨難只要分明燦决
定堅心没惱愁永結長生伴
又雪中作
誰識這風狂誰識斯三嘉恰遇炎蒸得清凉
正寒也成温熱因仰至人言遂獲真仙訣
九九嚴凝花正開三伏中却下雪
又歎世迷

堪歎世間人誰肯望天覷北斗南辰日夜移
飛走烏和兔恁地被煎催尚自生貪妬忽
日酆都勾你來著甚詞因訴
脩鍊不須忙自有人來遇己與白雲結伴儔
常作詞和賦靜裏轉恬然歡喜迴光覷一
箇青童立面前捧出長生簿
漁家傲
跳出凡籠尋性命人心常許依清靜便是修
行真捷徑親禪定虚中轉轉觀空迥認得
祖宗醒復醒紅紅赫赫如金定漸漸圓明光

又瑩通賢聖無生路上長端正
又兄去後贈姪元弼元佐
元弼前來并兄佐尊親遞儹還知麽昨日笑
兄心轉破休摧挫後番决定安排我這箇
傳來唯這箇輪迴生死如何趓棄墓趖墳離
枷鎖除灾禍無生路上成因果
誰識王三能買賣道心堅處難爲退每把三
光頻頂戴頻頂戴擘開世網居塵外害得
風來風得㬠今朝錢覓人休怪占得逍遥真
自在真自在携雲却赴蓬萊會

又贈道友
這箇王風重拜見珍珠水飯誠堪羡盈腹充
腸白氣顯白氣顯今朝專問梨花片有説
之時開一徧無言對後馨香善滿樹高高真
玉現真玉現月明正照清凉院
又贈甯生
夫唤三郞妻九姐兩椽合得一間舍骨作檣
梁皮做瓦休誇詫父娘成就伊居也兒願
室家女願嫁舅姑修葺何時罷日日功錢難
答謝聽余話長行孝順酬斯價

又京兆道友
得得中間尋得得王三默訣惟王六若要清
静如白玉獨自宿余自須要除情欲這箇
靈童明似燭惺惺能唱無生曲日住公家公
不識休尋覓心澄便是真消息
又崑嵛山石門庵
入得石門山上住弟兄手脚無安措一日三
時長厮覷厨裏去搬柴運水投鍋釜若勸
同流疾作做心頭一點休教誤我待分明説
一句從開悟天機不敢輕彰露

五更岀舍郞
反會做他出舍郞便風狂成功行到蓬莊奉
報那人如惺悟好商量五更裏細消詳
一更哩囉出舍郞離家鄉前程路穩排行便
把黑飈先捉定入皮囊牢封繫任飄颺
二更哩囉出舍郎變銀霜湯燒火火燒湯夫
婦二人齊下拜住丹房同眠宿卧牙牀
三更哩囉出舍郞最相當神丹就養兒娘一
對陰陽真箇好坐車厢金牛子載搬忙
四更哩囉出舍郞得清凉重樓上飲瓊漿任

舞任歌醒復醉愈堪嘗真滋味萬般香
五更哩囉出舍郞没隄防無遮礙過明堂一
顆明珠顛倒衮瑞中祥崑崙上放霞光
認得五般出舍郎黑白彰當中赤間青黄哩
囉囉㖫哩囉哩妙玄良玲瓏了便玎璫
醜奴兒詠棋
兩人鬥勝俱誇會路路相違子細挨依劫盡
方知解了圍愚迷不曉雙關意各自藏機
孰是孰非却被傍觀冷笑微
又述懷

鄽中有箇修行子火院難離只被推辭恁不
回頭候幾恃今朝不保來朝事大限誰知
可㬠愚癡直待荒郊咬齒兒
昨宵獨卧冰淩道三耀常觀自在心安愈覺
清凉不覺寒尾閭過來夾脊上轆轆長搬
透入泥丸返老長生别有歡
曹溪一路人難悟怎捨妍妻難受孤恓獨自
眠時越越迷分明有箇長生路孰是能躋
説甚東西誰肯抽身出汙泥
凡人若會通三耀便結良緣搜見真玄方信

虚空出大仙金丹一粒無爲漏得恁精妍
明瑩光圓萬道霞光簇上天
如夢令
寧海人人省悟此别何時再遇唯願重金蓮
好把良因作做歸路歸路滿目白雲翠霧
又贈縣令
日日此中開宴食肉諸公總善唯有害風王
莫怪頻來見面知縣知縣正好與人方便
又蒙友惠詞
明月古今長有怎奈華宗海口黑窟裏頭居

黯暗不分夜晝吾友吾友問你如何下手
楊柳枝
夢悟青霄月正高射蟠桃一枝白筆得逢遭
更兼刀應手詩詞隨寫染運風騷玉牋上
面起雲濤任陶陶
一息來時衮氣毬騁風流不來一息破胞抽
這回休若要依前常建販復從頭胞兒裏
面氣重收再儸僂
誰識天邊一井金紫光侵朝朝日日眼前臨
没人尋惟我静中知去處自堪任盡斤盡

兩入珠林出高岑
搗練子
猿騎馬呈顛傻難擒難捉怎生捨哩囉㖫哩
囉㖫
慧刀開齊下殺教君認得根源也哩囉㖫哩
囉㖫
水兼火坎和離兩般消息怎生知哩囉㖫哩
囉㖫
休燒鍊莫修持元來只是這些兒哩囉㖫哩
囉㖫

搗練子害風哥一身躍出死生波哩囉㖫哩
囉㖫
便是逍遥真自在没人拘管信吟哦哩囉㖫
哩囉㖫
用刀圭剖昏迷合和一處怎生携哩囉㖫哩
囉㖫
人頭落現虹霓白蓮花朵出青泥哩囉㖫哩
囉㖫
名利海是非河王風出了上高坡哩囉㖫哩
囉㖫

纔候十年功行滿白雲深處笑呵呵哩囉㖫
哩囉㖫
三丹寶難分剖昏昏默默怎生保哩囉㖫哩
囉㖫
在虛空長懷抱緋衫裹子新烏帽哩囉㖫哩
囉㖫
踏莎行
莫騁兒群休誇女隊與公便是爲身害脂膏
刮削苦他人只還兒女從前債悦目亭堂
哀心念愛直饒鐵打堅牢㬠多多罪業自家

躭一朝合眼如何戴
又别家眷
妻女休嗟兒孫莫怨我咱别有雲朋願脱離
枷鎖自心知清凉境界唯余見步步雲深
灣灣水淺香風隨處噴頭面崑崙山上樂逍
遥煙霞洞裏成修鍊
又自詠
人被錢迷錢由人使一來一去何時已頑銅
尚自有消磨凡軀著甚逃生死聞早回頭
疾搜妙旨細推休道無師指腹中兩路顯然

開心頭一點分明是
汞裏泉清鉛中火赫倒顛澆溉傳甘澤虎聲
震動甲方青龍吟唤出庚方白認正田原
分門阡陌金桃親種親收摘玉童掌内任擎
來瓊筵會上堪分擘
大道無名害風有作踏莎行裏成歡樂因緣
脚脚修鍊成蓮花步步相隨著透出清泉
上衝碧落成雯結蓋須磅礴外馨接引好輝
光内明照耀真丹藥
不識慚惶要人津送情生念起般般動心神

指引乞爲緣三餐飽後休胡用豈許醫看
莫交人重行符呪水良因種哩㖫哩囉囉哩
㖫長隨走蓬萊玉洞
又奉酬人惠
氈襪余留木盔分納微誠用表相酬答百般
茶飯任經營千般滋味堪嗚咂恬淡真人
朴純菩薩都縁此物成超達好將鉛汞裏頭
收須教盈滿休抛撒
又贈友生
前歲麻收去年麥覓一麻一麥傳消息左邊

金餅一陽生右傍銀器純陰匿偏黨無私
倒顛有則心燈朗徹緣挑剔終南街裏不遊
行京東路上知端的
又詠燒香
身是香爐心同香子香煙一性分明是依時
焚爇透崑崙緣空香裊呈祥瑞上徹雲霄
高分真異成雯作蓋包玄旨金花院裏得逍
遥玉皇几畔常叅侍
又贈友人
一點靈明兩條坦路怎生下手如何做好教

稽首上天堂莫令失脚遊陰府日轉金烏
月生玉兔森羅萬象同躔度勸君休要泥長
生恃恃牢把金精固
又崑嵛山團庵
做就圈模且休蓋椽諸公怎曉余方便水符
不向此中行因緣已到文登縣各謹持修
速歸煅鍊内容顯現親頭面如今款款漸投
玄恁恃得得頻相見
又燒庵
數載辛勤謾居劉蔣庵中日日塵勞長豁然

真火瞥然開便教燒了歸無上奉勸諸公
莫生悒怏我咱别有深深況唯留煨土不重
遊蓬萊雲路通來往
睡裏搜尋眠中做作目矇認正恒歡樂想成
三寶自神靈結成九轉真丹藥攢聚祥雲
往來碧落後隨前引唯鸞鶴白光萬道遶園
生紅光一點當中鑠


重陽全真集卷之七















