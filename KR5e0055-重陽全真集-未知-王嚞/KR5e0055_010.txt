










重陽全真集卷之十枝十
　　　　　終南山重陽子王嚞譔
　　詩
　　　贈王俊
害風故故謁華宗三教唯公道話同此際遇
逢齊上下中間會聚各西東須知冬至青和
白認取春分緑間紅急急三光如可悟忙忙
四假盡成空圓明一點皆能有物裏千般總
被蒙覺性自然通水湛達心那入百花叢般
般打破仍歸妙箇箇還迴便見終飯食充饑

機兩妙面前相對玉玲瓏
　　　贈道衆
盡知長與道爲鄰搜得玄玄便結親悟理莫
忘三教語全真修取四時春養成元氣常充
滿結住靈神没漏津十九圓光如我願敢邀
相伴樂天真
　　　詠雪
得其真趣絶搜尋物物般般總不侵碧落湛
澄非有意白雲來往本無心盈盈明月增佳
致細細清風送好音舉目慵觀潘岳賦怡顔

懶撫伯牙琴外除花卉游人静内藴芝苗只
自臨决要三田歸至寶亦令一性上高岑養
成幻體如光瑩舞正胎仙似嘯吟杳默昏冥
長作伴寂虚永保水中金
　　　問多夢
捉住心猿治住神自無夢惱内中真尾閭不
動全精氣腎海長添乾水銀内則愈能增覺
性外來應是養生身廣行法籙頻施救便是
逍遥得岸人
　　　于公求詩

無思無慮是真修養氣全神物物休亘劫容
顔須要見元初光彩决重收莫將外景心中
藴好把靈丹性上求依此自然超彼岸都緣
清浄大神舟
　　　諸散人求問
修行須藉色身修莫殢凡軀做本求假合四
般終是壞真靈一性要開收聚成無相成無
漏結作丹丸作備周五道光明同是伴能超
清浄大神舟
　　　贈王哥

修行學道並無師只要心中自己知浄處常
常生智慧閑居每每起慈悲搬柴運水唯聞
做觀相存思各自爲減食忘情爲慷慨任歡
取樂是修持救人設藥功尤大戒酒除葷行
最宜直待開門觀宿性宿緣堪可便相隨
　　　問内事
修行事理説叮嚀只要心中静裏明眼界不
生龍自住鼻門無閉虎長停舌根退味心神
悦耳内除聲腎水清南北沖和同一體東西
交媾滅三彭木金厮仗盤桓處嬰姹相隨自

在行結就金丹出頂上五光射道綵雲棚
　　　喫酒賭錢
心遊閑散樂浮華放肆開懷是産涯飲酒莫
教離孝順賭錢休要壞居家道門好入時時
重王法須遵可可奢平等能行方便事也教
隨我伴煙霞
　　　學士勸學
宰予晝寢不堪看惜取光陰倦睡餐甕牖勤
勞非取辱茅堂修進敢求安隔窗映雪心常
樂閉户懸頭性自懽大志不須持一寶孫公

正好學倪寬
　　　問曉達
搜開本有自分明放出真光滅盡情三寶决
然攢正覺一靈何慮不圓成得通妙用須澄
湛會認玄微貴浄清堪做無爲雲外客長生
路上步前程
　　　自述
殷紅瑪瑙閴中懸清静玄中在眼前便把瑠
璃安甲室更將琥珀頓庚田四般珍寶牢收
取三耀光中謹密傳此法得時空外去彩霞

深處步金蓮
　　　問生死
常常知足善縱横莫要深深戀火坑性上分
明開兩路午前認取打三更一真自顯靈光
結七竅皆通瑞氣盈正合慈悲超法界清凉
路上得長生
　　　友人獻酒
登途上路不由吾雲霧相招本性甦萬里清
風常作伴一輪明月每爲徒山青水緑程程
送酒白粱黄旋旋沽今夜一盃如有意放開

紅焰照冰壼
　　　友求清静
黑雲散盡月偏明照耀塵寰滅有情煩惱不
生全妙理是非去徹出深坑山頭别有微風
至心下重將小雪迎面壁散人知此味逍遥
路上證圓成
榮華不著是良因遠遠非非眼界新八識精
研通不夜五門光顯照長春由斯更許超三
界依此應靈出六塵一朵金蓮歸上界圓成
永不墮迷津

　　　贈友人
大道無言不可聞禪宗坦蕩乃同群兩般打
坐誰能悟一炷香煙孰會分奪得三光真秀
氣便消四大敢紛紜團圓耀彩投空外方得
逍遥似白雲
　　　友人求問
自然消息自恬然不論金丹不論仙一氣養
成神愈浄萬金難買日高眠紅紅火焰三峰
透白白蓮花五葉鮮勘破行功無作用于斯
堪可認玄玄

　　　詠眼
如日光明似水晶燭人鑑物愈惺惺只觀粉
貌空虚景肯覽黄庭内外經眸子正安難見
道童兒端坐不瞻形教公若遇金篦子刮盡
塵晴慧目明
　　　自悟
齒落髮華現老軀本靈猶自戀癡愚市中來
往干人禄山上清虚負月孤擺徹水泉團火
氣撥開煙焰指冰湖從兹舒展紅霞脚踏碎
純陰這轆轤

　　　詠劍
惺惺寶劍最分明越礪磨礱對我呈高舉劈
開新道眼一揮斬斷舊心情朝生瑩浄渾無
染夜吐光芒更有聲戰退妖魔邪氣力盡投
空外化成形
　　　仲正宅
今日清明賞水廳堪爲住宅總康寧兒孫女
婦渾家慶德行荷蓮一道馨退己進人唯仲
正休心積善勝看經時來同處青山外萬頃
白雲作畫屏

昨宵夢請八神仙便付鸞衣降玉編數幅蠻
牋鋪錦繡一枝象管走雲煙廣留教法開心
地善寫詞詩種福田祕密天機誰得悟害風
風害獨能傳
　　　聞鶯啼
今朝三月二十八耳邊忽聽鶯聲發驚開道
眼一觀瞻羽翎新用黃金刷見予轉轉弄清
吟他意還應會我心恰似琴聲初調品無情
風月是知音
　　　初春

世網擘開肯染塵名園恰似洞中春問公還
識逍遥客顧我堪爲自在人坐上詩篇俱濟
濟醉中醁醑任頻頻四時不老花芳别唯有
清香一蓋均
凡籠跳出竝無塵此日誰知物外春對景肯
從搢紳者將身已作散閑人詩緣毛穎傳來
速酒泛芳巵轉得頻認取祖宗真實地黄芽
澆灌滿園均
　　　留題友人樓
深羡孩兒樂使牛不須裝裹急梳頭清閑自

是親香火勞役誰知遠佚優咫尺蓬萊人不
見逍遥紫府我先酬愛河猛捨尤清浄别駕
輕軻泛十洲
　　　贈友詠雪
密布彤雲慘白沙舞空亂目閉天涯嘉祥自
是封盈尺應瑞依然結六花景外畫圖歸釣
叟瑩中清浄屬仙家晩來皓月開濃霧一派
流光射素霞
　　　贈姪
一首新詩贈七哥予言切記莫蹉跎遵隆國

法行思義謹守軍門護甲戈飲膳共爲通揖
讓言談歌出用謙和先人後己唯長策竚看
歸來唱凱歌
　　　上兄壽
祥雲瑞靄生賢哲五百時臻遇三月十一日
辰尤最奇三千年見蟠桃結莫辭金斝酒頻
添好把玉爐香滿爇仰祝遐齡無可比有弟
今朝細分説若比金玉均可缺若比江海亦
不竭若比鐵石俱可裂若比松栢皆可折未
若兄之愈眉壽永永綿綿不可絶

日中已過艶陽天嫩緑微紅是禁煙恰到清
明真火得不迷濁酒道心堅自知一性通長
壽何恥凡軀掛舊氈燕語呢喃全姹妙鶯啼
睍睆覷嬰賢三田誰識虚中寶四假予知嶺
上看但把五行顛倒使便教他日遇神仙
　　　述懷
閑閑閑得染章篇顯出文房内四賢烏帽嬰
兒添硯水朱衣姹女運陳玄白顔公子傳銀
筦緑鬢佳人鋪錦牋九轉鋪排真玉漾一揮
寫就寶珠圓明光粲粲千般瑩彩艷團團五

色鮮親自擎將空外去十分堪獻大羅仙
害風王喆遠山隈信脚同雲近海垓八百行
成雙樹果三千功滿一聲雷更無意馬遊情
色那有心猿探世財財色兩能長滅絶色財
盡許不追陪永除失脚黄泉去久得回頭道
眼開任處碧霞光熠耀朗隨風月過瑶臺
　　　贈李道友
見公逸樂樂無涯道在真全去世華雅句分
明謫仙子遺風正是老君家須知文苑高韓
愈壘作琴堂感伯牙有箇王喬還識否同歸

蓬島跨雲霞
　　　又繼韻
雲根上起任天涯到處臨風弄月華對水雙
鶴由我跨輞川一景屬吾家清虚益氣憑師
教恬淡通津愧易牙占得逍遥真自在何須
服藥與餐霞
　　　詠赤目
耳中何事轉加聰兩目如盲爛爛紅恰似禪
僧初入定正如大道始行功内思不出澄神
住外想俱無忘閉空意馬心猿重捉住頂門

玉路自然通
　　　詠磑磨
磑大驢微力不勝喝驢人早便生嗔一心發
恨嫌行慢兩手扶鞭打得頻只爲不知輕與
重更交轉受苦中辛伊能見麽無仁德只此
分明後世因
　　　師父鎖庵化馬鈺有治平寺無名和
　　　尚將為守静有頌曰開閉深藏有甚
　　　因無言静坐去貪嗔高樓畫角如春
　　　夢釋海波清見本真了了了時心便

　　　了微微微處水澄清為觀俗事愚癡
　　　子故守襌堂不出門師父每句復酬
　　　三句完之為八絶按八識
開閉深藏有甚因都緣眼界絶紅塵白駒點
點難相染野馬紛紛任自申
無言静坐去貪嗔耳内繁華勿我親不鼓聲
音唯作伴無弦曲調自爲鄰
高樓畫角如春夢鼻息沖和言不用此别分
明善果生這迴只把良因種
釋海波清見本真舌中五味不登唇三時恬

淡唯清浄一味甘甜没價珍
了了了時心便了身中一點圓光小從兹默
默與昏昏又更冥冥還杳杳
微微微處水澄清意盡心忘滅盡情無漏無
爲登正覺不增不減證圓成
爲觀俗事愚癡子妄想難除生與死迴光返
照這裏來識心見性投玄旨
故守禪堂不出門並無煩惱性中昏未酬救
徹衆生願好把玄談細闡論
　　　贈釋友號無名

法師今已得清凉一性昭然顯瑞祥却把無
名爲雅號釋迦元住在何方
　　　友人求問
青春應是好看書義理昭然覺自如若赴選
場須决勝榮家顯已掛金魚
　　　閻學士寫上四句續和十二句
輪迴生死如何免認取亘初真正面三珍五
彩一齊攢長生路上霞光現
欲愛貪財甚法離真清真浄是精持般般物
物俱無著一箇圓光上玉池

過隙光陰能久矣人人總悟非行使閑中等
取真箇真得後逍遥共歡喜
衰顔寧再去年時裏面真人本不衰莫戀外
容著假合嬰兒相貌示無移
　　　贈釣翁
這箇魚兒耍更顛錦鱗潑潑躍清泉金鉤三
擲吞香餌一掣神仙几案前
　　　贈童子修行
白袍青包宿世因有緣遇我脱迷津雖然未
達玄中妙已作蓬萊小道人

　　　贈修行友
跳出陰陽造化關一心向道莫迴還浄清便
是神仙路只要閑中養内顔
　　　紙旗上書
占得風來便有緣朝朝贏得日高眠飢時街
上來求乞只要人間自肯錢
　　　和道友韻
奪得真容不問年滿爐香火五千言翛然燕
坐通恬淡獨哂明靈出玉軒
　　　贈劉四友

常把鏡中人别辨莫教珠上起塵埃有緣體
貌捐新業無相身軀産舊孩
夢裏逢予睡没言須知正訪害風虔公還要
得頻談論認取冰中冷處喧
命中福淺少因緣只爲勞生日業牽若是要
居閑散地長令清浄没憂煎
稍留片語輕提耳直待一身無一事此時方
可共逍遥路遇仙人談不二
一指長生路上遷待公性分有因緣亘初那
箇分明見何患將來不作仙

一想前言是没緣在公只要志牢堅推心朴
實無偏黨未作神仙已做賢
尋思遭遇幸然間怎會閑中那箇閑人不堪
憂方是樂恁時與我共躋攀
勝如不見先生面只要公心長作善臧吉嘉
祥不離身明珠一顆分明現
夢裏逢師是睡仙從公知道這因緣若教足
下還如此也没驚憂自在眠
佳時三月此花開檀作斯心玉作腮折得一
枝冠上插也應隨我到蓬萊

　　　畫骷體警馬鈺
堪歎人人憂裏愁我今須畫一骷髏生前只
會貪冤業不到如斯不肯休
爲人須悟塵勞汩清浄真心真寶物奪得驪
龍口内珠便教走入崑崙窟
　　　詠月
上弦金月下弦銀上下金銀各半斤被我合
爲十六兩内中星分怎生均
　　　詠矮槐
無極真人種矮槐清陰覆地有誰陪今朝對

此成歡悦記得當時是我栽
　　　遊白鹿觀
觀有清凉號集仙臺名白鹿昔昇天我來到
此君休笑已在白雲洞裏眠
無何霍氏太言深昨日天晴今日陰天意若
教人數得不高不廣似人心
不寒不暑好風吹金餅團團照我衣武曲星
臨文曲位上元節比下元時
　　　題友人池塘
孫氏池塘似渼陂前瞻波面静無聲轉頭却

見潺湲處流落輪迴爲不平
　　　六月聞蟬
皂衣脱了覺身輕便作金蟬樹上鳴已得清
風真伴侣誰人此日悟新聲
退下烏軀體便輕高槐美蔭喜長鳴逍遥枝
上亭亭坐自在風前款款聲
　　　詠中秋月
怪來天氣逼人寒湧出金盤宿霧殘不比尋
常三五夜勸君休作等閑看
　　　剔燈杖

輕微纖細燼爲鄰長在油中汙本真愛把燈
光頻剔撥怎知紅焰返燒身
　　　詠竹
夜月照時金瑣碎清風拂處玉玲瓏歲寒别
有非常操不比尋常草木同
　　　詠茶
昔時曾見趙州來今日盧仝七椀猜烹罷還
知何處去清風送我到蓬萊
　　　以扇贈姪洗麈
是人洗拂酒兼羊我有霜紈與七郞除垢招

風開道眼教兒永遠得清凉
　　　和十五夜月
日暮雲收爽氣寒冰輪輝映向更殘清光此
夜分明别休與凡常一例看
　　　題茶坊
已喫蟠桃勝買瓜此般風味屬予家真須换
假全真性指路蓬萊跨彩霞
　　　歎世
堪歎世間名與利朝貪暮愛没休時悟來恰
似觀棋者迷後渾如敗者

急急修行急急修我今題寫此骷髏從來世
上争名利不到而今未肯休
　　　欲東行被友偷了引相留
脚引誰留慢慢收元來不用這憑由今朝已
得前程路便是逍遥達岸舟
脚引伊將誠見察扶風真行成搜刷足知王
喆得因緣會要修持遵國法
　　　閑意
一輪明月一清風内外交馳西復東滚出崑
崙山頂上照吹明爽自然雄

　　　對鏡
誰知將鏡異中觀分出南山與北山我把靈
臺頻自照不須别辨好容顔
　　　自詠
從此擘開真鐵網今朝跳出冗塵籠便將明
月堪拏弄撥斷閑雲好害風
　　　詠岀籠鸚鵡
畫成鸚鵡不嚶嚶跳出牢籠離死生告你蚫
蝶休弄侮如今不向此中行
　　　離親詠

心浄神清鬢不華水雲便是我生涯休交死
後渾家送贏取生前出離家
　　　五月一日
奉白金蓮社裏人蕤賓月一起良因諸公若
悟靈山食暗换長生不老身
　　　五月十五日
闔家安樂吉祥先次後心頭用火然燒見本
來真面目望中觀喜看團圓
　　　玉花金蓮社
勸君莫戀有中無無無休失無中有有有養

出玉花頭頭頭結取金蓮首
　　　贈釣叟
釣罷將歸又見鼇亦知有分列仙曹鳴榔相
唤知予意躍出洪波萬丈高
　　　崔千户求聰明以詩贈之
秀氣要清清於中性用貞自然開智慧應是
出聰明爲教同其閔延年共比彭並通三教
理遠遠得期程
　　　郝昇化餘打破罐因贈二絶
撲破真灰罐却得害風觀真待悟殘餘有箇

人人唤
欲要心不亂般般都打斷子午卯酉時須作
骷髏觀
　　　閑吟
自哂這風狂因何喜和光隨緣消舊業無復
造新殃意馬須牢繫心猿切緊防道修如急
急日日得馨香
　　　歎骷體
此是這王喆前生心性劣脱了你骷髏現出
中秋月

　　　詠清凉
清凉何所似不與苦寒同半夜臨潭月初秋
過雨風
　　　贈范才甫
有姪唤作王五郞其妻唤作我姪女二人做
取好因緣兩箇休遭破疾苦若便尋思這汞
鉛便令調養真龍虎真龍虎人不識赤鳳山
傍各一隻守定巢窠共結成東西换過成交
易成交易正好行丹田界上殺三彭無人會
得雙關義有箇靈童打五更打五更傳消息

一派甘泉正好契便是醍醐灌頂來此中惟
我知端的知端的休休休姪女姪兒急急修
若還不肯聽予言荒郊定作兩骷髏
　　　金蓮社開眀䟽
竊以慧燈永照須憑玉蘂之光性燭長明决
得金蓮之耀内沐三光之秀外消四假之名
步虚躡空探玄搜妙洗來瑩浄之鄉出入芳
馨之路各懷珠璧共捧瓊瑶顯要全神須令
養氣稍通斯訣請掛芳銜
　　　玉花社疏

竊以玉化乃氣之宗金蓮乃神之祖氣神相
結謂之神仙陰符經註云神是氣之子氣是
神之母子母相見得做神仙起置玉花金蓮
社在于兩州務要諸公得認真性不曉真源
盡學傍門小術此是作福養身之法並不干
修仙之道性命之事稍爲失錯轉乖人道諸
公如要真修行飢來喫飯睡來合眼也莫打
坐也莫學道只要塵冗事屏除只要心中清
浄兩箇字其餘都不是修行諸公各懷聰慧
每日齋場中細細省悟庶幾不流落于他門

行功乃别有真功真行晋真人云若要真功
者須是澄心定意打疊神情無動無作真清
真浄抱元守一存神固氣乃是真功也若要
真行者須是修仁藴德濟貧拔苦見人患難
常行拯救之心或化誘善人入道修行所行
之事先人後己與萬物無私乃真行也伏願
諸公早垂照鑒


重陽全真集卷之十











