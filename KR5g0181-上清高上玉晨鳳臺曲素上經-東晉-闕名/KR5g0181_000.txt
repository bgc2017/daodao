








上清髙上玉晨鳳臺曲素上經明六
髙上玉晨鳳臺曲素上經玄都九曲陵層鳳
臺結自然鳳氣以成瓊房䖏於九天之上玉
京之陽虚生八㑹交真之氣十折九曲洞逹
八方上招扶揺之翮傍通八素之靈結九元
正一之氣以成憂樂之辭明於玄臺之上字
方一丈文蔚煥爛洞明九天飛鳳雲蓋紫氣
欎冥遊驎走獸交錯馳撗六領師子備于下
關五帝玉仙執五色命魔靈幡以威御五方
右侍太華玉女左衛金仙玉童各三千人侍

真典香日月俠映七元逥靈三晨齊景玄光
洞明瓊林振條玉籟激庭七寳華光流曜上
清即髙上玉晨太上道君所治玄都丈人以
鳳文真書憂樂之曲玄授於道君焉如是上
天萬真及五嶽飛仙悉以月五日十五日二
十五日一月三登鳳臺晏禮遊香誦詠憂樂
之辭也上慶神真下悲兆民其辭虚微玉朗
洞清四真稽首萬仙禮音散香逸霄流煙虚
庭凡上宫巳成真人及始學爲仙者莫不備
修九天鳳氣玄丘真書誦憂樂之曲也玄古

皆萬劫一傳今有其人七百年中聽得三傳
得有其文飛行上清登九曲鳳臺朝謁玊真
也輕泄失明七祖充責慎則神仙凡得佩玄
丘太真書五帝命魔靈幡則能䇿虚召靈制
魔使神得五行祕符則呼魄固魂保神長存
得誦憂樂之辭超身九玄遊晏玉京得佩曲
素鳳炁則見太平奉迎聖君身昇玄都受仙
上真也
如是九天鳳文憂樂之曲玄丘太真皆九天
自然之氣結而成焉靈文表異於空玄之中

經九萬劫玄都丈人受之於太空以傳太上
大道君道君傳太極真人真人以傳東海方
諸青童大君使傳道士宿有玉名應爲神仙
人者佩之二十年傳見三元君迎聖君於上
清金闕七百年三傳百年有可授者聽傳二
人齋中𧵥香一斤上金五兩畢㰱金青之誓
以代血壇之約也
髙上玉晨曲素憂樂慧辭
東方青帝
結我自然氣凝化紫鳳城髙臺超九嶺陵層

茂飛瓊煥樂重虚上曲折洞八清紫虚曜雲
宫流暉翳五靈四逹无窮野八氣逥圓明扶
揺運太空七景轉天經運來若无根時去隨
化傾九圍交度内二象㸦相征帝一固中元
四綱不頽靈南採飛皇實北引廣寒庭玄房
交真㑹虚歌自然生五帝命靈幡麾旗徴萬
精魔從空中嘯道治樂未央故興曲素辭慶
神欣太平相與契何許萬劫爲一齡逥轉九
萬劫同遊紫鳳軿空生紫鳳臺瓊闕參太微
靈風洞八㑹北牗閶闔開上有嘯歌兒𢘆唱

運𠸶衰朝則乘景遊暮則附景歸二景齊一
體怕恐失景暉九五不常居天地有傾危大
劫終一椿百六乘運逥洪泉湧九嶺大鳥翔
天垂萬蠢飄長流顧山不得依號泣无崖際
能不傷人懐賢聖勤誦經故得乘景飛至時
相奉迎同㑹九天扉數盡金馬辰萬癘交撗
馳不見學仙人但聞喪屍悲嗟此愚夫質持
命痛何哀
南方赤帝
散憂九玄臺聚樂階太空𢹂契十天真嘯命

東海童四逹八㑹氣交運閬臺風目朗西華
館意合廣寒宫婆娑紫鳳下蕭條九嶺峯流
䀎无窮野仰觀劫仭中清歌宫商和憂樂自
相從二趣諧一契理背反還同相與樂未央
持始復持終甘飲玊池醴仰歠飛華皇靈瓜
自可晏未若日月光七曜流芳暉斯樂豈可
忘大劫有終運運交二象傾龍門斷天河三
五反相征赤鎮㩀東井華蓋伏晨星玄暉昏
八荒穢氣翳天精三官相操促五嶽不固靈
萬癘交撗馳北帝勇魔兵八網羅天外聖主

不能清是結自然氣陵層九重城髙觀愍萬
兆憂樂從是生玄歌散神衿蒙歡反涕零哀
此頑夫輩𠫤財貪色縈欣欣待命至不顧禍
自嬰賢智逆方來晨夜勤誦經禮空念玄虚
以度不窮齡若能㝷道源八節奏玊名將免
九難災令爾見太平
西方白帝
瓊鳳欎晨飈紫臺曜玉林流光拂重玄嵳峩
凌九隂紫景散朱霞飛煙㸦相㝷七寳振瓊
條靈獸騁雲岑萬仙乘空詠神風揚妙音上

有髙晨師拱静嘯與吟八㑹自然容虚降皆
蘭金瓊嚼彌劫旦玉漿散冲心明珠唱靈歌
法容和清琴玉章至道宗憂樂解人衿釋我
无終齡良娱樂何深自无髙仙韻安能同此
飲朝戯東華宫夕遊西華堂取樂二華舘不
與樂相逢但聞玄歌子悲聲傷天童哀響流
寒庭撫悼世運窮天馬踴九河鳥母乘飛龍
玄津无橋梁二氣隔不通登我陵層臺仰觀
九難中穢氣彌三靈萬兆負災衝八域無遺
民大小山嶽崩念此不知學聞經若癡聾相

與任運生儵欻待命終哀哉何期酷念子傷
我匈
北方黒帝
紫鳳乘空發陵層九玄嵎氣結則影見氣散
則神元飄颻有无際天樂適我娱安同八㑹
唱齊我髙仙疇𢹂契十天真晏我九鳳驅上
登玊京闕下戯閬風州羽騎迅瓊輪紫煙空
相扶極朝復待旦偕樂无終休流䀎任運遷
億椿始一周歡我自然衿散我懐世憂自无
玄靈質誰能同此遊哀哉空洞内興樂復發

憂朝登東蒙嶺夕觀西壟丘不見九靈毋北
真道相求遼問大象度二炁忽云周九龍運
東井天馬發西嵎北帝放天兵五嶽玄相符
萬魔巳來帶五行早相謀兵灾羅天布萬兆
已被拘上下皆受㑹蕩除无稽留哀哉五難
中運至无親踈髙登八㑹宫結我冥中疇歴
觀至學者福地以相扶棄家尋我道冠得度
爾軀勤心修至經道成當相須逍遥觀鳳臺
豈不樂哉遊
中央黄帝

大樂㑹中元中元聚樂庭上有八㑹氣婆娑
紫鳳生金條附玉根七寳結華鈴龍超極嶺
峯鳳嘯駭萬里不見雜遊賔但聞風雲聲宫
商自相和音響自相成玄歌唱妙曲憂樂結
成經吾我自相求誰知真人靈錦雲帶夜月
紫曜翳飛瓊三晨洞太暉七元煥五星靈幡
有威光流煙藹紫清自謂西華妙未若紫鳳
城上有解衿人一面歡萬齡偕樂元終劫因
覺天地傾靈運自有紀數終自由玄去來順
運逥何爲憂纒生散憂八荒外大象不圭真

逍遥歡樂庭誰與憂爲親五難是常㑹所傷
自有人宫啇雖不和大歸理自均故興憂樂
曲以度學道身苦行研靈文妙義自當鮮但
佩曲素章剋入无憂津乘空登鳳臺髙觀承
唐年此樂將何樂知憂在何間
髙上玉晨憂樂之曲空生鳳臺之上靈文明
於五方金音逸朗於十天玉京九曲上真皆
鑄金爲簡紫筆書文齊聲合唱玄歌憂樂之
曲也其辭深𧷤妙趣洞淵自非髙上之儔莫
有能究其篇者有金名東華書字鳳闕乃得

見此文爾得佩鳳氣玄丘真書命魔靈幡誦
憂樂之曲則五帝衛真天魔教護保舉上仙
得奉迎聖君於上清宫遊於鳳臺之堂也
凡受此文毎以本命太嵗八節之日及毎月
五日十五日二十五日沐浴清齋入室先東
向誦青華曲畢禮拜朝玉真轉南向誦赤帝
曲畢禮拜朝玉真轉西向誦白帝曲畢禮拜
朝玉真轉北向誦黒帝曲畢禮拜朝玉真五
方都畢還北向九拜朝玊晨君仰咽炁九過
止如此皆施五帝旛於室五方也

　　　五帝命魔靈幡




髙上玉晨命魔靈幡主制東方青帝魔靈大
王咸保負某嶽先生王甲體真合仙俯仰遣
東嶽仙官羽輪奉迎甲身上登玊清宫紫鳳
臺如九天信
　　　右白書青繒上






髙上玉晨命魔靈幡主制南方赤帝魔靈大
王咸保負某嶽先生王甲體真合仙俯仰遣
南嶽仙官羽輪奉迎甲身上登玉清宫紫鳳
臺如九天信
　　　右黒書絳繒上






髙上玊晨命魔靈幡主制西方白帝魔靈大
王咸保負某嶽先生王甲體真合仙俯仰遣
西嶽仙官羽輪奉迎甲身上登玊清宫紫鳳
臺如九天信
　　　右朱書白繒上






髙上玊晨命魔靈幡主制北方黒帝魔靈大
王咸保負某嶽先生王甲體真合仙俯仰遣
北嶽仙官羽輪奉迎甲身上登玉清宫紫鳳
臺如九天信
　　　右黄書黒繒上






髙上玉晨命魔靈幡主制中央黄帝魔靈大
王咸保負某嶽先生王甲體真合仙俯仰遣
中嶽仙官羽輪奉迎甲身上登玊清宫紫鳳
臺如九天信
　　　右青書黄繒上

右髙上五帝命魔靈幡虚生鳳臺之上五帝
玉真所主有骨命合仙之人東華即以此文
告五帝魔王保舉即依俯仰之格遣五嶽仙
官千乘萬騎飛行羽輪奉迎上登紫鳳玊臺
也得佩此文則五帝記名天魔敬護十界司
迎九年則得靈降乘羽輪上昇也受之男當
投書髙峯女當醮靈度文如此悉十年來降
男則又投書女則又醮玄丘太真書
鳳氣悉同科文
太極左真人曲素訣辭(一名九天鳳炁/玄丘太真君)

太上授太極左真人以傳東海方諸宫青童
大君使傳道士宿有玉名應爲神仙真人者
佩之二十年得見三元君迎聖君於上清金
闕七百年三傳百年有可授者聽傳二人齋
三日齋中𧵥香十斤上金百兩受畢㰱金青
誓之以代血壇之約
曲素訣辭





右玄丘太真書隱文召群靈制萬精朱書白
繒佩身白繒四十尺白絹以保血液之劵白
絹以代曲素之㰱血不靜不齋不盛解籙青
䌝二七尺青䌝以保神仙之劵青䌝以爲七
百年三傳之誓入疾入火入水入山入室帶
録金鐶三雙金鐶以保長生大度之劵金鐶
以爲抱心不泄之約道士無此文不得見三
元君
香九兩香以保通靈之劵𧵥香以爲明

靈之盟又無以召攝六天之鬼者也男受之
北向師南向女受之南向師北向男受之十
年又一齋投書女受之投書及醮當召於師
詇受時有十年一醮録香果列於一座宻室
之中諸太清髙仙景雲真人太上丈人官
某甲奉戒如授者師名對録口傳不用文於
師𧵥青録香誓身師名太清髙仙景雲真人
啓天大録太上大人下授五嶽君佩之却禍
除殃辟惡逐邪朝衆精從百禽使鬼物延年
十萬還魂却老安身長存一名三天必生劵

九天鳳氣玄丘太真君九炁大人領白素玉
女官十人布在甲身中














九天鳳氣玄丘真書命魔靈幡連書九尺素
繒上授書佩身若絶世上居則書五方色繒
晝命魔靈幡置五方也則制萬靈御天魔致
仙官奉迎太平聖君也玄都大人仙科受佩
齋三日以帛青鐶三雙香繒以盟受傳記太

歳年月日誓以奉法不滛不慢不溢不欺不
惡不嫉行仁累德存神命真佩録者神仙
　　帶録後訖此
男受此文𥘉仍於本命之嶽投書告靈而度
文也十年即又投如前三投如前三投都畢
女受即十年亦一醮三醮都竟也陽朔元年
歳在庚寅九月甲申朔一日甲申西嶽真人
王君年四十二歳七月生今後髙晨大師東
海青童君奉受曲素鳳文玄丘太真書憂樂
之曲五行上符謹開五帝五真五仙五嶽五

靈投書自盟已成真人奏名東華定録天仙
永保元吉如九天之文
右朱書銀板之上五枚安五座置五板師向
北告靈畢以板埋於五嶽也若一嶽之上亦
可各依其方面而埋之施五座師北向叩齒
三十六通祝曰
九玄上靈元始天王五帝玉仙靈嶽大宫真
人王甲已被三錬九試氣骨合真謹按上吉
九天盟文投書告命埋簡靈山自是之後依
俯仰書曲告下魔王保舉上真飛仙羽蓋奉

迎甲身上登王清紫鳳之宫三告不承依大
真科文隨違列奏明按奉行女受則十年一
醮𥘉一醮度文當於宻室之中施一座向北
燒香甘果五盤置位前冩曲素文盛以飛羅
之巾置於别案上師北向弟子南向師叩齒
三十六通㣲祝曰太清髙仙景雲真人終天
大録太上丈人今有男真王甲年如千歳某
月生謹受曲素憂樂之辭五帝命魔靈幡九
天鳳文玄丘太真書五行秘符謹以上吉之
日奉請髙晨之氣下映兆身願告下五帝五

真五嶽五靈記某甲玊名上奏青宫五帝魔
王保舉合真早得神仙飛行上清謁帝晨三
醮之後如九天玄紏太真明文畢如此三過
醮則都止
太上曲素五行祕符太極左仙公撰
太上告後聖金闕帝君曰元氣分判天地開
張隂陽貫位三五戌宫玄置六甲化生五行
金木水火土捴御中元以炁相生混合成真
後學求仙不知道源徒勞存思損疲形神積
渉无感望道泯泯夫欲尋本當歸其根失根

求生萬不得全今故抄集上皇玉文出以相
告子擇賢而傳其法寳祕望不在言可依明
科承而奉焉
太上曰五行祕文與天地同生混化萬真總
御神靈天无五行則三光不明地无五行山
嶽崩傾人无五行身則朽零故五行混合相
須而生若有志心當尋真名旣受其法天地
同根呼魂召魄保命役神修之九年刻登上
仙夫受曲素訣辭學上真之道當知五行父
母真君内諱存以招魂召以制魄魂魄長存

真神總歸宫宅備守形身便得反於自然如
北剋日遊晏玉清與炁合真矣
凡修此道當以甲乙之日入室燒香東向存
思甲父乙母二真之神父諱青甖著九元碧
寳玄冠翠羽章衣手執青精保命祕符母諱
浩先頭作頽雲之髻著飛青錦裙手執化生
丹霞靈符二人以符玄授我身便叩齒九通
祝曰
真君父母化生二靈三丑反真與元合冥外
攝遊魂内固魄精長居宫宅无離本形長與

三元同保玉清畢服符又叩齒九通咽液三
過止修此九年洞覩无窮徹視逺文逆知
吉凶



右青精保命祕符青書白紙男先服保命符
後服化生丹霞靈符






右化生丹霞靈符朱書白紙女先服丹霞靈
符後服青精保命保
右甲乙二真隂陽祕符青書上符朱書下符
常以甲乙日東向服之并書素佩身行之九
年得使常陽玉女九人乘空駕虚白日登晨
丙丁之日入室燒香南向存思丙父丁母二
真之神父諱樞戸著朱陽通天寳冠絳章之

衣手執朱明保身長存祕符母諱納靈頭作
飛雲之髻衣丹飛帬手執中原黄精祕符來
授我身便三呼二真内諱祝曰
隂陽變化二景生真玉靈反魂拘魄鎮神三
五混合无離我身得保日月三景齊晨畢服
符又叩齒九通咽炁三過止修此八年真靈
降見雲輿來迎






右朱明保身長存祕符朱書白紙男先服後
服中原黄精符也



右中原黄精符黄書白紙女先服後服朱明
保身長存符
右丙丁二真祕符朱書上符黄書下符常以

丙丁之日正中南向服之并素書佩身行之
九年得使赤珪玉女八人乘空駕虚白日登
晨以戊已之日入室燒香向西南存思戊父
已母二真之神父諱長卿著黄華三寳玄冠
衣黄章單衣手執中元度命保魂祕符母諱
來生頭作二角頽雲髻著黄錦飛帬手執金
光自然祕符來授我身便三呼二真内諱
祝曰
中元玄紀攝御四方化生五炁混合帝房拘
魂御魄與形合同長保天地歴劫无窮服符

畢又叩齒九通咽液三過止修此十二年徹
見八方身化金光乘虚太空




右中元度命保魂祕符黄書白紙男先服後
服金光自然飛符





右金光自然祕符白書白紙女先服後服中
元度命保魂祕符
右戊已二真祕符黄書上符白書下符常以
戊已之日脯時向西南服之書素佩身行之
九年得使黄素玉女十二人乘空躡虚飛行
上宫
庚辛之日入室燒香西向存思庚父辛毋二
真之神父諱啓明著九元碧寳玄冠素羽章

衣手執素靈召神保祕符母諱德神頭作飛
雲之髻衣素飾飛帬手執玄隂生形上化祕
符來授我身便三呼二真内諱祝曰
金精玄注結炁九靈流真混金灌晨身形使
我魂魄安鎮黄寧飢食三元渴飲玉精乘虚
駕浮遊晏紫庭仍服符畢又叩齒九通咽炁
三過止修此六年得駕景霄晨出入紫房






右素靈召神保命祕符白書白紙上男先服
後服玄隂生形上化符



右玄隂生形上化祕符墨書白紙上女先服
後服素靈召神保命祕符
右庚辛二真祕符白書上符墨書下符常以

庚辛之日入室西向服之書素佩身行之九
年得使素靈玉女六人乘空躡虚飛行上宫
壬癸之日入室燒香北向存思壬父癸母二
真之神父諱朔靈著玄晨之冠皂紈單衣手
執通靈長命祕符母諱法勞頭作頽雲髻衣
玄錦飛帬手執飛仙騰化祕符來授我身便
三呼二真内諱祝曰
上有九元化生隂陽五行各差金剛反強三
晨寳曜冠我衣裳五色流黄天關開張上昇
玉清出入帝房服符畢又叩齒九通咽炁九

過止修行五年洞視无崖逆知吉㐫乘虚駕
浮上昇霄晨




右通靈長命祕符墨書白紙男先服後服飛
仙騰化祕符





右飛仙騰化祕符青書白紙女先服後服通
靈長命祕符
右壬癸二真祕符墨書上符青書下符常以
衣半壬癸之日北向服之并書素佩身行之
九年得使太玄玉女五人乘虚駕空白日
昇天
後聖金闕帝君奉受太上施用曲素訣辭五
行祕書寳訣即命太極左仙公鑄金爲簡紫

筆書文祕於九天之上大有之宫王房之内
太上以西華玉女三百人侍衛靈文憣七寳
之華流五色之精金真玄映散香紫庭飛霞
蓊藹八㑹俱生光曜瓊宫煥赫玊清隂陽否
而不𧇊履億劫而方鮮匡絡於衆妙威制於
群靈呼魂召魄萬神楤還極㣲之化五行之
妙真其文寳祕不得輕泄傳非其人若有至
學欲單佩五行祕符者亦聽别盟而傳傳法
師與弟子告齋七日弟子齎五色之繒各五
十尺金鈕五𩀱以誓玊帝之宫師告誓度文

奉受之後不得冐淹入穢觸忤道真輕泄天
文使人見聞七玄父母長閉地獄巳身十苦
八難萬不得仙慎而奉行






上清髙上玉晨鳳臺曲素上經











