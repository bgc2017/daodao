








靈砂大丹秘訣清八
抱一聖胎靈砂
夫遺體换殻坐脫立亡龍盤金鼎虎繞丹田
此法内也赤白鉛汞眞金至寳烹之不走煅
之不飛此法外也世之學道而不能答者蓋
能修内而不能修外也能鍊内而不能鍊外
也所以事不兩全則道難成世人分淺福薄
不遇兩全師匠唯有抱一靈砂外可以富家
國内可以成大道乃長生不死之大藥也鵶
食成鸞雞食成鳳犬餌成龍若人服之可爲

聖功成上仙矣俗士老者服之少年枯骸死
骨得之再生修道行功上士得此即躋仙域
乃聖胎靈砂之内景也假隱名之草取易得
之藥修鍊不繁成功甚大養汞成寳養藥成
丹以寳濟用以丹昇道乃聖胎靈砂之外景
也世人以鉛汞變色不正以陰陽取與不理
所以汞體不死兼以下銀爲母以金石貼身
入匱食母致不虚者非聖胎也乃得法不眞
也却怨神仙謾語此亦輕爲輕修之所招也
聖人授之或演于密寳或書于玉版或收于

金匱非齋沐不可看非上賢不可聞其法自
老子傳之於葛仙公仙公傳之於鄭思遠鄭
思遠傳之於葛洪眞人葛洪眞人傳之於張
虚靖天師天師於建中靖國元年三月内入
朝次宣張待中到禁位言種子之術皇帝與
天師傳之張侍中因侍中之後入東川之任
傳與鬼眼禪師今則本末備矣首尾全矣獲
之者七祖超昇修之者必登雲路用之大富
國安民用之小肥家潤己作匱澆淋九轉造
化瓊林生而高士欽仰玉笋長而天仙敬禮

合天地玄理奪陰陽正氣道德經云視之不
見名曰希聽之不聞名曰夷故丹千變萬化
爲之靈砂鍾離公曰金丹一粒定長生即此
丹是也歷代聖賢皆修於此萬卷仙經不離
不說夫靈砂者丹竈之統轄修養之領袖大
藥之祖金丹之宗硫黄本太陽之精水銀本
太陰之氣陽魂死而陰魄亡乃夫婦之合情
陰陽之順氣無功無行吝財棄命不賢不禮
之人祕之不可聞視爲法用二八硫汞砂成
青金十兩其青砂子用膽礬半兩烏梅三兩

砂鍋内米醋浸將青金頭胎煑一伏時不用
水火鼎打便入眞死硫黄匱中用砂合鋪底
蓋頭安輕灰爐内養火二十一日取出研細
作匱脫養白體靈砂火候法一日早晚各用
熟火二兩半第三日早晚各火二兩第七日
早晚各火四兩第十日早晚各火五兩第十
五日早晚各火五兩第十六日早晚各火六
兩第十七日早晚各火七兩第十八日早晚
各火半斤十九日早晚各火十兩二十日早
晚各火一斤二十一日早火一斤半晚火二

斤候寒爐取出便要作銀用過鉛池煎之要
作聖胎匱可爲末脱養白體靈砂
詩曰
太一靈砂少有聞陰陽交感上昇騰
天地造化分明㫖大道須還内外同
凡修成聖胎靈砂三兩可養一兩白體靈砂
煮法同前養法火候日數亦同其白體靈砂
不可煮用將來爲末作匱脱去生玉笋靈砂
第二轉
白體靈砂有一斤並爲末可入合鋪上下脱

養長生玉笋靈砂半斤乃一斤養半斤即是
二兩養一兩也火候十四日不用煮法以此
玉笋靈砂二錢可點一兩水銀成丹陽至寳
若作匱脫養澆淋匱法火候第一日二日早
晚熟火各一二兩第三日四日早晚各四兩
第五至七日早晚各五兩第八至十日早晚
各六兩十一十二日早晚各半斤十三日早
晚各一斤十四日早晚各一斤半候寒爐取
出作匱脫養澆淋
詩曰

還丹七返又三成求詩妙㫖要分明
黑白奇珍分造化華池沐浴自飛昇
第三轉
長玉笋靈砂半斤入合澆淋便可澆汞四兩
早晚養火一日至來日天明其汞已死未可
取便再澆四兩汞亦養火一日來日亦死亦
未可取似此三次澆汞方可取初頭澆者一
次芽子要常留兩次澆汞汞在匱中此法號
朝種暮收之法也乃爲長生不死之匱矣以
一錢澆淋芽子可點一兩水銀爲上色至寳

若作匱可脫養丹頭硃砂火候早用熟火六
兩晚用半斤只來晚取之
詩曰
不用凡銀身體輕離他胎氣自惺惺
故我通靈能變化丹陽從此得成名
第四轉
以採取澆淋芽子四兩可脱養辰砂一兩作
丹頭火候十四日若養彩霜一兩以彩霜一
兩可摻汞成銀亦可點水銀一兩成以至寳
以脫養辰砂一錢可點水銀黑鐵一兩分胎

成寳若硃砂丹頭四兩入金合中可脱金體
丹頭火候斤兩同白體匱法
詩曰
磂殻自離披青分弄月龜縱横能變化
引聖破凡迷只見辰朝種那知泄聖機
犬餐鷄若食化鳳作龍歸
第五轉
將脱出丹頭硃砂四兩用金合子盛之須研
細入合如法以藥封固鐵線繫定虚實養三
七日每日早晚只上一兩半熟火灰高二寸

此砂可點縮淨結硬了賀成赤金一錢點賀
一兩成庚半錢成銀矣
詩曰
看看功積至靈如賀賊將來入正徒
得我化形能改質玄理無貪是丈夫
第六轉
取金石養者丹頭硃砂四兩再研爲末作鋪
底蓋頭似於金石内爲匱脱養金體硃砂二
兩點化汞成庚以一錢砂可點二兩汞爲上
色金以此四兩可作匱脱養三奇匱其金體

硃砂用楮汁爲丸如麻子大每日空心冷水
服一粒服至一月延三十年服一年可延三
百歲火候養法用十四日同澆淋火並同
詩曰
種功累德遇師傳大藥金丹不妄言
更也捨心無誑悋長生處世證高仙
第七轉
取出金體匱硃砂脱養黄三黄各三錢名曰
三奇也三黄點化賀成庚一錢可點一兩以
四兩三奇匱可脫養一兩大丹頭點用鐵成

上色紫磨金火候四十九日一七日四兩一
七日六兩三七日半斤四七日十兩五七日
十二兩六七日一斤七七日二十兩日數足
養火丹頭硃砂一兩三奇丹可點賀四十兩
成至眞之寳
詩日
丹頭感氣賀黄郎立見硃砂體放光
制得五金成大寳陰陽剥盡見純陽
第八轉
取出金體硃砂脱養大丹砂火候八十一日

一兩硃砂可用楮汁丸一百二十九丸一丸
可點汞銅鐵賀五兩或紫金如作丹服用楮
汁丸如麻子大先將此丹入寳器或金器瓶
中以油單固口安井中四十九日取出方可
香湯沐浴焚香禮謝三清上眞成道神仙畢
面北方可服之火候一九日半斤二九三九
四九日早晚各一斤五九六九七九日早晚
各一斤半八九日二斤九九日早晚不住三
斤火煅之
詩曰

眞陰眞陽轉轉成自然丹熟性明清
無爲大道通神妙頂禮三清上太眞
第九轉
取出大丹頭硃砂養混元大丹以入金合硃
砂四兩脱養混元朱砂一兩養火候一年逐
月一日取出丹砂沐浴一次每一兩丹砂用
半兩水銀浴過再入匱養火當熟火一斤養
一年取出爲末用楮汁爲丸如芥子大只可
服一粒服至一年可延千歲須用沐浴淨身
齋戒濟惠貧者以功行爲先此丹丸了不可

便服須辦香花酒果供養七日畢然後盛于
玉器之中油單紙密封固了安井中日數足
取起拜謝天地遷用之後上眞存護之德父
母生育劬勞師尊傳度之恩懇祝了畢方可
服矣
詩曰
混元一炁大丹頭積行施功幾世求
眞心學道三清許方得丹成經數秋
外藥就時家國富内丹結就上蓬游
焚香禮謝諸仙聖今日方知不早修

秤斤兩立媒第一
君子四十未會親
君者陽也四十者四兩硫黄也
妾守空閨十六春
妾者陰也十六者水銀一斤也
欲藉良媒相匹配
良媒者先以銀器不拘多少入醋内煮半
日去銀器不用却將水銀去醋内煑乾醋
爲度取出水銀以紙拭乾
大都天意在人寬

得此法者寬人心也玄子曰得之身富貴
聞知道德昌
入銚炒合夫婦第二
堂上公婆堂下親
堂上者銚子也堂下者火也
並皆文武舊功勳
用文武火炒也先針銚子以慢火燒熱入
硫黄在内化作汁次下水銀急用鐵匙攪
匀令乾如塊有鬼焰起以醋噴之莫令焰
起爲妙

莫嫌賤妾容枯槁
汞名姹女曰作莫嫌我顔容枯槁内懷其
眞珍寳也
蓋爲懷躭一滴金
蓋爲見其青金黑内以變成眞金也
入鼎煅鍊第三
今朝方至舅姑家
舅姑乃翁婆也其鼎内有臼取炒者青金
入乳鉢内細研傾入臼内上鼎臼内臍上
微閉蜜調硫黄少許塗於上却於三山處

赤石脂水調令稠粘固濟令十分牢上面
鼎口縫同鹽泥通身固濟
表裏煎熬六七差
表者水鼎上添水也裏者是鼎内藥化成
汁差者炭也用炭十二三斤
門縫彌封無處出
固濟令密無令透漏也易玄子曰水中聞
虎嘯火内聽龍吟潜身入洞房
陰陽顚倒作生涯
乃上水下火也易玄子曰水虎火龍此之

謂也
煅鍊未堅其物坯慢第四
出來門外自摧殘
去鼎内取出砂子如一片未堅硬時一齊
研細再入鼎打不硬
却入家中六七蘭
依前用炭十三斤也
庶使依然人不見
固濟令密也
願同瑶珮響珊珊

其坯砂打令硬如瑶珮聲響也
懸胎煑鍊第五
斧劈安胎入袋中
用斧劈破成小塊如皂莢子大盛入小布
袋中玄胎煮制
道君心沸用炎洲
用火煅之
硼硇滷滷聖知鼎内同熬火逼伊汁少時
時添上汁懸胎煮鍊一伏時誰知一宿先生
意笑指紅膏下釣磯

上貼身藥第六
火裏飛砂石裏油
火飛硼砂用石腦油煮也
入門粉霜最堪修
粉霜乃膩粉也將煮靈砂以水洗淨控乾
於石腦油煮兩三時辰漉出入一大盞子
内先將枯硼砂研細摻在砂子上拌匀令
白色次摻輕粉次上鉛白霜拌匀令白爲
度然後入合子内栽蓮養之
分明别有窮通理免向天涯地角求

若能通得此理免得去八方尋覓也
入匱鼎第七
四一元來是五金
用四兩山澤末養一兩靈砂也
母多子少似蓮英萬錢池内精誠養火候合
天造化機
蓮英者如栽蓮子時勿令相挨也
母體末一斤微微醋拌匀靈砂心内隱鎖縫
兩三擒紙灰實抱脚下火節節匀五兩半斤
火分胎見寳形

匱母末一斤用好醋拌令匀先於合内鋪
匱末一重直後栽盡砂子四兩上面又用
匱末蓋之無令露出砂子用赤石脂固濟
口縫上又用泥通身固濟候乾了入灰池
内坐合子在三脚上面依火候教養之
誰知此是超凡路不種元來莫動心
明知有昇仙之路若無宿縁不遇之休動
心安貧守分樂天知命也
用火候第八
一二二加三四五四八周圍五八身

第一日下火去灰池内合子上用紙錢灰
蓋兩指厚上用熟炭火秤二兩常换莫令
火死第二日加火三兩第三日加火四兩
勿令大過第四日加火至八兩内將四兩
插在合子周迴將四兩火放在合子灰上
令合子通赤爲度第五日與第四日火候
同
此是杳冥眞像本勿令大過恐傷生
其火以小至大火候緊大則飛走也火候
須要慢慢停匀方即成就也

岀匱第九
没齒無忘囓臂盟觀伊心赤未忘形
七日火候功畢取出合子放冷開之取砂
子看之用牙咬開其色青黑體重即成寳
也若色赤未死也入匱再養依前六日火
候須是七日足矣
分胎第十
二器相投一器盛和汞分胎要惺惺
二器甘鍋與藥鍋也藥鍋用巴豆草麻子
知母貝母等分一處搗細用棗同搗令稠

粘捻作藥鍋子放於甘鍋内陰乾次將養
下砂子投於藥鍋子内使氣爐溶作汁不
住攪焰硝在内直與後藥鍋子一時作汁
青白色時成傾在錠槽内一認打造不懼
也
三車門外宜般運
三車者羊車鹿車牛車也此三車能般運
衆生出火宅也得此法者離諸煩惱也
須藉三門鼓搧傾
入炁爐内傾三遍則見寳也又曰三固者

是第三轉也第一轉未能入聖至第三轉
自然超凡入聖最奥妙也
九轉金丹訣
靈砂煅鍊第一
靈砂煅鍊說元因四兩硫黄二兩銀先溶作
汁傾鍋内焰起之時用醋噴入鼎青金頭一
味藥瓶泥固莫令津度量火候休交錯前後
仍須節次匀成後劈爲皂子大製之造化十
時辰入匱貼身無脱漏十朝變化始爲眞岀
鼎觀時顔色黑炬火應知牙齒痕華池脫去

硫黄氣恁時方信汞成銀
聖胎生産第二
二轉方知點化功聖胎生産見眞宗汞末四
兩先鋪底丹砂如蓮栽一重次第鋪排四兩
畢匱母從頭蓋一重合用鹽泥同固濟養之
二七始爲終開合觀時已成寳仰贊神仙造
化功
瑶池皓蓮匱第三
三轉瑶池綻皓蓮焚香淨室要精專汞澆二
兩無多少(多則力不能加)七日成時再用前(依前在澆)收

取可爲長生匱靈砂生養理幽玄學人同志
聽斯語此訣無令俗士傳
仙掌月明池匱第四
四轉名爲金穀種鼎中排定得其宜流珠二
兩澆温火火候抽添七日期數滿周天奪造
化玉容翻著紫金衣暮收朝種分明說莫使
貧夫取次知
紫府金蓮匱第五
五轉金蓮紫府幽膽礬煮汞莫淹留此名黄
笋無轉泄蓋是從前至藥勾入鼎超凡非細

事産生子母是因由法中玄妙神仙術服了
乘雲島外游
紫府涌泉金匱第六
六轉工夫養就芽鼎中玉笋自然花頻頻澆
汞鉛中造暮種朝收見寳華燦爛爐中成紫
色玲瓏金碧晃流霞須知此道人難會减口
藏言莫亂誇
七返金液還丹匱第七
七轉丹成有返還辰砂養就不須鉛五金立
點成珍寳去毒埋時下井泉瘦夫得餐熬便

化老翁服了駐童顔山林隱士如能遇一粒
吞之上九天
歸元靈液金丹匱第八
八轉歸元名靈液陰陽匹配理難詳丹砂爲
末爐中養七日開時總是黄立點五金爲至
寳雞餐一粒化鳳凰神仙昔日留眞訣輕示
凡人九族殃
九轉金丹匱第九
九轉丹成號大還八翁昔日授劉安幽巖洞
府驚神鬼射日祥光色萬般有道服之能變

化陰君吞了躡雲端超凡入聖須憑此事與
凡夫總不干
赤松子四轉訣
制度
一轉飛花霜法雄黄一斤雌黄一斤
朱砂一斤各别處治之合末熟研精細訖納
于土釜中丹華半兩藉之次安雄黄末次安
雌黄末上更丹華半兩覆上固濟不令洩氣
坐三台五嶽上用葦荻火煅三日三夜冷一
宿出之此藥點成黄金三十斤

二轉用前霜納土釜中用鉛黄華覆上固濟
陰乾十日如前法文火三日三夜候冷發取
之此藥一兩點成黄金一百斤
三轉白蠟河車覆之三日三夜候冷發之取
此藥一兩點成黄金二百斤
四轉用鉛白河車以上礬石粉溲河車令如
泥浥浥以爲覆藉封火如前三日三夜冷取
此藥一兩勾黄金四百斤
抽茅法
石緑(一兩)焰硝(二兩半)硼砂(一錢)明信(二錢)

(半)
右四味研細一處了以猪脂煎油調四味藥
末如濕沙相似了用甘鍋先安爐内燒令通
紅用匙逐旋挑入鍋内令七分滿用瓦片蓋
頭再簇炭煎令藥用成汁了妙用乾柳枝攪
數十下不可令十分透底候硝汁漸乾傾出
地上子母分胎再用鍋子消了任意勾點打
造細膩甚妙
輕粉法
皂礬(一斤)鹽(半斤)

作一處研入瓦罐中用熟湯煮令成糊攪令
匀約煑半日令黄色用黄麴四兩入汞一兩
和研作一處須臾汞攤在𤎅上瓦盆封蓋固
濟進火昇之候冷收下掃之
粉霜法
明信(半兩)白礬(四兩)鹽(二兩)焰硝(半兩)
汞(二兩)皂礬(二兩)
右同一處細研不見汞星爲度以鐵銚内妙
成末堆在大椀内蓋之濕紙塞縫再用好泥
封之冷取下掃取霜右取前霜一兩同鹽礬

各二兩細研入水火鼎中依靈砂法昇之即
是
太極靈砂賦
神丹不值於下士玉帝賜禄於上仙感聖人
之情憫以靈砂而口傳合二味以妙成形始
能見寳至九轉而吞入腹立獲昇天原夫硫
郎四十家未求美人二八身無主所以兩結
婚姻一憑媒妁金臺燭焰兮不須生玉池苦
酒兮頻爲酌壺中夫婦意相親堂上翁婆情
不樂自此憔悴玉顔合和靈藥眞砂結像更

資文武以調停至寳潜輝莫棄形容之醜惡
切以鼎像二儀堅完最奇兩番製一兩姜汁
三次固半指斤泥入洞房兮杵築其青金末
固口縫兮蜜調其赤石脂加蛤粉等分兮再
固黄土泥緊纏絶白鐵線方當打板之時切
宜審耳及待養丹之際亦復如之於是鍊日
月之精契坎離之理鼎置爐内瓶埋地底固
之密兮火遶一周簇之遍兮炭高四指鼎中
堆下四兩火腹内可容八分水五金俱熾聽
龍吟虎嘯之聲二日方開候火冷灰寒而止

大抵砂猶葱碎兮可再煅以加火體既堅剛
兮方言妙以如神用刀劈如皂子大懸胎煑
如魚眼匀加鉛霜以少許添醯物以斯頻或
伏一晝夜或煮十時辰袋中取出兮浴之以
熱水舌上微潤兮調之以玉津同以四粉鉛
白霜輕粉粉霜硼砂等分研之極細貼其一
身十錢靈藥諭爲子四兩匱母還數親如栽
蓮實以斯列入金鼎以重温使排布而勿相
投中間各離可鋪蓋而勿露上下埋匀異哉
史記無文仙人傳訣草煤玲瓏兮池腹俱暖

炭火温養兮鼎心均熱灰微焙則氣不散漫
盆坐覆則數難耗折四進至四兩七八終用
八後三錢依四正以羅列遍七日而通徹常
令室密無透風直須灰冷渾如雪恐未形忘
齒囓觀心朱而尚赤且養火更宜如期透骨
黑而全青成就可决既而眞本已具丹砂至
靈入華池而煅鍊加炭火以調停用鉛二星
兮終乆爲棄内子一兩兮須臾自寧夫然後
陽極陰消剥見黄華之像日來月往愈觀素
鶴之形信夫玄之又玄祕之又祕此明變寳

之神驗别有還丹之口議及指陳於内事又
豈止於小利是道也得人而方可以傳若授
非其人天殃立至
靈砂祕訣
妙哉神藥列聖傳方烹鍊日月攢簇陰陽精
調水火若歷星霜騰粉硼信三龍可降金華
作蘂玉樹含芳壽齡無極地乆天長宿有仙
骨深可祕藏傳人不當己身受殃僕乃略集
京師交結權貴性命二理稍得其趣常覽丹
經此紫書多說黄白之法鉛汞之術三千餘

年千舉萬敗歷世無求一日幸遇高士先生
論金鼎靈砂至藥孤陰而不生獨陽而不化
陰藏陽而有孕陽抱陰而成形陰氣而産陽
氣而生浩劫以來傳氣到今至精感結眞一
生焉萬物從母而生千靈感氣而化子肥母
瘦子大母衰若不從父母胞胎之中生者未
之有也夫作丹者使天之魂地之魄金之精
石之液龍之骨鳳之髓此乃和合陰陽以氣
化氣以人化人胎卵濕化山海陸地飛潜動
植皆感氣而生龍能伏虎虎能降龍龍呼虎

血虎吸龍精遞相制伏丹道方成五金之性
别八石之原探一日之火候奪千年之造化
設天地於逡巡之内死鉛汞在頃刻之間增
修鼎鼐氣變通靈龍虎交媾日沸月騰此中
妙用朝種暮收陽丹换骨點化如神内丹可
益壽延年外丹可以羽化飛昇分明聖理顯
達天機恐昧仙蹤細書終始僕乃向雙檜堂
前揀良時吉日都無一日之功養就千年之
寳非仙骨不能而成非道德不能而遇若非
祖先乆積善慶豈可得遇哉

老君靈丹訣
良無頭釜無耳庚爲表艮爲裏無
别味直下製惟有水火相配類拔茅終是
假縮賀未須眞欲要知端的無過死水銀
靈砂大丹祕訣
















