










孫子註解卷之八性八
　　　九變篇(曹操曰變其正得其所用九/也〇王皙曰皙謂九者數之)
　　　(極用兵之法當極其變耳逸詩云九/變復貫不知曹公謂何爲九或曰九)
　　　(地之變也〇張預曰變者不拘常法/臨事適變從宜而行之之謂也凡與)
　　　(人争利必知九地/之變故次軍争)
孫子曰凡用兵之法將受命於君合軍聚衆
　張預曰已解上文
圯地無舍
　曹操曰無所依也水毁曰圯〇李筌曰地
　下曰圯行必水淹也〇陳皥曰圯低下也

　孔明謂之地獄獄者中下四面高也〇孟
　氏曰太下則為敵所囚〇杜佑曰擇地頓
　兵當趨利而避害也〇梅堯臣曰山林險
　阻沮澤之地不可舍止無所依也〇何氏
　曰下篇言圯地則吾將進其塗謂必固之
　地宜速去之也〇張預曰山林險阻沮澤
　凡難行之道為圯地以其無所依故不可
　舍止
衢地交合
　曹操曰結諸侯也〇李筌曰四通曰衢結

　諸侯之交地也〇賈林曰結諸侯以為援
　梅堯臣曰夫四通之地與旁國相通當結
　其交也〇何氏曰下篇云衢地吾將固其
　結言交結諸侯使牢固也〇張預曰四通
　之地旁有鄰國先往結之以為交援
絶地無留
　曹操曰無久止也〇李筌曰地無泉井畜
　牧采樵之處為絶地不可留也〇賈林曰
　谿谷坎險前無通路曰絶當速去無留〇
　梅堯臣曰始去國始出境猶不居輕地是

　不可久留也〇張預曰去國越境而師者
　絶地也危絶之地過於重地故不可淹留
　久止也
圍地則謀
　曹操曰發奇謀也〇李筌曰因地能通〇
　賈林曰居四險之中曰圍地敵可往來我
　難出入居此地者可預設奇謀使敵不為
　我患乃可濟也〇梅堯臣曰往返險迂當
　出奇謀〇何氏曰下篇亦云圍地則謀言
　在艱險之地與敵相持須用奇險詭譎之

　謀不至於害也〇張預曰居前隘後固之
　地當發奇謀若漢高為匈奴所圍用陳平
　奇計得出兹近之
死地則戰
　曹操曰殊死戰也〇李筌曰置兵於必死
　之地人自為私鬭韓信破趙此是也〇梅
　堯臣曰前後有礙决在死戰此而上舉九
　地之大約也〇王皙註上之五地並同曹
　公〇何氏曰下篇亦云死地則戰者此地
　速為死戰則生若緩而不戰氣衰糧絶不

　死何待也〇張預曰走無所往當殊死戰
　淮陰背水陳是也從圯地無舍至此為九
　變止陳五事者舉其大略也九地篇中說
　九地之變唯言六事亦陳其大略也凡地
　有勢有變九地篇上所陳者是其勢也下
　所叙者是其變也何以知九變為九地之
　變下文云將不通九變雖知地形不能得
　地利又九地篇云九地之變屈伸之利不
　可不察以此觀之義可見也下既說九地
　此復言九變者孫子欲叙五利故先陳九

　變蓋九變五利相須而用故兼言之
塗有所不由
　曹操曰隘難之地所不當從不得已從之
　故為變〇李筌曰道有險狹懼其邀伏不
　可由也〇杜牧曰後漢光武遣將軍馬援
　耿舒討武陵五谿蠻軍次下雋今辰州也
　有兩道可入從壼頭則路近而水險從充
　道則路夷而運遠帝初以為疑及軍至耿
　舒欲從充道援以為棄日費糧不如進壼
　頭搤其咽喉則賊自破以事上之帝從援

　策乃進營壺頭賊乘高守隘水疾船不得
　上會暑濕士卒多疫死援亦中病卒耿舒
　與兄好畤侯書曰舒前上言當先擊充糧
　雖難運而兵馬得用軍人數萬争欲先奮
　今壼頭竟不得進大衆怫鬱行死誠可痛
　惜〇賈林曰由從也途且不利雖近不從
　杜佑曰阨難之地所不當從也不得已從
　之故為變也〇梅堯臣曰避其險阨也〇
　王皙曰途雖可從而有所不從慮奇伏也
　若趙涉說周亞夫避殽黽阨陿之間慮置

　伏兵請走藍田出武關抵洛陽間不過差
　一二日是也〇張預曰險阨之地車不得
　方軌騎不得成列故不可由也不得已而
　行之必為權變韓信知陳餘不用李左車
　計乃敢入井陘口是也
軍有所不擊
　曹操曰軍雖可擊以地險難久留之失前
　利若得之則利薄困窮之兵必死戰也〇
　杜牧曰蓋以銳卒勿攻歸師勿遏窮㓂勿
　迫死地不可攻或我彊敵弱敵前軍先至

　亦不可擊恐驚之退走也言有如此之軍
　皆不可擊斯統言為將須知有此不可擊
　之軍即須不擊益為知變也故列於九變
　篇中〇陳皥曰見小利不能傾敵則勿擊
　之恐重勞人也〇賈林曰軍可威懷勢將
　降伏則不擊㓂窮據險擊則死戰可自固
　守待其心惰取之〇杜佑曰軍雖可擊以
　地險難久留之失前利若得之利薄也窮
　困之卒隘䧟之軍不可攻為死戰也當固
　守之以待隙也〇梅堯臣曰往無利也〇

　王皙曰曹公曰軍雖可擊以地險難久留
　之失前利若得之則利薄皙謂餌兵銳卒
　正正之旗堂堂之陳亦是也〇張預曰縱
　之而無所損克之而無所利則不須擊也
　又若我弱彼彊我曲彼直亦不可擊如晋
　楚相持士會曰楚人德刑政事典禮不易
　不可敵也不為是征義相近也
城有所不攻
　曹操曰城小而固糧饒不可攻也操所以
　置華費而深入徐州得十四縣也〇杜牧

　曰操捨華費不攻故能兵力完全深入徐
　州得十四縣也蓋言敵於要害之地深峻
　城隍多積糧食欲留我師若攻拔之未足
　為利不拔則挫我兵勢故不可攻也宋順
　帝時荆州守沈攸之反素蓄士馬資用豐
　積戰士十萬甲馬二千軍至郢城功曹臧
　寅以為攻守異勢非旬日所拔若不時舉
　挫銳損威今順流長驅計日可捷既傾根
　本則郢城豈能自固故兵法曰城有所不
　攻是也攸之不從郢郡守柳世隆拒攸之

　攸之盡銳攻之不克衆潰走入林自縊後
　周武帝欲出兵於河陽以伐齊吏部宇文
　弼進曰今用兵須擇地河陽要衝精兵所
　聚盡力攻之恐難得志如臣所見彼汾之
　曲戌小山平攻之易拔用武之地莫過於
　此帝不納師竟無功復大舉伐齊卒用弼
　計以滅齊國家自元和三年至于今三十
　年間凡四攻㓂魏薄攻㓂之南宫縣上黨
　攻寇之臨城縣太原攻㓂之河星鎮是寇
　三城池浚壁堅芻粟米石金炭麻膏凡城

　守之資常為不可勝之計以備官軍擊虜
　攻既不拔兵頓力疲㓂以勁兵來救故百
　戰百敗故三十年間困天下之功力攻數
　萬之㓂四圍其境通計十歲竟無尺寸之
　功者蓋常墮㓂計中不能知變也〇賈林
　曰臣忠義重禀命堅守者亦不可攻也〇
　梅堯臣曰有所害也〇王皙曰城非控要
　雖可攻然懼於鈍兵挫銳或非堅實而得
　士死力又剋雖有期而救兵至吾雖得之
　利不勝其所害也〇張預曰拔之而不能

　守委之而不為患則不須攻也又若深溝
　高壘卒不能下亦不可攻如士匄請伐偪
　陽荀罃曰城小而固勝之不武弗服為笑
　是也
地有所不争
　曹操曰小利之地方争得而失之則不争
　也〇杜牧曰言得之難守失之無害伍子
　胥諫夫差曰今我伐齊獲其地猶石田也
　東晋陶侃鎮武昌議者以武昌北岸有邾
　城宜分兵鎮之侃每不答而言者不已侃

　乃渡水獵引諸將佐語之曰我所以設險
　而禦㓂正以長江耳邾城隔在江北内無
　所倚外接羣夷夷中利深晋人貪利夷不
　堪命必引㓂虜乃致禍之由非禦㓂也且
　今縱有兵守之亦無益於江南若羯虜有
　可乘之會此又非所資也後庾亮戍之果
　大敗也〇梅堯臣曰得之無益者〇王皙
　曰謂地雖要害敵已據之或得之無所用
　若難守者〇張預曰得之不便於戰失之
　無害於已則不須争也又若遼遠之地雖

　得之終非己有亦不可争如吴子伐齊伍
　員諫曰得地於齊猶獲石田也不如早從
　事於越不聽為越所滅是也
君命有所不受
　曹操曰苟便於事不拘於君命也〇李筌
　曰苟便於事不拘君命穰苴斬莊賈魏絳
　戮楊干是也〇杜牧曰尉繚子曰兵者凶
　器也争者逆德也將者死官也無天於上
　無地於下無敵於前無主於後〇賈林曰
　決必勝之機不可推於君命苟利社稷專

　之可也〇孟氏曰無敵於前無君於後閫
　外之事將軍制之〇梅堯臣曰從宜而行
　也此而上五利也〇張預曰苟便於事不
　從君命夫槩王曰見義而行不待命是也
　自塗有所不由至此為五利或曰自圯地
　無舍至地有所不争為九變謂此九事皆
　不從中覆但臨時制宜故統之以君命有
　所不受
故將通於九變之地利者知用兵矣
　李筌曰謂上之九事也〇杜佑曰九事之

　變皆臨時制宜不由常道故言變也〇賈
　林曰九變上九事將帥之任機權遇勢則
　變因利則制不拘常道然後得其通變之
　利變之則九數之則十故君命不在常變
　例也〇梅堯臣曰達九地之勢變而為利
　也〇王皙曰非賢智不能盡事理之變也
　何氏曰孫子以九變名篇解者十有餘家
　皆不條其九變之目者何也蓋自圯地無
　舍而下至君命有所不受其數十矣使人
　不得不惑愚熟觀文意上下止述其地之

　利害爾且十事之中君命有所不受且非
　地事昭然不類矣蓋孫子之意言凡受命
　之將合聚軍衆如經此九地有害而無利
　則當變之雖君命使之舍留攻争亦不受
　也況下文言將不通於九變之利者雖知
　地形不能得地之利矣其君命豈得與地
　形而同算也況下之地形篇云戰道必勝
　主曰無戰必戰可也戰道不勝主曰必戰
　無戰可也厥旨盡在此矣〇張預曰更變
　常道而得其利者知用兵之道矣

將不通於九變之利者雖知地形不能得地
之利矣
　賈林曰雖知地形心無通變豈惟不得其
　利亦恐反受害也將貴適變也〇梅堯臣
　曰知地不知變安得地之利〇張預曰凡
　地有形有變知形而不曉變豈能得地之
　利
治兵不知九變之術雖知五利不能得人之
用矣
　曹操曰謂下五事也九變一云五變〇賈

　林曰五利五變亦在九變之中遇勢能變
　則利不變則害在人故無常體能盡此理
　乃得人之用也五變謂途雖近知有險阻
　奇伏之變而不由軍雖可擊知有窮蹙死
　鬭之變而不擊城雖勢孤可攻知有糧充
　兵銳將智臣忠不測之變而不攻地雖可
　争知得之難守得之無利有反奪傷人之
　變而不争君命雖宜從之知有内御不利
　之害而不受此五變者臨時制宜不可預
　定貪五利者途近則由軍勢孤則擊城勢

　危則攻地可取則争軍可用則受命貪此
　五利不知其變豈惟不得人用抑亦敗軍
　傷士也〇梅堯臣曰知利不知變安得人
　而用〇王皙曰雖知五地之利不通其變
　如膠柱鼓瑟耳〇張預曰凡兵有利有變
　知利而不識變豈能得人之用曹公言下
　五事為五利者謂九變之下五事也非謂
　雜於利害已下五事也
是故智者之慮必雜於利害
　曹操曰在利思害在害思利當難行權也

　李筌曰害彼利此之慮〇賈林曰雜一為
　親一為難言利害相參雜智者能慮之慎
　之乃得其利也〇梅堯臣同曹操註〇王
　皙曰將通九變則利害盡矣〇張預曰智
　者慮事雖處利地必思所以害雖處害地
　必思所以利此亦通變之謂也
雜於利而務可信也
　曹操曰計敵不能依五地為我害所務可
　信也〇杜牧曰信申也言我欲取利於敵
　人不可但見取敵人之利先須以敵人害

　我之事參雜而計量之然後我所務之利
　乃可申行也〇賈林曰在利之時則思害
　以自慎一云以害雜利行之威令以臨之
　刑法以戮之已不二三則衆務皆信人不
　敢欺也〇梅堯臣曰以害參利則事可行
　王皙曰曲盡其利則可勝矣〇張預曰以
　所害而參所利可以伸己之事鄭師克蔡
　國人皆喜惟子産懼曰小國無文德而有
　武功禍莫大焉後楚果伐鄭此是在利思
　害也

雜於害而患可解也
　曹操曰既參於利則亦計於害雖有患可
　解也〇李筌曰智者為利害之事必合於
　道不至於極〇杜牧曰我欲解敵人之患
　不可但見敵能害我之事亦須先以我能
　取敵人之利參雜而計量之然後有患乃
　可解釋也故上文云智者之慮必雜於利
　害也譬如敵人圍我我若但知突圍而去
　志必懈怠即必為追擊未若勵士奮擊因
　戰勝之利以解圍也舉一可知也〇賈林

　曰在害之時則思利而免害故措之死地
　則生投之亡地則存是其患解也〇梅堯
　臣曰以利參害則禍可脫〇王皙曰周知
　其害則不敗矣〇何氏曰利害相生明者
　常慮〇張預曰以所利而參所害可以解
　已之難張方入洛陽連戰皆敗或勸方宵
　遁方曰兵之利鈍是常貴因敗以為成耳
　夜潜進逼敵遂致克捷此是在害思利也
是故屈諸侯者以害
　曹操曰害其所惡也〇李筌曰害其政也

　杜牧曰惡音一路反言敵人苟有其所惡
　之事我能乘而害之不失其機則能屈敵
　也〇賈林曰為害之計理非一途或誘其
　賢智令彼無臣或遺以姦人破其政令或
　為巧詐間其君臣或遺工巧使其人疲財
　耗或潰淫樂變其風俗或與美人惑亂其
　心此數事若能潜運陰謀密行不泄皆能
　害人使之屈折也〇梅堯臣曰制之以害
　則屈也〇王皙曰窮屈於必害之地勿使
　可解也〇張預曰致之於受害之地則自

　屈服或曰間之使君臣相疑勞之使民失
　業所以害之也若韋孝寬間斛律光高熲
　平陳之策是也
役諸侯者以業
　曹操曰業事也使其煩勞若彼入我出彼
　出我入也〇李筌曰煩其農也〇杜牧曰
　言勞役敵人使不得休我須先有事業乃
　可為也事業者兵衆國富人和令行也〇
　杜佑曰能以事勞役諸侯之人令不得安
　佚韓人令秦鑿渠之類是也或以奇技藝

　業淫巧功能令其耽之心目内役諸侯若
　此而勞〇梅堯臣曰撓之以事則勞〇王
　皙曰常若為攻襲之業以弊敵也田常曰
　吾兵業已加魯矣〇張預曰以事勞之使
　不得休或曰壓之以富彊之業則可役使
　若晋楚國彊鄭人以犠牲玉帛奔走以事
　之是也
趨諸侯者以利
　曹操曰令自來也〇李筌曰誘之以利〇
　杜牧曰言以利誘之使自來至我也墮吾

　畫中〇孟氏曰趨速也善示以利令忘變
　而速至我作變以制之亦謂得人之用也
　梅堯臣同杜牧註〇王皙曰趨敵之間當
　周旋我利也〇張預曰動之以小利使之
　必趨
故用兵之法無恃其不來恃吾有以待也〇
　梅堯臣曰所恃者不懈也
無恃其不攻恃吾有所不可攻也
　曹操曰安不忘危常設備也〇李筌曰預
　備不可闕也〇杜佑曰安則思危存則思

　亡常有備〇梅堯臣曰所賴者有備也〇
　王皙曰備者實也〇何氏曰吴略曰君子
　當安平之世刀劔不離身古諸侯相見兵
　衛不徹警蓋雖有文事必有武備況守邊
　固圉交刃之際歟凡兵所以勝者謂擊其
　空虚襲其懈怠苟嚴整終事則敵人不至
　傳曰不備不虞不可以師昔晋人禦秦深
　壘固軍以待之秦師不能久楚為陳而吴
　人至見有備而返程不識將屯正部曲行
　伍營陳擊刁斗吏治軍簿虜不得犯朱然

　為軍師雖世無事每朝夕嚴鼓兵在營者
　咸行裝就隊使敵不知所備故出輒有功
　是謂能外禦其侮者乎常能居安思危在
　治思亂戒之於無形防之於未然斯善之
　善者也其次莫如險其走集明其伍候慎
　固其封守繕完其溝隍或多調軍食或益
　修戰械故曰物不素具不可以應卒又曰
　惟事事乃其有備有備無患常使彼勞我
　佚彼老我壯亦可謂先人有奪人之心不
　戰而屈人之師也若夫莒以恃陋而潰齊

　以狎敵而殲虢以易晋而亡魯以果邾而
　敗莫敖小羅而無次吴子入巢而自輕斯
　皆可以作鑒也故吾有以待吾有所不可
　攻者能豫備之之謂也〇張預曰言須思
　患而預防之傳曰不備不虞不可以師
故將有五危
　李筌張預曰下五事也
必死可殺也
　曹操曰勇而無慮必欲死鬭不可曲撓可
　以奇伏中之〇李筌曰勇而無謀也〇杜

　牧曰將愚而勇者患也黄石公曰勇者好
　行其志愚者不顧其死吴子曰凡人之論
　將常觀於勇勇之於將乃數分之一耳夫
　勇者必輕合輕合而不知利未可將也
　梅堯臣同李筌註〇何氏曰司馬法曰上
　死不勝言貴其謀勝也〇張預曰勇而無
　謀必欲死鬭不可與力争當以奇伏誘致
　而殺之故司馬法曰上死不勝言將無策
　略止能以死先士卒則不勝也
必生可虜也

　曹操曰見利畏法不進也〇李筌曰疑怯
　可虜也〇杜牧曰晋將劉裕泝江追桓玄
　戰于峥嶸洲于時義軍數千玄兵甚盛而
　玄懼有敗衂常漾輕舸於舫側故其衆莫
　有鬭心義軍秉風縱火盡銳争先玄衆是
　以大敗也〇孟氏曰將之怯弱志必生返
　意不親戰士卒不精上下猶豫可急擊而
　取之新訓曰為將怯懦見利而不能進太
　公曰失利後時反受其殃〇梅堯臣曰怯
　而不果〇王皙曰無鬭志曹公曰見利怯

　不進也皙謂見害亦輕走矣〇何氏曰司
　馬法曰上生多疑疑為大患也〇張預曰
　臨陳畏怯必欲生返當鼓噪乘之可以虜
　也晋楚相攻晋將趙嬰齊令其徒先具舟
　於河欲敗而先濟是也
忿速可侮也
　曹操曰疾急之人可忿怒侮而致之也〇
　李筌曰急疾之人性剛而可侮致也太宗
　殺宋老生而平霍邑〇杜牧曰忿者剛怒
　也速者褊急也性不厚重也若敵人如此

　可以凌侮使之輕進而敗之也十六國姚
　襄攻黄落前秦符生遣符黄眉鄧羌討之
　襄深溝高壘固守不戰鄧羌說黄眉曰襄
　性剛狠易以剛動若長驅鼓行直壓其壘
　必忿而出師可一戰而擒也黄眉從之襄
　怒出戰黄眉等斬之〇杜佑曰急疾之人
　可忿怒而致死忿速易怒者狷戇疾急不
　計其難可動作欺侮〇梅堯臣曰狷急易
　動〇王皙曰將性貴持重忿狷則易撓〇
　張預曰剛愎褊急之人可凌侮而致之楚

　子玉剛忿晋人執其使以怒之果從晋師
　遂為所敗是也
廉潔可辱也
　曹操曰廉潔之人可汙辱致之也〇李筌
　曰矜疾之人可辱也〇杜佑曰此言敵人
　若高壁固壘欲老我師我勢不可留利在
　速戰揣知其將多忿急則輕侮而致之性
　本廉潔則汙辱之如諸葛孔明遺司馬仲
　達以巾幗欲使怒而出戰仲達忿怒欲濟
　師魏帝遣辛毗仗節以止之仲達之才猶

　不勝其忿況常才之人乎〇梅堯臣曰徇
　名不顧〇王皙同曹操註〇張預曰清潔
　愛民之士可垢辱以撓之必可致也
愛民可煩也
　曹操曰出其所必趨愛民者則必倍道兼
　行以救之救之則煩勞〇也李筌曰攻其
　所愛必卷甲而救愛其人乃可以計疲〇
　杜牧曰言仁人愛人者惟恐殺傷不能捨
　短從長棄彼取此不度遠近不量事力凡
　為我攻則必來救如此可以煩之令其勞

　頓而後取之也〇陳皥曰兵有須救不必
　救者項羽救趙此須救也亞父委梁不必
　救也〇賈林曰廉潔之人不好侵掠愛人
　之仁不好鬭戰辱而煩之其動必敗〇梅
　堯臣曰力疲則困〇王皙曰以奇兵若將
　攻城邑者彼愛民必數救則煩勞也〇張
　預曰民雖可愛當審利害若無微不救無
　遠不援則出其所必趨使煩而困也
凡此五者將之過也用兵之灾也
　陳皥曰良將則不然不必死不必生隨事

　而用不忿遠不耻辱見可如虎否則閉户
　動静以計不可喜怒也〇梅堯臣曰皆將
　之失為兵之凶〇何氏曰將材古今難之
　其性往往失於一偏爾故孫子首篇言將
　者智信仁勇嚴貴其全也〇張預曰庸常
　之將守一而不知變故取則於已為凶於
　兵智者則不然雖勇而不必死雖怯而不
　必生雖剛而不可侮雖廉而不可辱雖仁
　而不可煩也
覆軍殺將必以五危不可不察也

　賈林曰此五種之人不可任為大將用兵
　必敗也〇梅堯臣曰當慎重焉〇張預曰
　言須識權變不可執一道也

孫子註解卷之八

















