










孫子註解卷之三性三
　　　謀攻篇(曹操曰欲攻敵必先謀○李/筌曰合陳爲戰圍城曰攻以)
　　　(此篇次戰之下○杜牧曰廟堂之上/計算已定戰争之具糧食之費悉已)
　　　(用備可以謀攻故曰謀攻也王皙曰/謀攻敵之○利害當全策以取之不)
　　　(銳於伐兵攻城也○張預曰計議已/定戰具己集然後可以智謀攻故次)
　　　(作/戰)
孫子曰凡用兵之法全國爲上破國次之
　曹操曰興師深入長驅距其城郭絶其内
　外敵舉國來服為上以兵擊破敗而得之
　其次也○李筌曰不貴殺也韓信虜魏王

　豹擒夏說斬成安君此為破國者及用廣
　武君計北首燕路遣一介之使奉咫尺之
　書燕後風而靡則全國也○賈林曰全得
　其國我國亦全乃為上○杜佑曰敵國來
　服為上以擊破為次○王皙曰若韓信舉
　燕是也○何氏曰以方略氣勢令敵人以
　國降上策也○張預曰尉繚子曰講武料
　敵使敵氣失而師散雖形全而不為之用
　此道勝也破軍殺將乘堙發機會衆奪地
　此力勝也然則所謂道勝力勝者即全國

　破國之謂也夫吊民伐罪全勝為上為不
　得已而至於破則其次也
全軍爲上破軍次之
　曹操杜牧曰司馬法曰一萬五千五百人
　為軍○何氏曰降其城邑不破我軍也
全旅爲上破旅次之
　曹操曰五百人為旅
全卒爲上破卒次之
　曹操曰一校已上至一百人也○李筌曰
　百人已上為卒○杜佑曰一校下至百人

　也
全伍爲上破伍次之
　曹操曰百人已下至五人○李筌曰百人
　已下為伍○杜牧曰五人為伍○梅堯臣
　曰謀之大者全得之○王皙曰國軍卒伍
　不間小大全之則威德為優破之則威德
　為劣○何氏曰自軍至伍皆次序上下言
　之此意以策略取之為妙不惟一軍至於
　一伍不可不全○張預曰周制萬二千五
　百人為軍五百人為旅百人為卒五人為

　伍自軍至伍皆以不戰而勝之為上
是故百戰百勝非善之善者也
　曹操曰未戰而戰自屈勝善也○李筌曰
　以計勝敵也○陳皥曰戰必殺人故也
　賈林曰兵威遠振全來降伏斯為上也詭
　詐為謀摧破敵衆殘人傷物然後得之又
　其次之○杜佑曰未戰而敵自屈服○梅
　堯臣曰惡乎殺傷殘害也○張預曰戰而
　不後能勝必多殺傷故云非善
不戰而屈人之兵善之善者也

　曹操曰未戰而敵自屈服○杜牧曰以計
　勝敵○陳皥曰韓信用李左車之計馳咫
　尺之書不戰而下燕城也○孟氏曰重廟
　勝也○王皙曰兵貴伐謀不務戰也○何
　氏曰後漢王霸討周建蘇茂既戰歸營賊
　復聚挑戰霸堅卧不出方饗士作倡樂茂
　雨射營中中霸前酒樽霸安坐不動軍吏
　曰茂已破今易擊霸曰不然茂客兵遠來
　糧食不足故挑戰以徼一時之勝今閉營
　休士所謂不戰而屈人兵善之善也茂乃

　引退○張預曰明賞罰信號令完器械練
　士卒暴其所長使敵從風而靡則為大善
　若吴王黄池之會晋人畏其有法而服之
　者是也
故上兵伐謀
　曹操曰敵始有謀伐之易也○李筌曰伐
　其始謀也後漢㓂恂圍高峻峻遣謀臣皇
　甫文謁恂詞禮不屈恂斬之報峻曰軍師
　無禮已斬之欲降急降不欲固守峻即日
　開壁而降諸將曰敢問殺其使而降其城

　何也恂曰皇甫文峻之心腹其取謀者留
　之則文得其計殺之則峻亡其膽所謂上
　兵伐謀諸將曰非所知也○杜牧曰晋平
　公欲攻齊使范昭往觀之景公觴之酒酣
　范昭請君之樽酌公曰寡人之樽進客范
　昭已飲晏子徹樽更為酌范昭佯醉不悅
　而起舞謂太師曰能為我奏成周之樂乎
　吾為舞之太師曰瞑臣不習范昭趨出景
　公曰晋大國也來觀吾政今子怒大國之
　使者將奈何晏子曰觀范昭非陋於禮者

　且欲慙於國臣故不從也太師曰夫成周
　之樂天子之樂也惟人主舞之今范昭人
　臣而欲舞天子樂臣故不為也范昭歸報
　晋平公曰齊未可伐臣欲辱其君晏子知
　之臣欲犯其禮太師識之仲尼曰不越樽
　俎之間而折衝千里之外晏子之謂也春
　秋時秦伐晋晋將趙盾禦之上軍佐臾駢
　曰秦不能久請深壘固軍以待之秦人欲
　戰秦伯謂士會曰若何而戰對曰趙氏新
　出其屬曰臾駢必實為此謀將以老我師

　也趙有側室曰穿晋君之壻也有寵而弱
　不在軍事好勇而狂且惡臾駢之佐上軍
　若使輕者肆焉其可秦軍掩晋上軍趙穿
　追之不及返怒曰裹糧坐甲固敵是求敵
　至不擊將何俟焉軍吏曰將有待也穿曰
　我不知謀將獨出乃以其屬出趙盾曰秦
　獲穿也獲一卿矣秦以勝歸我何以報乃
　皆出戰交綏而退夫晏子之對是敵人將
　謀伐我我先伐其謀故敵人不得而伐我
　士會之對是我將謀伐敵敵人有謀拒我

　乃伐其謀敵人不得與我戰斯二者皆伐
　謀也故敵欲謀我伐其未形之謀我若伐
　敵敗其已成之計固非止於一也○孟氏
　曰九攻九拒是其謀也○杜佑曰敵方設
　謀欲舉衆師伐而抑之是其上故太公云
　善除患者理於未生善勝敵者勝於無形
　也○梅堯臣曰以智勝○王皙曰以智謀
　屈人最為上○何氏曰敵始謀攻我我先
　攻之易也揣知敵人謀之趣向因而加兵
　攻其彼心之發也○張預曰敵始發謀我

　從而攻之彼必喪計而屈服若晏子之沮
　范昭是也或曰伐謀者用謀以伐人也言
　以奇策祕筭取勝於不戰兵之上也
其次伐交
　曹操曰交將合也○李筌曰伐其始交也
　蘇秦約六國不事秦而秦閉關十五年不
　敢窺山東也○杜牧曰非止將合而已合
　之者皆可伐也張儀願獻秦地六百里於
　楚懷王請絶齊交隨何於黥布坐上殺楚
　使者以絶項羽曹公與韓遂交馬語以疑

　馬超高洋以簫深明請和於梁以疑侯景
　終䧟臺城此皆伐交權道變化非一途也
　陳皥曰或云敵已興師交合伐而勝之是
　其次也若晋文公敵宋携離曹衛也○孟
　氏曰交合强國敵不敢謀○梅堯臣曰以
　威勝○王皙曰謂未能全屈敵謀當且間
　其交使之解散彼交則事鉅敵堅彼不交
　則事小敵脆也○何氏曰杜稱已上四事
　乃親而離之之義也伐交者兵欲交合設
　疑兵以懼之使進退不得因來屈服旁隣

　既為我援敵不得不孤弱也○張預曰兵
　將交戰將合則伐之傳曰先人有奪人之
　心謂兩軍將合則先薄之孫叔敖之敗晋
　師厨人濮之破華氏是也或曰伐交者用
　交以伐人也言欲舉兵伐敵先結隣國為
　掎角之勢則我彊而敵弱
其次伐兵
　曹操曰兵形已成也○李筌曰臨敵對陳
　兵之下也○賈林曰善於攻取舉無遺策
　又其次也故太公曰争勝於白刃之前者

　非良將也○梅堯臣曰以戰勝○王皙曰
　戰者危事○張預曰不能敗其始謀破其
　將合則犀利兵器以勝之兵者器械之總
　名也太公曰必勝之道器械為寳
其下攻城
　曹操曰敵國已收其外糧城守攻之為下
　攻也○李筌曰夫王師出境敵則開壁送
　款舉櫬轅門百姓怡悅攻之上也若頓兵
　堅城之下師老卒惰攻守勢殊客主力倍
　以此攻之為下也○杜佑曰言攻城屠邑

　攻之下者所害者多○梅堯臣曰費財役
　為最下○王皙曰士卒殺傷城或未克○
　張預曰夫攻城屠邑不惟老師費財兼亦
　所害者多是為攻之下也
攻城之法爲不得已
　張預曰攻城則力屈所以必攻者蓋不獲
　已耳
修櫓轒輼具器械三月而後成距闉又三月
而後已
　曹操曰修治也櫓大楯也轒輼者轒牀也

　轒牀其下四輪從中推之至城下也貝備
　也器械者機關攻守之總名飛樓雲梯之
　屬距闉者踴土積高而前以附其城也○
　李筌曰櫓楯也以蒙首而趋城下轒輼者
　四輪車也其下藏兵數十人填隍推之直
　就其城木石所不能壞也器械飛樓雲梯
　板屋木幔之類也距闉者土木山乘城也
　東魏高歡之圍晋州侯景之攻臺城則其
　器也役約三月𢙢兵久而人疲也○杜牧
　曰櫓即今之所謂彭排轒輼四輪車排大

　木為之上蒙以生牛皮下可容十人徃來
　運土填塹木石所不能傷今俗所謂木驢
　是也距闉者積土為之即今之所謂壘道
　也三月者一時也言修治器械更其距闉
　皆須經時精好成就恐傷人之甚也管子
　曰不能致器者困言無以應敵也太公曰
　必勝之道器械為寳漢書志曰兵之伎巧
　一十有三家習手足便器械機關以立攻
　守之勝者夫攻城者有撞車剗鈎車飛梯
　蝦蟇木解合車狐鹿車影車高障車馬頭

　車獨行車運土豚魚車○陳皥曰杜稱櫓
　為彭排非也若是彭排即當用此樐字曹
　云大楯庶或近之蓋言候器械全具須三
　月距闉又三月已計六月將若不待此而
　生忿速必多殺士卒故下云將不勝其忿
　而蟻附之灾也○杜佑曰轒韞上汾下温
　距闉者踊土積高而前以附於城也積土
　為山曰堙以距敵城觀其虚實春秋傳曰
　楚司馬子反乘堙而闚宋城也○梅堯臣
　曰威智不足以屈人不獲已而攻城也治

　攻具須經時也曹公曰櫓大楯也轒韞者
　轒牀也其下四輪從中推至城下也器械
　機關攻守之總名蜚梯之屬也謂櫓為大
　楯非也兵之具甚衆何獨言修大楯耶今
　城上守禦樓曰櫓櫓是轒牀上革屋以蔽
　矢石者歟○張預曰脩櫓大楯也傳曰晋
　侯登巢車以望楚軍註云巢車車上為櫓
　又晋師圍偪陽魯人建大車之輪蒙之以
　甲以為櫓左執之右拔㦸以成一隊註云
　櫓大楯也以此觀之修櫓為大楯明矣轒

　輼四輪車其下可覆數十人運土以實隍
　者器械攻城總名也三月者約經時成也
　或曰孫子戒心忿而亟攻之故權言以三
　月成器械三月起距堙其實不必三月也
　城尚不能下則又積土與城齊使士卒上
　之或觀其虚實或毁其樓櫓欲必取也土
　山曰堙楚子反乘堙而闚宋城是也器械
　言成者取其久而成就也距堙言已者以
　其經時而畢上也皆不得已之謂
將不勝其忿而蟻附之殺士三分之一而城

不拔者此攻之灾也
　曹操曰將忿不待攻城器而使士卒緣城
　而上如蟻之緣墻殺傷士卒也○李筌曰
　將怒而不待攻城而使士卒肉薄登城如
　蟻之所附墻為木石所殺之者三有一焉
　而城不拔者此攻城灾也○杜牧曰此言
　為敵所辱不勝忿怒也後魏太武帝率十
　萬衆㓂宋臧質于盱眙太武帝始就質求
　酒質封溲便與之太武大怒速攻城乃命
　肉薄登城分番相代墜而復昇莫有退者

　屍與城平復殺其高梁王如此三旬死者
　過半太武聞彭城斷其歸路見疾病甚衆
　乃解退傳曰一女乘城可敵十夫以此校
　之尚恐不啻○賈林曰但使人心外附士
　卒内離城乃自拔○杜佑曰守過二時敵
　人不服將不勝心之忿多使士卒蟻附其
　城殺傷我士民三分之一也言攻趣不拔
　還為已害故韓非曰夫一戰不勝則過暨
　矣○何氏曰將心忿急使士卒如蟻緣而
　登死者過半城且不下斯害也已○張預

　曰攻逾二時敵猶不服將心忿躁不能持
　久使戰士蟻緣而登城則其士卒為敵人
　所殺三中之一而堅城終不可拔兹攻城
　之害也已或曰將心忿速不俟六月之久
　而亟攻之則其害如此
故善用兵者屈人之兵而非戰也
　李筌曰以計屈敵非戰之屈者晋將郭淮
　圍麴城蜀將姜維來救淮趨牛頭山斷維
　糧道及歸路維大震不戰而遁麴城遂降
　則不戰而屈之義也○杜牧曰周亞夫敵

　七國引兵東北壁昌邑以梁委吴使輕兵
　絶吴餉道吴梁相弊而食竭吴遁去因追
　擊大破之蜀將姜維使將勾安李韶守麴
　城魏將陳泰圍之姜維來救出自牛頭山
　與泰相對泰曰兵法貴在不戰而屈人今
　絶牛頭維無返道則我之擒也諸軍各守
　勿戰絶其還路維懼遁走安等遂降○梅
　堯臣曰戰則傷人○王皙曰若李左車說
　成安君請以奇兵三萬人扼韓信於井陘
　之策是也○何氏曰言伐謀伐交不至於

　戰故司馬法曰上謀不鬭其旨見矣○張
　預曰前所陳者庸將之為耳善用兵者則
　不然或破其計或敗其交或絶其糧或斷
　其路則不可戰而服之若田穰苴明法令
　拊士卒燕晋聞之不戰而遁亦是也
拔人之城而非攻也
　李筌曰以計取之後漢鄼侯臧宫圍妖賊
　於原武連月不拔士卒疾癘東海王謂宫
　曰今擁兵圍必死之虜非計也宜撤圍開
　其生路而示之彼必逃散一亭長足擒也

　從之而拔原武魏攻壼關亦其義也○杜
　牧曰司馬文王圍諸葛誕於壽春議者多
　欲急攻之文王以誕城固衆多攻之力屈
　若有外救表裏受敵此至危之道也吾當
　以全策縻之可坐制也誕二年五月反三
　年二月破滅六軍按甲深溝高壘而誕自
　困十六國前燕將慕容恪率兵討段龕於
　廣固恪圍之諸將勸恪急攻之恪曰軍勢
　有緩而克敵有急而取之若彼我勢既均
　外有强援力足制之當羈縻守之以待其

　斃乃築室反耕嚴固圍壘終克廣固曾不
　血刃也○孟氏曰言以威刑服敵不攻而
　取若鄭伯肉袒以迎楚莊王之類○梅堯
　臣曰攻則傷財○王皙曰若唐太宗降薛
　仁杲是也○張預曰或攻其所必救使敵
　棄城而來援則設伏取之若耿弇攻臨淄
　而克西安脇巨里而斬費邑是也或外絶
　其强援以久持之坐俟其斃若楚師築室
　反耕以服宋是也兹皆不攻而拔城之義
　也

毁人之國而非久也
　曹操曰毁滅人國不久露師也○李筌曰
　以術毁人國不久而斃隋文問僕射高熲
　伐陳之策熲曰江外田收與中國不同伺
　彼農時我正暇豫徵兵掩襲彼釋農守禦
　候其聚兵我便解退再三若此彼農事疲
　矣又南方地卑舍悉茅竹倉庫儲積悉依
　其間密使行人因風縱火候其營立更為
　之行其謀陳始病也○杜牧曰因敵有可
　乘之勢不失其機如摧枯朽沛公入關晋

　降孫皓隋取陳氏皆不久之○賈林曰兵
　不可久久則生變但毁滅其國不傷殘於
　人若武王伐殷殷人稱為父母○杜佑曰
　若誅理暴逆毁滅敵國不暴師衆也○梅
　堯臣曰久則生變○王皙同梅堯臣註○
　何氏曰善攻者不以兵攻以計困之令其
　自拔令其自毁非勞久守而取之也○張
　預曰以順討逆以智伐愚師不久暴而敵
　國滅何假六月之稽乎
必以全争於天下故兵不頓而利可全此謀

攻之法也
　曹操曰不與敵戰而必完全得之立勝於
　天下不頓兵血刃也○李筌曰以全勝之
　計争天下是以不頓收利也○梅堯臣曰
　全争者兵不戰城不攻毁不久皆以謀而
　屈敵是曰謀攻故不鈍兵利自完○張預
　曰不戰則士不傷不攻則力不屈不久則
　財不費以完全立勝於天下故無頓兵血
　刃之害而有國富兵强之利斯良將計攻
　之術也

故用兵之法十則圍之
　曹操曰以十敵一則圍之是將智勇等而
　兵利鈍均也若主弱客强操所以倍兵圍
　下邳生擒吕布也○杜牧曰圍者謂四面
　壘合使敵不得逃逸凡圍四合必須去敵
　城稍速占地既廣守備須嚴若非兵多則
　有闕漏故用兵有十倍也吕布敗是上下
　相疑侯成執陳宫委布降所以能擒非曹
　公兵力而能取之若上下相疑政令不一
　設使不圍自當潰叛何況圍之固須破滅

　孫子所言十則圍之是將勇智等而兵利
　鈍均不言敵人自有離叛曹公稱倍兵降
　布蓋非圍之力窮也此不可以訓也○李
　筌曰愚智勇怯等十倍於敵則圍之攻守
　殊勢也○杜佑曰以十敵一則圍之是為
　將智勇等而兵利鈍均也若主弱客勁不
　用十也曹公操所以倍兵圍下邳生擒吕
　布若敵壘固守依附險阻彼一我十乃可
　圍也敵雖盛所據不便未必十倍然後圍
　之○梅堯臣曰彼一我十可以圍○何氏

　曰圍者四面合兵以圍城而校量彼我兵
　勢將才愚智勇怯等而我十倍勝於敵人
　是以十對一可以圍之無令越逸也○張
　預曰吾之衆十倍於敵則四面圍合以取
　之是為將智勇等而兵利鈍均也若主弱
　客强不必十倍然後圍之尉繚子曰守法
　一而當十十而當百百而當千千而當萬
　言守者十人而當圍者百人與此法同
五則攻之
　曹操曰以五敵一則三術為正一術為奇

　李筌曰五則攻之攻守勢殊也○杜牧曰
　術猶道也言以五敵一則當取已三分為
　三道以攻敵之一面留已之二候其無備
　之處出奇而乘之西魏末梁州刺史宇文
　仲和據州不受伐魏將獨孤信率兵討之
　仲和嬰城固守信夜令諸將以衝梯攻其
　東北信親帥將士襲其西南遂克之也○
　陳皥曰兵說五倍於敵自是我有餘力彼
　之勢分也豈止分為三道以攻敵此獨說
　攻城故下文云小敵之堅大敵之擒也○

　杜佑曰若敵并兵自守不與我戰彼一我
　五乃可攻戰也或無敵人内外之應未必
　五倍然後攻○梅堯臣同杜佑註○王皙
　曰謂十圍而取五則攻者皆勢力有餘不
　待其虚懈也此以下亦謂智勇利鈍均耳
　何氏曰愚智勇恃等量我五倍多於敵人
　可以三分攻城二分出奇以取勝○張預
　曰吾之衆五倍於敵則當驚前掩後聲東
　擊西無五倍之衆則不能為此計曹公謂
　三術為正二術為奇不其然乎若敵無外

　援我有内應則不須五倍然後攻之
倍則分之
　曹操曰以二敵一則一術為正一術為奇
　李筌曰夫兵者倍於敵則分半為奇我衆
　彼寡動而難制符堅至淝水不分而敗王
　僧辯至張公洲分而勝也○杜牧曰此言
　非也此言以二敵一則當取已之一或趣
　敵之要害或攻敵之必救使敵一分之中
　復須分減相救因以一分而擊之夫戰法
　非論衆寡每陳皆有奇正非待人衆然後

　能設奇項羽於烏江二十八騎尚不聚之
　猶設奇正循環相救況於其他哉○陳皥
　曰直言我倍於敵分兵趨其所必救即我
　倍中更倍以擊敵之中分也杜雖得之未
　盡其說也○杜佑曰已二敵一則一術為
　正一術為奇彼一我二不足為變故疑兵
　分離其軍也故太公曰不能分移不可以
　語奇○梅堯臣曰彼一我二可分其勢○
　王皙曰謂分者分為二軍使其腹背受敵
　則我得一倍之利也○何氏曰兵倍於敵

　則分半為奇我衆彼寡足可分兵主客力
　均善戰者勝也○張預曰吾之衆一倍於
　敵則當分為二部一以當其前一以衝其
　後彼應前則後擊之應後則前擊之兹所
　謂一術為正一術為奇也杜氏不曉兵分
　則為奇聚則為正而遽非曹公何誤也
敵則能戰之
　曹操曰已與敵人衆等善者猶當設伏奇
　以勝之○李筌曰主客力敵惟善者戰○
　杜牧曰此說非也凡已與敵人兵衆多少

　智勇利鈍一旦相敵則可以戰夫伏兵之
　設或在敵前或在敵後或因深林叢薄或
　因暮夜昏晦或因隘阨山阪擊敵不備自
　名伏兵非奇兵也○陳皥曰料己與敵人
　衆寡相等先為奇兵可勝之計則戰之故
　下文云不若則能避之杜說奇伏得之也
　梅堯臣曰勢力均則戰○王皙曰謂能者
　能感士卒心得其死戰耳若設奇伏以取
　勝是謂智優不在兵敵也○何氏曰敵言
　等敵也唯能者可以戰勝耳○張預曰彼

　我相敵則以正為奇以奇為正變化紛紜
　使敵莫測以與之戰兹所謂設奇伏以勝
　之也杜氏不曉凡置陳皆有揚奇備伏而
　云伏兵當在山林非也
少則能逃之
　曹操曰高壁堅壘勿與戰也○李筌曰量
　力不如則堅壁不出挫其鋒待其氣懈而
　出奇擊之齊將田單守即墨燒牛尾即殺
　騎刼則其義也○杜牧曰兵不敵且避其
　鋒尚俟隙便奮決求勝言能者謂能忍忿

　受恥敵人求挑不出也不似曹咎汜水之
　戰也○陳皥曰此說非也但敵人兵倍於
　我則宜避之以驕其志用為後圖非謂忍
　忿受恥太宗辱宋老生以虜其衆豈是兵
　力不等也○賈林曰彼衆我寡逃匿兵形
　不令敵知當設奇伏以待之設詐以疑之
　亦取勝之道又一云逃匿兵形敵不知所
　備懼其變詐全軍亦逃○杜佑曰高壁壘
　勿與戰也彼之衆我之寡不可敵則當自
　逃守匿其形○梅堯臣曰彼衆我寡女而

　勿戰○王皙曰逃伏也謂能倚固逃伏以
　自守也傳曰師逃于夫人之宫或兵少而
　有以勝者蓋將優卒强耳○何氏曰兵少
　固壁觀變潜形見可則進○張預曰彼衆
　我寡宜逃去之勿與戰是亦為將智勇等
　而兵利鈍均也若我治彼亂我奮彼怠則
　敵雖衆亦可以合戰若吴起以五百乘破
　秦五十萬衆謝玄以八千卒敗符堅一百
　萬豈須逃之乎
不若則能避之

　曹操曰引兵避之也○杜牧曰言不若者
　勢力交援俱不如也則須速去之不可遷
　延也如敵人守我要害發我津梁合圍於
　我則欲去不復得也○杜佑曰引兵備之
　强弱不敵勢不相若則引軍避待利而動
　梅堯臣曰勢力不如則引而避○王皙曰
　將與兵俱不若遇敵攻必敗也○張預曰
　兵力謀勇皆劣於敵則當引而避之以伺
　其隙
故小敵之堅大敵之擒也

　曹操曰小不能當大也○李筌曰小敵不
　量力而堅戰者必為大敵所擒也漢都尉
　李陵以步卒五千之衆對十萬之軍而見
　殁匈奴也○杜牧曰言堅者將性堅忍不
　能逃不能避故為大者之所擒也○孟氏
　曰小不能當大也言小國不量其力敢與
　大邦為讎雖權時堅城固守然後必見擒
　獲春秋傳曰既不能强又不能弱所以敗
　也○梅堯臣曰不逃不避雖堅亦擒○王
　皙註同梅堯臣○何氏曰如右將軍蘇建

　前將軍趙信將兵三千餘人與大將軍衛
　青分行獨逢單于兵數萬力戰一日漢兵
　且盡前將軍信胡人降為翕侯匈奴誘之
　遂將其餘騎可八百餘奔降單于右將軍
　蘇建遂盡亡其軍獨以身得亡自歸大將
　軍問其正閎長史安議郎周霸等建為云
　何霸曰自大將軍出未嘗斬一裨將今建
　棄軍可斬以明威重閎安曰不然兵法小
　敵之堅大敵之擒也今建獨以數千當單
　于數萬力戰一日餘士盡不敢有二心自

　歸而斬之是示後人無歸意也○張預曰
　小敵不度强弱而堅戰必為大敵之所擒
　息侯屈於鄭伯李陵降於匈奴是也孟子
　曰小固不可以敵大弱固不可以敵强寡
　固不可以敵衆
夫將者國之輔也輔周則國必强
　曹操曰將周密謀不泄也○李筌曰輔猶
　助也將才足則兵必强○杜牧曰才周也
　賈林曰國之强弱必在於將將輔於君而
　才周其國則强不輔於君内懷其貳則弱

　擇人授任不可不慎○何氏曰周謂才智
　具也得才智周備之將國乃安强也
輔隙則國必弱
　曹操曰形見於外也○李筌曰隙缺也將
　才不備兵必弱○杜牧曰才不周也○梅
　堯臣曰得賢則周備失士則隙缺○王皙
　曰周謂將賢則忠才兼備隙謂有所缺也
　何氏曰言其才不可不周用事不可不周
　知也故將在軍必先知五事六行五權之
　用與夫九變四機之說然後可以内御士

　衆外料戰形苟昩於兹雖一日不可居三
　軍之上矣○張預曰將謀周密則敵不能
　窺故其國强微缺則乘釁而入故其國弱
　太公曰得士者昌失士者亡
故君之所以患於軍者三
　梅堯臣曰患君之所不知○孟氏曰已下
　語是○張預曰下三事也
不知軍之不可以進而謂之進不知軍之不
可以退而謂之退是謂縻軍
　曹操曰縻御也○李筌曰縻絆也不知進

　退者軍必敗如絆驥足無馳騁也楚將龍
　且逐韓信而敗是不知其進秦將符融揮
　軍少却而敗是不知其退○杜牧曰猶駕
　御縻絆使不自由也君國君也患於軍者
　為軍之患害也夫授𨱆凶門推轂閫外之
　事將軍裁之如趙充國欲為屯田漢宣必
　令决戰孫皓臨滅賈充尚請班師此不知
　進退之謂也○賈林曰軍之進退將可臨
　時制變君命内御患莫大焉故太公曰國
　不可以從外治軍不可以從中御○杜佑

　曰縻御也靡為反君不知軍之形勢而欲
　從中御也○梅堯臣曰君不知進退之宜
　而專進退是縻繫其軍六韜所謂軍不可
　以從中御○王皙曰縻繫也去此患則當
　託以不御之權故必忠才兼備之臣為之
　將也○張預曰軍未可以進而必使之進
　軍未可以退而必使之退是謂縻絆其軍
　也故曰進退由内御則功難成
不知三軍之事而同三軍之政者則軍士惑
矣

　曹操曰軍容不入國國容不入軍禮不可
　以治兵也○李筌曰任將不以其人也燕
　將慕容評出軍所在因山泉賣樵水貪鄙
　積貨為三軍帥不知其政也○杜牧曰蓋
　謂禮度法令自有軍法從事若使同於尋
　常治國之道則軍士生惑矣至如周亞夫
　見天子不拜漢文知其勇不可犯魏尚守
　雲中上首級為有司所劾馮唐所以發憤
　也○杜佑曰夫治國尚禮義兵貴於權詐
　形勢各異教化不同而君不知其變軍國

　一政以用治民則軍士疑惑不知所措故
　兵經曰在國以信在軍以詐也○陳皥曰
　言不知三軍之事違衆沮議左傳稱晋彘
　季不從軍師之謀而以偏師先進終為楚
　之所敗也○梅堯臣曰不知治軍之務而
　參其政則衆惑亂也曹公引司馬法曰軍
　容不入國國容不入軍是也○何氏曰軍
　國異容所治各殊欲以治國之法以治軍
　旅則軍旅惑亂○張預曰仁義可以治國
　而不可以治軍權變可以治軍而不可以

　治國理然也虢公不修慈愛而為晋所滅
　晋侯不守四德而為秦所克是不以仁義
　治國也齊侯不射君子而敗於晋宋公不
　擒二毛而衂於楚是不以權變治軍也故
　當仁義而用權譎則國必危晋虢是也當
　變詐而尚禮義則兵必敗齊宋是也然則
　治國之道固不可以治軍也
不知三軍之權而同三軍之任則軍士疑矣
　曹操曰不得其人意也○杜牧曰謂將無
　權智不能銓度軍士各任所長而雷同使

　之不盡其材則三軍生疑矣黄石公曰善
　任人者使智使勇使貪使愚智者樂立其
　功勇者好行其志貪者邀趨其利愚者不
　顧其死○陳皥曰將在軍權不專制任不
　自由三軍之士自然疑也○杜佑曰不得
　其人也君之任將當精擇焉將若不知權
　變不可付以勢位苟授非其人則舉措失
　所軍覆敗也若趙不用廣武君而用成安
　君○梅堯臣曰不知權謀之道而參其任
　用其衆疑貳也○王皙曰政也權也使不

　知者同之則動有違異必相牽制也是則
　軍衆疑惑矣裴度所以奏去監軍平蔡州
　也此皆由君上不能專任賢將則使同之
　故通謂之三患○何氏曰不知用兵權謀
　之人用之為將則軍不治而士疑○張預
　曰軍吏中有不知兵家權謀之人而使同
　居將帥之任則政令不一而軍疑矣若邲
　之戰中軍帥荀林父欲還裨將先縠不從
　為楚所敗是也近世以中官監軍其患正
　如此高崇文伐蜀因罷之遂能成功

三軍既惑且疑則諸侯之難至矣是謂亂軍
引勝
　曹操曰引奪也○李筌曰引奪也兵權道
　也不可謬而使處趙上卿藺相如言趙括
　徒能讀其父書然未知合變王今以名使
　括如膠柱鼓瑟此則不知三軍之權而同
　三軍之任趙王不從果有長平之敗諸侯
　之難至也○杜牧曰言我軍疑惑自致擾
　亂如引敵人使勝我也○孟氏曰三軍之
　衆疑其所任惑其所為則鄰國諸侯因其

　乖錯作難而至也太公曰疑志不可以應
　敵○梅堯臣曰君徒知制其將不能用其
　人而乃同其政任俾衆疑惑故諸侯之難
　作是自亂其軍自去其勝○王皙曰引諸
　候勝已也○何氏曰士疑惑而無畏則亂
　故敵國得以乘我隙釁而至矣○張預曰
　軍士疑惑未肯用命則諸侯之兵乘隙而
　至是自潰其軍自奪其勝也
故知勝有五
　李筌曰謂下五事也○張預曰下五事也

知可以戰與不可以戰者勝
　李筌曰料人事逆順然後以太一遁甲筭
　三門遇奇五將無關格迫愶主客之計者
　必勝也○杜牧曰下文所謂知彼知己是
　也○孟氏曰能料知敵情審其虚實者勝
　也○梅堯臣曰知可不可之宜○王皙曰
　可則進否則止保勝之道也○何氏曰審
　己與敵○張預曰可戰則進攻不可戰則
　退守能審攻守之宜則無不勝
識衆寡之用者勝

　李筌曰量力也○杜牧曰先知敵之衆寡
　然後起兵以應之如王翦伐荆曰非六十
　萬不可是也○杜佑曰言兵之形有衆而
　不可擊寡或可以弱制强而能變之者勝
　也故春秋傳曰師克在和不在衆是也○
　梅堯臣曰量力而動○王皙曰謂我對敵
　兵之衆寡圍攻分戰是也○張預曰用兵
　之法有以少而勝衆者有以多而勝寡者
　在乎度其所用而不失其宜則善如吴子
　所謂用衆者務易用少者務隘是也

上下同欲者勝
　曹操曰君臣同欲○李筌曰觀士卒心上
　下同欲如報私仇者勝○陳皥曰言上下
　共同其利欲則三軍無怨敵可勝也傳曰
　以欲從人則可以人從欲鮮濟也○杜佑
　曰言君臣和同勇而戰者勝故孟子曰天
　時不如地利地利不如人和○梅堯臣曰
　心齊一也○王皙曰上下一心若先縠剛
　復以取敗吕布違異以致亡皆上下不同
　欲之所致○何氏曰書云受有億兆夷人

　離心離德予有亂臣十人同心同德商滅
　而周興○張預曰百將一心三軍同力人
　人欲戰則所向無前矣
以虞待不虞者勝
　李筌杜牧曰有備預也○孟氏曰虞度也
　左傳曰不備不虞不可以師待敵之可勝
　也○陳皥曰謂先為不可勝之師待敵之
　可勝也○杜佑曰虞度也以我有法度之
　師擊彼無法度之兵○梅堯臣曰慎備非
　常○王皙曰以我之虞待敵之不虞也○

　何氏曰春秋時城濮之役晋無楚備以敗
　於邲邲之役楚無晋備以敗於鄢自鄢已
　來晋不失備而加之以禮重之以睦是以
　楚弗能加晋又周末荆人伐陳吴救之軍
　行三十里雨十日夜不見星左史倚相謂
　大將子期曰雨十日夜甲輯兵聚吴人必
　至不如備之乃為陳而吴人至見荆有備
　而反左史曰其反覆六十里其君子外小
　人為食我行三十里擊之必克從之遂破
　吴軍魏大將軍南征吴到積湖魏將滿寵

　帥諸軍在前與敵隔水相對寵令諸將曰
　今夕風甚猛賊必來燒營宜豫為之備諸
　軍皆警夜半賊果遣十部來燒營寵掩擊
　破之又春秋衛人以燕師伐鄭鄭祭足原
　繁洩駕以三軍軍其前使曼伯與子元潜
　軍軍其後燕人畏鄭三軍而不虞制人六
　月鄭二公子以制人敗燕師于北制君子
　曰不備不虞不可以師又楚子重自陳伐
　莒圍渠丘渠丘城惡衆潰奔莒楚入渠丘
　莒人囚楚公子平楚人曰勿殺吾歸而俘

　莒人殺之楚師圍莒莒城亦惡庚申莒潰
　楚遂入鄆莒無備故也君子曰恃陋而不
　備罪之大者也備豫不虞善之大者也莒
　恃其陋而不修城郭浹辰之間而楚克其
　三都無備也夫○張預曰常為不可勝以
　待敵故吴起曰出門如見敵士季曰有備
　不敗
將能而君不御者勝
　曹操曰司馬法曰進退惟時無曰寡人也
　李筌曰將在外君命有所不受者勝真將

　軍也吴伐楚吴公子光弟夫槩王至請擊
　楚子常不許夫槩曰所謂見義而行不待
　命也今日我死楚可入也以其屬五千先
　擊子常敗之審此則將能而君不能御也
　晋宣帝拒諸葛於五丈原天子使辛毗仗
　節軍門曰敢問戰者斬亮聞笑曰苟能制
　吾豈千里請戰假言天子不許示武於衆
　此是不能之將○杜牧曰尉繚子曰夫將
　者上不制乎天下不制乎地中不制乎人
　故兵者凶器也○將者死官也杜佑曰將

　既精能曉練兵勢君能專任事不從中御
　故王子曰指授在君决戰在將也○梅堯
　臣曰自閫以外將軍制之○王皙曰君御
　能將者不能絶疑忌耳若賢明之主必能
　知人固當委任以責成効推轂授𨱆是其
　義也攻戰之事一以專之不從中御所以
　一威且盡其才也況臨敵乘機間不容髮
　安可遥制之○乎何氏曰古者遣將於太
　廟親操鉞持其首授其柄曰從是以上至
　天者將軍制之乃復操柄授與刃曰從是

　以下至淵者將軍制之故李牧之為趙將
　居邊軍市之祖皆自用饗士賞賜決於外
　不從中御也周亞夫之軍細柳軍中唯聞
　將軍之命不聞天子之詔也蓋用兵之法
　一步百變見可則進知難而退而曰有王
　命焉是白大人以救火也未及反命而煨
　燼久矣曰有監軍焉是作舍道邊也謀無
　適從而終不可成矣故御能將而責平猾
　虜者如絆韓盧而求獲狡兔者又何異焉
　張預曰將有智勇之能則當任以責成功

　不可從中御也故曰閫外之事將軍裁之
此五者知勝之道也
　曹操曰此上五事也
故曰知彼知己者百戰不殆
　李筌曰量力而拒敵有何危殆乎○杜牧
　曰以我之政料敵之政以我之將料敵之
　將以我之衆料敵之衆以我之食料敵之
　食以我之地料敵之地校量已定優劣短
　長皆先見之然後兵起故有百戰百勝也
　孟氏曰審知彼己强弱利害之勢雖百戰

　實無危殆乎○梅堯臣曰彼己五者盡知
　之故無敗○王皙曰殆危也謂校盡彼我
　之情知勝而後戰則百戰不危○張預曰
　知彼知己者攻守之謂也知彼則可以攻
　知己則可以守攻是守之機守是攻之策
　苟能知之雖百戰不危也或曰士會察楚
　師之不可敵陳平料劉項之長短是知彼
　知己也
不知彼而知己一勝一負
　李筌曰自以己强而不料敵則勝負未定

　秦主符堅以百萬之衆南伐或謂曰彼有
　人焉謝安桓沖江表偉才不可輕之堅曰
　我以八州之衆士馬百萬投鞭可斷江水
　何難之有後果敗續則其義也○杜牧曰
　恃我之强不知敵不可伐者一勝一負王
　猛將終諫符堅曰晋氏雖在江表而正朔
　所禀謝安桓沖江表偉人不可伐也及堅
　南伐曰吾士馬百萬投鞭可濟遂有淝水
　之敗也○陳皥曰杜說恃强之兵無名而
　伐無罪所以敗也非一勝一負之義○杜

　佑曰雖不知敵之形勢恃己能克之者勝
　負各半○梅堯臣曰自知己者勝負半也
　王皙曰但能計己不知敵之强弱則或勝
　或負○張預曰唐太宗曰今之將臣雖未
　能知彼苟能知己則安有不利乎所謂知
　己者守吾氣而有待焉者也故知守而不
　知攻則勝負之半
不知彼不知己每戰必殆
　李筌曰是謂狂㓂不敗何待也○杜佑曰
　外不料敵内不知己用戰必殆○梅堯臣

　曰一不知何以勝○王皙曰全昩於計也
　張預曰攻守之術皆不知以戰則敗


孫子註解卷之三
















