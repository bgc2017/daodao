








天台山志鞠六
郡志辯
㑹稽志載司馬悔橋在新昌縣東南四十里
舊傳司馬承禎隱天台山被召至此而悔因
以爲名竊謂此橋當表而出之以爲處士輕
岀者之戒又其圡人重建此橋板書其上吾
以悔爲晦曰司馬晦橋其義與字傳之益舛
按雲笈七籤載司馬悔山在台州天台山北
係第十六福地李明仙人所治之處山在天
台新昌二境間故橋以山得名有過容題詩

云道書司馬悔福地在天台兹山秀盤古億
載青崔嵬如何越中志紀載殊未該浪云唐
子微曾過兹橋來奉詔悔輕出欲勒俗駕回
至今名字存脩梁架巖隈圖諜已大戾士俗
尤踈哉以悔爲晦明大字標板牌流傳既訛
舛雲笈君試開讀此詩可見其㮣矣
一考記纂淵海内所載名山有七十二福
地第六十司馬悔在台州天台山州北李
明仙人治之本郡赤城志司馬悔山在天
台縣北一十三里天台山後

天台山在縣北三里自神跡石起按舊圖經
載陶隱居真誥云髙一萬八千丈周廻八百
里山有八重四面如一當斗牛之分上應台
宿故曰天台又十道志謂之頂對三辰登真
隱訣謂大小台處五縣中央(五縣謂餘姚句章臨海天台剡)
(縣)或號靈越孫興公賦所謂廕牛宿以矅峯
托靈越以正基是也今言天台者盖山之都
號如桐栢赤城瀑布佛壠香爐華頂東蒼皆
山之别名大㮣以赤城爲南門石城爲西門
㨿神邕所記如此而徐靈府小録又以剡縣

金庭觀爲北門盖指山之所至言抱朴子内
篇云諸山不可鍊金丹以其皆有水石之精
惟太華少室縉雲羅浮及大小台正神居之
助人爲福可以修鍊故天台賦云渉海則有
方丈蓬萊登陸則有四明天台特以所立㝠
奥故不列於五嶽又山䜟云曲豆女台可以
避災然則地爲靈仙所宅尚矣
天台山賦晉孫興公
天台山者盖山嶽之神秀也渉海則有方丈
蓬萊登陸則有四明天台皆元聖之所遊化

靈仙之所窟宅夫其峻極之状嘉祥之美窮
山海之環富盡人神之壯麗矣所以不列於
五嶽闕載於常典者豈不以立㝠奥其路幽
逈或倒影於重溟或匿峯於千嶺始經魑魅
之途卒踐無人之境舉世罕能登陟王者莫
由禋祀故事絶於常篇名標於竒紀然圖象
之興豈虚也哉非夫遺世翫道絶粒茹芝者
馬能舉而宅之非夫逺寄㝠搜篤信通神者
何肯遙想而存之余所以馳神運思晝詠宵
興俛仰之間若少再升者也方解纓絡永託

兹嶺不任吟想之至聊奮藻以散懷
太虚遼廓而無閡運自然之妙有融而爲川
瀆結而爲山阜嗟台嶽之竒挺寔神明之所
扶持廕牛宿以㬬峯託靈越以正基結根彌
於華岱直指髙於九疑應配天於唐典齊峻
極於周詩邈彼絶城幽邃窈窕近者以守見
而不知之者以路絶而莫膮哂夏蟲之疑氷
整輕融而思矯理無隠而不彰啟二竒以示
兆赤城霞起以建標爆布飛流而界道覩靈
驗而遂徂忽乎吾之將行仍羽人於丹丘尋

不死之福庭茍台嶺之可攀亦何羡於層城
釋域中之常戀暢超然之高情被毛褐之森
森振金䇿之鈴鈴披荒榛之䝉籠陟峭崿之
峥嵘濟楢溪而直進落五界而迅征跨穹窿
之懸磴臨萬丈之絶㝠踐莓苔之滑石搏壁
立之翠屏攬樛木之長蘿援葛藟之飛莖雖
一冒於垂堂乃永存乎長生必契誠於幽昧
履重險而逾平既克隮於九折路威夷而修
通恣心目之寥朗任緩歩之從容籍萋萋之
纎草䕃落落之長松覿翔鸞之裔裔聽鳴鳳

之嗈嗈過靈溪而一濯䟽煩想於心胷蕩遺
座於璇流發五盖之遊䝉追義農之絕軌躡
二老之玄蹤陟降信宿迄乎仙都雙闕雲踈
以夾路瓊臺中天而懸居珠閣玲瓏於林間
王宇隂映于高隅彤雲斐亹以翼靈皦日耀
晃於𦂶䟽八桂森挺以凌霜五芝合秀而晨
敷惠風佇芳於陽林醴泉湧溜於隂渠建木
滅景於千尋琪樹璀璨而垂珠王喬控鶴以
冲天應眞飛錫以躡虚騁神變之揮霍忽岀
有而入無於是遊覧旣周體靜心閑害馬已

去世事都捐投刄皆虚目牛無全凝思幽巖
浩詠長川爾乃義和亭午遊氣髙褰法鼓琅
以振響衆香馥以揚煙肆覲天宗爰集通仙
挹以元玉之膏漱以華池之泉散以象外之
說暢以無生之篇悟違有之不盡覺渉無之
有間泯色空以合跡忽即有而得玄釋二名
之同出消一無於三幡恣語樂以終日等寂
黙於不言渾萬象以㝠觀兀同體於自然
瓊臺雙闕兩山也自桐栢觀西北行二里至
元應眞人祠取道仙人蹟經龍潭側凡五里

至瓊臺由瓊臺轉南至雙闕皆翠壁萬仞森
以相向興公賦所謂雙闕雲踈以夾路瓊臺
中天而懸居是也崔尚相栢觀記云雙峯如
闕中天豁開宋祥符中山人張無夣嘗結庵
於此眞宗詔入問道暨還山作長歌送之刻
留桐栢觀今無存
唐柳泌詩
崖壁盤空天路回白雲行盡見瓊臺洞門黯
黯深雲閉金闕瞳瞳日殿開
夏英公銘

瓊臺嶻㠔左右如闕直上相等蘿交蔓結啓
閉雲氣出入日月千流若綫郡峯如屑凌霄
壓海吞吳跨越
桐栢山在縣西北二十五里高百餘丈盖台
山之枝榦由清溪迤北而入嶺路九折長松
夾道盤曲而上至洞門一望佳境豁然仙宫
屹處其中天台山賦所謂蔭落落之長松道
書云桐栢有洞天金庭按舊經周靈王太子
主金庭治桐栢山即此山也葛仙翁司馬子
微嘗因山川靈秀修仙養鍊遂成真人其後

髙仙輩出亦山岳儲精之所致
玉宵峯在縣北三十里洞天宫上重崖疊嶂
松竹䓤蒨且產香茅前有雙石夾澗列爲高
門可百餘仭號小桐栢台山之第三重也
洞
玉京洞在縣北七里赤城山右脇盖十大洞
天之第六也茅司命真君所治其内周廻三
百里或號玉真清平天或號上清玉乎天其
實一也見登真隱訣茅君内傳及名山福地
記載茅君諱盈字叔申按道書云天尊在元

都玉京山說法令衆仙居又會稽記云赤城
山有五寳璿臺許邁嘗居之因與王𨓜少書
曰自天台山至臨海多有金堂玉室仙人芝
草而赤城事實又載東𣈆時剡人栢碩馳獵
深入見其中有名花異草香氣不凡徐靈府
小録云其下别有洞臺方二百里南嶽魏夫
人所治南馳縉雲北接四明東距溟渤西通
剡川中有日月三辰瑶花芝草自晉宋梁隋
塈唐天寳嘗以日中星鳥望秩兹山今洞口
有篆刻玉京二大字無年月題誌宋咸平天

聖中屢投金龍玉簡於洞焉亡賴𥩈取今堙
塞矣側有道人洞三石穴險不可躋續志云
屬玄洲仙伯所治
丹霞小洞在縣西北一十五里福聖觀東北
舊傳葛仙翁鍊丹于此有仙人拍手巖唐刺
史柳泌於此修藥前有泌宅故址
溪井泉
醴泉井在桐栢觀衆妙臺下水甘可以愈疾
丹井在桐栢觀鍾樓之下舊傳爲葛仙翁鍊
丹之井

宫觀
桐栢崇道觀在縣北二十五里自福聖觀後
登嶺路徑九曲盤折而上至洞門漸下一望
佳境豁然砥平環列九峯狀如城郭觀當九
峯之心按道書桐栢有洞天金庭即王子晉
所治中有三橋一現二隱木則蘇玡琳碧泉
則石髓金漿人得食之後天不老真誥云吴
有句曲之金陵越有桐栢之金庭三災不至
洪波不登實不死之福郷養真之靈境吳赤
烏二年太極左仙翁葛玄即此鍊丹故今觀

前有朝斗壇(壇西南下有石如龜背上刻云誥使徐公醮壇)後二百
六十載爲齊明帝永泰元年征虜將軍濟河
太守司徒左長史沈約休文一十餘人棄官
乞爲道士居之又二百一十三年爲唐睿宗
景雲二年敕爲司馬承禎真人建觀禁封内
四十里母得樵採以爲禽獸草木長生之地
按徐靈府小録真人所居黃雲常覆其上故
自誦雲空號黃雲俯蔭真氣壇名元晨仰窺
清景其東爲煉形室南爲鳳軫臺西曰朝真
靖北曰龍章之閣衆妙之臺臺下有醴泉井

其泉極甘可以愈疾後皆蕪廢大和成通間
道士徐靈府葉藏質重新修建五代梁開平
中改觀爲宫宋南渡後曹開府勛重新修建
殿閣門廡則又擴開丈尺增加雄壯至乾道
丁亥畢工時去景雲已四百五十七年而楊
和王存中與其子偰之功施居多其殿宇則
三清寳殿殿前經鍾二樓後有上清閣御書
閣衆妙臺政和六年又建徽宗元命殿于其
後前建山門外臨女梭溪上有會仙亭直南
嶺表見洞門一座内則万丈齋堂雲堂土地

堂三真殿水碓水磨等坊有六院一曰經藏
院二曰三元院三曰延賔院四曰清虛院五
曰白雲院六曰浴院宋朝宣賜則有太宗真
宗御製及御書共五十三卷軸高宗所臨漢
晉帖史漢事實翰墨志用高麗僧統所捨織
成經簾二帙盛褁又有真宗祥符中設羅天
大醮所賜御衣四事奉安御書閣上呉越國
王所捨銅像天尊一十身連火𦦨臺座(周金銅鋼)
(三實鑄成)檀香三清像一龕計二百六十身玉花
八殊(在上清閣供養)銅鑄三清聖像(正殿供養)睦親宅昭

成太子宫捨到聖幘四十軸(藏清虛院)至其穹樓
傑閣之雄麗雲窻霧閣之髙下皆隠約于喬
林翠靄之中崇飾像麗無以加矣迨今國朝
更化人民逃難竄匿而火從中起宏規巧製
化爲丘墟金碧文章悉歸灰燼惟檀香像一
龕因遊者請觀留於澗東之迎仙房今故物
惟此龕及此一房之樓宇耳計自乾道戊子
曹開府脩建畢工至今丁未變故又一百九
十九年上距赤鳥己未通計一千一百二十
九年亦云久矣盛衰興廢亦自有其時焉

桐栢觀碑
(唐太史中大夫行尚書河部部中上柱國清河崔尚撰)
天台也桐栢也代謂之天台真謂之桐栢此
两者同出而異名同契乎玄道無不在夫如
是亦奚足是桐栢耶非桐栢耶因斯而談則
無是是無非非矣而稽古者言之桐栢山高
萬八千丈周回八百里其山八重四面如一
中有洞天號曰金庭宫即右弼王子晉之所
處也是之謂不死之福𡖥養真之靈境故立
觀有初強名桐栢焉耳古觀荒廢則已久矣

故老相傳云昔葛仙翁始居此地而後有道
之士住住因之壇址五六厥跡猶在泊乎我
唐有司馬鍊師居焉景雲中天子布命于下
新作桐栢觀盖以光昭我玄元之丕烈保綏
我國家之永祚者也夫其高居八重之一俯
臨千仭之餘背隂向陽審曲面勢東西數百
歩南北亦如之連山峩峩四野皆碧茂樹鬱
鬱四時常青大巖之前橫嶺之上雙峯如闕
中天豁聞長澗南瀉諸泉合漱一道瀑布百
丈懸流望之雪飛聽之風起石梁翠屏可倚

也琪花珠條可攀也仙花靈草春秋互發幽
鳥青猿晨夜合響信足賞也始豐南走雲嶂
間起剡川北通烟岑相接東則亞入滄海不
遠蓬萊西則浩然長生無復入境緫括奥祕
鬱爲秀絶包元氣以混成鎮厚地而安靜非
夫神與仙宅仙得神營其孰能致斯哉故初
構天尊之堂晝日有雲五色游靄其上三井
投龍之所時有異雲氣入堂復出者三書之
者記祥也然後爲虚室以鑿户起層臺而累
土經之殖之成之翼翼綴日月以爲光籠烟

霞以爲色花散金地香通玄極真侶好道是
游斯息微我鍊師孰能興之鍊師名承楨一
名子微號曰天台白雲河内温人晉宣帝弟
太常馗之後祖晟仕隋爲親侍大都督父仁
最唐興爲朝散大夫襄州長史名賢之家奕
代清德慶靈之地生此仙才以爲服冕乗軒
者寵惠吾身也繋鍾陳鼎者味爽人口也遂
乃捐公侯之業學神仙之事科籙教戒慱綜
無所遺窈㝠希夷微妙詎可識無思無爲不
飲不食仰之彌峻巍乎其若山挹之彌深湛

乎其若海夫其通才練識膽學多聞翰墨之
工文章之羙皆忘其所能也鍊師藴廣成之
德睿宗繼黃軒之明齋心虚求將倚國政侃
侃然不可得而動也我皇孝思惟刖以道治
國叶帝堯之用心寵許由之高志故得放曠
而處逍遥而遊聞鍊師之名者足以激厲風
俗覩鍊師之容者足以脫落紛埃以慈爲寳
以善救物神以知來知以藏往允所謂名登
仙格迹在人寰粤不可測矣夫道生乎無名
行乎有情分而作三才播而作萬物故爲天

下母修之者昌背之者亡故爲天下貴况絕
學無憂長生久視也哉道之行也必有階也
行道之階非山莫可故有爲焉有象焉瞻於
斯仰於斯若捨是居教將奚依損之又損以
至於無爲玄門既崇不名厥功朝散大夫使
持節台州諸軍事守台州剌史上柱國賈公
名長源有道化人有德飬物常謂别駕蔡欽
宗等曰且道以舍德德以致美美而不頌後
代何觀乃相與立石紀頌以奮至遁之光其
辭曰邈彼天台嵳峩崔嵬下臨滄海遙望蓬

萊漫若天合呀若地開煙雲路通真仙時來
顧我鍊師于彼瓊臺錬師錬師道入玄微噏
日安坐凌雲欲飛興廢靈觀鍊師攸賛道無
不爲美哉侖奐窈窈茫茫通天降祥保我皇
唐如山是常天寳元年太歲壬午三月二日
丁未弟子昆陵道士范惠趋等立
重建道藏經記
(宋承奉郎守秘省著作佐郎通判台州軍兼管內勸農事借緋夋疏撰)
唐景雲中天子爲司馬承禎置觀桐栢界瓊
臺三井之下五代相競中原多事呉越忠懿

王得爲道士朱霄朱外新之遂築室於上清
閣西北藏金録字經二百函勤其事也國家
有成命之二十載削平天下列爲郡縣舳艫
千里東暨於海有靈靜大師孟玄岳者始越
會稽濟沃洲赤城訪桐栢爲山門都監冲一
大師稽常一等請掌斯藏至雍熈二年有詔
悉索是經付餘杭傳本既畢運使諫議大夫
雷公德祥命舟載以還從師請也又十載藏
室幾壞虞於風雨師募台越右族并率已錢
共二十萬名工治材更腐替朽丹漆黝堊皆

踰舊制又十三載會國家獲瑞命于承天門
建封禪之議有詔改賜觀額爲崇道越明年
天子感三篇之事築玉清昭應宫于京師制
詔天下訪道士之有名行及仙經之有尤異
者郡籍師等名馳驛上之師治裝俟命且有
請於我願紀藏室之實以勒於石我以爲太
虛無著况之曰道生二儀而不有長萬物而
不知惟聖與神其殆庶幾乎故老氏五千言
清淨簡易而不泥後世其教神而明之於是
靈編秘牒金簡玉冊有太上正一品練形飛

歩之術熊鳥赤白丹石圖籙之法緫而謂之
曰經聚之於室曰藏錢氏之建也信重矣金
篆銀𨽻以取其貴孟師之守也不懈矣二十
八載于兹而楝宇更麗編簡不脫若夫觀於
斯悟於斯出處語黙而不失其中不亦達者
乎於戯後之嗣孟師守者爲我愛之而觀者
擇其正焉大中祥符三年歲閹茂建寅月記
重修桐栢記
(宋太尉昭信軍節度使譙公致仕曹勛撰)
天台山之右曰桐栢自地距洞門幾十里始

至其上重復奧區别爲室所四山如城郭不
假除治雲聳壁立天造地設中則葛仙翁鍊
丹之居至唐司馬子微大營宫宇設虛皇像
以安羽流玉霄峯直其東瓊臺峙其西靈府
方瀛奠其北中有瀑水飛流噴沫勢若萬馬
奔而南下四時落巖浩垂若天紳居人行客
彌望不極故真誥謂越之桐栢實金庭洞天
飬真之福境上真主領以會群仙固非尋常
山川惟龍蛇所處是以高接上漢深隱九宵
控引天地錯綜今古包括形勢不與外塵相

關茍非棲神飬素之士則不能少留烟霜間
僕比丐閑税鞅踰月都忘俗駕因見屋宇閱
五代至今無不損弊而象設䝉漏往往渝剥
欲力爲勸縁營建時觀門都監石慶端道副
正厲永年石葆璋皆捧手相勉誠山門不世
之幸獨葆璋願竭力任土木之役罔敢懈怠
於是六七年中専以觀事求在位者得太師
和王楊公并其子敷文閣待制偰泊僕悉出
俸錢擴殿廊基各增闊丈餘創焉髙廣顯闢
修廊又摹古石本繪度人經像於壁改造三

清正殿及命工粧彩棟宇俾之侖奐其象失
天人之容者則易塑睟穆増舊金翠以至立
三宮殿移齋堂爲距甍可容千衆并敞東西
兩客舘以待過賔撤去外户倣中都上清之
制宏啓三門塑龍虎君率極雄槩展立靈星
門以拱耽耽之势覺青崖丹壑松竹䓗蒨隱
居道師悉藴和氣道士唐知章以錢氏手寫
金銀字道經出私錢建藏并殿由是内外堂
宇皆備良材堅甓文石五金之用自重山而
下扛木累工於上及諸彩繪等約費千萬崇

厦岌嶪翅鴟相直如出於浮空紫翠之中粲
然一新真九清仙聖之攸居萬靈威神之所
御巖巖翼翼飛宏耀化成中天來居來遊者
皆道念超勝殆若靈仙飛化無不懷凌虛靜
一之志遂可日與清衆陛殿香火仰祝
天子萬壽爲閱世無窮之道場豈不休哉故
一山淨友勸感而化以勝増善平日慵墯嗜
食之徒皆磨礲淬厲期合於真游詠道德卒
皆修整得慈儉三寳之益問其教則精勤持
誦皆不踰矩入於堂則戒臘有序無相奪倫

與之語則氣貌清潔漸入仙宗其於荷負至
要隨時樂道可以副紫陽新宫之文而山𡖖
有不可無辭以言其詳也僕晚暮之景得相
與成兹勝事因爲原本極治叙得人任職比
舊修創增易之難刻于堅珉以示將來葆璋
常曰刳心瀝膽毎無忘於興造有日矣然未
遇知音果上真垂憐肯於此功而成者以桐
栢在浙東最號名觀扶晨暉霄緱山降九龍
之駕辟非素景首陽䇿三公之衞至朝廷則
鉅公顯人每爲均逸提領之所又閩廣湖湘

多取便道車馬游訪項背相屬賔從棲止視
餘處爲尤煩詎可隘陋徒示虛無且復吾教
惟言清淨淡泊非有死生禍福爲警世資取
之方獨有際遇賢智心䂓亮清始方求建易
興作覬接續真境弗墜厥續所以陪難以時
也噫不避衆人之謗不虚一日供躬役土木
載新靜域能畢力而不憚者葆璋是已豈不
賢於坐視以待其廢隳哉後之繼者倘不忘
前人之功俾道衆晨夕瞻禮安於寢息而保
希夷之樂亦始事者之幸必不獲譴於洞天

福地矣尚監於兹僕停鞅方外野鶴閑雲蘿
月松風放意身世寄言蕪纇且勸方來爾其
諸梗槩覽者當有得於斯文乾道四年歲在
戊子清明日記
李白題桐栢觀詩
天台隣四明華頂高百越門標赤城霞樓棲
蒼島月凭高遠登覧直下見溟渤雲垂大鵰
翻波動巨鼇没風濤常洶湧神恠何翕忽觀
其跡無倪好道心不歇攀條摘朱實服藥煉
金骨安得生羽毛千春卧蓬闕龍樓鳳閣留

不住飛騰直欲天台去碧玉連環八面山山
中亦有人行處青衣約我遊瓊臺琪木花芳
九葉開天風飄香不㸃地千片萬片絶塵埃
我來正當重九後笑把烟霞俱抖擻明朝拂
袖出紫微壁上龍蛇空自走
羅隱詩
華盖峯前儗卜耕主人無奈又閑行且慿鶴
駕尋滄海又恐犀軒過赤城絳簡便應朝右
弼紫旄兼合見東𡖖勸君莫忘歸時節芝似
螢光處處生

吕洞賔詩
青蛇拄地月徘徊夜靜雲間鶴未回來訪有
縁人換骨暫留蹤跡到天台
白玉蟾題
仙翁夜來扣林壑約我明朝過南嶽石壇對
坐話松風鶴唳一聲山月落
淡月籠蒼松清流蘸脩竹水深蟾不没長伴
道人宿
又留别桐栢詩
身落天台古洞天蒲圑未暖又飄然如何庵

不瓊臺地想是吾非桐栢仙無復得飡三井
水未曾深結九峯縁杖頭挑月下山去空使
寒猿嘯暁烟
洞天宫
其宫在縣西北三十五里重崖疊嶂松竹忽
蒨地産香茅直南巽隅有两石峙狀如門扉
人呼爲小桐栢唐咸通間道士葉藏質嘗於
玉宵峯創道齋號爲石門山居後奏乞爲玉
宵宫懿宗許之又徐靈府小録道士陳寡言
嘗隱居玉宵峯號華琳有經鐘一樓經皆咸

通十一年書後題云上清三洞弟子葉藏質
爲妣劉氏四娘造永鎮玉霄藏中宋祥符元
年改額今歸併桐栢廢
玉京觀
其觀在縣西北七里赤城山玉京洞天之右
自晉宋齊梁槩唐天寳皆以日中星鳥望秩
于兹宋咸平天聖中屡投金龍玉簡政和八
年賜額建觀未幾中泯嘉熈改元朝廷設醮
祈禱天使詣投龍簡籍地行禮殊虧昭事靜
時冲大師髙惟幾闢山度址興建觀宇觀妙

大師范善遷同盟助就郡守張侯琥奏撥公
田以助堂廚御前宣賜沈香斗真鍾磬及御
書觀額拱辰殿扁安鎮觀宇正殿崇奉皇帝
本命星君名清平萬壽殿縣令姚德輝叙其
事不著年月今歸倂桐栢廢
佑聖觀
其觀在縣東一百歩妙山之上舊係城隍廟
基宋宣和間徒于縣之東北隅南渡後曹開
府勛建觀元朝大德間重修監邑不伯公有
記有刻碑在今觀無額而境民崇奉香火不

廢
仁靖純素二宫
二宫在桐栢觀左右元朝前至元間桐栢道
士王足菴真人字中立遭遇世祖皇帝宣授
仁靖純素真人遂於其右崦舊白雲觀基建
宫曰純素又於其左崦曹開府冲嗇庵故址
建宫曰仁靖


天台山志
