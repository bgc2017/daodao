








太上玄一眞人說勸誡法輪妙經
道言夫輪轉福慶不滅生而好學宗奉師寳
與道結縁世世不絶皆由先身積行所致如
此法輪上士勤尚廣開法門先人後身救度
國王損口極乏裸形衣寒仁及鳥獸惠逮有
生恭師奉法恒如對神長齋苦思精研洞玄
吐納炁液心灰意勤割棄色累萬想都泯情
和炁柔人神並歡如此之行一滅一生志不
退轉尅成上仙三師備足身登太極位加仙
卿中士篤好志慕在玄開度一切度厄解患

施功布德建立福田君親忠考柔智懷仁願
樂三寳晨夕修研虚心有道口味靈篇燒香
散華洞入道門餐不念飽衣不慊寒苦不爲
倦樂不爲懽勞不怠懈困而殊勤衆行並備
三滅三生意志審固尅得飛行上遊太淸補
九宫眞人下士修身斷情忍色服御養神逺
棄榮麗棲憩幽林愛山樂水耽翫静眞淡泊
守固絶榖休粮長齋念道過中不味端坐則
與師寳相對出入則與鳥獸爲羣孤旅巖宂
獨景空山思不慕歸悲不悼形契闊林澗切

栢擬餐面有餓容心如懷丹艱苦備嬰恒有
和顔見試不恐心靜神安如此之行上感虚
皇九滅九生志願不退執固殊堅尅能變化
乗空飛行遊宴五嶽逍遥太無從此而進位
至髙仙凡學得道如此自然十方上眞衆仙
巳得正道四方無極世界塵沙而來眞人從
無數劫皆受太上靈寳洞玄眞一勸誡法輪
妙經輪轉因縁皆籍先世之功以得今日之
道莫不由其前行積善所致此法玄奥非愚
情淺智所可明了唯得道之人體眞入妙乃

悟生死不滅功過相藉如經之行巳得成至
眞矣
道言夫受滅度因縁不絶得生人道聲色端
偉相好具足才智明逹解了玄義或生貴門
王侯之家或爲人尊四海所崇男爲國主女
爲妃后世生貴子代代不休或生於富室財
寳充足凡百施爲無所饑乏如此之德皆由
其前身行業積善願念所致或處在窮厄不
泰之地艱辛憂惱愁苦難忍乃發願慈心思
念作善竭力建功施種福田割已救物損身

度人忍饑守廉不敢怨天心不念殺口無惡
言敬愛道士唯善而行功滿德備一滅一生
其福無量得如今之報若能又於今生抗志
易韻棄禄學道宗師受經長齋念眞不妬不
害緘口愼言愛師重寳存詠不忘當藉先世
之基二滅二生便得神仙三官九府記人功
過毫末必戴萬無差失其願旣定志亦難奪
故倚伏難窮所謂法輪之門
道言諸道士及百姓子男女人或生而好道
奉師受經於家修奉施安髙座朝夕朝禮齋

直燒香無有懈怠受好三寳恒如饑渴廢家
翫樂不務生業不𡜍不害不滛不殺守情忍
色所營在法如此之行皆由其前身供養道
士勸助師宗奉香然燈建立福田損身施惠
救厄䘏貧功滿德普一滅一生得如今之業
從此不退便坐致神仙縱道業未備運應更
輪尅得尸解㑹成眞人也
道言吾歷觀諸天從無數劫來見諸道士百
姓子男女人巳得無上正眞之道髙仙眞人
自然十方諸聖皆受前生勤苦求道不可稱

計投身棄命無有限量廣建功徳發大乗之
心長齋苦行市諸香油然十燈百燈千燈無
量之數光映十方照耀諸天晻㝠普消金寳
珍貨以散道路供給窮乏損身割已奉師效
心無悋惜心念前生不得如今當盡心開度
衆生預是鳥獸莫不歸仁於是惠澤流溢功
感諸天身得金剛七十二相項負圎明洞映
太空位登髙仙此福巍巍難可稱述如此之
比有無鞅之數皆積行所得非唯一生學而
成也來生爲學八吾法門當瞻之先世以期

神仙功滿徳普尅入自然至眞之塲也今說
法輪偈頌三篇
無上八門開度法輪偈頌曰
吾開八門中有玉城七寳瓊林無根而生
金條穿互䕃映上清開度法輪通眞達靈
上無不照下無不明見有道士晨夕誦經
長齋幽阜不倦晝㝠切栢中餐素水兼𤃩
躬師受法時刻不傾單景巖宂獨宿孤征
與鹿爲羣倚林棲形窮獸對蹲飛鳥哀鳴
風雲凄切萬枯沉零凝冰塡澗素雪翳庭

寒癘切肌執志殊精契闊林岫艱苦備嬰
勞不敢倦極不敢寧展轉求道遂感皇情
丹書緑字列圖玄名神仙羽服錦帬飛青
鬱然而降焕落火鈴流霞丹輿三素飛軿
八我八門乃知死生皆由積行苦哉有情
此一偈出太上玄臺髙上老子歷觀八極謂
之八門而誦此篇也
轉輪滅度行業偈頌曰
法輪開滅度死生從願廻積基有明報
禍福更相催世眼求前生達士希後歸

前生功未滿故致福報遲藉先勸來行
功備形自飛前世十方仙歷劫乃入微
吾觀至學士乃不領人懷勤行奉師寳
師祐福巍巍輕師失吾寳先功永無施
勸誡成爾眞三師度玄扉若能體道眞
法輪洞自開莫見此寂寂幽㝠中甚微
此一篇出虚皇無上道君開無無中而觀來
生歷頌此篇以勸誡八無也
轉輪命根未盡偈頌曰
轉輪空洞魂滅度更死生罪福各有對

吉凶無偏嬰得道行所致緣爾先身精
行惡招斯酷流曵五苦庭天地雖悠悠
玄鑒理甚明吾歷觀汝輩從師受吾經
得經叛汝師𡜍嫉爭功名轗軻不自咎
縁路吐怨聲致使六部司執筆紏爾刑
命滅負乃山苦惱身是嬰徃反三塗中
豈覺形與名化爲六畜羣望反其冥冥
法輪有常運去留無稽停哀此禍福元
受報不賈生念汝不知命發頌傷我情
此一篇出虚無正眞皇上丈人歷觀來生行

業行罪有負逆之對勸誡入眞行大慈之心
頌此篇令知宿命之根也
太上玄一眞人曰吾昔受無極太上大道君
無上八門開度法輪勸誡經頌修行道成位
加眞人此文與元始同生包含天地億劫長
存廣度一切爲諸津梁輪轉勸誡以教導三
乗廣覆無外開死度生其福無量諸天所宗
學者所慿也其文妙重皆授宿有玄名帝圖
錄字三清應爲仙公之人自非其質不得妄
宣見其篇句皆由宿福積行所鍾能盡心供

養依法修行宿根自滅與善結縁世享福慶
家門興隆身受開度永得入無爲之塲尅成
眞人也輕傳漏慢考滅爾身

太上玄一眞人說勸誡法輪妙經(終)
















