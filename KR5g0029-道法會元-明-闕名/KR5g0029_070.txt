










道法會元卷之七十
玄珠歌
(侍宸靈慧冲虚妙道眞君王文卿撰)
(雷霆散吏紫清眞人海瓊白玉蟾註)
大道無言
道本無言多言損炁收炁存神惜精愛巳
内鍊成丹外用成法神炁散亂法不靈也
閉息内觀
閉息者外無所入内無所出内觀者無一
毫之雜念目視泥丸舌拄上腭神炁自然

來徃閉息則炁聚内觀則神凝
天罡運轉
天罡心也以心運諸炁動陽則陽報動陰
則陰報連轉五行常朝上帝幹旋造化顚
倒陰陽隨機而應
七曜芒寒
七曜者在天北斗也在人眼耳鼻口七竅
若能關閉七竅則七曜光芒交射氣迸渾
身汗出頭腦之上亦汗炁如雲始合造化
五星相聯

五星金木水火土在人乃心肝脾肺腎閉
息内觀五炁自聚炁滿泥丸方朝上帝
還繞泥丸
泥丸萬神會約之所乃上帝所居行功之
際運炁自尾閭上度夾脊雙關直至泥丸
方得天翻地覆晴雨隨機
水火交射
水腎火心水陰火陽陰陽相剥水火相攻
雷電交作
金木相尅

金肺木肝金能尅木木爲震震爲雷以西
兊之金尅東震之木故雷聲也
金水相生
金肺水腎金能生水水從金生以金生水
以水尅火乃金水輔太陽祈雨之妙也
木火相得
木肝火心木能生火火從木而生以木生
火火乃析晴祈風之竅也
土爲意神
金木水火相生相尅土者不動諸炁無土

不能聚會不能生發土脾也意也脾神乃
使者但水年戊月不必祈雨遺則本身犯
祖諱也達道者不爲也
隨炁生尅
諸炁無土不能造化隨炁生尅者如祈雨
金水相生木火相得動雷金木相尅是也
風火雷電
風者巽也火者心也雷者膽炁也電亦火
也
雨晴雪雹

雨者腎水也運動自己陰海之炁遍滿天
地即有雨也晴者心火也想遍天地炎炎
大火燒開自身炁宇乃晴也雪雹盡用陰
炁逆轉存陽先昇陰後降方知是也
一炁流通
炁乃元陽眞炁隨意連行發生風雲雷雨
電也
渾淪磅礴
剛柔相摩八卦相盪鼓以雷霆潤以風雨
日月連行寒暑充滿之意

散爲萬有
萬有者萬象也在天成象在地成形周流
生化此炁之連行也
聚爲赤子
赤子吾身之眞人人之修鍊要神炁混合
内鍊成丹則聖胎凝結
變爲雷神
雷神亦元神之應化也人知動靜則通天
徹地呼風召雷斬馘邪妖驅役鬼神無施
不可即所謂將用自己元神是也

化爲自己
自己者眞性也寂然不動是也蓋所謂卷
之則退藏於密縱之則彌滿六合千變萬
化何者非我
先天先地一而已矣
天得一以清地得一以寧神得一以靈一
者炁也天地以炁而昇降人身以炁而呼
吸能知守一之道靜則金丹動則霹靂故
侍宸云世人見一不識一一回存想一回
空

心火爲神
心者主帥火發神行神□法闡炁宇軒昂
萬神伏聽心神欻火也紅炁也
肝怒魂驚
肝者木也心火發肝神方怒自體魂驚我
怒即上帝之怒鬼神孰敢不懼聽令施行
肝神辛君也青炁也
脾神主意
脾中宫土也念頭急切有感皆通不疾而
速不行而至動天地感鬼神人之至誠尚

能之況執法之士耶脾神使者也黄炁也
三帥化形
三帥者鄧辛張是也心爲鄧帥肝爲辛帥
脾爲使者意誠則使者至肝怒則辛帥臨
心火奮發則歘火降此三帥化形也
清濁初分
天地旣判便有雷霆輕清之炁爲天重濁
之炁爲地天爲陽地爲陰雷爲陽霆爲陰
便有五雷
五雷者金木水火土在人乃心肝脾肺腎

五炁相激剥便有五雷
下有五嶽
上應天之五星中應人之五藏下應地之
五嶽
五炁徃來
五炁往來生生化化人能攅簇五行之炁
應變無窮
生旺墓尅其義玄哉
五行生旺墓尅方成造化如祈雨金水相
生動雷金木相尅也此理玄奥非遇明師

口訣不可得知也
玄牝人門
玄牝祖炁也乃天地之根性命之本人能
知此一竅爲道則眞爲法則靈乃神炁之
化坎離之精
五炁之祖
玄牝爲五炁之祖若要運用須是先閉五
炁祖炁方有所養開晴致雨幹旋造化須
仗此發用
泥丸天門

頭有九宫中爲泥丸上帝所居泥丸運用
須從三關上直至此中方合乾坤造化
萬神之府
泥丸乃萬神之府又有陰神陽神之說混
合萬神盡於此中聽候驅役
膽炁爲雷
膽在肝中内有青炁膽怒赤炁聚五炁連
入膽宫水火相搏雷聲動也膽雄肝怒忿
炁成雷天怒大叱雷聲霹靂
意爲使者

使者屬土居黄庭中使者使也隨意役用
出口便是使者務在澄心定念口說意行
此先天一炁也
兩腎日月
右腎屬陰爲月左腎屬陽爲日雲霧纔起
先閉腎中日月然後吐出遮蔽天地
臍輪星斗
臍輪星斗人身八萬四千毫毛同八萬四
千周天躔度血爲海潮炁成雲霧皆是工
夫實處

心爲天罡
天罡煞炁罡星在丑炁衝斗牛心怒則煞
炁發行持之際以心大怒緊咬牙關忍炁
忿怒而作以北方之炁一吹天傾地裂雷
雨大作
水火成雷
腎水心火相搏雷聲大作正所謂相刑相
害而雷雨大沛
金火掣電
金肺火心也以金尅木木返生火以制其

金行持之際以兩手擦起心火頃刻屯蒙
發雷電光現矣
水火風動
水肝火心也風巽方火木相尅木在東火
在南肝怒則火發巽風大起可嘘青炁向
巽方狂風大發
金水沛然
金肺水腎運肺液灌滿腎中方生雨露此
乃金水相生
土爲中宫

脾屬土中宫乃黄庭木金水火無土不能
聚會
運轉五行
諸炁纔到黄庭乃都省也方可運轉五炁
上朝帝闕
常朝上帝
五炁運轉朝禮上帝於泥丸宫返爲嬰兒
即浮黎始祖
泥丸之尊
上帝乃泥丸眞人即我也

我口是敕隨吾令行
號召萬神無不聽令
神非外神
神乃自已元神存精則炁全存炁則神全
非紙畫泥塑之比世人錯認者多
五炁之精
神乃五炁之精精存則神靈炁乃養精精
炁神全何法不靈
我炁自神
炁全神全自然通靈炁乃神之主抱元守

一神應無方
外神不靈
自己精炁神全何施不可向外求神實非
明理空將酒物祭祀神明眞炁耗散外神
不靈
五户不閉
五户眼耳口鼻五户不閉五炁不聚要炁
聚神凝天地方可交合
天地不合
地炁昇爲雲天炁降爲雨天地交合方生

雨露長養萬物
五炁不聚
世人行罡作訣念呪書符不識内中造化
徒爾身衰炁竭五炁不知攅聚無尅制無
蒸鬱五雷不動矣
五雷不生
炁無所聚不知尅剥五雷不生若金木相
尅水火相搏五雷動矣五雷即五藏也
陰陽不蒸
陰陽水火也先行陽火遍身次行陰水縮

穀道放下水火相交引上崑崙便有雨也
雨從何生
世人不知雨從何至須水火相蒸乾坤昇
降方有雨也
若無屯蒙
屯蒙者鬱閉之義如祈雨運用之時遍身
冷汗沾衣悽慘驚寒即大雨降
雨從何起
祈雨之時冷汗先濕左臂東方雨起先濕
右臂西方雨起濕於頭南方雨起濕於腎

北方雨起
屯蒙不發
不合陰陽造化屯蒙不發先須閉穀道運
腎水至心外以兩手擦緊心火到煩怒電
光立現
電光不現
無怒炁心火不發因此電光不現要大怒
叱咤雙目電迸渾身氷冷電光現矣
此神無炁
神炁無主無作用乃神無炁也正所謂擊

石得火炁壯神全何法不靈
何由而發
無運用無收閉無取吸不剛不强不忿不
怒何由而發泄所謂有罡有訣愚人誇說
無作無用賢人笑殺
心火不炎
心火炎熾大忿大怒性急將易降心不急
神不降
歘火不降
心神歘火也借事激起心火大怒大咤歘

火立降也
肝神不怒
心火旣發肝神必怒大怒魂驚魄懼即將
至矣
辛帥不臨
心火發肝魂怒一志向前不揺不動是有
主也
意無所主使者不行
脾神使者所主鐵定决要如此行事專心
致志使者立便奉行所謂三帥化形

水火不交
心火腎水一時不交便生疾病火無水則
燥水無火則濫一昇一降水火均調方神
炁混合
神無所養
水火混融神强炁壯水火不交神衰炁竭
如人無食枯木無根漸至傾倒也
元神不完
積精生炁積炁生神精炁耗散神何所養
喪亡可待何法能爲

元炁又短
元炁者祖炁也神爲炁子炁爲神母神强
炁壯神弱炁衰元神不完元炁短也
妄役鬼神
神炁耗散作用不靈徒尔怨神罵鬼心生
疑慮返將神將輕視更無敬道之心
謂法不靈
徒尔行罡作訣不知返求諸巳及乎無驗
便謂道法不靈此等之人良可嘆也
書符念呪笑殺世人

枉自書符念呪徒泥紙上玄文不知身中
造化譬如爆竹無火何以致響達人智士
咸笑此人不知道法之妙徒事朱墨欲其
靈驗其可得乎
天地人物
天地人物無非陰陽生育人與天地均體
同炁是可以参天地而賛化育也
一炁相感
天以炁下降地以炁上昇人之呼吸同天
地之昇降

古今聖賢
自古至今得道賢聖無非内積陰功外修
實行方證仙階
一理貫通
此理人人具足箇箇圓成特患不能行爾
古云勤而不遇終遇至人遇而不勤終爲
下鬼
茫茫九州四方萬里
茫茫九州之逺孰得而窮焉四方動輙萬
里何處尋覓眞師弟子㝷師難師尋弟子

尤難常云尋箇好心人難得
何處尋師不如求己
吾身之中自有天地神炁之外更無雷霆
若向外求晝蛇添足乃捨源求流棄本逐
末也反求諸己清靜無爲順神養炁何指
道不完法不靈耶
掌上玄機
人能明此歌中妙用眞是乾坤歸掌内晴
雨不由天
胷中奧㫖

胷藏奥妙之機應變無窮即此歌中之㫖
勉乎好學吾言畢矣
後進好學之士依此操修幸勿生疑此言
决不誤人何處别去尋求非人勿示會得
箇中之意得眞傳者莫非宿幸得之而不
修者乃自暴自棄也得之而自信不及不
能行者無他乃宿世惡業之深急宜速修
把此心一旦改了無不成就也如得此文
而不行即係窺竊道法其罪尤甚勉之
道法會元卷之七十
