










道法會元卷之二百五十宫六
太上天壇玉格下
諸行法官斷遣鬼神並合依女青天律治罪
務在從輕
諸行法官不得綵繪三清五帝只宜望天存
想上香然後入壇
諸行法官凡治鬼神許爲解釋使人鬼分别
不得輒以私滅形徒流到府校勘不盡罪
名法官受之正義曰治崇當寛先諭逆順
曲直如不聽然後依條行遣伏而舍之亦

是陰隲如遇寃對當與解釋爲之鍊度或
誦經之類量輕重行移勿治以法神吏亦
不考之
諸行法官常施符藥及以財物飲食隨力施
惠孤窮其法甚靈正義曰符藥當相依而
行如許旌陽如意丹紫庭追癆符神號鬼
哭散迴車畢道法中有靈丹之類皆是不
容缺者如俗法號呼叫敢叱喝神將當空
訛妄以聾世人
諸行法官須晨昏入局未到入局則入靜室

集神即不得醉酒顚倒六神舍去
諸行法官遇致齋日當獨寐蔬食須宻室沐
浴更衣不觀色不邪聽手不拈穢物足不
踏厭地口不惡言身不染婬心不恨怒此
之謂致齋如北斗上真降日合自前一日
齋五更行事
諸行法官見神霄上吏雷部大神太乙神機
院元帥主者須瞻禮佩印式行事方可移
文行遣與天心天樞考召諸階法事體不
同所犯各遵天禁所犯許坐壇將吏奏罪

行文牒劄子須要書名押字使專牒上於
年月日後書奉
太上勑符到奉行牒引後稱雲程有限立
伺報應緊急事云火急奉行即不得妄稱
指揮及罪有所歸等語令法官促壽功曹
引不得書名
諸行法官不得兼祀巫鬼五通等神喫菜事
魔未受法前先事邪神限一月日自首
諸行法官不得吊喪送死飱鬼食係供亡齋
果之類則神吏三百日不復壇罪註黑簿

持心喪及五服具狀投本壇給假一百日
止誤見屍及一應觸穢即日解之有解穢
法
諸行法官非大祭祀不得故殺生命及籠食
射獵採捕皆犯正戒神吏舍去
諸行法官無得輒入係勑神祠下拜鬼神正
義曰凡曰鬼者不必幽魂冥爽祠廟之不
係天職者皆鬼耳身行天法求靈五通等
神至爲神廟主者迎引衆會或爲謄詞醮
祭皆犯譴也

諸行法官凡判符語須用經句呪語不得妄
書俗言鬼不伏符不靈正義曰正如前條
内不得寫罪有所歸之類是也如判雷狀
不得違慢則引呪語云如違吾命如逆上
清如判不隱蔽狀則引靈寳經中云不得
容隱如判度脫狀則引救苦經祥煙塞死
户之類是也
諸行鍊度須鍊自己九玄七祖亡過法友超
度仙形鍊度須得隨業受生如在地獄同
方鍊度他人不然則無功經云救度五百

人不如救一生人命其功又大也正義曰
鍊度事甚長右自己先亡不度何暇度他
人身無水火不識玄牝而以符篆宣讀眩
鼓耳目幽魂不得霑惠爐池空費水火陰
譴何論也
諸行法官凡行大法或興起雷雨霹靂誅龍
伐廟欲發遣雷將須依式手執都管雷公
印或五雷使院印如無此印雷神不行
諸行法官不得學燒銀變庚術金鎖流珠若
陰功濟人方條許之

諸行法官不許供養三界混元圖爲上有三
清下有五温五通不正之像
諸行法官立壇處宜用淨土安三層或五層
至九層皆同守壇符壇下四靈符方成壇
界千兵拱衛萬鬼潜消
諸行法官須要度師一位香火如度師亡過
三年歲節依法鍊度綵繪度師供養三官
奏降福祥
諸行法官斷治鬼神不得倚權勢氣力輒將
爲禍鬼神重科情罪比常法加二等許城

隍司奏仍許鬼神越訴
諸行法官不得以嗔怒禁人年命及於酒筵
作戲助人笑樂
諸行法官不得竊人法書盗人印文及不得
將人法籙改名佩受
諸行法官行事輒有故礙聽以法詞宣代奏
報非身役疾病而怠俾爲代宣天曹奏論
如律
諸行法官所至許帶符印隨行在處稱行司
諸行法官要差使天兵將吏與嶽兵不同須

帶神霄驅兵印一曰天蓬印其兵方去天
驅北極二院上清雷部等法靈寶法亦然
諸行法官不得關借嶽兵稍不祭祀反爲禍
端於鄰近或見恠異皆嶽兵也古之得道
宗師未常有請嶽兵者當奏請天將靈官
輔正除邪若用嶽兵將來法官命終流入
鬼道
諸行法官不得飲酒後行法治崇書符篆籙
即無靈驗仍有罪愆若茹葷遇有急難許
以水淨口書符受狀者同正義曰酒亂正

性書符竅專以炁爲主故禁酒戒茹葷治
崇尤不當醉醉則多怒必誤有訣遣故神
吏不應
諸行法官遇人有宿世寃家牽債取命不得
擅行决遣收禁押送之類只可將患人姓
名收遯式中即許黄籙大醮請宗師將冤
魂鍊度仙形若輒遣之必遭天譴正義曰
此即與前治鬼神罪許爲解釋條中旨意
一同
諸行法官須修大功五件一見婦人生産無

人安着即排一室與之二病人無湯藥則
濟之三死未有棺木則惠之四男未婚五
女未嫁即多方振德此五者不惟行法有
靈兼得名繼仙班無力者勸人爲之
諸行法官見遺骸必擇地而葬之更能與其
鍊度獲福無涯
諸行法官遇水旱蝗疫欲求感應須先具奏
上天乞曲赦一方之民宥逆天之罪據鄉
老投詞齋戒行持方獲感應
諸行法官左手常要清淨勿拈穢物印訣有

靈
諸行法官斷治解治鬼神只許解雷霆都司
蓬萊都水司依法施行不得解五雷使院
玉樞院此二院乃掌握樞機之所非治罪
司府法官犯者招譴
諸行法官將祕訣呪語傳弟子若弟子忘失
法書忌記口訣是無法分度師不許再行
指教即犯泄漏罪
諸弟子傳法初將投詞須齎香信詣度師壇
焚香拜投之於月内敷奏若出月報應遲

諸度弟子須擇有道德忠孝之人不得觀他
氣力妄求財物其受度弟子當依儀辦鎮
信止用羅絹不拘匹數信金禄米白監不
拘多少淨蓆一領淨衣幾件鏡一面圓者
合格已上皆隨意以謝度師不得以多少
生喜怒其受法官當自度貧富亦不得輕
慢滅裂如此所犯名註黑簿
諸受弟子法後不忠不考漏泄背師所犯天
條即具事奏天主用收兵符抽回將吏知
情不告即與同罪如弟子在逺俾俓奏

真武乃賜紏察或會同城隍司報應備奏
自有回降歲歲如之
新補法官習篆天符星斗印罡步之數以金
玉香水板書即時以香水洗脫棄長流水
中違者徒
凡書符用印式須宻室中勿令妊婦鷄犬秃
形物不了人見之必爲天官紏察正義曰
凡曰忌者應非本靖人不可見婦人身多
穢物觸犯宜勿令見不專忌孕婦也
凡書符用五月五日午時書篆取天澤水書

乏即用長流水
欲傳法投狀批判訖起退詐心罪及九祖
以正法妄傳非人希求財物或得財中悔不
傳者徒假以他法影射者徒
以法翫視鬼神者徒
以法䧟鬼神者徒
神將遇有急缺許於逺近神祠借兵差使不
得過五百人幹畢犒賞奏功發回
急切飛奏限兩時報應緊切限一日次緊限
三日常程七日

凡諸奏狀當用真字關引文移之類亦合真
書奏不眞即不達俗書鬼神不受賫竈二
字葛眞人誤書獲罪事出遺真録正義曰
竈誤爲齎誤爲賫
凡寫奏狀合高一尺二寸天垣玉尺與雷部
禹尺同
行法奏狀符牒用印合依神霄奏狀連黄一
印真司年月共一印三印如品字關引劄
子一印奏狀封皮用印頭亟臣字申狀封
皮印謹字奏章設醮不得燒沉檀香

凡上真天職乃上帝所賜非人間封勑也中
下界鬼神乃受之不許增減字世人妄加
稱號添爲真人真人爲真君及呼爲菩薩
不知輕重上瀆穹天招大譴也
諸稱泰山東嶽是二所不想于今多稱泰山
東嶽爲一局靈官功曹不敢領去凡奏五
嶽五帝法官當依式書奏經云在天爲五
帝在地爲五嶽正義曰此正指言五方帝
按今嶽帝皇宋方進帝號恐非古五帝又
按路真官儀或云天心正法舊儀五嶽皆

以公侯自宋朝加封帝號之後法官相承
改用申狀則五嶽不奏古已有文當俟高
識之士詳攷
上天無考召院及考照院止有考鬼神一司
後人誤稱考照事又撰造考召印如此行
移安能靈驗正義曰金鎖流珠三五斬邪
引稱考召推官
法官道士籙官過齋素日不得用乳酪及砂
糖入食地官紏録有罪無赦
經云一切上真天仙神將不附生人之體若

輒附人語者决是邪魔外道不正之鬼多
是土地及司命能作此恠行法之士當審
察之
諸提舉城隍司社令有過者具奏北極取旨
三官紏察關驅邪院施行
天蓬元帥諸法主帥有神尺天書符印行雷
法能參同其法甚靈
凡治疫須仔細辨認若上界使者天瘟也宜
設醮奏章謝過若東嶽使者當奏五帝醮
謝若是客殟流毒之鬼即用法驅之神霄

雷部自有斬邪之法
凡古年伏屍精恠亦能食人妊孕可用太乙
符斬其恠差六甲童子保之即復成胎又
有伏屍久能姦人婦女招引五廟惡鬼盗
財物衣服飲食及造酒醋有壞皆此物也
凡民有事告訴法官受接不行雖行而苟簡
及妄入鬼神罪者杖不候告而别指事故
行遣者非
戊日不得燒香行法判狀開印正義曰雷法
多用戊曰而禹步雷光印又以戊日刻之

天師指迷歌曰法印却於戊日雕天雷尤
禁不教燒香盖此法家之所宜詳攷高識
之士固不待䟽
紫微真人曰印有六一天樞院印管轄三界
總攝萬天天尊上帝凡有宴遊等符命勑
平章代判勑下萬天三界均召萬天天主
關聞神靈同會玉京擁駕護輦凡使持符
飛命則使三元考召君飛符聖帝常使三
官五嶽十一曜二十八宿三元將軍四聖
天帥諸天天主四府三君十大天王五方

星斗此乃是萬天都總之印不在人間之
行也
一北極驅邪院印乃驅邪院所行章表封印
等
一都天大法主印乃院中行印符牒關劄等
與考召主管印通用
一考召主管印兼在正法中行使
一黄神越章印乃修真之士出入佩帶守護
其身别是一法
已上六印祖法有之其餘皆是後來得道

聖賢撰篆分派流通行使
法印後不得刊上下等字及花押姓名日月
等事須求上天所降天篆刻于印背無背
文法不成如用柄不用柄合依元降印格
不得重縁花角仍須用横木板雕世間朱
記亦不宜直造皆係逆法也
凡諸印文須是天篆或雷文龍章鳳篆與凡
篆不同字雷匣印文字速達上天中下界
鬼神見之即時奉行世人不曾經師傳受
只聞印文便以凡篆刊造不惟招譴且無

靈驗
天部霆司印其印八角按八卦用七寳鑄得
此印者可召丁神雷將此印乃漢天師有
世人罕得之
黄神越章有二印各有天篆背文世人只有
黄神背文便爲越章背文非也二印默誦
其背文即拜章之始
諸拜章頭出陽神帶式於中左佩越章右佩
黄神腰懸天部霆司印頭戴太一眞符懷
六神印佩天童經指引魂魄方可拜奏不

然過罡風世界魂爲鬼食仍擇無忌之日
世人存陰章道經不載亦無報應亦無所
忌
諸家鍊度必有朱陵火府印欲逕達章表須
得玉清通章印發醮牒用太玄都省印籙
壇用元始萬神印雷法用天部霆司印都
管雷公印玄靈式北斗玄靈印太乙法神
機院印元老法上清仙都印天樞法須得
火鈴童子印玉笥法玉寳都司印大統兵
法用飛捷使者印已上諸法無各印法不

成宜訪道求之
法印自裂成文法官主有大灾印或作聲主
盗賊水火非常之事宜急避之則吉
欲修真先逐三尸九蟲若不除之功行不成
心神散亂若行内丹玄門火候燒丹者同
海南多檳榔以蜆殻灰樣葉合食之名曰雷
厭佩籙行法之士不可食之服之法不靈
醮會中有食者天神不降大招瘟疫損五
臟石榴名三尸漿檳槨曰三尸果二物病
人食之引鬼入腹

諸供養果子須用時新仍須圓者不得截破
供果不用石榴紅蕉土瓜花不用鷄冠花
石榴花佛桑長春葵妖艶有刺者
祭斗祭雷供養之物不得與他人食之神怒
如自食不盡投流水中或埋巽方同壇法
眷方許共食
凡燒文字奏牒須以水火旣濟後以水灑之
諸香安於其上
行雷法須先受雷部天童經誦五千四十八
卷後使雷部隨口應驗此是雷法本經也

經要六十八句者正出漢天師雷匣
行北斗玄靈式先念北斗玄靈經五千四十
八卷吞斗中真符四十九日仍自寫斗經
一卷每日持念行之大驗
行靈寳大法先持讀度人經五千卷方可用
事
雷法有二門一正一邪天雷龍雷神雷水雷
社令雷兵有四司此乃正法也天雷地雷
妖雷鬼雷及用嶽兵兼行此乃師巫邪法
也

凡聞雷聲即焚香助威請炁如寢間叩齒存
神
應鬼神各有所𨽻自可摺伏木下之鬼術下
三郞之類當祭奉木郞大神山魈五通當
祭奉靈官五通各有祭法符印天魔外道
當祭吞魔食鬼大將諸精魅惡鬼狐狸陰
陽之精水恠蛟蜃惟癸丁神禱雨祈晴同
自古得道宗師步罡者獨步北斗罡
行一切大法祭風雷拜章攝召破廟斬邪無
有不步斗者有斗步有步斗凡用一事一

斗主之步斗有九名一曰飛步斗二曰靈
昇斗亦曰靈身斗三曰擊魁斗四曰出斗
五曰入斗六曰合緯斗七曰披斗又隨罡
斗八曰指罡斗九曰豁落斗皆不離北斗
依式步罡藏魂不然謂之尸步必爲邪所
侵爲斗所滅如奏事則入斗用事則出斗
陰陽斗後人所傳但仰觀天星陰陽日未
常反覆也豁落乃奏鬼神隱遯用之别不
可用經云斗要妙兮十二辰世人只知九
步内三星不知所止兼星斗在天豈得爲

人所步儻無師法不惟不靈亦招譴
諸大醮上天星辰日月天真前不得燒紙錢
觸犯上真中下界鬼神及家先土地方可
用之古本無此法漢天師始用法呪化賜
下界鬼神出在洞神籙若發雷神黑紙速
行
紫微真人曰符有九
一三光符一真武符一天罡大聖符一三
官搜鬼符一鐵扇符一九獄符一安胎符
一催生符一斬邪符

三光符乃吞符第一道也能驅一切邪崇故
氣治厭炁治一切病破毒塊鬼胎斷尸癆
除瘟瘧疼痛不可忍者及十八種奇疾并
誤食毒藥蠱毒符到立愈其炁吹噓亦然
後學但知符名而已其謬有八不識天罡
者一不識三光真君者二念天罡呪不全
訛謬者三不識加臨者四不識炁之詳者
五不曾受三光籙者六不知符竅者并隱
祕者七不知書符之時者八不能通即無
驗矣欲知其驗但將蒸餅吹之七七遍其

色如丹久而自然其靈尤驗細圓如芥子
大與人吞服曰三光丹書符於五更投井
水中自沸愈其驗也
大醮及建黄籙建壇惟南斗北斗眞武前不
得用酒三獻時以棗湯代之又南斗經云
供養之具煎棗湯細茶不須酒脯盖南北
二斗鍊鑄魂魄之神畏觸據經云用元酒
者井水也世人用酒皆非祭雷當用酒肉
血食之神正義曰醮之用酒其來久矣遽
徹去之於人情或未安當如用三獻之際

南北二斗及真武之前不用酒棗湯代之
爲是
諸行醮人不曾經宗師授行黄籙院事符券
及黄籙院印不許主行犯者風刀考身齋
主請行罪亦如之
應設黄籙及羅天大醮合依科請功曹直符
使者若入局宗師則置一位與功曹相伴
如人間客禮不得撰寫功曹姓名據坐按
劔叱喝
奏醮青詞只許謝過不許祈福若書冩不合

格式牽引文華字畫不真干犯觸穢功曹
不敢遞去三天亦不受領已上醮官各受
大不恭罪三官考録俓奏三天
燒奏青詞須於二更内若至三更即時日不
同亦不達上天矣
應設醮位及安壇須以右爲尊左爲次自古
皆以右京師太乙宫奉安聖位宗廟皆以
右爲尊
應設醮不虔高功與醮主同罪散衆減二等
知情者同罪

應黄籙建壇並限四十九日前奏請黄籙九
幽醮前期十五日開化二十一日申奏
應追度亡魂聽差本壇神吏玉女引導到壇
功成保奏初等法官關當處土地里域真
官如律應取會亡魂先期二十日下合屬
追取
凡一切亡魂現形須是事内飛奏上元崇明
宫次申朱陵火府用天部霆司印無有不
到者
應召魂旛以七尺八寸年踰本數增以赤帛

黄絹不過七寸雖多並止此
應奏三清四帝太乙泰玄都省天樞院並差
功曹上界星宰天尊道君真仙中界嶽瀆
名山大川地嶽水司等處差本界直符使
者違程凖律
應醮奏於三清玉帝座傍列採訪使者一位
餘不得近帝座
諸行醮宣儀巧求韻美奏上乖訛立壇不正
論以越等不依科律准罪
受籙之士但欲職高而金寶効信受上品法

籙殊不知經中分明稱載法與籙相背則
不靈如行天心法合受三五都功籙行雷
法合受高上神霄籙行靈寳法合受紫虚
陽光籙及靈寳中盟籙行天蓬法合受北
帝伏魔籙行六丁法合受九天玄女籙受
玄靈式合受北斗籙行天樞法合受上清
迴車畢道籙趙侯南法合受趙侯籙行出
神入夢法合受盟威籙行三官法合受三
官籙已上諸階皆以本籙爲職法籙相違
社廟切笑正義曰南亦正法也今之所謂

南法者假趙侯爲邪法也
法官誤染一切穢觸須沐浴用桃皮桃枝葉
入水同煎成湯令温入湯内浸洗即不得
洗耳此水能蕩一切穢惡沐浴訖用大解
穢符於炭上燒以醋澆之法官於醋烟上
行過三轉百厭盡滅若一切人市利不興
行止滯塞或被邪巫神厭住但用此法即
時解散
行法家内或法壇忽見恠異揚沙飛石打人
屋宇見人影或撒血現形火焚宅舍夜多

怪夢或稱上真降駕憑附生人不能治者
亦是傳法不經明師參傳名籍不曾飛奏
神霄遂爲天魔外道五路大鬼侵入法壇
又兼行法人愚昧前後不辨明邪正不普
參究玉格不普依式安壇遂爲五通山魈
所害乃兼行法不曾積德濟施貧窮不曾
鍊度祖先及違背師訓三官校勘罪奏上
天又被嶽兵奏帝獲譴又是不依科教妄
行醮告已上犯者急投一大宗師求哀懺
悔即止不然身受毒瘡三年家破人亡

奉道之家或法官住宅見龜蛇相纏切不可
妄稱真武降靈經云龜則陰而無雄遇蛇
則交物使然也
法官家有蛇出現主有哭病不祥事宜書七
煞符本命真符鎮之以式加臨醮謝吉
凡見怪異物心不以爲之恠則其恠自壞更
能虔告真靈即無妨礙


道法會元卷之二百五十
