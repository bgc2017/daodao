










道法會元卷之一百七十九面一
上清五元玉册九靈飛步章奏祕法
謹按南嶽司命上眞紫虛元君魏夫人傳晉
代前作女官祭酒師正一眞人張君受太清
諸官君及入靖法又自漢世流傳千二百官
儀事目相應宜當承用及琅函所載正一章
科赤松寶曆表裏符契可爲成法自唐虞先
生集宣慈章本之後兵火散失鮮有全本今
所應上章並無正定好本多是凡狡祭酒虛
加損益永不堪承用呪訣官曹差舛格式非

法奏御失於所詣存拜不合玄理主人心
志不誠亦若祭酒難得趣爾拜章猶如投空
更爲愆過獲考甚可歎傷今檢尋眞跡及祕
典删繁取中約省歸正集次成文以輔翼五
元玉册童初正法賛化後學濟度存亡九靈
之㫖别受眞訣如太清入靖口啓之類非凡
俗所能究耳如或通神達靈非玉陛仙官未
必用祭酒道士三洞弟子豈可忽諸其玄奥
皆出心悟難以書論深可詳悉愼示常才反
招冥譴謹序

愚按此序宗師所作而流傳隱其名然本法
只有上中下三卷王侍宸所傳九靈飛步運
神進奏祕㫖其法甚詳而科式多本正一蓋
章法流行出於正一者也謹將本法絫正一
玄科靈寶品鑑赤松石曆互加集次分品立
卷遵而行之眞積力乆自當融會貫通焉
謹按飛步法者出自三洞妙有之書三洞者
洞玄洞眞洞神也洞眞乃大洞法籙即元始
上乗法洞玄乃靈寶法籙洞神即盟威都功
天心五雷等法籙總受之稱三洞法師不曾

受大洞中盟籙不可稱大洞法師只受中盟
籙稱太上靈寶中盟五法祕籙弟子只受盟
威都功籙稱正一弟子稍不依上件已受而
稱大洞三洞者以玄都大定律治罪
今按三洞者洞眞洞玄洞神也洞眞則上清
大洞籙洞玄則靈寶中盟籙昇眞内教籙洞
神則道德紫虛陽光籙道藏三洞名部不同
今所受本籙則各出於本部也洞眞爲上乗
洞玄爲中乗洞神爲下乗正一則輔於三乗
謂之四輔各有宗派載於法籙冝詳之焉

章法第一(法者法則儀範須知也)
法師爲百姓上章不得放文書留儀人間悉
收歛録一年之事皆即封題道民不合録
也
章案長二尺四寸廣一尺五寸高八寸曲脚
栢木造
奏章應用匣方三寸六分長一尺五寸
章紙高一尺二寸閏月一尺三寸
上章别作香火不取竈中灰火也
上叩謝章法北向舉家大小請章

奏章函應印封題並須如法
上章之時齋主人家不得歷亂高聲鷄犬驚
呌則神炁不安章不上御
師爲人上章章中宜有法信並功德跪物惟
疾病蒙恩之日方可受跪信犯者竊盗同
坐六刑科論(論曰輪無三千合)
上章救治百姓度厄若人民急疾來求安師
若在家詐以不在或告而不赴急病犯者
考病十月
香火燈檠須高過章案

作章書皆當精潔紙墨
上章爲齋主首罪或有陰宻事上章訖便於
靖中對燒章詞不必宣傳罪事告於他人
發人陰私事罪在莫大
上章不問大小露章及室中者皆三日停章
不得即舉案毁坐席急章有所疑惑者即
燒之
靖中上章東南露上皆北向
三會日社日不得上章奏啓常行文書有急
疾三八謝太陽者不禁也冬至節前三日

後三日不得上章常行文字章書有急者
不禁
戊辰戊戌此二日不得妄入靖中若是月半
三會皆不朝三會别有遷日章是祠節社
日合上者不禁
三會三日應言功其日有事故不得上者後
日追上不闕也
籙生自拜章口啓有所說者受恩自言功德
物輸送本師莫留也本師逺輸送常爲所
近者

上章之師不得食葷飮酒口臭入靖犯者奪
功三千筭吏兵還天曹百日治曹空奏御
不達聞
上章之師不得於病家飮食百鬼藏入人身
救治不瘥拜奏不御
上章之師見人疾病當救濟其命先與挾恨
苟願其死反受其殃弟子爲師奏上章頭
皆建言臣所奉法師某甲也
弟子爲師奏章家有疾病急疾者當退席請
乞勿頃耳便止無有急疾不爾也

書章清淨筆硯以章案擎儀然後可治勿以
離身及放著床上章奏不聞齋主皆當燒
香入齋堂禮拜請乞自陳不得逕持章入
靖無所關啓如投水也
上露星章法不問大小皆作露靜開天門地
户人門鬼路北向安師從天門入地户出
舊法如此勿誤也
上露章法皆先燒香入靖請香官侍爐出庭
不得便逕取出無所關啓眞官所在靖中
空持香爐出永無侍衛魔鬼干章萬神勞

損徒失紙筆别有請迎儀也
上露星章有燈燈皆有斗並有魁罡交罡時
謹當罡頭破軍星不當之不易教人始學
者謹之
齋主對章皆北向有急疾者徒步散髮自傳
無者不用也
玄都皆有宫曹宫曹各有典者道士章奏跪
有違闕而所作錯越迷失道眞領次謬誤
不合天科則爲曹典所却事不上御空心
委於言已達事敗之後謂道之無靈不言

所失在於道士也眞爲痛哉
若合科令不犯之人者所治無不愈所救無
不治也
右三洞玄科三十條
若急事上章當用朱筆題署謂卒有暴病及
禍難憂懼上章乞獲救治者當以朱書泰
玄都及臣姓祭酒
又後太清細字並太歲月日三天曹得此朱
書即便聞奏猶如今陽官赤標符爲急事
也

若欲上逐鬼章當朱書祭酒姓名
若欲上治邪章用青紙三官主邪吏君貴青
色謂人有邪淫之氣及諸廟社邪鬼爲患
上章請制之當以朱書青紙亦可别跪青
紙隨人意多寡用也
若注鬼炁病當作擊鬼章拜上畢頓服之謂
家有五墓考訟死喪逆注之鬼來爲病害
上章冝攻擊消散也上章了用眞珠二分
即古稱一兩也合章宻紙潰於臼中搗和
之分作細丸平旦入靖北向再拜頓服之

垂死者皆活勿令人知合搗時也他病亦
可爲之分三兩服清水送亦可頓服勿歇
作三二次用也
書章北向燒香書之凡用皆淨謂别用好紙
筆巾案諸物皆使淨潔束帶謹恭正坐書
治踈概墨色皆令匀淨調好麵糊封函依
法奏上事事精嚴爲美
若人家有疾病死喪衰厄光怪夢寐錢財減
耗可上分解冢訟墓注章
上章出官只得出所佩小靈籙上功曹吏兵

及使土地眞官正一章法謂世人用黄赤
内籙等將吏相混雜不越科職爲也
章後細字無太上道君又不北向只是太清
中官不得云恩惟太上可以云大道如有
太上及北向可以用之
章云恩惟分别可全說恩惟大道分别哀原
不得節略上章事效及三八言功若大事
言功可三四百救治垂死言功可五百小
小只可一二等耳多則正炁囂浮吏兵厭
事謂上章及口啓請諸官君將吏及我身

中功曹以救治事効應爲言功請三天典
者依科進秩若干首初口啓言功上章後
亦上章
右上清玄都一十條
章科與副本年終焚納上天曹章繳進
天色大風晦暝驟雨迅雷電雹虹霓並不得
上章如法封函以桃栢香焚於烈熖中如
遇六戊日不得上章急切告夜半前上之
惟戊辰戊戌天禁罰筭救病章亦不上御
勞而無功

非受都功治正一祭酒九等大籙飛步章奏
天官金籙白簡之眞階不得上章
法中若上大章並中章並稱上詣某曹治(某)
宫若其次事只詣三天金闕門下奏對
上章分三等一曰拜章凡用星斗謂之九靈
飛步斗印用飛符演炁之章合同印二曰
存章用交乾斗即用九老仙都總攝印此
印只可上章並降魔怪凶邪等用三曰遣
章法中合用七星斗印用本院職印若三
印未能全備只院印亦可

若其次事小並謝罪可上南斗北斗日宫月
府並無祖師等處只稱謹上詣三天門下
伏須告報即不得上詣曹治某宫此章謂
之小章可召飛天神王付神王齎去步七
星斗一召一遣更無存想
大章云臣某謹遣二官直使正一功曹左右
官使者陰陽神决吏科車赤符吏罡風騎
置吏驛馬上章吏並年直(某)從官符吏幾
人此係大章亦係靈官章法若請四直使
當請君如不用四直亦不請君謂之中章

其次小章亦不用前件官吏只云臣謹遣
二官直使或云二官使者上送伏地拜上
謝罪(某)章(某)表一通上詣三天門下伏須
告報
大章稱某誠惶誠恐稽首頓首死罪百拜上
言
中章即不稱死罪二字
小章即不稱上言二字只稱誠惶誠恐稽首
頓首
若上南斗北斗表章只具法位某人頓首頓

首再拜平頭起
章即無前一階所稱却於章後稱階年月日
時等亦不用章符十二印只於年月上用
一印只若奏狀式合縫亦用印印之
大章中章大表中表並用十二印合縫一印
僊都三印蠟三印亦是仙都印印前一階
後一階題注如法即用合同符印
若有急事但只用函内一重中一重外通用
青依章法題注如法稱說事因外用絳袋
袋之封題如無外絳袋亦誥上用木匣即

用絳袋並用印用几案不可一例滅裂用
之按五刑律奪筭一紀罰病一年減禄一
年追三魂入天一北獄考魂三千六百日
大風大寒大熱大雨不得上章如違準五刑
律奪筭半紀罰病半年減禄半年追魂掃
五臺山一匝準陽間徒罪
若犯十惡五逆之人師不覺察便與拜章將
曲作直準玄都省大定律師先追官次追
魂魄付陰山掃山三匝死入阿鼻無間獄
治罪

上章之人不得使心用倖不信三寶欺心罔
聖内懷二心即内不降中黄君不保爾身
準五刑論罪若能悔過思愆不在其限
章奏法師各章中說不盡事因誥用隨章單
狀同章中附奏
上章法師一見喪穢並六畜産婦等即時以
符水蕩穢如已蕩未滿七日不得上章本
家産婦並猫犬六畜等穢六十日不得上
章違準泰玄都律治罪房色不得上章違
準五刑治罪

章奏法師不得飮食酒肉並厭穢等物錯亂
道炁違準大定律治罪
章奏法師不可身居厭穢之所常用符水解
穢存思官將不可暫離坐卧與三五功曹
正一功曹不相離身思官依方色化作居
止三日一思五日一存十日一混合
用印錯亂準五刑律治罪
右章法二十二條(此條乃宗師垂訓非一人所言今集爲此)
條也
道法會元卷之一百七十九











