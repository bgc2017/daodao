










道法會元卷之一百八十五面七
　上清五元玉册九靈飛步章奏祕法
　　　章儀第八(儀者威儀也存/拜行持之詳)
師曰凡章有三一曰拜章二曰存章三曰遣
章拜章者何鍊眞集炁元皇正一久而行之
陽神自出故得昇三界存章者何未證妙道
陽神不全眞神不出只得陰陽交孚滌垢去
穢清心不動神炁交結以神招神以炁招炁
遣章者何六情不斷俗塵未消神不交神炁
未定炁穢炁未消體未洞眞故以物象敬奉

官君將吏謂不能以神昇碧落神炁朝元神
靈相助以章書付之於神傳今列三法于後
　　　一曰拜章
拜章集神以正月一日或三月三日五月五
日七月七日九月九日起首清淨齋戒入室
東向平坐以古鏡一面明瑩者左手持鏡右
手握固凝神定息嚴具衣冠存思已形明照
熟認再擇庚申甲子日子時入靖室依前端
坐即不用鏡叩齒三十二通定神不得有纖
毫着相甚如太虛存當時父母生我者一點

靈光眞性在頂上於子午卯酉時每一時定
三十六息如此行之三十六時後只一時九
息十二時中皆行即默念集神呪曰
神光神光赫赫四方勅吾眞性在天即還天
在地即還地在吾身中道炁滿充化爲眞人
　次存靈根一點混混在泥丸中不動定息
　少頃岀室檄炁出神然後遇八節本命日
　卯時入室定神神定炁和端坐納息三十
　六定坐忽然有飛天大如芥子或如豆或
　如明月在滿室光可騰此乃神出也便急

　念前集神呪若有外境交合即念呪召神
　歸身若隨衆境逐樂恐神不返如至神出
　入八十日可以純熟頃刻萬里飛逰三界
　每夜臨卧先須念勅身呪七遍
勅吾身中五體之神三百六十骨節之神一
萬二千精光之神吾一靈眞性出入徃來不
得令故炁侵吾室宅急急如律令
　　　服符訣
法師入室步九靈罡返身入中宫左手中指
中文右手子文瞑目叩齒三十二通存自肺

肝脾出三色雲氣混沌在我身中眞炁明朗
還如日月之光繞身三匝眞炁結成
太上老君在頂門上左右侍眞金童玉女羅
列左右存神閉炁以黄素朱書三十二天帝
君每日凌晨用井花水服一道誦隱語九遍
飮旺炁春九口夏三口秋七口冬五口服息
出室
　　　出神呪訣
若要神出急速但於四時端坐澄神定息叩
齒三十六通存臍下大火炎炎直上泥丸如

此分明口誦云千和萬合自然成眞七次行
三七日或四九日眞神自出
　　　二曰存章
存章招靈切須忌穢炁五辛三厭法師常於
凌晨燒香罷回身東存太陽去面九寸左右
掐辰文以舌拄上腭正視太陽以鼻吸太陽
眞炁三口誦太陽諱三遍存所吸眞炁大火
輪送在丹田中結成眞火大如車輪炎光猛
焰將一身焚化作青灰須臾忽見青黄白三
炁結成我之眞形次將左右手掐中指中文

取東方虛皇炁一口咽之呪曰
千和萬合自然成眞眞中有神長生大君無
英公子白元尊神太一司命桃康合延執符
把籙保命生根上逰上清出入華房八冥之
内細微之中下鎭人身泥丸絳宫中理五炁
混合百神十轉迴靈萬炁齊仙急急如
上帝混化煉形律令
　如此三度化服九口炁謂之三化九煉可
　以魂昇九天也第三度服符九道如此一
　月三次或九次




勑青霄紫霧元覺神將斷諸不祥勑攝
　服畢當服北斗炁制之
　　　招靈集神法
法師於三九三六日入室須勑身淨穢如法
了叩齒三十六通口誦隱語三遍吸旺炁合
天炁各三口五方炁送下丹田中結成五色
雲炁覺從九竅出結成我貌在我面前立須

臾從頂門入坐在絳宫如帝狀師祝白拜章
之事其事甚深若不遇明師指訣莫能通天
地且三天門下别有引進功曹并守門神吏
將軍童子須當齋戒嚴潔壇場虛己靖室存
神集眞吞符佩籙方可拜章如世間
帝王豈容常人得入者哉
仙翁左玄眞人曰三炁至玉府契印如人間
合同符契得之可登三天其三天有三門三
神將三神吏三靈童符使引進功曹呈文進
章官君伏章上章得候

帝㫖還神入軀報應禍福也且上清上道非
修眞煉形高士不能輕泄此玄妙也
　　　登壇密衛
師曰上章眞人存變形神步壇於東方界左
手卯文右手劔訣丁足合目而朝東方默祝
一遍引炁三口嚥之呪曰
蕭仭扶桑諸方鬱霞元黄列眞凝結雲霞明
耀九芒合乘三華钁天振劍神虎辟邪安陽
大帝攝禦群魔上升神霄濯形無涯急急如
律令

　至南方壇界左右手午文丁步合目朝方
　祝引炁三口嚥之呪曰
炎炁流煙運升赤明長生元聖高居玉京元
妙玄羅散晶光明元天大誥普濟群生消殄
妖魔奔飛火鈴保衛正炁億劫長存急急如
律令
　至西方壇界左右手申文丁足合目朝西
　方祝引炁三口嚥之呪曰
皓景金華長度洞光大梵流布輪轉元綱蔚
明交變騰化十方七關安鎭回合陰陽穢炁

消蕩我身嘉祥玉文敷告生道延昌急急如
律令
　至北方壇界左右手子文丁足合目朝北
　方祝引炁三口嚥之呪曰
太陰朔單上達帝君流炎騰精化形玉虛輔
翊三境簡閱元圖眞符煥發定籍清都摽名
金籙夙冤咸除飛神碧落超登太虛急急如
律令
　至中宫壇界中指中文丁足合目面地祝
　引炁三口嚥之呪曰

元始虛皇祖居土中三槩洞元肇生太宫七
轉七變混合回風散花萬神天地開通吉日
行持億天所宗願保劫年享福無窮急急如
律令
　右誦畢存四靈從肝肺心腎出今按此五
　方只誦衛靈亦好
　　　逰行秘㫖
靈寳之道以知玉局爲要但世學觧識上章
進詞一如投空者不知天局也
凡章詞表奏通達便上香再拜祝曰

謹請典章從事二十四人金光童子二十四
人雲中童子二十四人元始小吏二十四人
玄都力士二十四人九光玉伯二十四人出
爲某人操某事章詣三界首啓青龍宫中太
一元生帝君
　旨曰金闕之下東宫是太清玉司上院又
　太一元生左府以狀申白乞進師以教
　主印於函及狀爲合同
南詣鳳凰闕下白道德衆尊
　旨曰南方諸司命諸天道賔丈人道德上

　眞父母衆尊及生注命除灾削禍允願之
　所從以奏達乞進以玉章
西過少皓金樓闕下啓太一三師君
　旨曰西間禮師者也上古天師正一眞人
　嗣系女經籍度按拜章詞之所以狀奏乞
　進御以治印
次回還中宫上白大帝君太一元生也俓詣
玄冥北宫中北極太眞人門下
　旨曰内玄冥宫太一眞内禁如世之東上
　閤門以奏乞進達印以玉契三天太上印

　通章符進入崇樓殿前玉案上付傳章朱
　雀童子常陽青腰承翼玉女白素玉女靈
　飛太玄部甲子青腰玉女承翼白素甲申
　玉女部言直旬必使御達伏受玄恩欲章
　必達當先勤靈飛之道
　　　進章訣
臨拜章升壇上香祝曰
臣謹請天師嗣師系師經籍度三師功曹使
者靈宫將吏等隨臣今爲弟子某拜奏某章
速得上御勿離臣身無令錯互上荷

師恩以俟玄報
　　　先步九靈斗左手握固垂手步



　先歩天斗集神存章官衛從次入斗存天
　上斗中絳炁入泥丸次存太一眞君入玄
　丹宫吐紫炁映一身在洞房中出玉童靈
　官侍列太清皇老明堂日月成一圓像四
　神侍立呪曰

天朗炁清三光洞明金房玉室五芝榮生玄
靈紫蓋照映我形玉童玉女爲我致靈九帝
齊景三光同軿得乘華蓋昇入帝庭急急如
律令
　畢入車中外地户天門於陰中呼旬中甲
　子玉女便步九靈斗入三台呼日直天上
　玉女入内地户天門伏地自於玉女手内
　自按章魂入心中見司命君乃中太一也
　如蓮實大閉炁自上腭金房玉室入見太
　清於洞房奏畢入太清次上清玉清次玉

　帝一一奏畢即存九宫出三色炁混合一
　室結化九清自己出如常形章存歷奏太
　清誥上清依玉清允玉帝俞却存己入玄
　丹宫卧息太一前對三尊到此忘形聽於
　克應乃興以聞
若事屬國家生靈大事須詣三天門下内朝
畢存五方太靈洞陽五色在五方結爲五重
光暈三天太一紫雲玄廕一身其身眞光下
入泥丸左九轉心中右九轉混服帝宅上下
三次即存心出赤炁上升於天如長虹自己

如常法存神入赤炁運轉上行數百里見橫
截日月黄道乃星界次橫截過西北行見千
里遥存見紫炁隱隱乃三天門先東詣青龍
宫中啓太一帝君次南詣鳳凰玉闕下白道
德衆尊西過少昊西樓闕下啓正一天師三
師君回還中宫上白帝君乃太一元生也次
詣玄冥宫中北極太眞門下進受入崇樓殿
前玉案上付與左右靈妃太玄常陽青腰承
翼白素玉女朱雀童子必使達御伏受玄恩
非存想有心合於無爲何以到此非陽神地

仙役御靈妃六甲不得見帝苟内神太一命
神三尊入道元化不在遐霄得之己身坐致
十天回存如初
童子執劍持印青龍白虎朱雀玄武在兆前
後左右日月之華映照兩目五星在頭青黄
白三色之炁繞身九色圓光岀於項後内外
洞徹即見上元唐將軍執符在前左中元葛
將軍執戟在前右下元周將軍執節居前中
運神會道召靈功曹十天承受玉女飛天傳
言上吏二官直使正一切曹左右官使者陰

陽神决吏科車赤符吏罡風騎置吏驛馬上
章吏飛龍騎吏收神食神吏收炁食炁吏收
邪食邪吏三十二天傳言仙吏甲子諸官君
辨魔玉女扶香玉女司章六職從事天騶甲
卒天丁力士法中仙曹玉女金童靈官君吏
玉文功曹執職萬神龍騎鳳車紫芝羽蓋天
丁恊侍羅列在前一一分明手握升度罡風
符身佩玉清朝元符頂戴合同昇天大券即
靜定以舌拄上腭存三元正宫有三炁三炁
中有三眞人混合爲一又閉炁九息存中元

黄白炁中眞人升入心中與黄炁中眞人混
合爲一又閉炁九息存中元黄白炁中眞人
并上升泥丸與泥丸中青炁眞人混合爲一
眞人青衣皂撰緑帔有五嶽四瀆又閉炁三
九息神登車(車者自然之車乘九色/雲炁結成車乘虛之無)忘形如
夢寐之間神眞引從至罡風界見罡風吏乘
天獸執器械即以罡風符畫車引車度罡風
如雲炁蓊鬱旋回九次而出罡風自此至星
界見日月交映黄道烜然光明如長虹之狀
直入五色雲炁之中過天門次經欲界色界

過種民天兩邊多有七寳瓊林琪花寳樹如
松杉青葉黄赤之花碧枝絳實森然夾道靈
風振之自成音韻有金玉之聲四方皆有樓
殿宫闕在寳雲之中時有乘車乘鳳鶴乘龍
麟皆天眞也須避道片時行盡九萬里長虹
之路紫雲隱隱中遥見金闕之門題云天門
守衛甚嚴天門相對乃欲界魔王之境太清
欲界天也自此分券付守衛之神入進天門
適意而朝太清太極宫當去闕百步下車留
侍衛官吏不進惟與旬中玉女捧章玉童齎

章函前引急趨入闕内次入金闕第二重門
題云太上三天門下即不入此門次向西去
詣泰玄都省門入門之北大樞院趨入大殿
下謁正一天師拜陳上章之因天師稱善即
自殿門東出回步北向詣鳳闕下少頃見玉
童一人朱衣黑冠自門而出就捧章玉女手
中接章函入進太上御前次見領仙侍郞引
見太上見太上戴九德之冠九色雲霞之帔
正殿而坐左右二眞人侍立群眞翊衛太一
朱衣在太上前覽章文又自密陳章中之事

太上宣勅太一於太清玉陛下書依字即於
玉殿右階付今日直宫官曹畢即拜起居再
拜謝恩辭出太上次辭天師即與向東門下
官吏抃躍還車經所歷之處威儀如初至洞
案前稱以聞興再拜
　　　預申太眞門下
具法位姓(某)
　今月(某)日奏爲鄉貫投誠伏爲(某)事入意
　修建(某)大齋幾晝夜仰祈(如何)䖍齎法信
　求拜章書某據詞難抑謹取(某)日(某)時拜

　上　天官(某)章一通係(某)靖(某)太歲第幾
　字函(某)號謹謹上詣
　三天金闕門下欲乞以時進
　御須至預具申
　聞者
右(某)謹具狀申
玄冥宫中北極太眞門下
南方司命諸天道賔丈人道德上眞父母衆
尊鳳凰闕下太上三天曹
中官太一文帝君天曹門下引進眞官

天曹門下上章詞表靈官
上官典者千二百官君　聖前　伏望
聖慈特賜允覽預乞　指揮行下天門官屬
照會至期值臣拜上章書等仍乞不候諸處
章奏類聚先與進達　金闕崇樓殿付玉女
童子即賜以聞恭聽　勅命告報施行冒瀆
聖威某下情無任激切俟
命之至謹具申　聞謹狀
　　太歲　年　月　日　具位姓(某)狀申
　　　預申太一門下　　首尾同前

右(某)謹具狀申
太一眞君　太上神局主者眞宰
東華太一元生左府主者　北斗玄曹玉樞
省上相　太清玉司上院眞宰　(某)宫曹治
主者眞宰　正一天　嗣師系師女師經籍
度師列位聖眞　泰玄都省上相主判
天機都省　天機内省　天樞左右院
三天外館光化堂　九天上章靈官　聖前
　　　申三眞君合同
具位行九靈飛步章奏事姓(某)

　據鄉貫(入意)仍備香信求拜章書(某)據詞
　難抑謹取(某)日(某)時就某處拜上
　天官(某)章一通上詣　(某)宫曹治請進所
　有合同符契須至預具申聞者
　　　空三行印合同印
右謹具申
陽精天門上元唐眞君　伏望
聖慈特賜　省覽如遇章書經至天門即與
照驗合同符契徑爲通　進謹具申
聞伏候　照報謹狀

　　太歲　年　月　日　具位姓　(某)狀申
洞華天門中元葛眞君
正陽天門下元周眞君　二狀同前
　　　牒請章官
九靈飛步章奏司
　據鄉貫(入意)仍齎香信求拜章書請祈
　恩命施行本司據詞難抑謹取(某)日(某)時
　拜上　天官某章一通謹謹上詣
　(某)宫曹治請進除已具申
　太眞太一三元門下照會外須至牒請者

牒請
章中天官千乘萬騎官君將吏直事從事法
籙治職仙靈本司仙曹執職萬神直日神將
功曹童子香官進章玉女飛天神王使者齎
章二天丁合屬仙衆至期齋進壇所分神降
鑒隨念感通布以紫雲金光瑞炁上通
天門齎捧章書明彰報應謹牒
　　太歲　年　月　日牒
　　　朱批
具法位姓　(某)　押

　已上申狀文牒宜以預先關發請直日功
　曹齎送
　　　申天師隨章引進
具法位姓(某)
　右(某)昨據(某)事今取(某)日(某)時拜上
　天官(某)章一通謹依本法用方函重封印
　全具申　三天門下照會請進上詣
　(某)宫曹治依時上奏尚慮某末學道淺莫
　悟玄機未能飛謁難以感通仰賴
　師恩俯垂　道達須至申　聞者

右(某)謹具狀申
泰玄都省主三天大法天師正一眞君聖前
伏望　聖慈特賜　矜允即降　聖㫖敷告
天省上相主判曹治上官典者領仙侍郞傳
章玉童玉女捧受寳章進入　崇樓殿玉案
上付靈妃玉女徑爲達　御恭俟
玄恩冒犯　聖威(某)下情無任俯伏俟
命之至謹具申　聞謹狀
　　太歲　年　月　日具位姓　名狀申
　　　遣章牒

九靈飛步章奏司
　本司今爲(某)投取今月(某)日(某)時拜奏
　天官(某)章一通依
　法用方函重封印全謹詣
　三天門下某宫曹治請進
　太清金闕玉陛下申狀一通上詣
　泰玄都省奏爲(某)人(某)事須至牒者
牒請
具章官如請牒名位齎䕶章書徑爲通奏毋
致上官典者有所遣却若有六天妖魔下官

故炁妄有遏截者收付
玄天禁獄依
太上玄科格律治罪以明
天憲謹牒
　　　太歲　年　月　日　時牒
　　　　批朱
具法位姓(某)　押
　按此牒章官宜添太歲官君里域土地正
　神
道法會元卷之一百八十五
