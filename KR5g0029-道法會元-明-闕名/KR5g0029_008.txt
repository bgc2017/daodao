










道法會元卷之八(九十同卷)移七
清微祈禱內㫖
靜中坐鍊
每日清旦及遇閒時入靜室中焚香跏趺端
坐握固定息凝神思帝師在上官將吏兵洋
洋左右却深入大定待其時至初覺天炁下
降次覺地炁上騰二炁盤結交會于中黄之
府外閉五户内視規中有金書玉篆分明良
久覺金光漸大天門金光下接地户雷光上
衝兆立其中頂天履地至靜極而動提起祖

炁目舌望巽虚書玉篆于前若金蛇飛動之
狀仍密念召將心呪精思使者荀畢諸將森
立其中拱立聽令分明如對祝云雷神雷神
爾職于天受命于帝風雷之祖雨澤之源聚
靈會炁守吾眞元金光火雲交映丹田一如
元始一炁制雷金光律令却用鼻吸引歸中
黄之府仍内視呼吸定息叩齒集神靜定良
久徐徐解坐
服雷炁法
按盟威經云毎歲遇春雷初發聲時凝神叩

齒請炁呪云吾受雷公之炁電母之威聲以
除身中萬病百姓同得以治形令吾得使五
行之將六甲之兵斬斷百邪驅滅萬精急急
如律令呪畢鼻吸雷炁九次九嚥液畢又口
納雷炁十次十嚥之常宜存養凡治疾驅邪
布炁行符無不驗矣凡遇雷動皆可爲之但
不若新雷初動之爲妙也
祈禱說
清微祈禱本無登壇何也夫天地不和人事
乖戾致陽愆陰伏晴雨不時法師行持當哀

憐民庶爲懺罪尤齋肅身心升降水火蓋以
斡旋造化調燮陰陽則天機可回自然應感
所謂天地大天地人身小天地我之心正則
天地之心亦正我之氣順則天地之氣亦順
矣故清微祈禱之妙造化在吾身中而不在
乎登壇作用之繁𤨏也儻平居能加修德辯
惑之功身中之造化明了靜裏之工夫又到
至行壇之際發號施令倒取横拈莫非妙用
然又須得天地氣候相符而後發揮其感通
之理可必矣苦德之不修學之不講不明身

中造化不行靜裏工夫不察天地氣候惟以
登壇呪祝叱咤爲務其於祖師之心法旣違
天人之機緘胥失如是而求應感萬無此理
豈不聞白眞人云内慳造化外無炁令牌打
折空雷霆政謂此也或者荀得一雨此不過
自家命達而天運適回實相邂逅耳乃敢貪
天之功以爲己力誇耀世俗揜取利名人事
可誣天心難掩此宜眞固所耻之而亦不願
效之也凡我同志當共加存養之功以求感
通之實萬一旱數不解天機不回亦盡吾濟

衆之意請禱之誠庶幾俯仰之間期無愧怍
矣然天地絶物道不負人顧力行何如爾浚
儀原陽趙宜眞書
祈禱誓雷建壇法式
登壇焚凈穢凈壇三信香符啓師述意請㫖
畢轉身向巽方依法先召里域社令地祇地
司及酆都諸將聽候方召天雷到壇酌酒宣
告催督符章仍執雞割血滴供酒中擲雞云
符章宣告雷神鑒知咨爾威靈聽今誓命秉
令云

帝令付我我令付汝汝若有違天律不許祖
師相傳有此誓願仰雷霆使者張某神君苟
某畢某雷部萬神毋負初盟恪恭乃職速出
巽方准令奉行下令次執雞叱云
玉帝有敕命號召雷部神雲旗飄六合風雲
雨電生吾奉
玉皇上帝敕令
噀水一口展旗三招蝢於巽上次執劔指
巽上叱云
青華大帝敕賜劔號長生七星飛北斗寒光

耀日晶若有違令者寸斬無留停吾奉
青華大帝敕令
噀水一口仗劔廵壇一轉云
廵壇一匝立召四靈八卦神吏五方龍君蕩
滌厭穢斬馘妖精凈吾壇所召集雷霆急急
如律令
噀水一口再廵壇云
廵壇二匝立召風神浩蕩使者風火郎君飛
砂走石昏暗乾坤衛吾壇所召集雷霆急急
如律令

噀水一口又廵壇云
廵壇三匝立召雷神五方使者四溟大神轟
雷掣電駕風鞭霆布降雨澤雲集壇庭急急
如律令
噀水廵至艮上卓劔
嘯命風雷行壇口訣
起風精思天河水中霧氣氤氲急吸嚥下提
起腎氣合肺氣候滿以目舌書風號帝令
呬吹出巽方見風霧大開如黑炁從巽出
起北方用輕呬重吹東風用呬嘘西風用

呬呬南風用呬呵
轉風書大符加轉風符號向風來方焚之吸
水噀去精思使者張翅塞立其方却向對
方劔訣指定目舌書轉風符號帝令金光
洞煥喝使者二神轉風使者見號即過號
方風亦轉矣
止風如轉風法焚符噀水思使者塞立遏截
風路收念定息風自止矣
起雲精思天河水中黑炁騰騰却吸其炁以
目舌書雲號帝今於地思地上之雲騰起

與天河之雲氣相合盤結與吾身之氣蒸
鬱一般仍書大符加雲號放缸中依前目
舌書雲號出思雲氣湧起
團雲掩日極靜後仰吸太陽光嚥液沉下丹
田心目皆注下元精思北都海水陰炁騰
起包裹陽晶上下蒸閉眞性赫怒却書雲
號帝令于日中猛出煞炁三口掩之仍用
大符一道加號對日焚之以水噀去精思
使者張翅鼓舞雲炁蓋蔽
動雷勾雨五户閉塞二炁升騰包裹陽晶與

天地之炁候鬱蒸釀雨一般運上泥丸赤
龍攪動直到華池一泓秋水爲驗急以目
舌書雷電雨號於煞方上仍焚大符催役
使者二神報應如消息未到再作如下磚
符後雲炁合而雨不至就壇上以皂紙刺
雞血和墨急書雨號於大符上放缸内用
劔攪動吸水噀去或雨下下即止急須緊
握鱔魚割血書龍號於大符上放缸中擲
鱔魚精思龍上天行雨仍用劔攪動吸水
噀之雨大矣若他方雨作而不到壇就壇

上以皂紙刺雞血急書雨號於大符上放
缸内併告移降洞章委使者移掇里社迎
接却閉塞五户收歛精神守定此處蒸鬱
一身則雨至矣
剪虹急召使者二神告符剪滅妖霓却持茅
草一根仰吸虹炁一口布茅化成妖霓急
取罡方上正炁一口仍提祖炁合出喝之
將茅草折斷虹即斷矣
祈晴發符檄後端坐凝神靜念體同太虚舌
拄下腭塞水宂通風宂五炁俱通十方清

肅候至耳熱是其候矣
凡打潭先啓師遣將發人齎鐵符磚符前去
的實有龍去處直投湫内明白取報而回
師當入靖定中申飭將吏隍司里社等神
移山縮地師外閉五户内沉三光䟽闢下
元祛龍捲水以取報應



道法會元卷之八
