










道法會元卷之一百四十一西二
　太一天章陽雷霹靂大法
　　傳度朝儀
　　　各禮師存念如法
　　　　衛靈呪
五星列照煥明五方水星却灾木德致昌
熒惑消禍太白辟兵鎭星四據家國利亨
名刊玉簡字録帝房乘飈散景飛騰太空
出入冥無遊宴十方五雲浮蓋招神攝風
役使萬靈上衛仙翁(和)與道合眞

　　　鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣謹奉爲入傳度意
今者關盟五帝立誓三官普告十方遍聞三
界嗣行大法救濟群生庶不昧於初心示有
求而必應其諸清悃具載心詞願得十方正
眞生炁下降流入臣身中今臣所啓速達徑

御至眞無極大道昊天玉皇上帝正元雷祖
轟天大帝(御前)
　　　各稱法位
具位(臣)某與嗣法弟子合壇官衆謹運眞香
同誠上啓
玉清上帝元始天尊上清大帝靈寶天尊太
清大帝道德天尊昊天玉皇上帝紫微北極
大帝勾陳星宫天皇大帝正元雷祖轟天大
帝青陽勘令救苦上帝后土皇地祇太初行
令大帝掌法聖后太一碧玉大天帝五方五

老帝君五方轟天雷帝主雷九位眞君九天
採訪丈人眞君上清十一大曜都天霹靂太
一十大星帥五福十神太一眞君北斗九皇
星君二十八宿星君三元三官大帝北極四
聖眞君靈寶五師眞君天章大法歷代傳教
師君水府扶桑大帝太一飛烈七十二將雲
雷雨部叚伐威神地府大帝五嶽聖帝城隍
社令三界萬靈醮筵列聖伏聞太極未分始
函三於混沌兩儀旣判期得一以清寧非常
道而非常名統無形而統無炁上則斡旋於

七政俯焉宰制於群生彼蒼者天默運大鈞
之化惟皇上帝廣開衆妙之門論其體則固
其形聲稽其應則速如影響視之不見孰知
恍惚之中感而遂通可達杳冥之外臣等夙
生慶幸叨遇法門參寶籙於玉洞瑶壇幸承
開度沐玄津於華池丹沼素潔熏修誓佩服
於符章永行持於道法濟人利物廣立玄功
旣有皈投理難抑塞爰有青詞謹當宣奏
　　　宣詞
按如詞㫖理宜敷奏志心奉法心切利人蓋

以嗣法弟子(某)人性本顓蒙生爲假借已蒙
師友大開汲引之方許受符文廣賜梯升之
路誓永遵於妙訓敢或替於中誠於是發露
丹衷皈依洪造肅嚴法席羅列信儀香裊清
煙馥郁遍聞於三界燭揺紅影熒煌普照於
十方瞻碧落以傾心望太虚而稽首以今陞
壇行道請法衆等運兹初捻上香
願此香煙騰空徑上供養
玉清聖境清微天中虛無自然元始天尊高
上玉皇上帝七寶玄臺洞眞九聖諸天上帝

列曜群眞五帝法師三官四聖十方衆眞(臣)
等皈身皈神皈命大道首體投地仰依
太上三尊十方衆聖願以是功德上祝
當今皇帝功侔軒昊德繼商周延寶祚於無
疆納群生於大道臣僚卿佐文武允修四海
九圍車書混一今故燒香皈依
師尊大聖衆至眞之德得道之後保天長存
和與道合眞
伏聞强名曰道元從道以爲先妙物者神示
有神而無屈凡伸皈嚮必荷鑒觀以今陞壇

行道請法衆等運兹二捻上香
願此香烟騰空徑上供養
上清眞境禹餘天中高聖玉晨玄皇大道玉
虛上帝蕊珠宫闕洞玄九眞三界高眞諸府
諸司主法眞君驅邪院使眞君經籍度三師
眞君(臣)等皈身皈神皈命大道首體投地仰
依太上三尊十方衆聖願以是功德歸流嗣
法弟子(臣某)家九世魂儀七先神識新亡逺
化一切幽靈伏望升陟仙都超離惡趣出愛
河之濁浪泛苦海之慈航徘徊於七寶宫臺

娱樂於三清洞闕垂休大族流慶高門今故
燒香皈依
師尊大聖衆至眞之德得道之後均證逍遥
和與道合眞
伏聞九清尊帝居金闕以凝神萬聖道君會
玉京而說法隨機設教濟物利人以今陞壇
行道請法衆等運兹三捻上香
願此香烟騰空徑上供養
太清仙境太赤天中無極大道太上老君混
元上德皇帝璇霄紫極洞神九仙天宫一切

神仙海嶽靈山得道神仙洞宫主宰與醮羣
眞臣等皈身皈神皈命大道首體投地仰依
太上三尊十方衆聖願以是功德歸流嗣法
弟子(某)五姻九族長㓜男女内外宗枝親踈
眷屬伏願益隆壽紀茂衍慶源永保千祥長
臻五福洎乎弟子某學道證無爲之化求仙
獲離俗之郷玉簡書名契天心之覆育丹臺
紀姓升上品之仙階今故燒香皈依
師尊大聖衆至眞之德得道之後永享和平
和與道合眞

　　　禮方　　懺悔
臣衆等志心皈身皈神皈命
十方無極大道靈寶天尊以今行道朝元焚
香禮懺臣聞雲篆靈文玉函祕訣傳之則盟
天告地度之則歃血飮丹功能輔於國家澤
可霑於民庶吉人受度則保命以延生上士
奉行則乘空而御炁欲以造幽微之域必先
盡懺悔之誠伏念弟子某積生以來至于今
日三業牽纏六清縈染故殺誤傷害他益巳
上違三光五行乾元之本下犯五嶽九州坤

厚之儀或乖仁義之風或失慈儉之道曾無
覺悟旋積過尤躭翫繁華不知紀極貪傷物
命暴殄生靈不知敬奉於高眞每自縱違於
五戒妄言自肆偷盗自欺動有百愆舉無片
善尚慮奏名北府奪筭南宫隱則有星曜以
照臨顯則有雷霆而震怒心雖先於悔省理
或後於懺陳惟冀積愆豁然蕩釋是故皈依
師寶參受靈文改從前已作之非冀開後自
新之路上告諸天證明傳度下告五嶽洞鑒
參明伏乞上帝垂慈錫恩光於小兆衆眞監

度賜道炁於厥躬將吏扶持轉法輪於不已
鬼神攝伏仗天法以昭明千愆萬罪宿封惡
縁並賴洪濛一時原宥然後禍沉九地福起
十方志心稽首禮謝
無上正眞三寶
　　　命　　魔步虚
　　　三啓三禮　重稱法位
具法位(臣)姓(某)與嗣法弟子同壇法衆謹重
誠上啓
玉京上聖瓊闕玄尊三界高眞一切仙衆臣

伏聞九清八極非色相之可交三界十方惟
信誠之是格專心罄志若影從形嗣法弟子
某宿命合眞幸探玄奥上清祕㫖示衆妙之
法門考召靈文顯重玄之閫域旣能灰心滅
念絶智韜光勇棄塵紛出離俗惡欲以建功
積行制鬼佑人伏願玄穹上聖丹闕高眞特
回日月之光俯降雲雷之澤積生過咎累世
愆非處之可赦之郷開厥自新之路廣垂濟
度盡賜光輝於道有縁與善合契聞法之後
長享自然上願乾坤交泰日月光華國祚永

昌生靈蒙祐則上明天尊大慈之澤下副(臣)
等丹禱之誠謹啓以聞
　　　十二願
　　　復爐
香官使者左右龍虎君侍香諸靈官當令(臣)
朝奏之所自然生金液丹碧芝英百靈衆眞
交會在此香火爐前令臣得道克獲上仙願
嗣法某學道得道求仙得仙十方仙童玉女
接侍香烟傳(臣)向來奏啓之誠速達徑御
太上無極大道至眞玉皇上帝(御前)

　　五方懺儀
　　　東方
(臣)等伏聞號出轟天奉雷霆之敕命職司震
位秉太一之威權凡伸皈嚮之誠必荷甄陶
之賜今謹有嗣法弟子某曩因宿慶叨與最
靈不量愚鄙之軀恪慕法官之職獲承師㫖
付授靈文深慮立身以來受法之後行符呪
水未合聖機掐訣步罡有乖法則或修崇之
怠惰或存念之踈違戰汗撫躬退量鄙陋復
慮誤犯滅削他人飲食之罪故爲輕重斗秤

之愆莫逃紀録之公但切氷淵之懼即日對
三光而設誓列九祖以爲盟肘步膝行皈依
師寶心濃望切願達眞靈顯揚清靜之風永
奉玄元之教代天行化助國救民是用燃燈
燒香建壇行道修齋設醮俯罄皈依歃血飲
丹告盟傳度皈命懺悔仰謝東方安寶華林
九炁天君主雷金華眞人青靈侍衛臺都天
太一一切神仙和諸靈官伏願天恩溥愽聖
澤涵洪削罪録於黑書注姓名於青簡降神
光於發生之府下雷將於霹靂之壇輔佐行

持克符願念轟雷起雨應乎呼吸之間破廟
驅邪立在須臾之頃無物不歸於鼓橐有生
皆被於陶甄魔試消糜神靈叶賛得道之後
升入無形和上與太一合同自然
　　　南方
(臣)等伏聞統位赤天掌妖星之墜世司權震
煞勘魈鬼之害人凡伸皈嚮之誠必荷甄陶
之賜今謹有進法弟子某生逢幻世長沐道
風雖佩服於符章曾未控於玄妙幸承師㫖
傳度靈文深慮立身以來得法之後行符呪

水未合聖機搯訣步罡有乖法則或修崇之
怠惰或存念之踈違戰汗撫躬退量鄙陋復
慮誤犯斤兩瞞人之罪故違强梁壓衆之愆
莫逃紀録之公但切氷淵之懼即日對三官
而設誓列九祖以爲盟肘步膝行皈依師寶
心濃望切願進眞階顯揚清靜之風永奉玄
元之教代天行化助國救民是用燃燈燒香
建壇行道修齋設醮俯罄皈依歃血飮丹告
盟傳度皈命南方梵寶昌陽三炁天君主雷
火輪眞君赤明流晶臺都天太一一切神仙

和諸靈官伏願天恩廣大聖澤涵濡赦罪録
於黑書注姓名於丹簡降神光於陽明之府
下雷將於霹靂之壇輔佐行持克符願念轟
雷起雨應乎呼吸之間破廟誅邪立在須臾
之頃無物不資於陶冶有生皆賴於全成魔
試消糜神明叶賛得法之後升入無形和上
與太一合同自然
　　　西方
臣等伏聞位極金天掌神龍之過惡秉權玉
兔主嶽瀆之威靈凡伸懇禱之誠必荷昭彰

之應今謹有進法弟子某宿生慶幸獲處人
倫敢將螻蟻之身濫厠神仙之職獲承師匠
畀付靈文深慮立身以來受法之後行符呪
水未合聖機掐訣步罡有乖法則或修崇之
怠惰或存念之踈違戰汗撫躬不勝震悚復
慮悮犯抛擲污穢之罪故縱孽牲踐食之愆
莫逃紀録之公但切氷淵之懼即日對三光
而設誓列九祖以爲盟肘步膝行皈依師寶
心濃望切願進仙階顯揚清靜之風永奉玄
元之教代天行化助國救民是用燃燈燒香

建壇行道修齋設醮俯罄皈依歃血飲丹告
盟傳度皈命西方七寶金門七炁天君主雷
元命眞君皓靈裂尸臺九天太一一切神仙
和諸靈官伏願天慈廣大聖澤包容赦罪目
於黑書注姓名於金簡降神光於崑崙之府
下雷將於霹靂之壇輔佐行持克符願念轟
雷起雨應猶呼吸之間破廟除邪立在指揮
之頃魔精喪眼天道昭明有生悉荷於甄陶
無物不歸於橐籥得法之後升入無形和上
與太一合同自然

　　　北方
(臣)等伏聞位鎭玄天掌世人不孝之罪職司
翻海紏邪巫虧曲之愆凡伸皈嚮之誠必荷
矜憐之賜今某今身獲慶適際康時幸忝厠
於仙階得受持於大法比蒙師㫖付受靈文
深慮立身以來受法之後行符呪水未合聖
機搯訣步罡有乖法則或修崇之怠惰或存
念之踈違戰汗撫躬不勝危惕復慮誤犯躶
露日月星辰之罪有不敬天地父母之愆莫
逃紀録之公但切氷淵之懼即日對三光而

設誓列九祖以爲盟肘步膝行皈依師寶心
濃望切願進眞階顯揚清靜之風永奉玄元
之教代天行化助國救民是用燃燈燒香建
壇行道修齋設醮俯罄皈依歃血飮丹告盟
傳度皈命北方洞陰朔單五炁天君主雷水
靈眞君朔單鬱絶臺九天太一一切神仙和
諸靈官伏願天慈廣大聖澤含洪消罪目於
黑書上姓名於碧簡降神光於泉曲之府下
雷將於霹靂之壇輔佐行持克符願念轟雷
起雨應乎呼吸之間破廟除邪立在須臾之

頃魔精喪膽妖恠潜形有生皆賴於陶成無
物不資於覆護得法之後升入無形和上與
太一合同自然
　　　中央
臣等伏聞位鎭黄神校法官之功過掌權崩
烈紏將吏之愆尤凡伸皈嚮之誠必荷並包
之賜今謹有進法弟子某宿承化育叨被眞
休幸脫累於塵囂或棲身於淨域荷蒙師㫖
付受靈文深慮立身以來受法之後行符呪
水未合聖機掐訣步罡有乖法則或修崇之

怠惰或存念之踈違退省過尤不勝惶慄復
慮悮犯污踐綾羅之罪故違欺瞞丈尺之愆
莫逃紀録之公但切氷淵之懼即日對三光
而設誓列九祖以爲盟肘步膝行皈依師寶
心濃望切願進眞階顯揚清靜之風永奉玄
元之教代天行化助國救民是用燃燈燒香
建壇行道修齋設醮俯罄皈依歃血飲丹告
盟傳度皈命中央玄都洞元玉晨一炁天君
十神太一眞君太玄一煞威德霹靂白煞震
靈眞君九天採訪希夷丈人眞君黄神烈露

臺九天太一一切神仙和諸靈官伏願天恩
廣大聖澤涵洪釋罪目於黑書紀姓名於丹
簡降神光於黄庭之府下雷將於霹靂之壇
輔佐行持克符願望轟雷起雨應猶呼吸之
間破廟除邪立在須臾之頃魔精伏匿妖魁
潜形有生咸得其利宜庶物皆蒙其化育得
法之後升入無形和上與太一合同自然
　設醮儀
　　　步虛淨天地呪
　　　各禮師存念如法

　　　衛靈呪
羅天毒獸　備衛四門　張侯玃天　猛馬高奔
毒龍奮爪　金頭横吞　威兵具萬　受符較仙
六天不均　拘合兇群　妖魔蟲魁　穢炁紛紛
歌謡空洞　亂音障雲　小鬼假形　當人生門
神王所告　無幽不聞　上攝六炁　下檢河源
五嶽四瀆　善惡速分　千千萬萬　來到吾前
較録五帝　有功者原　凶魔干眞　束形帝君
敢有不從　所誅無蠲　屠心割膽　斬首絶根
北斗湯煑　南陵火焚　金眞掃炁　流鈴捕魂

妖爽無遺　殛死形元　身被天書　道行玉文
滌蕩九天　清明三元　玄靈舉眞　上合自然
敢有干試　咸得上聞(和)與道合眞
　　　鳴法鼓二十四通
无上三天玄元始三炁太上老君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
日香官各三十六人出出者嚴裝關啓玄壇
天帝神君當召此間土地里域眞官正神急
上關啓臣今奉爲入意今日關盟五帝立誓

三官普告十方遍聞三界其諸清悃具載青
詞以今宣傳大法願得十方正眞生炁流入
臣等身中令臣所啓速達徑御
至眞無極大道三境帝尊昊天玉皇上帝(御前)
　　　請稱法位
具位(臣)姓(某)與嗣法弟子合壇官衆等謹同
誠上啓
虚無自然元始天尊無極大道太上道君太
上老君混元上德皇帝昊天玉皇上帝上宫
天皇天帝紫微北極大帝后土皇地祇九天

生神上帝五方五老天君三十二天帝君上
清十一曜星君五方五斗主筭記名落死上
生大魁星君天罡大聖三台華蓋星君二十
八宿星君列宿璇璣星君三天大法師九天
眞宰北極四聖眞君諸院諸司主法眞君歷
代傳法諸位祖師天曹諸司上聖水府諸司
眞宰酆都大帝扶桑大帝五嶽眞君五嶽聖
帝名山福地洞宫海嶽掌執眞仙雲雷雨部
伐惡威神法院治靖將吏威神城隍社令土
地祇靈與醮聖衆臣等伏聞道域恢張廣大

而包羅萬象眞闕湛寂杳冥而開闢二儀諒
有感而必通信無遠而弗届今則焚香達信
遐周於三界十方叩齒集神通啓於千靈萬
聖希垂響應冀現威光排彩仗以飛空擁雲
車而輾霧聞兹奏請普賜降臨臣等駐目丹
霄馳神碧落虔誠再拜奏降高眞恭望聖慈
俯垂降駕臣等謹稽首再拜奉迎聖駕
　　　降聖
伏以九清上帝排玉輦以來臨十極高眞備
羽儀而降鑒請循職位叙列仙班如玉京大

會之時若金闕趍朝之日歆兹薄禮饗此純
誠稽首皈依虔誠再拜
　　　上香　進茶酒　法事
　　　重稱法位
具法位(臣某)與嗣法弟子同壇官衆等謹重
誠上啓
三清上聖十極天尊合座威靈列位聖衆(臣)
伏聞玉簡金科密祕長生之道清都絳闕深
藏要妙之文聖澤無窮眞功有驗由是上清
大帝敷玉策寶篇之隱書北極靈君演鳳篆

雲章之妙檢垂靈符而救病布神將以宣威
制魔神於六天安庶民於萬宇上可致君救
國下可濟物利人凡居生聚之中率自照臨
之下臣等生逢盛世長遇眞關叨被簪裳奉
傳經籙荷庇休之逾分審微賤之何堪昔遇
眞師參傳大教雖香火而夙夜匪懈慮操心
而去就乖違賴正道之優容荷高眞而慈恕
不録涓埃之過無貽纖芥之殃況縁累劫之
軀未息多機之念謹有嗣法弟子某殫誠罄
志齎幣投詞列九祖以爲盟對三官而設誓

詣(臣)門下求受靈文至于傳度之辰如(臣)詣
師之日指碧山而誓流水裂黄券以分金環
來懇旣勤理難抑絶特涓吉日恭展醮筵輒
將先受之靈文以付今來之學者其諸丹悃
具載青詞虔對高眞謹當宣奏
　　　宣詞
向來詞㫖已具宣揚聖德無私必回昭鑒(臣)
等謹重誠上啓
三天上帝四座高眞臣聞蒼蒼者天動植出
生成之下渺渺者道正邪歸陶冶之中信不

約而行四時德無爲而養萬物濟民之教唯
惠是懷伏念弟子某萬化陶形一芻賦性荷
父母生成之賜感乾坤覆載之仁濟人未有
於陰功奉道豈無於陽過(臣)已察其言而觀
其行視其面而知其心遵師之戒固亦難乎
得人而興猶爲善爾是敢虔遵仙格陳設醮
筵控露凡悰冒于洪造仰瀆居高聽卑之德
特垂度人接物之慈匈使弟子某領法之後
道炁眞風潜扶左右靈官將吏率衛行藏其
或四方治病水陸驅邪若口隨心如聲應響

仰干洪造曲賜昭彰弟子虔誠稽首再拜
　　　亞獻法事
(臣)等謹重誠上啓
北極大帝法部眞仙三洞靈官驅邪院吏一
切聖衆不揆再三之瀆冀殫萬一之誠祈眞
造之昭昭納庸誠之荐荐伏念嗣法弟子(某)
性猶樗散在莊周不取之材質本凡駑匪伯
樂回眸之驥自積塊盈之素豈勝望外之心
師門有救物之仁天道無棄人之意於是精
持信幣凝結丹哀投都天法主之庭請正一

斬邪之法(臣)某不違前約當付後人赦(臣)漏
慢之愆紀(臣)善功之籍然願弟子某與法有
縁於師無斁千千烈將萬萬精兵去來遠邇
之間常相衛佑應奉公私之際悉遂扶持誅
邪戮崇而無爲不彰立獄治魈而有求斯應
呼吸則鬼神畏伏行持而將吏奔馳上可以
安鎭國家下可以保康民庶遇旱而禱雷霆
霹靂而雨澤頒行當潦而祈雲霧掃開而日
星昭揭飛符雷動行令風馳起虎豹伏龍蛇
獸皆遠避救嶁蟻活禽雉物亦霑恩體大道

之好生俾溥天之獲福不違初志誓竭丹誠
伏望書善功於積累之餘赦愆咎於施爲之
後名列瓊都之品長侍天光位躋紫府之階
永依道蔭仰祈昭鑒式表傳揚
　　　終獻法事
　　　長跪出官如儀
謹出臣身中五體眞官洞微洪濛大帝七元
眞官功曹吏出無上帝君六洞眞官夜光玉
女三十二人天騶甲卒三十二人無始無終
無表無裏高車五色幢幡九光左右飛仙混

沌使者領仙功曹受生眞炁中黄使者玄眞
三天玄母聖帝生神浩浩二十六千眞官元
神洞明使者補腦君吏還魂返魄養生君吏
青天君吏赤天君吏白天君吏黑天君吏逍
遥紫宫玉臺清眞度世領仙功曹誅斬使者
各九億萬人出日月遥通通命使者定智定
慧通靈使者眞一三皇眞形使者科車赤符
吏罡風騎置吏驛馬上章吏飛龍奏事吏各
九億萬人出出者各衣青雕五色單衣腰帶
百合蹌跟之符金銅百鍊之劔頭載通靈萬

品寶冠齊執玉版住立臣身左右羅列嚴整
衣冠利刃兵仗建三毛金蓋之節屯駐臣前
後左右飛靈太一使者持幢在前右官攝德
使者建節在後陽虎大神立左陰梁揺神立
右狼吏虎貴金弱香嬰紕帶察奸勾騎興威
僕射與青命羽衣使者天丁助炁力士各百
億萬人出龍虎捧香使者皆悉上駐(臣)左右
前後嚴裝顯服冠帶垂纓整定威儀安鎭上
下直符直事各隨方鎭守營衛醮筵祇迎仙
駕臣謹稽首上啓

太上五靈五老北帝靈君七元眞官内有吏
兵當處土地監司主録一切官僚臣幸因宿
慶得遇師尊付授眞科參傳正教授北極靈
君之妙法傳南昌靈寶之玄文十太一佐助
行持八天丁預知凶吉伏念臣下愚濁質𤨏
屑凡夫宿命因縁遭逢道蔭登壇之日度法
之時約當後巳先人扶危濟難今承來意不
敢抑違旣被懇誠合當宣剖伏冀臣身中功
曹使者神兵將吏特爲上達啓奏事畢各還
身中復於宫室後有啓聞一如故事

　　　唱法師敷揚教戒
　法師轉案左次弟子再拜肘行膝歩將誓
　狀詣師案前長跪師曰
元始天尊告太上老君曰善信弟子能發無
上自然道意來入吾門精心奉道先當受吾
十戒及版符鐵券則爲大道弟子補入仙職
若勇猛精進與天齊功則可飛行太空諸天
策駕見在世間可得免離煩惱度諸苦厄身
有光明形内澄正召神役將制邪伏魅立功
不倦即可飛昇若德行精進能不懈怠施惠

陰騭拔苦濟貧慈悲忍辱持齋慕道晨夕不
替即可超凌三界得爲上清眞人矣
　　　舉奉戒頌次祝戒云
天尊言第一戒者不得殺生祭祀六天魔鬼
　　第二戒者不得竊盗爲非損他財物
　　第三戒者不得貪愛美色婬妬非法
　　第四戒者不得躭嗜酒輩恣噉無度
　　第五戒者不得妄言綺語以爲口過
　　第六戒者不得自恃高貴欺壓萬民
　　第七戒者不得輕師返道違昧賢聖

　　第八戒者不得嗔恚四輩評論祕文持
　　　法不得欺心窺求財利
　　第九戒者不得不依師㫖妄傳非道之
　　　人
　　第十戒者不得欺公罔私不合天心有
　　　違正法之戒
受我十戒版符鐵券正法靈文皆須一心遵
奉勿忘吾言每合天心常行大慈平等切須
正直和柔應是萬民疾苦非横迍邅見則救
之不以貧富貴賤人畜蟲魚但以一心均濟

寧守善而死不爲惡而生如是修行不退乃
得拔度五苦不歷三塗諸天擁護萬神敬禮
地祇侍衛三界伺迎七祖生天一身度世矣
　次師下坐讀符劵畢過香三次連法册誥
　牒一併授弟子弟子跪而佩之於左訖即
　再拜起同手把筆師曰
上不負天中不負心下不負地上若負天日
月不明中若負心風刀考身下若負地百草
不生畫一爲誓謹依敕令奉行
　呪畢同把筆晝合同内一字次分劵次與

　　　師交手連誥曰
修齋奉戒崇敬三寶尊道貴德惠及一切恪
守敕令寶祕靈文違盟負誓天殛神誅交手
連誥與眞合同
　　　舉還戒頌　次度兵　弟子跪
謹重敕(臣)身中三五功曹使者狼吏虎貴察
奸勾騎三官僕射天騶甲卒各十二人出上
清天丁力士六甲六丁十二神將八大金剛
八殺將軍三五赤陽君收炁食炁吏收神食
神吏收鬼食鬼吏收毒食毒吏收兇食兇吏

收精食精吏收邪食邪吏收殟食殟吏誅邪
破廟吏六十甲子功曹使者等各一百二十
人出同太一天章十大星帥飛翼雷公大將
軍閼伯大將軍欻火律令大神飛烈七十二
將風雲雷雨霹靂霜雪雹殺伐威神六府六
司雷帥雷將天兵將吏等並請嚴裝顯服各
執本色器械一時下降俱付嗣法弟子(某)人
身中隨逐左右營衛身形當今長生度世身
强體健所奏者達所請者下所驅者除所誅
者滅萬災不干百祥臻集一旦違盟並如

太一玄章律令　下令　噀水
　　　次師畢科
臣聞道先覆載理叶希夷顯妙用於三無隱
元功於萬有影響旣難於管測修營諒係於
階升今時弟子某陳葵藿之誠薦蘋蘩之禮
祕科具載靈鑑是依對瑶席以皈投拜素牋
而寫懇如跼如蹐瞻之仰之所冀妙應潜彰
凡名紀籍今則禮周三獻詞不重宣體兹翼
翼之心恕此重重之瀆微臣盡瞻依之意弟
子資乆視之恩燈火燼而玉磬停音香篆殘

而金科畢軸不敢延稽儀衛唯憂凂瀆眞靈
鳳輦鸞輿返清清之霄漢龍車寶馬歸寂寂
之仙郷水界眞仙各回洞府冥陽主宰盡返
靈祠願垂返駕之恩普被登眞之士仰瞻玉
輦已在丹霄臣等無任戀軒奉送仙駕
　　　送聖頌　復爐
　　　焚僚


道法會元卷之一百四十一
