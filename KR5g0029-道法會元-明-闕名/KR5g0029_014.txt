










道法會元卷之十四堅二
　玉宸登齋內㫖
約古者禱祠祭祀之法爲道家籲天事帝之
科蓋始自玄中大法師而闡於漢代張天師
其後諸宗匠繼出則著以科文設爲朝範其
法漸備而其教大行矣或議其以士庶而籲
天事帝類乎淫祀學者疑之愚謂不然夫桑
林之禱金縢之書此固君之所以爲國臣之
所以事君宜也然尼丘之禱子路之請又出
於父子師友間且誄曰禱爾于上下神祇書

曰雖有惡人齋戒沐浴可以事上帝則知古
之士庶未嘗不有事天請禱之事矣其曰上
下神祇非天地乎而况人物之生初無貴賤
之異雖各由父生母育然皆負陰抱陽戴天
履地立乎兩間列爲三才呼吸二炁無有一
息之間如在父母胞胎之中則是乾坤又爲
一大父母而大君爲父母之宗子百姓猶父
母之庶子耳子之有事於禱祠誠豈不格于
父母以此觀之籲天事帝之理上下通行豈
專爲天子諸侯設耶禮曰天子祭天地諸侯

祭山川如祀圓丘祠后土封泰山禪梁甫此
又國家歲時常祀之典固有等差而非有事
於請禱者比也但其教法行世旣久流弊滋
多則學者當究其㫖如諸派奏章法中有用
一符出一官仍呼某官某服飾存自某處某
竅而出前後禮念存思呪訣不勝其繁原其
立法初意只爲下學道眼未明放心不檢故
設此以拘其形骸繫其念想或可感格奈何
後學不究感通之理竟爾自劃但以宣科念
呪搯訣燒符令色華音馳心外想爲務徒以

亂其神思困其肢體至朝奏之際精神己昏
散矣尚何望其有所感格哉豈知朝奏之法
其文在是其實不在是也今考玉宸齋法奏
章内㫖獨爲簡捷因記師授進止節次與夫
吉凶眹兆著爲定式以備遺忘然求其要領
只在存思一頃而已故仙師詩云元神只捧
一封書一道寒光射太虚徑達玉京金闕去
玄思星火下天衢蓋惟務純一乎在我之天
而感通乎在天之天天人合德此感彼應若
有心感神神返不應無心之感其應如響至

誠感神之理天且弗違况出神官之在我乎
我之一關牢鎻則百關俱牢一竅開則九竅
俱開一神動則萬神俱動矣又何必逐一思
想而出之耶至於祝存服色器仗尤爲𤨏屑
所謂書符呪水憑神將神將何曾有定形天
尊言若以九色七十二相見我即是離無著
有不可與聞無上之義又云不自神不自鬼
不自我不自你一念所至夫復自然能達此
者則知神化之妙矣夫人之神乘炁出入故
晝出于首夜棲于腹而機在目目之所至神

氣所存故運心注目即爲出神息心内視即
爲還神至妙之理非窮神知化之士其孰能
與於此哉浚儀趙宜眞謹識
　　　通章次序
師堂序立焚破穢符入水盂中呪水凈穢焚
通師信香等符密呪曰　隆育智　却依科
醮師眞章宫通意請科畢
一官引領陞壇一官持盂洒水壇外行香至
都門飛符步罡稽首入外壇旋行一匝上四
圍香至地户立焚凈壇符師飛九鳳破穢罡

密呪曰　天無氛穢地絶妖塵冥慧洞清大
量玄玄　存符光炎炎如流金火鈴遍燒壇
場内外以及己身焚蕩故氣妖氛悉皆清靜
所有屋宇化爲寳殿一所自身服色如眞人
相次飛斗蓋頭忘情内視舉念營目三匝靈
場見金光充滿天門金光下接地户雷光上
沖宛如始靑天宫無復人間境象却焚入户
符
　　　呪曰
四明功曹通眞使者上元生炁入臣身中令

臣奏章皆得上聞(如入夜改云)
四明功曹通眞使者正一生炁侍靖素女夜
光玉女與我俱入壇庭通達所啓皆得上聞
呪畢右足先舉入中壇至天門稽首入陞内
壇朝東暮北起上十方香
師於天寳臺前三上香了端簡正立復靜念
回視規中眞炁充滿舉念上升五户俱發目
光一運存眞炁成一大圓象周天匝地光照
十方元始懸座空浮之上千眞萬聖朝擁如
會黍米珠中左有三十六部尊經神仙右有

玄中五師東有三師父母君即諸君丈人南
有道德衆尊即修眞成道之士西有本泒宗
師(即經籍/度師)北有五老太眞玉妃十方衆聖悉
皆來會如此分明師展壇三禮畢正立
都講舉默禮師存念如法
師存見前西方三師却三上香各心禮一次
祝云
願師升度上登高仙爲我超度一切皆成仙
道
願師升度上登高眞爲我開度七世父母早

生天堂令我得成仙道昇入無形
願師升度上登高聖爲我超度五苦八難名
入仙籍永成眞人
次宣衛靈呪焚衛靈符以本身五藏之炁合
五方五靈之炁如東方呪畢即吁肝炁合東
方靑炁成靑雲擁本方中有玉文鎮其方金
光交映上沖三天(五方五藏之炁出用/五字訣俱如常法)
都講舉鳴法鼓二十四通
師叩齒左四齒爲天鐘右四齒爲天磬中四
齒爲天鼓每叩齒以四合應八節相合則三

八二十四應二十四炁
次存禮十方焚三信香符初捻香于手爐
中心念然香達信章云霆□□雲攝
次捻香心念通玄章云哼吟
三捻香念入聖章云唆唔叮
次焚符依科發爐通意
存香官功曹等神乘手爐上五色香雲升天
奏事(發爐訣曰先搯上帝訣至五靈老君移/至二指根至三十六人出二指已文彈)
(次上帝訣以中指壓/倒至上帝御前彈出)
存見諸君降眞炁如虹師仰收其炁灌注内

外洞微如琉璃光明
都講舉謹稱法職　師稱職依科啓聖(至)謹
啓以聞　都講舉出官如法
師飛斗一座蓋頭鳴法鼓密呪曰　眞中有
神長生大君至飛天法輪(存十方五色雲霞/之炁屯居頂上如)
(華/蓋)再呪曰　玄中太皇上帝高眞汎景大霞
嘯詠洞章至眞通神自然成眞身有道籍世
有生根金籙玉符與我長生所願者從所向
者亨帝乙混景上居泥丸雌雄混合萬神纏
綿神飛金闕身到帝前急急如律令

呪畢注視規中良久倏忽運念上升泥丸萬
神俱出會于頂門五色雲霞之上焚出官符
次依科出宫畢
師以龍頭書刀開啓章函叩齒三通呪曰
傳言書佐開函小吏手把書刀開發函匭章
文所奏開通道理存亡者蒙恩臣獲終始
師以章置案上呈御金魚置左玉鴈置右書
刀丹筆皆列之呪曰
神筆靈靈敕自太清仙童玉女開發章文速
達太清徑奏皇庭

師省章以章付表白宣　次捲章入函以符
封章上中下畢以章於香上薰之呪曰
五色之烟沖章上天五色之炁沖章達御下
官故炁不得妄干　呪畢以劔訣畫章函上
下虚存金書仍呪曰　唵烏輪摩塗攝
次遣章呪曰　遣章威儀及時關奏秘印心
傳玄言口受朱衣烟起雲路通畫仰望
玄恩潜垂報應
講舉遣官如法　師依科遣官畢以章及開
天度火二符遽關付醮官捧去焚燎

一官引去焚操遣師靜念先步豁落斗
　　　　　戴九履一左三右七二四爲肩
　　　　　六八爲足吾居中宫以爲實腹
　　　　　謹敕千邪萬鬼各還本鄉當吾
　　　　　者死背吾者亡速出奔迸不得
　　　　　伏藏急急如律令
　　　　　次步北斗一步一句呪
　　　　　陽明之神太陰之精北極眞人
　　　　　文曲玄冥丹元廉貞武曲眞靈
　　　　　天沖破軍天罡大神速令弟子

　　　　　威攝萬靈急急如律令
　　　　　次步三台入斗口
　　　　　上台一黄祛却不祥中台二白
　　　　　護身鎮宅下台三靑去病除精
　　　　　台星到處大布威靈誅鋤兇惡
　　　　　救療皇民上帝有勑度人長生
　　　　　急急如律令
念呪步畢存星光滿地師端坐斗口内忘形
絶念一意居中俟其大定物我兩忘要使凡
喘停徃眞息綿綿(即度罡風/浩炁已)就中宫舉念上

升泥丸一念動處即元命眞人也圓光充滿
太虚同體不復更覺有我形軀上存我元命
眞人飄飄太虚之中(此即三/界之上)空中金光梵炁
照耀通明三境虚寥千眞侍衛髣髴如見太
上粹容即禮拜懇禱所奏之事(畧述大意/願賜允俞)却
存祖師在前三元將軍上章官吏眞旬玉女
捧章入奏己身端伏陛下待㫖(當此之時澄/心聳聽但以)
(心之所得目之所見耳之所聞恍惚中如有/所得報應之㫖只以心之所在處主張即是)
(矣却不可拘泥執著於事/有應無應任其自然善應)得㫖後即望闕禮
謝返視規中回光同體倏然忘形開眼見壇

内香燈整肅佳氣鬱葱兆身頭目洞清神炁
和暢即是奏達可爲吉兆若返是則不吉也
奏畢起身以劍訣一挑前所步星罡在空中
以鼻吸引精光　復位端坐
講舉納官如法　師密呪曰
三步八景紫户玉宫九華十極五帝八童萬
神混合周行三宫事竟還元大道自通彌綸
天地循環無終一如告命　叩齒三通
次依科納官　焚納官符
講舉還神燒香　師依科復爐　焚復爐符

(先搯斗訣念至香火爐前移下中/指根勒至玉文搯住至御前剔放)次下天門
出地户焚出户符呪曰
出陰入陽萬神開張關啓事畢請閉黄房
揖退　次回師堂焚謝師信香符密呪云
完鈞首明宏依科謝師(如夜朝改/出户呪曰)
玄上太陰八牕開明向有所啓少女通靈事
畢復位請閉黄房
　　　集賢院校九色圓像靈寳精思圖
謹按太上龍蹻經昔元始應演三十六相元
置品云元始天尊漸應聲而生境界玄元始

炁徧備一身三炁化形而演三洞
始爲青光上生於天元爲白光中生於人
玄爲黄光下生於地
元始天尊於此三色合生九光徧起法身光
明洞耀
始生於混混爲蒼光　混生於洞洞爲赤光
洞生於浩浩爲青光　元生於昊昊爲緑光
昊生於景景爲黄光　景生於遯遯爲白光
玄生於融融爲紫光　融生於炎炎爲碧光
炎生於演演爲黑光

九色光耀瑩徹法身於此九光通生境界上
生三境三十六天以示天容虚元洞曉下示
三界三十六帝權應化身善貸生門漸頓引
育故名三洞三十六相也
凡修黄籙靈寳三時皆如玉京山上登齋衆
官每於朝禮之時各思九色光相洞徹一身
使百魔殄散齋意感通
　　　靈寳禦魔内法
高功初陞壇存炎炎火光中乘金龍坐自丹
田中出青炁立鬼户向天門舉降魔護道天

尊白云以今某朝行道壇有元始符命上召
三界大勳魔王橫天霸橫天擔橫天力願聞
符召疾速降壇　焚召符如後(符用青紙丹/書九寸高)
(/)
　　　　　　　　(臣某承誥奉召)
焚符訖次都講舉云　各思九色圓象嚥液
命魔思神密呪　師呪云泓亶立俱洪沐演
衡　呪畢存見魔王呼名曰　曲後阜丹
存魔王敬奉　次云　向來所召三界大魔
想已臨壇所有清微太玄伏魔玉符謹當宣

告(符見三元應/天五雷法中)






右奉符命宣告三界大勳魔王恭請承符受
命徧色欲界而飛行無礙麾幢鼓節領鬼兵
衆而普掃不祥消除魔試之干利佑群品保

舉齋功之就列言上清以副凡情庶彰宸渥
一如元降星火奉行衆諷三界章一徧
高功再思搯訣密念制魔品
郁(寅)杰(卯)延(辰)洪(午)妙(未)玄(申)單(戌)阜(酉)
呪畢金光呪虚書下符
　　　　　符畢再存天門九色光芒下映
　　　　　壇所徧滿六虛出自己祖炁上
升從爽脊泥丸衆妙門出次九竅九色之炁
與前炁混合成圓象而在金光符自天門而
下化爲天尊披碧衣其光如日照耀六虚混

合元象洞照内外萬神敬仰呪曰
曲陀隆那攝(三遍)　次復位
　　　午制魔
如前立向天門呪云　泓至合元(涓醮用)
滅灼孚烈(幽醮用此呪)
已上各依法存念畢思魔王讃予云
玄者哉　次復位
　　　又便法
初升壇存炎炎火光中乘金龍坐自中丹田
出青炁呪曰　泓亶立俱洪沐演衡

存魔王呼名曰曲後阜丹
存見魔王敬奉次念制魔呪密念手搯
郁(寅)杰(卯)延(辰)洪(午)妙(未)玄(申)單(戌)阜(酉)
存天門九色光下映壇所徧滿六虛後兆出
九色金華混合爲九色圓光洞照内外萬神
敬仰呪曰　曲陀隆那攝(三徧)
午制從立處一揖退行至天門立圓光中
呪曰　泓至合元(陽醮用)滅灼孚烈(陰醮用)
　　　拜章尅應詩括並序
謹按仙師云通眞須出陽神何也蓋成道之

士胎圓神化體變純陽三界圓通無徃不可
故能親朝上帝論事回天下學之士體未洞
眞不過修詞立誠以將其來意爲之請禱耳
至於吉凶朕兆則在乎誠意感通故傳曰至
誠之道可以前知見乎箸龜動乎四體然有
應無應亦任其自然初非刻意用術以求報
今之言斯法者未嘗究夫陽神之說請禱之
理惟從事術數旁推禍福而謂之齋法之靈
豈知心蔽吉凶者靈鬼攝之□若只以占驗
禍福吉凶爲齋法則不若鑚龜揲蓍求之象

數自可推求又何用乎齋奏之多事哉明理
高士必有見於此矣宜眞不揣僣妄輙引先
達所取吉凶之兆出於自然應乎人物接於
見聞之可驗者撮其大綱序爲格例以備遺
忘荀方寸虚靈觸類而長其有外於此者境
與心會曲暢旁通則亦自然善應矣五雲道
友哀德淵復慮其𤨏碎不便初學暇日括爲
絶句二十首長句二篇寄來見示外元有剋
應歌二篇因並録于左他日陽神脫體駕輦
飛空直奏帝前躬取進㫖其於禍福之占果

何足以語法哉浚儀趙宜眞謹識
　　　宅炁
入門宅炁審何因白孝靑爲禍患臨紅黄大
吉黑防訟祈嗣黄男紅女人
　　　香火
香翻火出防回禄爐碎人亡家道促持香入
吉出則凶火燦兆爲非横卜
又遇添香願未償添逢童子鬼爲殃𤑔及坐
壇師失跌烟斷詞難達上蒼
　　　燈

本命暈高稱大好花小黑落病難保白虚焰
閃主虚驚若逢挑死喪亡到
又值强風盞有灰大病大訟於此推燈盞破
地人主死如遇添油吉可回
　　　燭
淚流瀉下病將終剪殺熒煌的大凶柱倒病
止謀事吉發花喜慶叠相逢
燈燭並油看所持出凶入吉定無疑紙錢持
出番爲吉收入因招禍患隨
　　　文書

文書發遣看燒時灰黑病危防是非火烈兩
團仍不吉若教墮地有災危
　　　雷
雷起東南喜事來西南生育北天災東維連
北防温疫冤枉邪檀爲禍胎
秋冬轟烈震西方間亂相凌有殺傷南吉北
凶憂婦病中天土主不安康
　　　風雨
烈風驟雨忽然來婦女當憂不測災更恐小
兒防死證必須禳保破資財

　　　人物
人過須分陰與陽男人和緩最爲良若逢哭
噉爲凶兆齊整衣冠是吉祥
婦人來過即陰邪老嫗先亡患禍加少美檀
邪爲鬼崇醜形產鬼起咨嗟
又聽哭聲家母災喧呼亦主破資財抱將童
子番成吉披髮猶愁孝服來
老人至側病將來土地家先起禍胎若是喧
呼生哭噉更防家主有時災
童子衣容好爲吉不整須防陰小疾破財不

測有何占戲遊喧鬨看群集
僧子在傍多舊願祖先呪詛有連因若逢公
吏多凶事病者冤家犯廟神
巫覡來時有禍殃星翁相值最相當蓍龜臨
卜皆冤詛地理人來即禍殃
唱念技人至病死謀事不成口舌起賓客臨
門有禍邪吉方來者添人喜
工匠如何定消息拙則名凶巧則吉僕來言
緩事無傷哭噉謹防爭闘厄
　　　已上共二十首

人聲走入吉出凶咳嗽時聞詞不通把筆入
防官訟撓出時謀事必和同
若看寫字名添壽事事平安家道豐擔茅入
病檀邪鬼出主行危抱病終
柴木入内有財喜出外須防財物空米麥出
禍入則免穀入爲吉出爲凶
檯椅出凶入爲吉繩索牽連自縊逢刀斧定
是傷亡鬼無事破財三兩重
出聲防有官事至唱韻番和悲泣同喫果核
主孕生子飲酒名爲闘喚蹤

撞破花瓶分左右男左女右壽筭窮衣衫白
色必主孝吉事顔彩黄與紅
外門響時内有事内户響時婦病凶法具有
聲多宿願破竹木聲家道窮
火燒功德亦如然章詞遺火回禄禍火燒臺
裙婦人災頭巾落地家長過
老人當死有病來神不享兮齋供墮供花落
地婦人亡果落男有招魂些
屋瓦内墜家破財外落橫事不測過打碎動
使防資財月旬之内當見破

婦人鏡落梳釵響聞見皆亡非吉象釧釵冠
鏡總無明娠女爲殃來近傍
斟茶誤倒茶盞橐不測官災致蕭索丐者相
逢百事凶占病應知待棺槨
俯仰落地有官刑經科落地也無寧道衣破
碎非佳兆印令倒時事不成(此等之事屬祭酒/以理詳推在至誠)
　　　右雜占
宗師立法賛神明禽獸雖微亦有徵羊聲在
内有吉事在外須防凶事興
土神不安牛内叫外呌先塋多不寧司命不

安驢馬叫家下仍防火恠驚
猪聲在内主大訟犬吠在外孝外親壇中定
是家主孝内吠陰小入幽冥
犬交亦主刑名訟群吠鄕坊大不寧猫聲内
外皆主孝在側死當齋主身
鼠鳴内外防盗賊鼠闘仍憂强盗侵鵝鴨亂
鳴憂内亂在外猶防温疫生
雞鳴在早家中吉午後群鳴官訟頻一隻時
啼小橫事亂啼家母是亡人
孤鴉飛鳴有遠信若遇群鳴官府嗔鵲鳴早

吉午後惡旦夕須憂闘毆因
一應飛禽屬官事蝴蝶飛來病死人蚤虱咬
身齋主病本身冤債又頻仍
螘子上檯生子兆螻蟻蠅虫家穢腥似此推
之各以類當時報應甚分明
　　　右禽獸占驗
入門香火因呪詛持刀入宅是傷亡把索入
來自縊鬼僧尼術士主瘟㾮討火多年神廟
起狗咬住宅不安康雞行屋上先亡鬼小兒
定是五通郞排錢宅内有古物珍奇異寳出

爲殃剜耳宅中招擊括搐鼻破鏡不爲良狗
入宅中官事至洗衣落水鬼爲殃跣足合歡
庶子母掃地非命未生方東人高聲憂小口
更防童僕有失傷婦人掩口因呪詛腸氣死
鬼未超禳女人抱兒産死鬼綉衣女子著衣
裳門前土堆墳在屋伏尸古墓内中藏抱兒
入來有古物立木門前大吉祥東人摸面青
石恠損缺異日爲災殃梳頭必有光明物孝
子陰人有福藏神物經帳願未了多年許下
未還償擔柴入宅孤孀女中風亡者起災殃

外人入來異姓鬼把棒入有古劔鎗若有古
典諸文字宅神不穩致招殃
　　　右入門考照法
凡是揮毫落楮時便尋善惡察其機忽聞旁
語爲嬉咲即把他言便應伊聽得歌聲云有
喜若逢羹至喜生眉帶花帶酒憂還退逢醢
逢□事更悲更看來人何服色論他深淺定
根基有人抱得嬰兒至先把陰陽兩路推男
子抱陰家燕喜女人抱陽叶熊羆陽人便以
陽人斷必有喧爭早晚期若是女人携女子

斷他姦污惹官司忽然寫字寬衣帶不問公
私總解圍跛子偶然携杖至所謀費力即虚
爲或把絲麻携過去但言有孝服相隨見果
須教他果斷應干施用必須宜若丹青畫携
來到即云家下禍來欺有時鐘鼓磬聲動必
有家音來不遲若見人携魚鴈過亦傳音信
望來儀見梅即有梯媒事見李問官理不虧
見桃須說人逃走人財臨變自分飛見肉須
教談骨肉因他刑辱有隣比寫時忽有官員
至便說貴人喜氣臨出筆拂毫通好信筆頭

出後事無成墨斷定知田土散紙虧須防不
正人犬吠一聲防哭泣鼠來又被賊來侵赤
朱寫字血光動葉上書來有怨盟忽聽雞鳴
當有喜人驚夢覺事通亨馬嘶必有行人至
猫叫須防子字呈船上不宜書火字按頭亦
忌有官刑有時戲在爐邊寫遇火焚燒亦不
寧碎器若將添硯水定知財破與人傾筆下
偶然蠅蟢至分明六甲動他人左來必是生
男子右來定知弄瓦眞含飰忽然來問事便
斷刑徒法裏行花開花謝知災福應在目前

喜自勝麒麟鳳凰爲好狀牛羊鵝鴨是惡形
此是暗尋玄妙訣果然禍福驗如神
　　　右書文剋應

道法會元卷之十四
















