










道法會元卷之二百六十五盤四
北陰酆都太玄制魔黑律靈書
西臺御史撿法行刑通訪大使魏伯賢修
上清大洞法師觀明端靖沖妙眞人鄭知微序次
昔北極紫微玉虚帝君居紫微垣中爲萬
象宗師衆星所拱爲萬法金仙之帝主上
朝金闕下領酆都起於龍漢元年有北陰
酆都六洞鬼兵神靈魔王遊行人世殺害
生靈莫能制御
玉帝召北帝統率神將吏兵演大魔黑律

行酆都九泉號令符紏察三界鬼神印降
伏魔群驅蕩妖氛救䕶黎庶功成行滿昇
入北極中天自然總極紫微大帝之位故
七眞曰祖師北極大帝爲萬法之主也北
帝制伏群魔行九泉號令符紏察鬼神印
及制黑律命御史魏伯賢掌之領酆都官
將北帝即紫微大帝之分化也故上清天
條玉眞天壇玉格女靑鬼律天蓬律九天
大法等文刑律嚴重莫如酆都黑律也按
經云北帝勤修經歷精勤香燈禮拜念誦

供養
三清上帝精誠不退魔障消滅功勤德滿
昇入帝位出入有華蓋相隨星光照耀七
寶璀璨上徹諸天下照萬國每月二十七
日下降塵寰察人世罪福孝逆善惡如行
酆都大法當於人世身佩黑律手握憲章
(即九泉號令符)心存北帝目想諸神(酆都將吏)飛步七
星劒橫台斗又何患鬼魔不制將帥不行
乎按老子猶龍經云
紫微北極玉虛大帝上統諸星中御萬法

下治酆都乃諸天星宿之主也北極驅邪
院是其正掌也玄中教主大法師玉京化
主四輔醫王九天掌律官平章事修上清
律以傳元素元輝府三天扶教輔玄大法
天師都天大法主泰玄上相正一靜應眞
君知北極驅邪院事三天門下日直元君
張天師後傳於九天定命注生破邪日直
元君杜光庭其律始於此後四聖行新律
天樞行上清律同驅邪院律神霄玉格可
稱慈仁律酆都黑律可稱嚴重律夫律皆

不可犯行正法者當謹畏守持先正己而
後可以責伏鬼神勿令累及九玄斯可進
秩仙班平章事趙眞君修
北帝黑書律
一諸法官欲檢黑律條示鬼神先當望北極
炷香啓奏紫微北極台斗四聖三官酆都大
帝三天法師宣白投詞及鬼神情犯禮拜北
帝然後公檢行刑違者去壽三年死入大鐵
圍山再犯加一等死入酆都刀山地獄
一諸鬼神犯罪重上清律及玉格不能盡其

罪然後檢黑律如鬼神犯輕法官便行怒檢
黑律者去壽一年仍將鬼神不盡其罪法官
受之
一諸法官受任酆都掌天曹重任其權不輕
冝朝夕香燈(奉事北帝)歷劫勤苦香燈奉
三清禮號誦北帝主帥呪(即天蓬呪)始終不怠自
然名書功籍漸可身登太極始勤終怠輕慢
者名書過籍去禄去壽死入酆都銅柱地獄
註云酆都無丹書青篇其籍皆黑也只分
功籍過籍耳黑編白字乃功籍也過籍則

黑編玄字也
一諸法官奏名天府名籍仙階不得誦念佛
書魔教及宣虛僞不祥之文禮釋敬僧祀神
禱鬼扇惑良民令國中四民失業迷惑邪風
犯者
天帝牒下所司去職落名死入酆都墮爲猖
鬼永失人身
一諸法官奉命
北帝受職太玄與眞武佑聖眞君隨班朝帝
其權甚重常有魔王敬畏鬼吏參隨凡出入

則城隍社令並皆迎送不得妄言人鬼喜怒
陰陽神吏必察法官喜怒顏色不令而行如
違則魔王不畏鬼吏不遵臨事不神必爲惡
鬼所侮
註云昔朱眞君教主嘗聚朋友心怒一人
不發言但興念云世間如此不信道法者
可殺之其人竟坐不住及歸吐血而死是
知受酆都法者惡魔護衛意念之間不令
而行
一法官佩正令出入不得令僧尼婦女鷄大

猫畜所見一有所犯令失其靈法官受罰如
出入下令即於袖中將出叩之即便入袖懸
之臂上使人鬼不知陰行也
一諸法官不得參禪念佛流入邪教必失其
眞忘眞必死死入地獄再生人世破形傷體
斷足失明行丐念佛永失中國福德男子之
身
一諸法官不得交合娼妓及舉念非眞每于
二十七日帝降之辰不可遊房三尸上奏必
短其壽大宜忌之

一諸法官不得向北遺便當斗便者必遭惡
患之報
一諸法官常當存神保眞安思靜念一心專
念紫微常存心地如是則四聖衛形九皇保
命
一諸法官每月初五日二十五日乃
北帝主帥天蓬下降之日冝保眞靜念如法
朝誦天蓬祕呪當獲玄感
一諸法官常於玄帝下降日及斗降日當祝
令持印召神令將

註云玄帝乃酆都提刑北斗乃酆都樞妙
破軍乃酆都節度使也
一諸法官交游惡人親近小輩與無德人論
法者北帝靈官書惡斬魂
一諸法官當尊敬度師如敬父母生當恭敬
死後當奉靈於本院師前誦經超度違者三
尸奏惡名書行籍
一諸法官有功於世身未登眞
北帝先詔其度師諧闕取問功過須得度師
保奏善狀則得超度必先度師證品仙階然

後嗣師上超眞境
註云昔天師收六洞大魔時不合殺伐過
甚北帝書惡時玄中教主保善奏帝乃得
超三天大法師位
正令法格
九天定命注生破邪日直元君杜光庭編行
九天金闕大夫六陰洞微仙卿盧埜註釋
埜嘗炷香拜誦紫微黑律寒生毛髮嘗於
鄭公知微處所持酆都正令其運令格式
呪語行用大段不同於是炷香叩問鄭公

先生曰黑律乃法之條例也本法者乃法
之儀格也故酆都一法數宗不同常法然
諸將遵行者黑律爲正也埜須兩存之得
黑律者不傳運令式法無運令式法非
北帝之眞妙當以黑律運令爲全法焉今
埜觀黑律及運令式修用不同得法者凡
召將時祝云依吾式行或云依吾格行
法官欲召二功曹使用當行印叩令則二神
出一叩不至者斬法官誤叩者死
註云況同節制參合行令附叩印召功曹

呪
法官欲召酆都猛將當用指叩玄都正令面
三下三叩不至送御史行刑鐵棒一千誤
叩者死
法官欲召酆都九獄主者收禁罪魂或行刑
考召當用印叩令獄三下三叩不至者送
御史行令銅槌一千誤叩者死
法官召力士使者急將印叩令頭主帥令其
神急至三叩不至送御史行令大鐵槌五
百下法官誤叩者死

法官召酆都八將叩令右三聲三聲不至送
御史準令行銅火棒五百下法官誤叩者
無號令並死
法官召酆都諸符使當用筆叩令符使立至
三叩不至送御史準黑律從條杖鐵火棒
五百下誤叩者死
法官非利害緊急大崇不得輕召景陽宫四
神違者去壽一年流一千里
法官遇狂邪惡崇欲召北陰景陽宫四神用
令左叩三下三叩不至送御史檢黑律從

降十七功出宫聽斷誤叩者死
法官非治魈通者不得輕召二靈官違者去
十功
法官用酆都符命並將黑紙黑書黑印燒化
黑錢甲馬
法官欲召馬宋二靈官當用手撫令面三下
三叩不至送御史將二神奏裁去十八功
誤叩者死
法官非治勑封大魔不得輕召左右禁司犯
者流三千里(凡法官流三千里明受陽報並令人出三千里也)

法官召二眞君以令下叩三聲三聲不至遣
送御史去三功再犯奏裁誤叩者死
法官敬掌行酆都正令大權部轄群魔當朝
夕不住口誦北帝主帥呪(即天蓬呪)
法官領酆都大權正令部轄群魔當朝夕一
心朝禮望北想天蓬眞像長萬丈禮拜誦
呪請炁鍊身
法官欲召御史須當望北口奏
北帝及天蓬大聖宣讀事意然後召之
法官凡有大崇無法可治者然後召御史須

當淨壇行水不得令僧尼師巫婦女犯壇
犯者必死須用符法宜指揮酆都破穢都
尉周傳罡肅清壇儀禁伏不祥驅逐犯禁
法官欲召御史當用正令首叩五五二十五
下立至如主將犯法不至罪加一等法官
當奏聞北帝及天蓬府準黑律行
法官非利害事及鬼神領兵爭戰不得召酆
都全臺官吏神兵
法官欲召全臺官將並係御史魏伯賢主領
酆都全臺三十六將及外院八將及吏係

鄧光遠主領
法官欲召酆都全臺將吏可平打令面立至
如三叩不至當飛奏
北帝請命將兵元帥依律聽旨法官誤叩
者死
法官不得輕召六洞主宫大魔王殺伐過重
必去其功
法官所立酆都法壇或建獄壇必須當壇安
奉天蓬眞像鎭伏酆都威猛魔衆
法官欲召六洞主宫大魔王親征戰鬼當請

天蓬大元帥爲監軍不然鬼兵出九幽必
害生命法官罪當死
法官欲召六宫魔王戰鬼大行作用須當普
召天下名山大川主者城隍社令祗奉收
捉傳獻送迎不得驚動各安其職若法官
輕犯法亦當死墮入幽冥
法官召六宫大魔戰伐魔鬼畢須奏謝
三清玉帝眞王伐殺鬼神之罪不然靈官
滅功
法官召六宫大魔領兵戰鬼須當去令袋開

天獄大叩六聲則六宫魔王盡至法官輕
動者死此乃
北帝親征正法罪禁極重凡召六宫大魔
想天蓬元帥部領鬼兵無數魔卒塞滿天
地雙手捧令怒目變形大叩之
造令式
沖妙眞人鄭知微增修
洞微仙卿盧埜編行
虚元統化真卿提點諸法徐必大註
埜初行法時便參酆都滿天下令有六式皆

酆都令也然黑律正格者利害甚多如初受
法者埜不傳與之待觀其行察其心知其人
方始結罪保盟重奏北帝而付度焉
必大罪如山海莫能言也先師盧(某)得法
於鄭(某)及面受朱(某)譚(某)之妙語人皆言
酆都黑法黑律存乎黑而用乎黑死後必
入地獄為鬼官而無明焉必大親同先師
盧(某)詣鄭(某)祝香而禮請此事鄭(某)先生
曰黑中終有光明現長光還被黑消磨又
曰明極則晦晦極則明此天地之常理也

必大始悟眞師之垂訓且如光中治鬼崇
鬼必知其用若用幽黑之法治鬼神鬼神
雖靈終不知法官之為用也必大炷香啓
問六令不同之說鄭(某)曰六令當以黑律
之令為眞也次則運令式中之令所增些
小亦其眞也餘外之令只有九泉號令一
符者其偽節也乃傳師祕其眞耳若得黑
律正文則酆都事畢矣又何須参考運令
式法乎如必大知其言未察其心察其心
未知行者不傳酆都法也先將地衹付之

若傳酆都不傳黑律令則有誤持鍊之功
法官得無過乎
法官所掌之令令有正格者依格造令則諸
將遵依若失令格則用事不神
法官造令取癸亥日及諸亥日十惡大敗日
受死日等造令極妙造令宜用棗木栢木
楓木桃木梓木爲上其他木不得用之犯
者臨事不成
法官不得傳酆都正令與破傷形體髠流之
人犯者非命吐血死

法官奏名北帝受職玄臺奉酆都法教行酆
都正令掌天曹重任者當保愛形體如同
珠玉不得紋身剪髮破體傷形如有危病
欲針灸者須當啓白天蓬奏聞
北帝告白身中諸神然後始行違者準律
徒三千里永失仙道流入邪教
造令於癸亥日及黑道日將令木及刊匠與
師同登壇啓奏
祖師北極紫微大帝三台北斗玄中大法
聖師四輔醫王玉京化主靜老天君北極

天蓬都元帥鎭天降魔大威力將軍九天
尚父靈魁宗師北極左角都大上將含光
太虛玉眞壽元眞君太玄元帥玄天上帝
北陰酆都鬱絶五炁玄天上帝三天大法
師正一靜應眞君四臺御史魏眞君(列聖位請)
下降香壇受今啓奏(法師宣弟子投詞)及將式香
上度過方刊之刊成未可用先奏後祭用
呪取炁鍊炁方用寶令如神
法官欲奏傳正令付與弟子須先將弟子投
詞向北設壇焚香啓告仍以投詞露一宿

或有神判無點方許傳之
註云昔鄭(某)参酆都祕法玄妙經五十餘
師不得正令得遇朱君令具狀露之舉奏
北帝次日觀之見投詞紙如墨黑其字却
白後有御史判云面奏
北帝詳檢鄭(某)三世以來不遵妖教無破
體傷髪紋身之過在律令行掌佩正令部
轄魔靈濟世去邪安民保國請朱制使保
奏付度仍先關會合司聽㫖又建寧陳法
清具詞投朱某欲受正令露奏其夕三更

聞有哭泣寃聲次日觀之見詞紙皆黑字
亦黑而黑文與黑地不同黑地如漆而微
光其字則灰黑色後判云陳法清兩世為
僧背逆大道為殺為淫不忠不孝又妄自
冒禁干天欲傳正令免死去職師不得傳
方知奉酆都法者職掌天曹大權重任須
得其人始可付度
變令作用
法官凡造令畢惟帝諱二字不敢刊法官同
師詣壇禮奏啓白畢謝罪再拜出壇用紙

包令牌未敢入袋先備淨酒果茗列於
上帝前及備牲醴血臟飯食等物列於官
將前請延帝眞帥將如法行三獻畢法官
啓奏造令誓意却行請閉獄門只開其穴
存見天蓬大帥駕龍領六宫大魔神兵億
萬從穴而入法官上香入拜拜請黑律禁
書祭令祕呪雙手子文存北方昏黑晦冥
之炁入令聞穴中有聲如摧城之聲法官
叩齒五通舉令入袋念集神歸宫呪想北
方有聲如萬魚擲水裏氣象昏蒙肅然幽

冷魔首元帥統領衆神入壇令亦入袋中
縛袋時存見鐵罩罩令念黑風大罩呪呪
畢將正令同紏察印懸於旗上
用將條格
西臺御史魏伯賢條示
一諸法官奉天曹重任宜保固眞元攝養正
氣節慾存神不得非時失喪穢敗本原難
令諸將
法官非降伏大魔及駕空冲景之神則不得
用差御史

法官用將當以至誠臨事謹重賞信罰明
法官非攝典祀及名山大川廟神不得用焦
曾二大使
法官非捉飛天走地聚形散炁領衆神鬼不
得用景陽宫荀畢孫田四神
法官非捉飛天入水入火變化之神魈通下
鬼不得用馬宋二靈官
法官非追攝遠奔閃逃之鬼不得用艾濟黑
達應子揚三符使
法官非追攝能穿地脉之神不得用九醜大

聖(即韓儀)
法官凡追攝鬼神解送傳遞迷附等事皆可
用飛天八將附體考勘皆可
法官非追斬鬼神不得用曾霄
法官凡行遠捉催追及收擒遊空有翅之鬼
並可用馬(存中)曾(宏焦烈)三將軍
法官非顫附擒鬼追魂入體報應通傳不得
用二趙德祥馬膽二大將
法官非當强惡有力變化之神不得用張元
眞胡文仲孫仲武唐伯成四力士

法官非考捉潜山藏水之妖飛空走地之鬼
不得用銅蛇石盈鐵犬劉昇金鵰鮑仲三
使者
法官非考治罪邪禁勘鬼神建獄等不得用
九獄主王元貞等
法官非當兇惡制伏雄魔攝捉英猛之鬼不
得用朗靈將
法官當隨事用將若使失節錯亂則臨事不
神失正道威神
法官應召將吏傳送文字聽令傳旨並用王

安盧見二功曹
法官不得苦勞身體醉酒昏亂喜怒失常飮
酒過度精神錯亂運用失靈
法官凡戰邪魔馘崇用將發兵當守炁定神
如臨白刃
法官每月二十七日值
北極紫微大帝下降初五日二十五日主
將天蓬下降如斗降玄帝降日庚申甲子
三七之辰不得房慾殺害物命醉酒昏亂
忿怒惡言等項地官書惡名籍罪薄

法官過惡甚重非止一身受灾抑且祖宗沉
滯殃及子孫
法官每月七日乃酆都冥官按定世人罪福
善惡書録黑薄列名奏上天府此日必冝
焚修香火上朝
北帝謝過持戒超度宗祖若不警懼修崇
謝過者書名黑籍去禄去壽死入拔舌地
獄永失人身
法官凡遇三元八節及五臘三會之辰偵
北帝冥官引出歷劫窮魂責問罪由州縣

鄉村墳墓所在徃前年代去處罪殃深重
未得赦原而子孫未修薦拔者即殃及子
孫災難自此而生冝行鍊度誦詠靈書(度人)
(經瑞光鳳炁碧革經九眞妙戒)普度沉滯上登南宫功及
十萬名登功籍當得
北帝冥官注善大魔保舉見世名超海外
身證仙階九祖登眞身躋仙境有力士爲
法官消陰鍊陽身無沉滅
法官凡授法與人必注名于籍時過弟子法
壇察詳功過依功奏達度師去世弟子當

啓奏誦詠靈書超度先師祈送名元和遷
校府考功原過進秩仙班
法官凡入寺刹不得登殿稽首低頭叩齒及
入穴窟幽墓之中犯者大魔書惡
法官受職北帝掌九泉號令並許稱北帝酆
都紏察司出入書判要如陽間儀格使鬼
神知其明察嚴重不敢輕犯凡書判鬼神
斷案並依公當理如是冥官詳案材力明
能得冥官保舉昇超仙職
法官佩北帝令不得輕易入廟宇中如經過

不許言笑失節威儀失度當廟神祇依理
迎送犯者去壽
法官行持公正終始如一半紀之間精勤如
故則主壇及合司將吏保名
天闕隨品昇遷
法官應得王民禮信財帛金銀除飬道外分
畢許贍家衣食餘收買香燈奉
聖餘外施惠人鬼
註云惠陰則鍊度孤魂或奏
上帝北帝行赦幽沉罪魂惠陽則救度貧

苦飢寒之人男女無室家者助其嫁娶貧
老而死者助衣棺之類逺途乏食者周其
裹費如力乏不及者常存此念也如是則
地官書名即得眞君之位
法官受命北帝掌行重任度師交將謝恩之
日立旗懸令封印於壇隨意立二字壇治
北帝集治天將駐劄壇院稱治
法官受北帝重任不可過施作用驚動
天府殺傷鬼神過犯重者罰三功奏九德
法官如能濟陰拔陽施功布德恩及千人福

昌後裔



道法會元卷之二百六十五





