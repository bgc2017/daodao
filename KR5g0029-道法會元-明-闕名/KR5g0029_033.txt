










道法會元卷之三十三持十
　上清龍天通明錬度玄科
　　　法事告凈穢符呪水凈壇
　　　祝功曹傳香達信告信香三符
　　　師上香衆諷青華誥
具位(臣)姓某稽首歸命志心上告
虚无自然元始天尊太上道君靈寳天尊太
上老君道德天尊南極長生大帝統天元聖
天尊東極青華大帝太一救苦天尊九天可
韓丈人朱陵度命天尊十方救苦天尊眞人

童子九天生神上帝東華木公上相西靈金
母元君五方五老帝君諸天天尊日君月后
北斗南辰五星列曜玄冥夫人周天萬象高
眞清微宗主眞元妙化上帝太初天君紫宸
太華天帝玉虚明皇道君上清玄一三眞人
三元三宫大帝北極法主四聖眞君雷霆九
司眞君祖師三天大法師正一眞君金闕上
保紫虚元君太極左宫仙公眞君九州都仙
太史眞君僉書三省浮丘眞君宗師金闕昭
凝妙道保仙元君瓊室洞清郭元君福和耀

眞傳元君龍光道明姚元君紫英玉惠高元
君洞陽上宰清虚華眞人青城山通慧朱眞
人雲山保一李眞人眉山混隱南眞人丹山
雷淵黄眞人西山眞息熊眞人泰智冲和彭
眞人洞淵塵外曾眞人浚儀原陽趙眞人清
微靈寳道德正一諸法演泒宗師清微三炁
九霄符章經道雷帝天君十方飛天神王九
天度魂眞宰南昌上宫下宫南陵樞府朱陵
火府靈寳大法司上清黄籙院東極善政院
聚魂五總府北魁玄範府諸司眞宰三界五

天大勳魔王地水陽曹幽冥主宰咸望洪慈
俯垂濟度
臣聞民生太古初無賢愚得失之殊世降澆
風廼有罪福升沉之異蓋原始返終而知死
生之理則因時設教而立遷拔之科示號龍
天通明體純陽輕清而表裏瑩徹由我
慈尊洞慧令幽關朗耀而沉滯昇遷恩被群
生化行九有臣某忝叅正法誓濟含靈兹領
來忱合伸關告今據入意以今告命諸司官
將謹爲召集諸類亡幽開建壇場舉行鍊度

伏願哀矜苦趣大開方便之門委注祥光洞
煥幽陰之境飭仙靈而翊賛攝魂魄以來臨
梵炁周迴金光遍虚空而散彩玉章流演群
靈獲時刻以昇遷成度人無量之功顯洞眞
自然之妙臣某下情不勝䖍禱俟命之至謹
言
　　　諷金光呪
　三境慈尊諸天梵炁下映兆身師歛息規
　中默運金光透出頂門上接霄漢監度衆
　眞法中將吏浮空而至洋洋左右

　　　隨機赴感天尊
　　　告召諸將符
恭奉道㫖謹召上清神烈陰陽苟畢二雷君
玉清左右衛主水火王趙二將軍流金火鈴
威雷大將劉天君龍天飛元攝魂徐符使神
虎何喬二元帥三部使者七眞玉女天醫諸
大功曹從官符吏所佩法籙中雷霆嶽酆諸
司將吏當境城隍里域社令祀典土地正神
壇靖眞官賛化威靈當願不違弘誓齊集行
壇列職分司濟幽拔滯勉宣神化茂建殊勳

一如元降疾速奉行
　　　靈通品量天尊
　　　告役追攝官將符
恭奉道㫖謹請龍天飛元攝魂徐符使同神
虎何喬二元帥各部官屬追攝等神照依元
承事理火速通會泰山沿路土地丘丞墓伯
蒿里丈人河伯河侯山林孟長即今引上所
薦亡某併本門宗親法界孤魂囚徒苦爽等
衆赴旛應召受度超生仍仰禁止狂魂猖魄
善靜臨壇不得因而尅害生人報復讎怨盟

眞有格威禁至重事須遭奉請勿有違速去
速來明彰報應
太上有浮酆都開業道寳章謹當演諷
　　　開清長夜天尊
　　　告通幽符
茫茫酆都中　重重金剛山　靈寳無量光
洞照炎池煩　七祖諸幽魂　身隨香雲幡
定慧青蓮花　上生神永安(三徧)
　師結五嶽印請降三境慈尊恩光下照幽
　關師内運神光爍開鬼户仍取鬼炁吹布

　壇前魂爽乘光而至序立壇前
北魁玉文布靈眞(中/文)上列五星應五行(子午卯/酉中)
東斗聚魂功都成(震)南辰攝魄切角鎭(萬)
西靈追命興生轉(兌)北極召魂獨𨽻遷(坎)
中黄聚靈可韓明(中)紅杏墨黑生鬼魂(坤子/艮)
磨針襪臈從坤現(巽□艮/午坤)靈寳蕆中五斗攅(掐中/文抛)
聚魂攝魄立顯現(卯至/兌剔)太一眞人歌斗章(掐斗訣/北炁吹)
急急召魂如閃電(運/目)感此徬徨赴我旛(离午/剔)
賜汝靈書兮朝上清急急如
北斗玄冥神虎紫光太一夫人律令

　　　告召魂符　表白請亡孤
　　　護魂慈救天尊
咨爾召到亡魂幽靈等衆仰承道力己到法
筵尚恐汝等住世之日大患有身爲風寒暑
濕之所侵被刑戮損傷之所告積怨忿而成
𡨚對稔罪戾而致報償雖脫幻形難忘苦趣
况纏業垢未遂蕩除今按
太上科教特與和釋醫療然後更衣沐浴以
俟朝參謹請
天醫諸大功曹從官符吏追攝等神準奉符

命特與和釋𡨚仇醫療疾患一如律令依應
施行
　　　解𡨚釋結天尊告澄正符
　念想執迷結爲𡨚對想滅念滅𡨚對亦無
天尊慈憫　九夜沉魂　遞相執對　不悟攝因
攝因本無　妄想非眞　凝神清凈　𡨚對停輪
　　　垂慈普濟天尊
　天醫仙靈效職委注道炁攻療所患師内
　運眞元五行正炁徧布魂爽密呪曰
喨㖤呢□啼唎唦訶

太一司命　桃康合延　執符把籙　保命生根
上遊上清　出入華房　八冥之内　細微之中
下鎭人身　泥丸絳宫　中理五炁　混合百神
十轉回靈　萬炁齊仙
　　　黄華蕩形天尊告丹陽符于浴所
　師運眞水降注華池衆魂皆得清凈
龍漢蕩蕩　無形無名　渺渺億劫　黄道開明
神清朗耀　九炁吐精　玉虚澄輝　太霞高明
元始開化　諸天齊臨　三元導養　二象攝生
未度者度　未成者成　已死者化　已枯者榮

蠢動蜎息　一切冥靈　懷胎舍孕　俱得生成
亡者命過　魂歸三清　魄受鍊度　南宫飛昇
今日大吉　皆得光明　五帝鑑映　普告萬靈
天神地祇　及諸河源　五嶽四瀆　及諸名山
洞玄洞虚　洞空洞仙　無極大道　至眞尊神
無窮無極　普監度生　惡根斷絶　玄都記名
衆眞班列　一切咸聽
　　　清水度魂天尊
太上垂慈濟　愍念在寒庭　幽魂無極衆
褰裳多裸形　惟望陽間度　功德及幽冥

一衣化無量　一服俵千生　從今盡冠帶
變化憑火精　受今拔贖後　萬劫離寒庭
　　　妙化無邊天尊
滌垢蕩瑕旣遂形神之清凈恩眞悔過仰瞻
宸極以首陳隨我華旛參朝上帝
　　　總朝上帝天尊
　　　表白引亡朝參
　朝參太上無極大道三境高尊十華上聖
　朝參神霄主教鍊度三師上聖
　朝參演教師眞諸司官將應感眞靈

罪從心起將心懺心若忘時罪亦無忘心無
罪兩俱空此即是名眞懴悔願罪消滅
　　願罪消除　世世生生　常親正教
朝參旣畢懴悔云周退赴斛筵伺候法㫖
　　　宛味希夷天尊
諸仙子等昔有幻身所養必資於飲食魂歸
冥漢云何尚想於飢虚蓋由嗜慾之未忘今
仗加持而可濟了汝妄念登我法門
太上有開咽喉利飲食黄華甘露諸品法言
逐一宣演

　　　告丹陽符于水盂中
唵哩𠰂唏呯吒唏攝華耶(一炁/九徧)
　降太上靈光天中甘露合已眞炁徧布斛
　筵變化無窮悉皆飽滿
　　　玉清惠命頌
　稽首玉清元始尊　稽首金闕虚無帝
　包含造化運陰陽　極處自然無凝滯
　生天生地生人物　五色祥光隨處慧
　度人无量不思議　敢仗祥光來拯濟
　歸命東極宫中尊　歸命十方救苦尊

　毫光遍照三千界　智慧潜通五苦門
　常以廣大威神力慈悲救苦濟亡魂
　指迷惡道返歸眞法橋大度永長存
　　　甘露法王尊
唵□𠰂嗌唏哆唎𠾬吽(一炁/七徧)
悲夫長夜苦　熱惱三塗中　猛火入咽喉
常生飢渴念　一洒甘露雨　除熱得清凉
神魂生大羅　潤及於一切
浩精生法炁　氤氲凝天中　兩曜共澄徹
五緯交相通　三光煥已明　寳氣羅三宫

帝鄕會九老　嚥服百骸豐　金華照光景
身與日月同　念道上聖前　萬劫壽無窮
泠泠甘露滋　法味實難思　騫香流七眞
冥冥何生疑　天厨金飯馨　玉漿名寳芝
普施諸有情　億劫無苦飢　受此法食者
生天登紫微
自然天厨食　普及於一切　沉魂飢渴者
盡沾甘露味　化爲靈寳漿　返陰成陽炁
惟願沉滯魂　上登清都治
妙道生一炁　炁中分陰陽　凝化日月精

燦然流三光　九華合九道　八色煥八方
煥爛洞眞體　流精歸太芒　下生淵泉宫
上列無何鄕　縱體復飛跡　忽然都相忘
七寳流眞結　混沌雜華房　咽服九霞外
安和樂未央
勤修大道法　精心感太冥　黄華眞炁降
五藏結胎嬰　亡者生天堂　飛升朝上清
福利無不遍　此食施亡魂
　　　散食
功德不思議　行者膺福報　施汝法食飡

永生安樂道
諸仙子等受法食而飢虛飽滿聞妙範而苦
惱消除更宜返照回光以伺登眞受鍊謹請
上清神烈陽雷苟神君神化陰雷畢神君玉
清左衛主火趙將軍右衛主水王將軍各部
官君將吏疾速承符受命運陰布陽請降日
月眞精建立水火池沼伺候攝鍊濟度幽冥
　　　朱火流輝天尊
　師建火池告建火池眞火二符
東望榑桑宫　稽首朝鬱儀　太陽洞明景

寥寥何所思令我拜金色候天望英姿
黄華將玉女臨軒降此時
　　　玉光流潤天尊
　師建水池告建水池眞水二符
仰望顧八表維月孕陰精中有太素皇
夫人駕緑軿耀華光二極混明照三清
慇懃求至道五色下來迎
　　　混合百神天尊
　師依法混鍊
中有度人不死之神中有南極長生之君中

有度世司馬大神中有好生韓君丈人中有
南上司命司録延壽益筭度厄尊神廻骸起
死無量度人
　師復位白將吏引亡受戒
一黍高懸儼萬眞之朝會二儀交煥合五氣
以混凝大開冶鍊之門先闢眞元之路謹請
上清龍天飛元攝魂徐符使神虎追攝等官
導引衆魂詣前受戒
　　　香林定想天尊
諸仙子等自曠大劫來恣縱塵情障迷本性

如夢弗覺昇墜無停今奉
天尊道㫖昭示因果剖析玄微使汝開明不
致迷惑各宜洗心悔悟諦聽無譁羽衆同音
宣揚智慧
智慧生戒根　眞道戒爲主　三寳由是興
高仙所崇受　泛此不死舟　倏忽濟大有
當此說戒時　諸天皆稽首
　　　常傳眞戒天尊
原夫無極之眞至道之精混成之妙湛菽虚
靈自一元肇判三景開明天地得之以眞位

品物得之以流形最靈者人受中曰性該具
衆理主宰一身即所謂不壤眞空本來面目
是也初無今古何有死生有死生者特一炁
之聚散耳聚則形成而住散則形壤而空宙
其曩劫一念有差遂致展轉淪入胎卯濕化
托生受形假地炁以成骨肉齒爪毛髪假水
炁以成涕唾氣血精津假火炁以成熱温假
風氣以成運動形旣假合自性附形在眼能
視貪欲色塵在耳能聽貪欲音聲在鼻能嗅
貪欲馨香在舌能食貪欲滋味在身能動貪

欲營爲在意思慮觸法迷眞於是六塵旣入
於六根六欲因之而熾盛不悟色聲香氣之
過乎耳目鼻孔渾若空花滋味過三寸舌入
喉下咽又成何物勞心苦意妄想胡爲自昧
本來認苦爲樂一旦無常到來不知地水火
風之形即時敗壤而根塵染習之業曠劫未
忘遂致考掠之形囚牢之境辛酸萬狀一一
現前長夜漫漫執爲憐憫惟我
祖師上體生恩恢弘正教嘉被我等紹襲眞
宗爲諸仙魂開明道要汝等有縁際遇飱聽

法音政好回頭各各猛省昔爲根塵引誘以
假爲眞認賊爲子因有許多煩惱輪迴生死
𡨚親業累報對無停今旣知四大形體各己
壤空六慾根塵俱爲幻化譬如病眼妄見空
花實無所有有不滅者唯自性法身耳諦觀
法身本來無象非臭味聲色之可擬非見聞
學識之可量大則囊括宇宙小則入於毫芒
昧者如隔千里出入無常悟者不離當處便
到家鄕爾諸仙魂能自悟否觀一切有作必
竟空忘則一切善惡都莫思量正恁麽時獨

露堂堂(下靜)
天地不能包裹日月難耀其光妙用縱横在
我收放尚何死生業累之有哉先達云人若
不爲形所累眼前便是大羅天信斯言也爾
諸仙魂果能究竟至此即得永度三塗五苦
八難超淩三界道遥上清矣倘由未徹當爲
宣傳歸戒付汝佩持歸奉眞宗克臻妙果汝
等一心歸依三寳
　歸依元始法王至眞天寳
　歸依玉宸道君至眞靈寳

　歸依道德高尊至眞神寳
九眞戒曰
一者克勤忠於
君主　　　　　　　二者敬讓孝養父母
三者不殺慈救衆生　四者不淫正身處物
五者不盗推義損己　六者不嗔兇怒凌人
七者不詐諂賊害善　八者不驕傲忽至眞
九者不二奉戒專一
九眞戒者宣告亡靈奉戒專心克臻妙果如
上歸戒皆太上留傳人天仰賴故學道而不

奉戒如濟川之無舟楫安能到於彼岸果能
諸惡不作衆善奉行則戒法抑將焉用乃至
善惡俱泯空有兩忘冥合洞虚永脫輪轉矣
咨爾魂識勉旃勉旃開度符文遂一告給
　　　宣生天籙功德牒
符籙宣傳靈儀佩奉尚慮汝等乍離冥漠久
隔陽光未復眞元曷超仙界惟空洞生神之
㫖明聖胎返本之方七誦重關開頗類丹砂
之七返九轉景靈備正如金液之九還聞之
者離苦登眞悟之者超凡入聖在壇法衆特

爲宣揚法部仙靈引魂受鍊
　　　南宫開鍊天尊
　師行水火鍊度之法
寂菽至無宗　虚峙劫仞阿　豁落洞玄文
誰測此幽遐　一入大乘路　孰計年劫多
不生亦不滅　欲生因蓮花　超凌三界途
慈心解世羅　眞人無上德　世世爲仙家
　　　九天生神天尊
　師存九天委炁䕶度衆魂
　　　諷生神章告水火正鍊諸符

　衆魂悉己受鍊宛如玉嬰足履蓮花便當
　超度
　　　登眞度命天尊
奉白諸仙子等陶魂鑄魄功已畢於九還度
命登眞道乃歸於一致自此昇矣汝徃欽哉
謹請
龍天飛元攝魂徐符使同流金火鈴威雷大
將劉天君神虎追攝官衆護送仙魂生天得
道昇度符詰聽令奉行
　　　宣生眞符誥表白引亡辭謝

辭謝三境高尊十華上聖
　　(和)當願衆魂徑上南宫生天得道
辭謝三霄主教鍊度高眞
　　(和)當願衆魂徑上南宫生天得道
辭謝演法師眞諸司官將應感眞靈
　　(和)當願衆魂徑上南宫生天得道
辭謝已畢穩步層霄効職官君䕶魂昇度
　　送亡焚燎
　師行昇度法衆魂乘光上朝丹極昇入無
　形師解座

　　　回謝
具職(臣)某焚香歸謝
虚皇大道妙有高眞啓教宗師應感列聖臣
適來爲某恭依科法鍊度云周仰荷高眞俯
垂洞鑑尚慮臣學不至道體未洞眞行持或
戾於科規存念罔臻於微妙尚冀哀憐凡昧
開宥愆辜庶俾亡者生天齋主獲福嘉被(臣)
等學道得道求仙得仙上資宗親下及幽滯
盡未來際一切衆生普上法橋無有障礙干
冒威嚴(臣)下情不勝昭謝之至謹言

　諷虚皇神呪經回謝將吏
　　　積功成聖天尊
仰惟上清神烈苟畢二雷君玉清左右王趙
二將軍流金火鈴大將軍龍天飛元攝魂徐
符使天醫功曹從官符吏神虎追攝將吏鍊
度合干神員本佩法籙諸司官屬城隍社令
效職等神鑑今鍊度周圓仰憑法衆諷誦虛
皇神呪妙經特伸歸謝所冀回星罡於天上
撤池沼於壇前護送幽冥均諧超度回向功
德願積功成聖進仙階(和)進仙階

　　　向來



道法會元卷之三十三

















