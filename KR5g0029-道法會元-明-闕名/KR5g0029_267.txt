










道法會元卷之二百六十七盤六
　泰玄酆都黑律儀格
　　　玄都大洞觀明瑞靖沖妙眞人鄭知微編
　　　玄都大洞金闕大夫六陰洞㣲仙卿盧埜註
　埜嘗聞天曹重任無如酆都冥塗不赦之
　獄其官曹乃上古帝王忠臣義士其將兵
　乃操惡兇狂之鬼賞功罰罪滅惡誅兇冥
　曹禁重不可進其階品當依條令或功及
　方升若度師輕易保奏罪犯非輕
諸法官功不及而輕進職者名書過籍死入

　酆都無有出期
法官未交法前度師受詞之後牒將報應分
　明始許保盟奏授失格輕犯者流三千里
　三階九品
　　　初階
法官初受法職充太上三五斬邪初眞祕籙
　弟子酆都總録院右判官都轄六天宫鬼
　神公事
法官次受某籙弟子酆都總録院左判官𠫭
　議北陰六天鬼神公事

法官三轉(某)籙太玄録事都大判官通判北
　陰酆都總録院鬼神公事
　　　中階(昇入佑聖府)
法官受中階許受北極玄天祕籙弟子天一
　眞慶宫典者佑聖府執法大判官主管北
　陰酆都鬼神公事
法官昇中階次受(某)籙眞士元和遷較府執
　法眞官提舉酆都六天魔靈刑獄公事
法官昇中階上品可受北極玄天五炁法師
　靈應輔教眞卿同知酆都總録院鬼神刑

　獄公事
　　　上階
法官受上階初品可特充北帝黑籙五炁輔
　教眞卿紫微執法司令提舉酆都六洞刑
　獄公事
法官受上階次品可特充北極伏魔執法大
　師玄都輔教眞卿紫微執法副使提點酆
　都九獄鬼神公事
法官受上階極品可特充北帝伏魔察訪大
　師玄都上德眞卿紫微執法紏察大使緫

　管酆都魔靈鬼神節制六洞兵馬事
法官並要法職相宜與籙同體方可以制伏
　鬼神
　　　諸將功過條品
酆都御史大夫七日一次巡察天下法官功
　過檢點吏兵諸法官當於每月初五日二
　十五日天蓬下降日乃御史奉天蓬命巡
　察吏兵功過總投詞將吏承準有功有過
　請御史提舉一次
酆都御史檢校將吏不爲從公覺察法官不

可於北帝主帥降日申天蓬元帥請採察其
文奏達紫微將御史奏裁
　註夫欲令將先戒自已己過如山安可令
　將御史當點檢將吏功過將吏當點檢兵
　員功過法官於北帝主帥降日朝修日坐
　壇號令諸將一次不得失典如法官號令
　嚴明御史不能鈐轄號令御史當聽元帥
　奏裁如御史部轄諸將嚴明號令法官始
　勤終怠者御史考察法官投元帥誓狀申
　奏元帥便冝施行度師知其弟子過而覺

　察者免如度師怠心不行覺察與弟子同
　罪
法官几用將吏不應不得便申元帥先牒御
　史覺察如其三犯不應可申天蓬至重者
　具前後將吏不聽指揮單狀奏聞
　紫微帝闕如傳受不明或役使不中節而
　神力不奉命者非
法官差將吏治崇因留人家求祭祀者牒御
　史將犯令將吏打銅槌三百
法官差將遠捉神鬼因而爲害平民及與勑

　封廟神通同受情者牒送御史準
　黑律打鐵火杖八百
法官差將逺捉鬼神違限一時杖一百因違
　限傷人命者斬
法官差將遠出誅邪誤傷無罪之鬼者從杖
　一百如受情放邪走者送御史打鐵杖八
　百如妖邪再回傷無病人命者斬
法官差將傳送文字違一時者送御史從杖
　一百因夾帶廟神通情文字罪亦如之如
　違失文字者送御史從鐵火杖一百

法官差將已收受文字轉授神兵及吏有不
　聽主將差使者先斬後申御史
諸將受法官文字交戰大魔力不勝鬼仰受
　文將吏申明御史不待法官文字一面同
　共差將增兵取勝如御史不能發兵前去
　救應致於失事傷及人命者法官便冝申
　天蓬奏紫微罪歸御史
法官受職北帝日久將黑律檢誦不得失節
法官欲差將戰鬼立獄須牒御史照會發兵
　救應如或不先關聞臨事失節法官降等

諸將吏受法官文字建獄考勘限滿日不得
　報應者合獄官吏各杖一百獄情走泄於
　外法一如之鬼神走失將防獄官吏從杖
　一百如獄吏通𥝠容放者送御史將主獄
　吏杖銅槌三百仍收下主獄吏赴御史司
　却牒御史再差猛將收捉赴獄重勘如鬼
　神走失因傷命者斬若是法官圍罩不固
　號令不嚴行移失節者法官受責處死
諸立旗懸令之所即是酆都御史行臺應諸
　將有敢正視正令者御史將犯將從杖一

　百有敢逆令者斬當有大魔吏兵嚴切䕶
　衛應婦人僧尼不男不女破邪等人爲六
　不祥人敢有衝令者請御史縛魂送天獄
　治罪如御史容情元帥降日御史坐罪
　諸鬼神犯憲律條格
　　　遊魂品
諸遊魂非天年所盡逆喪非命魂非所拘歸
　與在生之人有寃興禍戕害者當告示患
　家多備科規功德超度即令神將一員押
　送東嶽受生仍申嶽帝爲受害之家解釋

　牒東嶽受生案遵行
　註所謂功德者命道士誦度人經生神章
　妙戒經鳳炁經告行符籙簡文給牒行遣
　不得用僧尼違則反加禍矣
諸遊魂身死無歸不得超度者能於陰府聚
　群結衆變作狂風更改姓名稱神詐聖使
　人顛狂之疾爲害平民荀求祭祀逆拒法
　官符命者當先奏申
　紫微天蓬三官酆都大帝關牒酆都全臺
　官將建天獄布黑風大軍申寶春宫主帥

　主獄大神收禁候獄中現影現形畢却逐
　一名專牒(某)將交引出獄引問如獄中未
　現形影或結連邪黨前來爭戰又當重奏
　酆都四聖助威猛將入獄盡數治訖完結
　詞案差將押送酆都仍前啓奏
　紫微天蓬申御史永禁重獄
諸遊魂妄興灾害爭占林壇新立香火爲害
　平民欲求祭祀數爲禍害留人家一日者
　打鐵杖一千十日處斬百日滅形
諸遊魂成古屍子孫傳寃化爲屍勞遍傳不

　止流害無窮者可先牒城隍里社申東嶽
　酆都牒冥官東嶽寃憎案依法先行解釋
　然後差將隨符救療用麻油十斤煎雄黄
　一兩重洗淨雄黄却以棗肉爲圓作七七
　四十九圓又用雷丸書魏帥名熏之吞其
　符仍將雄黄塗其口眼耳鼻七竅用麻油
　一小鍋煎吞藥符仍號令將吏助威入病
　人身體捉出屍蟲如患下洩則蟲巳出却
　用鐵鉗鉗入油鍋中煎之然後奏
　紫微天蓬祭諸將謝恩如傳屍寃重轉多

　法官將隨附之鬼斷治解送酆都所係冤
　傳之魂法官告符命誦度人經生神章妙
　戒經差威猛神將防押亦詣酆都聽
　北帝判下出離幽陰赴受生案超度則人
　鬼分離冤魂解散助成玄帝之行仁有若
　上眞之修功也蓋行此法者則步步存天
　蓬元帥在頂上誦念黑書乃天蓬制魔經
　也
諸遊魂聚入瘟部隨附瘟鬼入人家行流鬼
　炁傳遍生人不止者法官當佩正令召兵

　差將奏天蓬請命牒將用太玄符(即九泉/號令)
　布黑風大罩吹漂人家盡爲大海法官變
　化爲天蓬駕火龍黑霧迸火飛雷走電直
　詣患家用七勑馘魔符於火把中蕩屋一
　次却將天蓬三十六將符多誦主帥呪用
　桃枝煎湯與病人服各要桃湯一大升自
　然汗出仍將桃木書大馘魔符(即韓將/軍符)熏
　之立醒或捉瘟鬼頭附體引問如在人家
　一日布瘟炁者斬七日外仍行瘟炁者滅
　形然法官亦不可便宜殺令須當會隣境

　有德眞官圓結解送酆都聽從
　帝判如係天瘟地瘟别有行遣在魔神品
　中
諸遊魂犯壇衝印逆令背節者法官就聽令
　付王盧捉送酆都御史便宜行事
　　　魔神品
諸城隍主者受九泉號令而敢有逆法者當
　奏紫微天蓬令御史押發權對移社令
諸城隍蔑視九泉號令奉文而不遵行者冝
　追尋赴壇理問如敢有拒逆者飛奏

　紫微天蓬申東嶽將對移社令拒逆不行
　者仰御史就行申明主壇永正對移土地
諸城隍不遵正令者移充社令一月拒逆不
　發者仰御史申明主壇正對移社令
諸城隍與鬼神通情容納境内爲禍生靈知
　而不告者法宫合行紏察且奏申
　玉帝紫微天蓬東嶽聽裁如或不知情則
　法官牒問承牒則罪歸本境神乃當坊社
　令土地也受牒不爲施行公然坐視者亦
　奏裁法官受詞不即關會本境土神及城

　隍事無功而始究問者罪在法官
凡州縣村巿鄉坊有大道上眞香火去處而
　屋宇隳壞香火冷落者法官即行紏察文
　字牒問城隍立限要尋正直神通威猛神
　一員充眞官主持香火城隍受文坐視者
　就行對移充本所眞官土地拒逆不從者
　奏裁法官坐視則罪歸法官
凡寺宇招提廟壇不係上眞香火去處有通
　靈鬼神假其名興崇香火爲福於人者法
　官宜精爲收補就令其充本所打化眞官

　如假託上眞之名爲禍於人但未爲過者
　亦當行曲赦一次責戒不許似前爲害如
　雖不敗上眞香火及曾爲害生人積惡稍
　甚者法官亦宜曲赦免罪罷職不叙别差
　正直威猛官將充替如占據上眞殿宇敗
　其香火者處斬亦宜差城隍選差主管如
　敗上眞香火自出名而占據者滅形不論
　勑封有功者亦牒城隍差神主管如或神
　廟招提爲祅所敗者法官亦不可興如假
　名興崇聚合財物求人祭祀法官宜差將

　追捉赴黑獄禁治
諸土地寺宇伽藍里域土神及社令廟祀之
　神敢有拒逆北帝符命及衝正令不行送
　迎防衛者皆處斬
諸道觀土地及法壇眞靖土地位同城隍並
　受上帝律與城隍同
諸國州府軍縣鎭城隍及宫府道觀法壇仙
　靖眞官經劫修功位至正品紏察司並許
　行牒若有過則對移重者奏裁如里社坊
　主土地神係受東嶽並當行帖如寺宇伽

　藍人家住宅土地係受命城隍只合差引
　指揮不許行牒有過則並許從杖重者處
　斬至重者滅形應祠廟學院獄司土地公
　府土地寺宇官司土地俱同引遣若失節
　者坐罪
法官行地祇正法者並有提舉城隍之職如
　行酆都法者則督視城隍之任應欲追捉
　鬼神差將行捉之時並要先關會城隍至
　重則行九泉號令牒天下都城隍上將
法官領職持令並可誅瘟攝毒應瘟有五等

　天瘟者乃令過惡不信大道背逆靈書
　(靈書者乃度人經生神章大洞經雲笈七/籖靈寶三十六部神霄九炁鳳炁九品道)
　(德黄庭等經道/藏諸書是也)及不忠不孝不仁不義訕
　謗良善輕賤孤貧害物利巳者城隍奏上
　天官差天帝使者檢察善惡報應止乎七
　日魔瘟者乃酆都六宫魔王檢察善惡也
　地瘟者乃東嶽使者檢察善惡其神猛烈
　非常土瘟者乃人家修造犯土府神祇爲
　其檢察也及有廟瘟者乃一方兇惡神祇
　布威令以伏人而行檢察也鬼瘟者乃世

　間兇惡之人死後而英靈不散結聚爲黨
　邀求祭祀而爲害於民也然不係五瘟之
　數蓋天瘟屬天符元帥所掌魔瘟屬六臂
　魔王所掌地瘟屬康張二神所掌土瘟屬
　隨分年王所掌此四瘟者係正瘟也其瘟
　無私行病止於七日之内若七日之外非
　是正瘟乃廟瘟及鬼瘟也如經七日外若
　留住人家求謀祭奉雖正瘟法官亦行斷
　治如爲害至重敢有逆令者先斬後奏
　　　邪精品

諸有形之崇係樹木山林土石動用之物歳
　乆並能爲害又能變形爲人又或令人顛
　狂凡爲禍生靈者須滅其物則其怪即亡
　法官受詞攝問不應須眼觀耳聽心思患
　家左右前後有無古恠石樹枯木及經年
　器用法官紏察得實先尋其物將勇士數
　人變形爲飛天八將碎其物火燬之仍差
　猛將攝其精魄收禁北獄或尋不見者可
　奏聞
　北帝天蓬丐差降陰兵陰雷除馘法官號

　令神將收補精魔永禁北獄仍給符帖立
　限根究收捉重者降將究問如非緊急難
　明之事不得降將犯者臨事不神
諸禽獸蛇龍魚蜃年久歲深亦能變化人形
　興妖作怪者至大者立廟無元姓之神有
　立功修德福佑生民人心歸向者則城隍
　社令舉保嶽府進補充一方本祭香火福
　神至於功德重者可爲奏聞帝闕或加勑
　封之號有過者法官行紏察正令許得便
　冝施行重者奏裁又可飛奏上帝除其香

　火對移之屬如常爲害人冝者差將攝其
　精崇永禁黑獄仍奏
　紫微天蓬丐差猛將馘滅其形曾傷人命
　者處以重刑
諸邪崇平日爲害生民留人家一夕者處斬
諸邪崇藏留人家若法官正令符到其六神
　合行前迎陳因由於差來將吏併力一同
　攝捉若能奉行正令則免科罪若不順行
　正令者處斬
諸攝捉鬼神收尋不見或有近便鬼神知情

　能訴詞於所差將吏前引防追捉得實者
　法官當行保奏特與超擢有香火去處如
　有功升爲坊主都土地再有功升爲社令
　又能修持不迷邪道遷爲宫觀眞官又能
　護持正道興旺宫觀靖治化人歸崇有功
　者與升城隍之位
諸五通乃魔鬼至靈其上部五通乃金木水
　火土之氣結成其中部五通乃華光山川
　五嶽之氣結成假佛威光以號爲神首中
　部靈官爲神至靈號爲仙聖其下部五通

　乃草木之氣結成有木下之稱即依草附
　木而成祠宇其神飛禍與人而求血食也
　世有三雄通神乃乾坤至靈者曰雄威華
　光那吒也其神雖受命於神霄玉帝而於
　人不能爲害但其性難定也世有大精爲
　精至靈威德備足而至神者祠山也世有
　水鬼爲鬼至靈曰魔者公安二聖也此爲
　水部之至聖耳其神皆畏奉北帝敬仰正
　令不敢犯也犯則有酆都魏(某)鄧(某)行伐
　重則奏裁夫如此等乃鬼神之通爲聖者

　法官可逺而不可敬
諸魈鬼各有等降能爲禍於民迷惑婦女運
　財寶於空室能使貧而富富而貧皆魈鬼
　也至大者曰氣魈乃山川精秀之氣結成
　故聚則爲形散則爲氣不可得而攝捉惟
　有天蓬位下橫身飲風大將左忠信能捉
　之其鬼不能逃隱故北帝天蓬主帥有此
　將能爲世人去此祅禍法官遇有此當奏
　達
　三天玉帝紫微天蓬丐行降差此將叱去

　之又有山魈鬼乃古怪岩石兇惡山神所
　化其知符使一至即化本形宜飛奏
　三天北帝命雷電以去之又曰木魈乃昔
　宗師諸葛孔明助成漢業以木人爲運粮
　卒後木人入山曾經至人所役而足於神
　通故爲木魈又爲木客正此崇也嘗有一
　魈鬼聞羽人遊山誦神霄翠笈羽書乃能
　禮敬神霄歸依正道而有神靈然畏大道
　天條不敢入干正道乃稱神聖入於外教
　爲神大洪山之類而不爲害今山源古樹

　中或狐猴蛇虺藏其中年深亦能變化美
　貌才男少女迷惑移運法官宜奏
　紫微天蓬用威猛大將剪除之又有遊魂
　魈及兇狂死亡之鬼及五魈攝去人魂淪
　入鬼趣乆而通神者又有水魈是魚龍龜
　蛇之精亦能變化人形少男少女爲人之
　大害此只奏天蓬元帥法官移文差將以
　滅之如邪鬼避符逃隱者流三千里逆符
　當符者斬敢視正令者滅形
諸大邪兇妖聞正令而改過歸正道者如法

　官訴其非者天將宜赦如或走失其地神
　盡皆流三千里
　　　肅殺律令重憲緫品
諸魔鬼邪精妖魈魑魅神祇社稷恠崇等現
　形者斬驚人者斬入夢者斬通音者斬發
　迅風入人家不現形爲害者斬逃藏人家
　者斬附草依茆者斬興風浪於江湖者斬
　求祭祀者斬化人身者斬入水火者斬擲
　沙石者斬與人同處者斬當符有觸者斬
　化蛇蟲飛禽入人家及妄稱神聖者斬結

　黨群疑者斩迷人道路者斬無過引人陳
　訴者斬附生人言語者斬敗人酒醋者斬
　放火驚人者斬奸人婦女者斬運人財物
　者斬迷惑男女者斬盗人養牲孳畜者斬
　知鬼神情不通報者斬通泄法官機宻者
　斬敗宫觀香火者斬假佛爲名聚民財爲
　屋宇者斬作人疾病者斬聽人家動靜者
　斬正視壇場者斬(已上斬罪三/十二條)
諸邪崇收人魂命者滅形當符有解者滅形
　傷人性命者滅形逐人六畜者滅形對上

　眞香火高聲應對者滅形敢當號令者滅
　形不伏法官考問者滅形不畏陽明白日
　入人家者滅形持刀弄斧驚恐生民者滅
　形邀求祭奉而聚民財者滅形度界越境
　爲害生人而傷人家六畜者滅形隱藏罪
　邪蔽護者滅形(巳上滅形/十二條)
　埜嗣神霄好生之法無如酆都三十二斬
　十二滅形共四十四條殺令之嚴凛然可
　畏
　北帝御史修此法令正為攝伏奸雄强邪

　惡鬼且今之世人心好偽鬼邪布兇故用
　此制御魔靈也法官宜知此律不可輕用
　夫鬼神犯令至再三方可用此當追念
　玄天上帝下人世降邪之時惟要人鬼分
　離寃魂解散兩全其美天師誅六洞大魔
　道成之時
　道君駕軿言其殺伐過多之咎授以金科
　玉格謝罪超度玄祖始成妙道得為三天
　大法師況於衆人乎若專用殺伐豈不損
　其陰功乎後學冝謹之

　知微聞先師朱眞人曰重憲黑律酆都御
　史以鐵為文以黑為篆收於鐵匣藏於幽
　室及天地劫運所終强雄難制故
　北帝開匣付此律授四目老翁乃傳於世
　若非難治之崇不可用此黑律出不得已
　方始用之為鬼神之重憲也



道法會元卷之二百六十七











