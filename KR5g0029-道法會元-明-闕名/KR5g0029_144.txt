










道法會元卷之一百四十四西五
　太一天章陽雷霹靂大法
　　祈雨行遣
　　　預關
太一天章陽雷霹靂專司
　照應今月(某)日據(某)處(某)人入祈(雨意)
　所奉來詞理難拒抑除已飛奏
　三天雷闕乞雨普濟已定(某)日就(某)處拜
　發奏申及批發九天太一起雷等眞令
　召龍負水行雨合要三界萬靈下所陳地

　方承領前去管幹諸司將佐合爲關報者
　　　太一霹靂十大星帥
　　　飛翼雷公大將軍
　　　雷霆主帥欻火律令大神
　　　中宫主副元帥八宫大神五雷部衆
　　　乾羅答那洞罡太玄四將
　　　神霄玉府五雷部衆
　　　泰玄都省五雷部衆
　　　飛烈七十二將五雷部主者
　　　三萬六千召龍負水力士

　　　瑞光仙師
　　　負風大神雲陣使者雨師大神
　　　九江掌記主者(某)處城隍主者
　　　(某)處潭行雨龍王
　　　(某)處社令行雨神祇
　　　三界五雷直符使者
　　　雷部應干霹靂大神
右仰直日神將(某)準此火急逐一關報並要
各執本色器械先詣某處駐劄一面騰雲蔽
日驅發龍神搬運神水伺候當職呼召立要

應聲明彰報應不得有違故關
　　年　月　日　時關
具　法　位　　姓(某)押
　　　都奏
具法位(臣)姓(某)誠惶誠恐稽首頓首再拜
　上言(臣)謹據某處(某人入祈雨意臣)佩
　籙受法之初誓以佐助道化濟利人物覩
　此迫切不容坐視謹涓今月(某)日節次批
　發號令關召雷神役龍負水措置雨澤前
　來(某)處管内大賜霶𩃱蘇苗救物以全民

食但以　太一大法威禁至重不敢擅行
除申牒天地職司雷霆都部城隍社令管
内龍神等處知季伺候
敕㫖降下雨澤須至具狀畫一奏請下項
　一(臣)奏乞
　　敕命下九天曹局掌劫數罪業眞司
　　特與原赦某處士庶男女種種欺罔
　　冒犯無邊之罪免遭劫會庶得導迎
　　和炁保全民命
　一(臣)奏乞

　　敕命下九天雷司頒告太一六府雷
　　霆(某)處潭洞龍王龍神但干潭湫等
　　處應遇(臣)批發太一雷令起雲雨雷
　　電但干符檄到日即時依應施行
　一(臣)奏乞
　　敕命下太陽宫速與收歛陽光併下
　　羅㬋計都雨宫升騰陰炁起雲昏暗
　　天地召龍負水普施甘雨
　一(臣)奏乞
　　敕命下雷司火急翻下當部行雨雷

　　　神貼同城隍社令並敕下東井箕星
　　　西方畢宿南方張宿翼軫星官翻下
　　　當季行雨龍神驅斥雲龍大布甘雨
　　　又恐(臣)未奏已前已準敕下封鎖潭
　　　洞龍神不敢擅便移易但乞指定某
　　　處龍王限雷令到日疾速押起神龍
　　　搬運神水遍布霶𩃱救甦禾稼
　　一(臣)奏乞
　　　敕命下太一陽雷霹靂專司碧玉内
　　　院並雷霆蓬萊等處天雷部龍雷部

　　　神雷部水雷部社令部太一元君水
　　　府九江掌記專司各差左右龍王二
　　　使者起雲驅龍致雨合干雷帥天神
　　　七十二將三十六司飛捷雷兵等火
　　　急降赴(臣)行司日夜不住監督雨部
　　　驅斥雲雷如期連日大降甘雨救濟
　　　萬民
　　一(臣)奏乞於奏後不住批發催雷起雨
　　　但干眞令猶恐陽光熾盛龍不出潭
　　　雲炁不聚是致龍神畏懼陽光不能

　　　負水行雨欲乞降㫖徑下太陽宫委
　　　引駕將軍高步火城騰雲掩日庶得
　　　龍神出潭運水連日降雨早賜報應
　　一(臣)奏乞
　　　赦(臣)德行淺薄妄動雷霆呼吸風雨
　　　上干造化死有餘罪欲望
　　　天慈特賜許臣便宜行持願降正眞
　　　自然諸天生炁道炁並五雷金光眞
　　　炁下注(臣)身宫室清明易於號令雷
　　　霆檄召風雨

右(臣)謹謹畫一具狀飛奏
太一正元雷祖轟天大帝(陛下臣)恭望
睿慈允(臣)今來逐一奏請事件即賜
敕命下三界眞司雷霆雲雨霹靂電部龍神
等處敕命下日不移時刻依應施行早使山
川出雲神龍負水遍布甘雨甦生萬物上彰
恩造下副哀祈臣冒犯天威下情無任瞻
天望聖激切伺恩之至謹昧死奏
聞伏候敕㫖謹奏
　　年　月　日具法　位(臣)姓(某)狀

　　貼黄
　(臣)奏爲(某)處缺雨投(臣)法壇乞依
　大法請雨蘇苗以救民命事伏候敕㫖
　　倚黄
　敕命乞
　降付太一雷司五雷都部疾速依應施行
　　聖后
具法位(臣)姓(某)誠惶誠恐稽首頓首再拜
　上言(臣)謹據某處(某人入意)遂於(某)日敷
　奏三天乞降敕㫖並奏

　雷轟大帝闕下請　睿㫖下指定(某)處龍
　王取水行雨除於當日批發　九天太一
　眞令役使雷神召龍負水併役(某)潭龍王
　併力搬運神水大降雨澤外臣切慮本境
　居民積造惡深罔知悛改又或兔氣上衝
　天曹譴責是致甘雨不降禾稻焦枯若非
　雷令之頒行曷使旱妖之殄滅(臣)謹遵師
　授建立雩壇呼召雷神顯揚大法若蒙即
　賜過宫解釋前件過惡併水火饑餓之厄
　早降甘雨普潤根荄救濟旱傷實出慈造

　伏念(臣)德行淺薄濫掌雷霆冒昧行持死
　有餘罪仰惟　大法曠古救人(臣)不避
　雷斧之誅謹具奏　聞者
右(臣)謹具狀昩死上奏
掌法聖母元君(聖前)恭望
睿慈允(臣)録奏早乞　過宫上御
轟宸特爲本處萬民哀請特賜　赦原惡業
罪障得免水火不常之厄必使得全口食不
致饑餓即乞　敕下雷龍雨部早與遵依已
申牒符命廣賜霶𩃱雨澤救濟禾苗施行(臣)

誠惶誠恐稽首頓首再拜謹具奏聞伏候
昭報謹狀
　　年　月　日具　法　位(臣)姓(某)狀
　　　貼黄
　(臣)奏爲(某)處萬民適逢旱數聚神祈禱乞
　賜慈悲解釋庶得感應事伏候睿㫖
　　　倚黄
　乞降　勑命頒下合屬解釋施行
　　　内申
具法位姓(某)

　照得本司今爲(某人入意)事係急切拜
　發奏狀一函重封印全謹謹上詣
　三天金闕請進須至申聞者
右(某)謹具狀上申
三天門下上清天樞院眞君恭望
聖慈允今所申體念某爲民見今荒急無雨
乞降霪𩃱救甦萬物乞進奏立降
敕命頒下施行伏候指揮謹狀
　　年　月　日具　法　位　姓(某)狀
　　　又申(照前/申式)

　拜發奏狀二函重封印全謹上詣
　雷祖天帝(闕下)
　九天聖后(闕下)請進須至申聞者
右(某)謹具狀上申雷祖闕下引進仙官
　　　碧玉奏狀
具法位(臣)姓(某)
　照應本司今爲某處(某人入意)所奉來
　詞理難拒抑聚神禱雨無不精虔但田疇
　龜拆雨澤未降陽光熾盛雲不出洞龍不
　出潭所以不能負水行雨民心熬熬日夜

　憂懼士民仰望雲霓深恐損傷民食有虧
　國家稅賦難保性命又恐本司未行持之
　前管下潭洞已准
　帝敕封鎖不敢擅便移易若非雷令頒行
　不能驅此旱魅來誠懇切不容坐視合行
　依按玄章律令依法請雨除已録奏
　三天乞降敕命並奏雷祖帝闕諳降
　睿㫖指定某處龍神取水行雨及奏
　九天聖后乞過轟庭爲某處萬民解釋劫
　會並水火饑餓之厄請降甘雨救濟禾苗

　並牒雷部威神外取某日節次批發
　九天太一眞令召龍負水行雨其事正𨽻
　内院主行須至奏聞者
右(臣)謹謹具狀上奏
太一碧玉内院大天帝(聖前)恭望
聖慈照今已具奏聞事理特賜
慈悲以太一碧玉白蓮眞水付太一雨部使
者霹靂十神天章司七十二將雷公都部當
季行雨雷神(某)處行雨龍王徑會集(某)處潭
洞龍神立便於各部潭洞搬運神水伺候

帝敕行下驅役雲龍布行甘雨大降霶𩃱遍
滿四郊庶得霑足田畒保全民命顯明
大法開化人天臣干犯聖威下情無任戰
慄之至謹具狀奏聞伏候玄㫖謹狀
　　年　月　日具　法　位(臣)姓(某)狀
　　　九眞君申
　其事正𨽻專司主行風雨須至申
　聞者
右(某)謹具狀上申　九眞列位恭望
聖慈照今來已具奏　聞事理督發太一雨

部霹靂雷將合干威神雷公都部(某)處潭洞
龍神立便星夜搬運神水驅役雲雷布行甘
雨遍滿四郊霑足田畒保全民命顯明
大法開化人天(某)干犯　聖威(照前/結)
　　　太陽
　切縁陽光熾盛陰炁不升所以地不興雲
　甘雨不降正𨽻星宫主行須至申　聞者
右(某)謹具狀上申
日宫太陽炎光帝君(聖前)恭望　聖慈照今
來已具奏聞事理告下太陽宫炎光散輝眞

仙童子速歛光芒升騰陰炁檄發太陽下所
管星宿同共措置雨澤救蘇禾苗保全生靈
性命顯明　大法開化人天(照前/結)
　　　二十八宿
　其興雲致雨召龍負水正𨽻星宫須至申
　聞者
右(某)謹具狀上申
上清二十八宿星君(聖前)恭望
聖慈照今來已具奏聞事理乞
告下各星宫調和炁候升騰陰炁措畫雨澤

驅起神龍興雲致雨隨檄從令大彰報應以
副萬民懸懸之望(照前/結)
　　　羅計
　切縁陽光熾盛陽炁不升山川閉塞雲陣
　不興召龍負水正隷星宫主行須至申
　聞者
右(某)謹具狀上申　神首隱曜羅㬋星君
神尾暗曜計都星君(聖前)恭望
聖慈照今來已具奏聞事理不移時刻請過
日宫同共措置雨澤併檄發嶽瀆山川升騰

陰炁催發箕畢翼軫四宿恊心運功如期降
雨大施霶𩃱普救旱傷利濟生民保全性命
顯揚　大法開化人天某干冒聖威(依前/結)
　　　太一元君
　其召龍負水正𨽻眞司須至申聞者
右(某)謹具狀上申　太一元君(聖前)恭望
聖慈允今申請即賜督發九江四瀆泉窟龍
淵十二溪河應有水澤去處同共搬運神水
應副某處龍王遍行甘雨大降霶𩃱務在四
郊霑足萬物昭甦全賴聖功顯揚大法(依前/結)

　　　十星帥牒
司額
　照應本司今奉爲(某)處(某)人所據來詞理
　難抑絶切見田疇龜拆禾稻焦枯民心熬
　熬日夕憂懼深恐損傷於民食有虧稅賦
　於國家當此旱傷豈容坐視又恐本司未
　經行移之先管下溪源潭洞已奉
上帝敕命封鎖不敢擅便移易若非雷令頒
　行不能驅除旱魃爲此除已具奏
　三天乞降敕命並奏　雷轟帝闕請降

　睿㫖指定(某)處潭洞龍王取水行雨及奏
　九天聖后乞請　恩命俯爲當境小民解
　釋劫會水火饑餓之厄特降甘雨救濟田
　禾外謹取(某)日批發　九天眞令召龍負
　水其事急切正𨽻主行須至專牒者
右牒請遵依
太一雷令會同副將雷吏督發雲雷電雨部
並當季行雨龍神及某處潭洞龍神城隍社
令諸神齊赴行壇各揚厥職即便驅龍捲水
掣電興雲震霹靂於長空降霪𩃱於大地救

甦民命霑足田疇恊成大有之年以慰兆民
之望式彰道化以廣　好生星火奉行立
希　昭報謹牒
　　年　月　日　時牒
具　法　位　姓　押
　星帥七十二將都天雷公欻火嚴度四將
　天雷部龍雷部神雷部水雷部(某)州社令
　雷部城隍(某)處潭龍王左右二仙龍王九
　江掌記神司已上各牒並依前式
　　　九江掌記神司

　其事緊切所有搬運神水正隷神司須至
　專牒者
牒請遵依太一雷令不移時刻檄動九江
四瀆泉窟龍淵十二溪眞應有水澤去處並
(某)州某處龍王龍神取水行雨限當日驅斥
雲龍大布甘雨保全民命顯明大法開化人
天有功即與保奏　天庭遷階進職如違别
奏依玄律施行
　　　欻火
牒候到速依　太一天章陽雷律令不移時

刻下降壇場宣靈顯聖轟雷閃電鞭起懶龍
速登雲陣吐水致雨大賜霶𩃱連日傾盆以
爲明驗庶使根荄普潤民命復甦不遭饑饉
之憂共享豐登之樂有功遷賞毋得曠違式
弘利濟之功丕廣雷霆之化大彰報應
勿誤行持專俟　霆威以昭　玄感謹牒
　　年　月　日　時牒
　　　祈雨再奏昊天狀(雷祖/此式)
具法位(臣)姓(某)
　右(臣)檢會已於今月(某)日具録椷封爲(某)

　府(某)縣(某)處雨澤愆期陳乞敷奏請降甘
　雨以慰生民之望自後雖蒙感應未能霑
　足(臣某)深慮劫運當期下民業重倘非霪
　霂曷救焦枯伏念臣受法之日誓以闡揚
　正法利濟生民上賴大道好生用敢再
　干造化須至録狀奏　聞者
右(臣)謹謹昧死録狀上奏
昊天至尊金闕玉皇上帝(玉陛下)　恭望
天慈允臣所奏特頒　敕命徑下掌劫會罪
業眞司合干去處　原赦本境生民一切罪

咎仍乞降　敕㫖行下碧王内院天章雷司
差降太一十大星帥欻火律令大神鄧(伯温)
雷公閻世衝碧玉内院行雨仙龍押起(某)處
潭洞龍神立便開放潭洞搬運神水釀成雨
澤的限今月某日某時分顯動陽雷震轟霹
靂大離雨澤普救焦枯拯生民性命之憂免
饑饉流亡之苦實荷　雷霆之造普霑
大道之恩干冒　天威但臣某下惰不勝戰
慄俟　命之至謹奏
　　　碧玉奏狀

具法位(臣)姓(某)
　照應(某)昨於今月(某)日已具狀　奏聞爲
　(某)處(某人)投詞自(某)時以來雨澤愆期陳
　乞請降甘雨以慰千里生靈之望於(某)日
　已蒙感應切縁雨澤微細未能霑足今來
　欲乞再降　敕㫖添賜碧玉白蓮神水付
　左右二仙龍王勒三萬六千負水力士搬
　運於(某)處諸鄉周匝行雨乞以三日爲霖
　庶得地脉浹洽成就豐年以副合郡士民
　之望未敢自專須至奏　聞者

右(臣)謹謹録狀上奏
太一碧玉内院大天帝(御前)恭望
聖慈允(臣)所奏早賜聖㫖降付内院依應
施行(臣)冒犯宸威照前結
　　　太一元君九位眞君申
具法位姓(某)
　照應(某)昨於今月(某)日具狀爲(某)處入意
　今來已準　帝敕差降内院二仙龍王等
　負水行雨但雨勢未大不能霑足今來欲
　乞再賜　敕㫖督發左右二仙龍王雷公

　都部飛烈七十二將霹靂萬神召龍負水
　力士九江四瀆泉源龍淵十二溪河並見
　今所指(某)處龍王各各恊力同心督勒負
　水力士同共搬運神水蒸鬱濃雲的限於
　今月(某)日(某)時齊集行壇顯動陽雷震轟
　霹靂降霔甘雨大施三日之霖成就豐年
　以副萬民之望未敢自專須至申　聞者
右(某)謹具狀上申太一元君
太一主雷霹靂九位眞君(聖前)恭望
聖慈允今哀懇即賜聖㫖頒下合屬咸祈

依應施行(照前/狀結)
　　　雷公欻火牒
司額
　檢會本司已嘗於今月(某)日具牒爲(某)州
　(某人)等請降甘雨以慰生民之望已準
　敕命下掌劫會罪業眞司願赦本境下民
　罪咎差降龍神行雨(某)日已降霢霂之雨
　不能霑足又不見顯動陽雷安能驅除旱
　魃本職於某日時登壇作法召集合干龍
　神斬鵝設誓野祭必欲動雷大降甘雨雖

　蒙感應未能霑足深慮劫運當期下民業
　重天不降雨萬物受炎照得當職受法之
　初列九祖爲誓願揚大教濟物爲先今見
　世民饑荒情實迫切除已再具狀上奏
　昊天金闕　雷祖轟天大帝(闕下)乞降
　敕㫖付太一碧玉内院差降左右二仙龍
　王督勒負水力士捧碧玉白蓮神水變化
　雨澤及乞頒下太一天章陽雷專委威神
　同飛翼雷公押起某州某處龍神立便開
　放潭洞搬運神水同共措置雨澤於(某)州

　管内顯動雷聲普降甘雨仍以(某)日爲始
　至(某)日終三日大降霪𩃱保全民命及牒
　飛翼雷公照應立便奉行外所有太一起
　雷眞符連黏牒前須至專牒者
右牒請遵依太一起雷符命照詳備去事
理務要宣靈顯聖疾速奉行霹靂交横大降
甘雨本職守候響答以憑回奏三天幸勿
故違雷轟號令故牒
　　年　月　日　時牒
具　法　位　姓　押

　　　請將牒
司額
　檢會本司已嘗於今月某日具牒爲(某)人
　請雨救旱於(某)日已得雨澤感應但雲陣
　乍開乍合雨陣微少陽雷不動不能驅除
　旱魅委是某處管下四郊田畒久乾須得
　三日霶𩃱可甦萬物除再具狀飛奏
　太一碧玉内院及申太一元君督發左
　右二仙龍王負碧玉白蓮神水同九江四
　瀆並所指(某)處龍神龍王遍行雨澤約以

　三日爲霖庶得地脉浹洽驅除旱魅下副
　民望本司今取某日備素鵝野祭設誓請
　雨普濟萬物須至專牒者
右牒請詳前備去事理體　太上好生之德
憫小民請禱之誠即便集降行壇受霑薄禮
轟雷掣電大施霶霈之霖救旱消灾轉作豐
登之歳牒至火急奉行故牒
　　年　月　日　時牒
具　法　位　　　姓　押
　十星帥都天飛翼雷公欻火七十二將神

　霄玉府五雷部衆泰玄都省五雷太一碧
　玉内院左右二仙龍王五雷部主宰九江
　掌記神司主者城隍主者某處社令神祇
　某潭龍王八卦大神乾羅答那洞罡太玄
　四將瑞光仙部已上各牒並依前式
　　　引式
司額
　照應本司今奉(某)州(某)人狀稱(某)處地分
　乆缺雨澤祈禱未應萬民憂惶性命未保
　乞依大法請雨謹就某處拜發奏申文

　字畫一下項
　　　一奏狀一函謹上詣
　昊天金闕門下請進
　　　一奏狀一函謹上詣
　雷祖轟天闕下請進
　　　一奏狀一函謹上詣
　太一碧玉内院投進
　　　一申狀一函謹上詣
　天章雷司九位眞君門下投進
　　　一申狀一函上詣

　太陽宫投進
　　　一申狀一函上詣
　篷萊都水司投進
　　　一申狀一函上詣
　羅㬋計都星宫投進
　　　一申狀一函上詣
　太一元君門下投進
　　　一申狀一函上詣
　二十八宿星宫投進
　　　一申狀一函上詣

　太一四眞人門下投進
　　　一公牒一道徑至
　太一天章司七十二將前投下
　　　一公牒一道徑至
　都天雷公前投下
　　　一公牒一道徑至
　欻火律令大神前投下
　　　一公牒一道徑至
　九江掌記主者前投下
　　　一公牒一道徑至

　(某)處潭龍王前投下
　　　一公牒一道徑至
　(某)州城隍前投下
　　　已上文字逐一分明投達須至出引
右引付　五雷直符三界四直功曹當所土
地准此指揮遵依　玄章律令如法齎捧飛
騰上達遍至諸司投達應在雲路之上不許
時刻住滯毋令損拆並要體念今來救濟萬
物急切事理務在用心請雨下降有功保奏
言勞遷職以爲効信如或違誤定依

雷轟元降眞令施行
　　年　月　日　時引
具　法　位　姓　押
　　　謝雨言功章
具法位(臣某)誠惶誠恐稽首頓首再拜
　上言臣謹按　天章法留後世條許濟人
　賞善罰惡各有品式臣仰蒙
　天地好生賜臣炁命遭逄大法皈命至眞
　佩受以來夙夜憂懼功無毫髮罪積丘山
　上賴　洪恩未賜誅戮誓竭愚短濟物利

　人臣昨據某入意隨蒙感應降雨霑足人
　心慰望豐年可待臣敢率勵士庶置備凡
　儀就某處取(某)日開啓轉經禮懺修設
　五雷謝恩清醮(若干)分位拜上朱章言功
　謝雨(臣)切照當日口啓陳願祈求曾乞
　天官役使吏兵及天地水三官水陸里域
　諸官君正炁助道興化並
　天地龍神及臣所佩法籙太一天章陽雷
　霹靂十大星帥太一十神七十二將雷公
　都部閼伯馮夷欻火猛吏直符天雷神雷

　龍雷水雷社令雷部承受齎奏將吏及(某)
　處眞官土地䕶法龍神(某)處城隍主者社
　令正神有功勞者重乞言功遷加仙秩從
　一等至百等至千等如　天曹秩品資格
　遷署職位毋令失意　天官地官水官三
　洞五雷法籙威神受功事竟各還本位佐
　助(臣)行持大法靈通隨心應効所有(某)處
　龍潭主者行雨有功乞特加遷職位激勵
　後來受功事竟復還元潭恭惟
　太上無極大道諸君丈人三師君丈人降

　下正一生炁流入(臣)身中令生炁眞全宿
　業消去四體輕强三尸墮落九蟲沉零學
　道棲身心開意悟曉知未來長生乆視神
　仙度世得見太平願醮宫某等合家長㓜
　並乞延長壽命解厄扶衰凶惡不侵吉祥
　駢集臣恩惟
　太上分別求哀臣愚謹因二官直使飛龍
　騎吏左右龍虎君各八十一人操臣拜上
　謝雨言功都章一通上詣
　(某)曹某宫伏須

　告報臣誠惶誠恐稽首頓首再拜上
　進以　聞謹言
　年　月　日具位　章於(某)處拜上
太上無形無名無極大道至眞自然七寶(玉陛下)
　　　　　　　(臣)屬(某)州某院(某)靖焚修
　　　發章引
司額
　本司今爲雷帥龍神城隍社令等拜發謝
　雨言功都章一函重封印全徑詣
　三天金闕門下上清天樞院請進外須至

　引者
右引付雷壇當日雷神天界功曹准此指揮
立便捧詣
天司依儀請進在路不得住滯損污火急依
律施行故引
　　年　月　日　時引
具　法　位　　　姓　押


道法會元卷之一百四十四











