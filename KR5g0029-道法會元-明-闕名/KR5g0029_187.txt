










道法會元卷之一百八十七面九
上清五元玉册九靈飛步章奏祕法
釋三將軍
三將軍所以管三天門章奏通進事凡遇拜
章先當申合同符契以憑章書到天門合同
進入者也而存神之始便見唐將軍執符在
前左葛將軍執戟在前右周將軍執節在前
中正一存想謂唐將軍從左腎出葛從右腎
出周從心中出兵士各三千萬衆悉朱衣赫
然旣三將軍從吾身而出則三天門下先所

申者有以異乎然均之唐葛周無以異也若
憑存變登車至天門下車之時留諸官吏不
入惟與周將軍引進則三將軍自身出明矣
身中三將軍始者胡爲得唐葛周之姓名乎
謹按
太上正一盟威肘後修用祕訣云三將軍者
上界道君天尊中部神將也常在太上左右
不下人世籙中三將軍乃人身自有之神身
佩眞籙心腎之神與上三將通應功滿者
太上使下迎之謂之得道兆能依祖師所授

口訣謂如唐將軍自左腎從左耳出初存如
半寸長立眉間光華之池次長一寸離光華
在身左便長八尺一寸離身忽長八十一丈
從兵三千萬在左衛護葛將周將出法並同
由是觀之得非以身中三將軍合上天三將
軍内外混合妙道自然外而申啓有所憑内
而存合有所賴天尊雖逺近縁泥丸宫可見
吾身三將軍因上天而得此名矣若夫遣章
至天門候三將而進倘非存神混合寧不投
空所以三洞中隱正一宣行正一輔三洞者

也今洞玄闡祕得正一以質之其道明矣
釋上章
世法尋常具祭酒名銜一通奏狀便欲上達
三天金闕仗功曹符使齎傳而已至於章法
存内合外重緘護封擇日面方諄複敬謹夫
豈越三天金闕者哉蓋章法與常奏不同古
者上章以章書宣畢即以書刀魚鴈鎭太清
左右操伏存拜玄感報應而章書只留靖中
至三元日依法斷章至唐以來始於拜畢而
後取章封印於壇西北燒之少變古法矣近

世自謂非假文翰莫能通眞世傳三法謂如
遣章只付二天丁傳奏又況古法寖乖妙訣
難遇鄙見臆度終有窒礙夫章者神朝玉闕
目擊道存初學未能徑造亥徴則由遣章而
存章存而拜章眞積力久融會貫通非外人
之所能測哉雖自己亦不知其所以然至若
奏表狀文則惟曹省類進凡詞豈能達於帝
御大法曰玉清晏居大羅上清安處無色玉
皇緫治種民章奏皆類泰玄都省惟太清眞
師日逰職曹日覽億機别有玉司便曹官將

億千萬衆主者千二百官所以章詞並詣太
清舊法引進詣天樞泰玄則曰乞不以諸處
章表爲類徑爲通奏詳乎此可以明矣
釋章格
師曰大章不如小章小章不如心章心章不
如口章古者通眞達靈惟以默章口奏自靈
寳飛玄三炁玉訣始有心章之式所以寓此
誠於香火中上達也心章高三寸用師中指
中節其字大如黍米以一行累之恰用黍米
一十七粒則一行十七字之說恐亦祖於此

歟自章書亘古及今一行不過十七字一幅
不過十二行此不易之論奚必深疑然有用
白粉雌黄治定脫字太歲後紙盡可以全紙
續之蓋章書不隔日填太清不隔時萬一脫
誤卒間豈能驟易至於誥續全紙即是亦不
拘幅數奇偶也恐詞有長短務在直說簡明
故大法誥之若誘曰可以治定則書寫不謹
可以續紙而不裁度則必懷坦率詞涉蕪慢
又犯不恭之過矣
釋章中用印

正一祖師以三洞㫖趣淵徴遂祕三洞之訣
而立正一一門章法其始於正一乎玄元道
君親傳祖師以三洞九百三十卷其時九靈
玄妙正一蓋深究之矣然只用九老仙都君
印者以太清同生八老尊太上爲師弟子上
聞於師以九老仙都印也洞玄之道靈寳之
文出自三皇之世赤明之劫已有章奏之格
上清生尸經五老本行經云玉晨乃元始之
弟子故以印通神於祖師非此祖教不得僭
用是以太極流傳靈寳大法之後遂有三重

外封章内十二小印之式要知章法存拜正
一以滅魔召眞宣奏之時自首至尾以符印
鎭之所以攝罡風驅浩炁非曰章書至
太上御前且以諸印雜乎其間也循習至今
不敢違式拜奏之時當以意會
釋上章吉日
凡上章之日六戊戊辰戊戌帝煞合忌日之
外日中吉星皆可上章有如三八謝罪合上
章表之日適偵所忌科猶不禁是亦通融說
也惟空亡時最宜忌之惟擇天門開時爲吉

更能以五符時法推用五符唐符國印時合
天門開時尤爲上吉宜以曆法考之今具合
用合忌日子于後
帝煞日
正月初二日又月内庚申日
二月初九日又月内辛卯日
三月初十日又月内庚戌日
四月十一日又月内癸亥日
五月十一日又月内壬子日
六月初十日又月内癸丑日

七月十二日又月内甲寅日
八月十三日又月内乙卯日
九月十三日又月内甲辰日
十月初八日又月内丁巳日
十一月十五日又月内丙午日
十二月十三日又月内乙未日
道忌曰
丙寅丁卯丙申丁酉壬戌壬辰
戊辰戊戌
諸忌日

六戊絶命歳星六害月晦年破
已上忌日並不可上章
三元日
上元正月十五日中元七月十五日
下元十月十五日
八節日
立春春分立夏夏至立秋秋分
立冬冬至
五臘日
天臘正月初一日地臘五月初五日

道德臘七月初七日民歲臘十月初一日
王侯臘十二月遇臘日
節會日
天節甲午地節甲申人節甲子
天會丙子地會壬午人會壬子
日會庚午月會庚申星辰會辛酉
五行會甲辰四時會甲戌
又吉日
春甲子己巳夏丁丑丙辰秋辛亥庚子
冬癸未壬寅庚申日甲子日本命日

已上吉日皆可用
空亡時
甲巳日申酉乙庚日午未丙辛日辰巳
丁壬日寅卯戊癸日子丑
應章詞表奏皆可忌之
天門開
陽日陰時陰日陽時
釋罡訣
九靈飛步即河圖大豁落罡也元綱流演乃
靈寳玉要輪轉周迴旋斗歷箕回度五常最

爲難步必須記憶習熟之久方敢步之然自
近師流傳只步九靈罡中步一座七星斗却
就斗罡中立拜章章壇只是面西北向天門
尤爲簡便學者信之
釋章信
經曰外齎金寳内質一心科曰質信効心以
財寳爲首財旣可捨心亦隨之非信不通非
心不敬米財信幣正一格也名香淨燭旌眞
誠也青絲代髮者也丹砂代血者也筆墨書
刀備章用也金環魚鴈彰其信也是皆外齎

金寳之事也弟子請章二伏九禮叩頭搏頰
其質心之義乎質心故其意專齎信故其誠
備至若以受跪之物散施寒棲給贍常住一
分贍已一分焚修或事効登還或量貧代岀
則在學士依科而詳審之


道法會元卷之一百八十七


