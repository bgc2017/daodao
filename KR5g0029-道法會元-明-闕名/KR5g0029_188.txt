










道法會元卷之一百八十八洛一
　太乙火府五雷大法
　　　法源事蹟
太乙火府雷者乃
玉清内院之祕法北斗眞炁之化身太乙月
孛之主法也祈禱驅邪斬妖伏精極有靈驗
自唐天寳元年七月丙申水旱蟲蝗毒炁流
行妖邪變現燃燭弄燈偷財盗物攝人淫泆
邀求祭祀是時綿州太守馮祐持誠啓奏夜
夢北陰聖母語祐曰世有不忠不孝不義不

仁造諸罪惡好樂邪神以致魔精尅害邪鬼
縈纏吾今付汝道法普濟人民凡有水旱妖
孽立壇呼召其神即應太守驚覺次日於香
案上得祕文一軸視之乃太乙雷也馮祐得
之乃依法立壇呼召雷聲大震是時太乙元
君現形於壇中應感太守辭禄棄家行符呪
水有功蒙
上帝賜爲紫府眞人後隱於青城山丈人觀
有道士江元亨以師事之三年遂授玄文厥
後吕政卿李巨川張伸之等師資授受區分

人鬼恊賛乾坤不可具紀五季之亂至人多
隱遂無聞焉此皆本經所載聖宋隆興自延
恩殿九眞降御道法尊而正教行希夷陳搏
先生居於華山得其法於石室中此書傳於
西蜀至祖師通玄劉眞人昔嘗在丈人觀收
九天魔女鎖之於八角井繇是大教愈彰得
其雷祖宗𣲖者孫太初趙師古社昌宗吕眞
人近有劉虛正王法進監軍趙必渥其徒甚
衆獨許志高眞人得法大顯元係閬州人任
四川機宜拜通玄劉眞人爲師得法棄官伏

事本師白日昇天之後出蜀自南遊至京師
内院有妖作孽諸法師不能治之眞人以一
符馘妖精長丈餘蒙
上帝賜號伏魔以此號爲伏魔許眞人鶴馭
至福建延平赴馬坑龜山楊教授純陽會見
楊教授衰弱與之丹藥一服返老還童楊教
授妾生一子依然衰老許眞人再到見其子
出拜眞人云是我子了後來取之自後楊教
授歸寂眞人到延平取其子即披雲楊眞人
也同徃西蜀迤邐到金陵良常山中迨至寳

慶元年庚子六月初六日在建康府茅山玉
宸觀天市壇建醮伏魔眞人就火燄中上昇
但留下朱履在火之如新今茅山藏爲至寳
以此
上帝勑賜知天樞院事遂號爲伏魔樞相許
眞人未昇仙時分付將道法及雷篆家書祕
印雷霆都司印都天大雷火印統天印天寳
家書印盡數傳與披雲楊眞人今後祈禱驅
治奏告斗眞先以家書徃來必致感通更有
宣哥伏事我多年亦可傳之披雲楊眞人見

祖師許眞人上昇後復回延平以其母在故
也有建寧府浦城縣黄止堂出守延平貳車
見披雲眞人驅役雷電開現星斗祈禱雨暘
捲舒雲霓皆在指呼有黎君亦川人而力薦
之以此先君止堂令雲莊拜披雲爲師當時
披雲眞人曰伏魔眞人在日令傳與宣哥以
家書徃來請披雲眞人至南浦雲莊因感夢
與眞人夢相同以此披雲眞人先將元得伏
魔眞人道法祕印悉付雲莊爲家書代代相
傳雲莊云僕以夙縁得紹眞教將交度之日

壇墠祭儀整備及請行持則披雲眞人兀坐
而不動莫測其意頃刻鮮血自右鼻流出師
遂起以水盂貯之和丹與酒以誓將打印師
曰人皆以牲歃血吾今取諸身以表血脉相
傳之義汝其謹之又曰太乙之神威烈非汝
子弟所行今不欲顯其名只作正一斬勘傳
焉自先君止堂仕於朝漕于廣先師披雲徃
返必相過如衢之士大夫吾邑人亦慕法皆
起敬之但主帥之名俱未得聞如十二雷神
之姓間有知者而不得其用所以行持者皆

無靈驗雲莊奉此法三十餘年江湖之士慕
名求者亦然以伏魔家書付之崇奉苟能勤
恪虔懇一達家書亦可治病驅邪祈晴禱雨
無不應者而太乙火府之文例不敢泄非惟
此法不可得遇而江南之人聞者亦罕矣嘗
受師言向遇西人則可授之昨授成都碧源
李拱祥得之西矣念雲莊榆景向暮志樂林
泉懶於出山深虞此文湮没他時後學無傳
遂傳之邑人祖審齋逢(吉)黄澄(心)詹(山立)陳
(清溪)等代余之闡教也庸考傳記之載併摭

師訓之言著之篇首蓋西來之法皆簡而要
符無散形呪無韻麗與江南之法不同見者
其無忽焉宋咸淳辛未中和節日眞常雲莊
黄一炫拜述
　　　主法
法主至尊妙道大赤天宫混元上德皇帝
神霄寳鍊太乙祖母元君祝存
　乃月孛星君化現紅髪獠牙身出紅火光
　躶體跣足手執如意
妙通丹華昭烈眞君朱曠

　羅㬋星君化現爲之副將
　　　師派服色
祖師華山處士希夷陳眞人摶
　頭戴上清冠青法服足穿朱履
祖師太極上相通玄劉眞人浩然(字仲方/諱𣈆)
　頂道冠三鬚高頰著褐道衣元係成都府
　青城山大面山丈人觀主有六天魔女化
　一婦人入觀中燒香作孽觀中道衆盡皆
　迯散而去眞人下山忽有一老叟坐於松
　下喚其來曰此六天魔女吾有法度汝歸

　以化之於是筆受其言畢見一青牛在老
　叟前騎而去方知
　太上視之不見矣後高宗詔治大内妖怪
　闡教於青城賜號通玄後一百五十歳
　天書詔侍太清飛昇而去
祖師中天樞相伏魔許眞人(字志高/諱翊)
　頂七星冠肥白面長薄髭鬚皂縁紫道衣
　穿履閬州人氏自㓜愛清淨入青城山出
　家十三四年而通玄眞人將飛昇曰汝急
　來吾以法授汝汝道南行流傳六百弟子

　先生自得法後逰江南寧廟朝詔入内伏
　魔兩住名山後管轄天市玄壇建大醮醮
　中天書下詔乃入火中但見火雲漲天不
　見而去留兩履于灰燼中如新履今茅山
　蔵爲至寳天書見賜爲天樞相也
祖師披雲勅賜清隱楊眞人(字耕常/諱燮)
　戴道冠面白微笑三鬚著青衲頭已後披
　髪跣足元係福建延平城内馬坑巷内其
　父任教授于蜀江口見許伏魔在後回家
　作純陽會許伏魔見其衰老與楊教授丹

　藥服於妾處生一男子在後許伏魔再到
　延平帶披雲至西蜀建康茅山等處後傳
　與披雲至淳祐間蘇堤禱雨上書請命于
　朝錫以清隱却而不受暨後又傳與三芽
　山玉晨觀薛管轄披雲回至延平傳與建
　寧浦城黄止堂嗣雲莊眞人西蜀宣哥眞
　人就馬坑尸解宣哥坐化山上
火府主法都雷總管太乙元君李(清夫)
　女人相鐵冠青氅衣皂鞋黄裙左手雷函
　右手仗劍變相則三目赤面朱髪掃天碧

　衣皂褖紅裙朱履左手仗劍右手握雷局
　　　帥將服色
火府主將威光掌令總監大神丘青
　棗青赤色顧骨巖大面三角眼三牙鬚頂
　㡌内掩心甲外皂團鳳花袍開襟看帶左
　肩有黄結帶兩條皂履(子日)
副將震雷霹靂行令大神王成之
　戴朝天冠美貌鳳眼三牙鬚如孫眞人狀
　柘紅袍碧玉帶皂靴丑日(一本應伯號/明月太子)
散雲飛霧掌令大神陳(一言)

　頂牛耳唐帽白面大耳目腮邊有鬚柘紅
　袍帶上有小黄結纓纏定垂下叉手統袖
　皂履寅日
運風變化青雷大神李德用
　頂皂帽美貌似靈官狀紅袍掩心甲緑靴
　手執鐵棒鐵磚(卯日)
誅魔殺鬼馘伐大神孔(明輝)
　頂牛耳唐帽美貌腮下有鬚紫袍束帶皂
　靴捧玉曆(辰日)
火雷伐惡大神崔(實)

　頂牛耳唐帽面圓白老相垂角眼尖鼻婆
　子相青黄色掩心甲緑袍上紅團花裹肚
　垂帶左手托火輪右手執鐵鞭皂靴(巳日)
　(主火/令清)
水雷洞耀誅伐大神周(明靜)
　頂無耳唐帽赤面天神相或裹吕仙巾懸
　兩帶尖鼻兩腮起無髭鬚青袍肩上有黄
　飛帶執水火鏡足穿朱履(午日)
電光普照飛火大神紀茂卿
　頂牛耳帽赤棗色麤眉大眼上牙嵌下唇

　連腮鬚鬍紫袍緑帶又垂黄帶統袖足穿
　皂履(未日)
驅雷致雨黑雷大神劉(道明)
　翻頂牛耳帽赤黑面三角眼露兩齒上唇
　無鬚連腮鬍淡紅袍上有圍花錦抱肚帶
　四條在上下中有一條左手掐巳文右手
　仗劍皂靴(申日)
飛雷急捉主律大神林(慶子笑)
　牛耳帽面白眉遮過目老人相紫袍統袖
　執鐵鞭皂靴此將充泰玄都省直符(酉日)

玄省直符驅雷大神白(伸)
　短帽横骨面紅白色金觜有鬚白袍掩心
　甲鹿皮護膞腿裙拏鐵鎚或叉手白靴
　(戌日)
三天持奏使者謝(祐)
　交脚幞頭赤面圓眼三牙鬚掩心甲紅花
　袍虎皮腿裙叉手佩家書黄袋足穿皂靴
　(亥日)
　此元帥後身香火在南劍州宋朝封靈惠
　將軍

　　　五方雷(主雷雨/晴風)
東方雷公朱(靖)
　鳩頭青絲髪垂耳黑體褐青錦花袍緋袴
　青裙叉手懸鐵方杖
西方雷神劉(漢祥)
　黄牛相黑袍掩心甲皂汗跨緋褲左手持
　砧右手執斧跣足又云人相黑髪白面交
　脚帽金甲飛帶白靴
南方雷神朱(德茂)
　赤馬相紅袍虎皮掩心汗跨緋褲左手雷

　斧右手金鎚赤脚又云執瓢出雷火穿皂
　靴
北方雷神張(永公)
　白赤狗相白髪垂耳有鬚青袍緋𥚓叉手
　懸雙斧跣足此雷神主煞伐黑霆
中央雷公楊(元昇)
　如神農相豹皮掩心鴉皮汗跨黄袍叉手
　當心披髪赤脚又云執鞭花裙皂靴
雷公大神孟(勝)
　猪貌青黑色頂牛耳帽皂衣紫袍白褲捧

　雷簿皂靴似判官狀
電母大神黄(法彰)
　顔如四五旬婦人面無皺紫包巾耳環青
　道服兩手袖中出電光似馮夷相
風伯大神馬雀
　紫黑色查皺鬼面眼大口開鼻闊兩孔戴
　兩層冠青抺額内黄衣外紫袍風袋右手
　五指開袋口青抱肚黄看帶白褲褐靴
雨師大神陳(元慶)
　美貌慈顔端嚴戴冠披紫服方符珂珮前

　結項上有擁帶左擎青碧壺右手持楊枝
　類紫炁星狀
移雲掩日四丁大神
　丁文廣丁文義丁文通丁文瑩
　鱉頭鱉甲人身手足肉甲迸出金光仗劔
　乘雲各騎黄龍立四方聽令
開壇聽令四大神將
　高刀(一本/諱昇)牛耳幞頭青袍金甲蓮子面三
　角眼黑色捲鬚合口皂靴執雷函
　陶嗣四方面鳳眼五牙鬚赤面兠鍪金甲

　腰帶符手執劔
　崔亮大眼棗色面曲脚幞頭黄抺額金甲
　飛帶皂靴執鐵斧
　趙(公明)面黑色鬚胡穿皂靴金甲皂袍手
　執鐵鞭
直日功曹符使(十二人)
　劉康　章保　吴景　范龍　李保
　史興　焦雲　鄭敏　陳通　吕宣(一本/諱育)
　張顯　孟康



道法會元卷之一百八十八








