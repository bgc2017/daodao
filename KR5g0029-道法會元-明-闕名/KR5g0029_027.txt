










道法會元卷之二十七持四
清微解厄文檢
張神君牒式
元始一炁萬神雷司
本司今據入意當司得此事干利濟不敢
抑違除已恭依清微大法奉行解釋所合
牒請使職疾速飛神馭炁齎持符命徑詣
本命眞司導達情悃請降
洪恩消災度厄告示本家司命六神肅清
内外掃蕩妖氛點檢行年明彰昭報就煩

關集法籙諸司官將解厄合干神員一合
來下協賛行持共弘利濟之功以廣
清微之化毋致違悮佇埃感通須至牒者
右牒請
北極循璇霹靂灌斗暘谷張神君
照驗施行謹牒
年月日時牒
具位姓某押
右牒式急捷不拜家書用此
圓封皮式

牒上
北極循璇霹靂灌斗張神君(節下)元始一炁萬神雷司封
劄司命
元始一炁萬神雷司
當司今據入意本司領詞䖍切事干利濟
難以抑違除就某處依法解釋外切照爾
神人家主宰禍福攸司合行符命劄仰照
驗檢會某人平日所犯一切重罪深愆體
道好生咸從寬宥許以自新善達
天司賜降福祐迎同本司所差天將肅清

内外掃蕩妖氛祇降
仙眞鑒明懇禱照驗某休咎年庚會同於
符牒警策之中分明報應仍遵符命特與
解除然後安鎭家庭匡扶人眷俾令魔無
干犯身有光明所患頓廖壽齡堅永用彰
神化以副禱祈務在
感通毋或稽悞須至劄者
右奉
符命劄下本家司命主者干係六神
年月日劄

具位姓某押
圓封皮式
元始一炁萬神雷司劄本家司命主者干係六神
家書(白札楷書)
門下具位小孫某即日稽首再拜書上
宗師金闕昭凝妙道保仙元君(幕下)某草芥
微生雷霆小吏上明接引獲侍班行夙夜兢
惶無由稱謝某今據(入意)領詞䖍切事干利
濟所合奉行謹爲依法解釋未敢自專重念
某德薄任重過著功微不足以感格

眞靈斡旋造化非資啓波曷遂顯揚謹先具
家書上聞伏丐師慈俯念宗枝垂憐末學即
賜轉聞清微開基演泒承流襲慶歷代師尊
咸加照應特賜提撕請降
洪恩行下攸司特與某開宥千愆萬罪解除
九九三災益筭延生轉凶作吉申命玄曹解
厄列職官君法籙諸司合干將吏下降壇所
輔佐行持奉命持符招眞集聖解消厄難救
濟生民昭示災祥用副凡懇庶使下民皈嚮
大道興行某冒瀆

師嚴伏冀原宥不宣
年月日具位小孫姓某上書
謹遣
北極循璇霹靂神君張靈操捧
上達
内可漏式
宗師金闕昭凝妙道保仙元君(幕下)門下具位姓某謹内封
外角封式
家書一緘上詣
宗師金闕昭凝宫(投進)門下具位姓某謹外封

遞書告會牒
元始一炁萬神雷司
本司今據(入意)領詞難抑除爲依按
清微大法奉行解釋外未敢自專謹先具
家書一封上告
宗師金闕昭凝宫專仗雷威速爲傳達仍
煩會同九鳳破穢官吏五方五龍神君司
命主者里社正神肅清内外掃蕩妖氛計
會玄曹解厄列職官屬翻解冤結顓張使
者天醫治病官吏法籙諸司神員一合下

降恊賛行持示休咎於符牒警策之中解
災厄於身命運限之内請降元皇正炁運
化妙藥靈丹攻退病魔保安身命上廣
好生之德以彰賛化之功專竢感通式符
效信須至牒者
右牒上
北極循璇霹靈暘谷張神君請
詳事施行謹牒
年月日牒
具位姓某押

圓封皮
牒上
北極循璇霹靂灌斗暘谷張神君(節下)元始一炁萬神雷司封
本命符(白札小字)
具位小兆臣某
右臣照應今據(入意)臣領詞虔切事干利
濟不敢抑違謹爲依按大法進呈
元降度厄眞符上聞者
空三寸篆符
右符泄自太虚流布三界臣謹志心端肅再

拜皈命上告
當生所屬本命元辰大道君(道前)恭望
道慈允今所告特賜符命告下九天三界斗
府星垣本命玄曹太歲煞局合干考校去處
咸令照應俯爲某檢前生今世之姓名宥故
作誤爲之罪業區分塜訟消解𡨚憎斡運災
躔免剋戰刑衝之厄超蘇禄馬致和平安靖
之休開泰命宫增延壽筭仍丐賜降正眞道
炁流注患軀申命天醫仙靈攻除疾證俾令
某所祈咸遂所患早瘳克拜更生以爲效信

臣體未洞眞無由面告謹憑法中神君張靈
操捧眞符徑詣玄曹進上以聞臣下情不勝
激切屏管之至伏候昭報謹告
年月日具位(臣)姓某上告
可漏式
當生所屬本命元辰大道君具位臣姓某謹内封
方函式
清微度厄眞符一通上諸
上清本命元辰宫(投進)具位臣姓某謹外封
遞關式

元始一炁萬神雷司
本司今據信人某投丐保安事以今拜進
元降度厄眞符一通謹上詣
上清本命元辰宫投進仰仗雷威操捧上
達毋得稽滯須至關者
右關北極循璇霹靂灌斗暘谷張神君請
照驗施行謹關
年月日關
具位姓某押
解厄符牒

元始一炁萬神雷司
本司恭準
元降玉符所至萬神咸聽今據入意當司領
詞虔切事干利濟理合奉行除已依按
大法符告本命眞司希恩保佑外合行
符牒者
空三寸書符
右奉符牒請
北極闓陽啓陰楊耿二神王神霄玉部飜解
𡨚結顓使者延生保命消災散禍解厄官屬

遭承元降遍聞十方三界陰掾陽曹合屬攸
司咸令照應上體生恩下矜疾苦特爲某檢
前生今世之姓名宥故作誤爲之罪業區分
塚訟消解冤憎斡旋命運限宫比和剋戰啓
迪元辰禄馬超出困衰增益年齡度除凶害
或有犯二十四厄陽九百六之災累劫寃仇
五音呪詛上天譴責下鬼訴誣鬼毒注射魔
魅䧟殃有死有生有已有不已並依符命解
而釋之挽和氣以致祥轉危機而爲福當使
魔無干犯身有光明所患頓瘳實由再造一

如玄科律令急急奉行
年月日牒
具位(臣)姓某承誥奉行
宗師金關昭凝妙道保仙元君祖(舒)
祖師高元宸照法王紫虚元君魏(華存)
祖師三天扶教輔元大法師張(道陵)
圓封皮式
符牒
北極闓陽啓陰揚耿二神君元始一炁萬神雷司封
保病遺煞牒

元始一炁萬神雷司
本司今據入意丐爲保攘事得此除已啓
告師眞祈恩保佑外尚慮某火宅經營塵
勞汩没或故爲誤作致招鬼責神誅或西
整東修干犯天星地煞宗戚搆伏連之禍
𡨚憎興呪詛之殃年命刑衝禄馬衰困時
逢二十四厄運值九六三災念此百凶主
有諸煞謹按玄元禳災之法繪儀像以供
陳仍遭太清解厄之科敕代形而替難兹
行祝置全仗威靈爲此合行備牒請

照驗即爲禳解天地年月日時災劫諸煞
之神咸遠離於身命管領北司承領代人
一十二宫尊神與替代於災厄怯病魔而
屏迹消沴氣以致祥歛焰霽威旣有凶而
皆攝化身度厄令信受以奉行早祈所患
之安以廣好生之德準教火急施行須至
牒者
右牒上
都天太歲地司猛吏殷元帥請
照驗謹牒

年月日牒
具位姓某押
牒皮式
牒上
都天太歲地司猛吏殷元帥元始一炁萬神雷司封
遣白虎牒
元始一炁萬神雷司
今據入意本司得此事干利濟理難抑違
除已啓告
師眞請恩施行外切惟

好生惡殺廣
太上之慈仁趨吉避凶著
聖人之易象旣有犯威靈之赫奕亦宜遵
教法以遺禳爲此合行牒請
照驗煩爲督勒本家司命主者五祀六神
轄起五方爲禍白虎之神内外干係一切
神煞各率厥類齊赴行壇飲血茹毛旣來
歆於祀事垂頭妥尾速遠離於民居更無
吞噬之謀悉化慈悲之念返歸空界善降
吉祥牒至準

敕星火奉行須至牒者
右牒上
都天大歲地司猛吏至德殷元帥請
詳事施行謹牒
年月日牒
具位姓某押
牒皮式(同前)
牒將保病
元始一炁萬神雷司
本司今據入意當司領詞䖍切事于利濟

難以抑遠除已啓告
師眞請恩保佑外合行備牒請照驗速爲
會同混元天醫官將一合分眞布降混元
先天一炁雷霆金光眞炁五行生旺正炁
運化妙藥靈丹注付某身中退逐病魔消
除疾證資扶命蔕延益年齡或逢運限連
邅或由宿業招感或犯天星地煞是致疾
病纏綿或故氣流殃外邪剋害即與隨事
分解治决毋或留難務令所患早安身體
康健上廣

好生之德以彰賛化之功專竢感通以爲
效信須至牒者
右牒上某將(同前結尾)
祈謝牒將掃蕩
元始一炁萬神雷司
本司今據入意深慮老幻行藏染帶妖氛
故氣又或方隅修理觸犯地煞天星未遂
奠安恐生災咎兹伸投懇求爲奉行當司
得此除已啓告
師眞請降符命特與祛治鎭貼施行外合

行牒請照驗疾速部領將兵監同本家司
命土地六神當坊里域社令主者一合遵
承元降下赴本家隨奉符命奮武揚威擲
火流金蕩妖氛於内外安龍蘇土弭禁忌
於方隅輔正除邪禦災捍患匡扶人道保
鎭家庭昭蕆神功以彰
道化一如天信務在感通須至牒者
右牒上某將(結尾如前)
安謝竈籙
元始一炁萬神雷司

本司恭準
元降玉符所至萬神奉行今據入意投詞伏
念某驅馳火宅汨没凡籠長㓜起居皆托
神明之庇晨昏炊爨寧無冒犯之愆兹因
(某節歳暮疾患)之(期侵)特展懺祈之悃用干法力爲達謝
忱當司得此合與告行元降玉符
空三寸書符
右符泄自太虚流布三界謹請
高上玄靈正竈司命定福府君遵承
元降即爲關會住宅土府四維八表禁將龍

神内外干係五祀六神及行下竃壇左右考
校善惡文武神官俯爲某等檢詳宿今有無
罪咎或不敬三寳裸露三光乖戾五常抛撒
五穀損他益己害物傷生烹飪葷腥燒焚穢
污起居觸突語笑諠譁或西整東修不知禁
忌致陽愆陰過罔自覺知今體
太上慈悲至仁惻隱悉憑
道力恩力符力宥其徃咎開以自新錫景佑
於家庭奠龍神於土府蠲消禍患屏斥妖邪
俾令老㓜相安共享壽康之福室家胥慶長

臻平靜之休公私無非横之虞火盗免侵攘
之患經營遂意克諧財穀之豐起處無魔長
托帡幪之庇式廣好生之德以彰賛化之功
符到奉行一如告命
年月日時告下
具位(臣)姓某承詰奉行
宗師清微元上待宸金闕昭凝妙道元君祖
祖師高元宸照法王清眞紫虚至道元君魏
圓封皮式
元始一炁萬神雷司符告高上玄靈正竈司命府君

解𡨚結牒
元始一炁萬神雷司
本司今據(入意)本司領詞䖍切事干利濟
理難抑違除已啓告
師眞請恩保佑外合行元降玉符備牒請
照驗疾速遍歷三界十方天曹地府羅酆
岱嶽憲治洞天祀典陽間城隍里社應干
考校去處咸令照應特爲某檢會積生累
世以來或有故爲誤犯殺生害命背義忘
恩負債欺心闘爭結訟積諸釁咎搆成𡨚

仇或被五音百姓師巫妄將姓名於有香
烟去處言章呪詛致令疾病連綿未能解
散者宣布符命並令解釋勿爲留難務在
感通以爲效信式廣
好生之德以彰賛化之功須至牒者
右牒上
神霄玉部飜解呪詛寃結顓使者請
照驗依應施行謹牒
年月日牒
具位姓某押

牒皮式(同前)
牒將收魂㔶蓋
元始一炁萬神雷司
今據入意本司得此除已上告
眞司希恩照應分佩命錢隨身收攝依法
㔶蓋外合行專牒請
照驗即便會同神府移星分度主宰北斗
七元星宫仙官玄靈童子玉女三合華蓋
宫上官典者南斗六司護魂童子神府内
藏丕部將吏母天右府將兵及所屬土主

里域社令司命土地等神一合應時來降
行壇承符受命布炁行神攝變沙壇化爲
星府仍煩先爲某等身田之内命運之間
斗府星宫天曹地府太歳煞局本命玄曹
洞天福地憲府温司里社神壇應干去處
遍行收攝某等各人正眞魂命來赴沙壇
擲上命錢以憑㔶蓋三百六十骨節覆以
斗光一萬二千精光藏之華蓋俾令某千
邪莫近萬災不干或有塜訟微呼𡨚家執
對邪巫魘禁魔魅侵凌以致驚魂喪魄即

請分委將兵奮揚威武區分人鬼檢制妖
邪攝赴魁罡嚴行禁固有殃即解毋或留
難專竢感通以彰道化須至牒者
右牒上某將照驗施行謹牒(結尾同前)
牒將守蓋
元始一炁萬神雷司
今據入意當司得此恪爲奉行除己上告
眞司希恩照應牒請
貴職建立沙壇攝上生魂㔶藏玄府外合
行牒請守衞者

右牒上
某將同神府移星分度上宰靈官金黄玉女
城隍社令土地等神一合分眞隨㔶駐劄常
川守護毋使外魔妄行侵害務令某魂神燈
正家眷安寧懋建乃勳以彰
道化謹牒
年月日牒
具位姓某押

道法會元卷之二十七










