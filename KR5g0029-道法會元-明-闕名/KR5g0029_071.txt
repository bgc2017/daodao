










道法會元卷之七十一爵六
　虛靖天師破妄章
　　　道生天地
混沌未分先有道道無形色亦無情自然化
育生天地天道輕清地道寧
　　　天地生人
道生天地始無名分别陰陽立五行人位其
中靈萬物又從天地道生成
　　　人禀陰陽
三才天地人同炁人禀先天一炁靈一炁具

身名曰道感通天地及神明
　　　一炁生三
一眞眞外更無眞祖炁通靈具此身道一生
三生妙用元精元炁與元神
　　　人身三寳
元精元炁與元神三者無形亦有形運用得
傳眞可見光明無極是分明
　　　一炁相關
雷乃先天炁化成諸天先聖總同眞我身一
炁相關合同祖同宗貼骨親

　　　以心合神
眞心動處合雷機神合神兮妙更奇只此更
無差别處如磁吸鐵不相違
　　　法即是心
此心心外更無法呪訣符圖妙合心心合將
靈爲妙用靈光一點便爲靈
　　　神可通天
元神直捧一封書一道寒光射太虚徑達玉
京金闕去玄恩星火下天衢
　　　呼天叱咤

叱咤望空將令打不識元神召使者天高星
逺豈能聞從他之乎并者也
　　　金光召雷
金光爍爍照雷城百萬雷兵稟令行不用符
圖並呪訣旱天能雨雨能晴
　　　妄想行持
不悟陰陽闔闢機想存作用總成癡雷符燒
盡千千紙雨澤何曾一點施
　　　眞念降魔
降魔何處是工夫中有元神靜定居慧劒揮

時神鬼伏便教禍害自消除
　　　心妄鬼欺
妄念紛紛且失眞符圖呪訣費精神鬼神一
見嬉嬉笑打石抛磚更害人
　　　祖炁陽精
先天祖炁至陽精鍊盡陰魂一性靈九轉玄
功成頃刻陰陽交姤結胎嬰
　　　辯眞陰陽
眞陰眞陽旣不識水可浴兮火可炙靈光一
點不分明受度亡魂有何益

　　　南昌非心
玄關一竅有陰陽心腎元非水火鄉寄語鍊
師高著眼莫將心府作南昌
　　　普度有法
普度工夫又不同金光爍爍照羅酆黍珠一
顆空懸處太極還歸無極中
　　　取炁不同
味却自家元炁主妄想天罡對空取恰似騎
牛去覓牛此等之人何足語
　　　不識元神

召將先轟令一聲令聲驚起我雷神縁何不
見元神面只爲元神昧本眞
　　　印須心印
心印相傳付有縁今人刊木不知玄祖師心
印相同處顆顆光明徹九天
　　　靈光一點
書符道妙起工夫委聚毫端篆作符著相思
爲並呪訣得來只是墨和朱
　　　先天字號
號頭用處須天篆元是皇人按筆書倉頡後

天塵世字用之總是惑迷愚
　　　妄想陰陽
陰陽吞啖運符中心腎盈虚黑與紅一箇乾
坤如許大這些伎倆豈能通
　　　腎中一點
兩腎中間一點眀癡人守此欲通神誰知此
處皆陰炁若比陽晶隔萬程
　　　心下元神
人言心下一包空精炁元神聚此中何事癡
人容易惑蓋縁不識主人翁

　　　膽非雷府
妄將膽府作雷霆努努膨膨起震驚擊破琉
璃瓶子後何曾聞得有雷聲
　　　誤指雷霆
一陽生處地雷復外腎應非雷所居穢濁聖
賢難懴悔將來必定受雷誅
　　　七事純陰
心肝脾肺腎膽府噓呵呬唏呼吸取父母後
生陰濁炁如何可以祈晴雨
　　　不辯眞陽

涕唾精津炁血液七件皆陰總無益身中只
有一陰陽江湖多少無人識
　　　穢炁觸眞
有言臍下寸三分作用金光此處存豈識此
中陰濁炁運成穢濁不堪聞
　　　似是而非
妄言一竅在眉心直入三分可許深誤殺世
人眞可笑如將鍮石作黄金
　　　錯認後天
臍輪後與腎相連兩處空空總後天若問先

天玄妙處除非得遇至人傳
　　　雷動無時
動雷有用雷霆殺又筭停星日月時如此天
機容易測雨暘何用法來祈
　　　邪能惑正
幾多道眼不能明役將祛神輙現形只爲身
中無主宰陰魂假託姓名靈
　　　當明眞要
一員神將數階法都是宗師撰造成更過數
年都是假行符呪水豈能靈

　　　作用兩符
道法難忘呪與符必須道妙兩相符先天道
妙工夫到呪訣符圖可有無
　　　道本法體
法行大道合先天呪訣符圖總是玄至道杳
然無所得符圖呪訣也徒然
　　　萬法歸一
道生于一復何疑可以無爲可有爲萬法本
來歸一處何分正一與清微
　　　造化在我

本質雖殊炁不殊當於親處下工夫人身大
抵同天地造化陰陽總屬吾
　　　兀坐頑空
無心兀兀坐多年將謂神仙已有縁不解龍
吟並虎嘯但知枯坐也徒然
　　　三教一理
滯貨西天賣不行挈來東土誑羣生些兒家
醜都揚盡堪笑時人無眼晴
　　　符中妙用
頑石中空藏白玉縱然見得光生目太陰元

是太陽精初八上弦圓十六
　　　因玄生謗
本爲同門共指迷上根一覽悟玄微若將此
向愚癡說生謗生嗔總是非
道法會元卷之七十一





