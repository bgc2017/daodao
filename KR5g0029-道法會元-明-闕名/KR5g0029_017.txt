










道法會元卷之十七堅五
玉宸經法鍊度內㫖(並序)
天地至大人生其間一身至微而能與天地
相參而曰三才者唯此心耳此心之體在乎
天地之先而量包乎天地之外主宰一身該
具衆理本來至善但以氣禀有純粹偏駁之
殊未免爲物欲所蔽染習所移若習於善則
此心廣大光明與天合德是名白業若習於
惡則此心昏昧𢡖塞同地卑污是名黑業爲
白業而又能棲神鍊氣返陰成陽道行日高

世縁旣滿自然乘輕清之炁上昇乎天而爲
仙矣其端人正士孝子忠臣雖未通仙道而
仙之標格已具故其剛明正直之炁自不可
已則爲神明而廟食千載復降于世則爲聖
爲賢或雖未爲惡然其心馳逐事物之表素
無存養之功則其死也神識迷亂滯著業縁
浮蕩幽寥不能解脫故須攝鍊乃可超生彼
沉溺愛河徃而不返黑業日深福縁一謝自
然隨昏濁之炁沉淪地下則爲魔爲鬼或依
草附木而爲厲爲妖或生於世則爲愚頑下

賤體相不具之人或生在邊夷或化爲異類
或者精爽漂沉魂魄結滯不知形骸已壞而
猶執在世飲食男女之欲冤親報復之念如
醉弗醒如夢弗覺遂致囚牢之境考掠之刑
種種現前辛酸萬狀悠悠長夜總總可憐惟
我太上憫念含生故於始青天中演說經教
普度天人於是有鍊度之法降授人間今古
流傳幽明何澤奈何閱世旣久流弊滋多萬
户千門紛然並起水火之先後旣殊訣目之
詳略弗一或非此而是彼或是此而非彼後

學無所就正唯只甘心冥行而已甚而敷揚
浮泛巧好聲容馳逞文辭致飾於外務以悅
人以沽名利而人亦有取於此而篤信之間
有好學之士欲求其理則一齊人和之衆楚
人咻之若此者不可枚數試舉一二言之凡
訣目之詳者本爲下士體未洞眞使遵而行
之庶幾心念有所持執不致他想奈何後學
未能悉究其理徒爲繁𤨏所惑念想專馳於
外神炁不得凝聚凡訣目之略者本爲下士
多務外事乃削其繁𤨏使知用工於内庶幾

神凝氣聚體立用行奈何後學竟不能操修
於内徒爲簡略所誤適以資其踈慢鹵莽之
謀二者之間體用胥失上負仙聖設教之意
下孤幽冥望度之情今考玉宸經鍊繁衍悉
除唯務眞實外而諷揚經法開悟幽冥内而
涵育精神攝鍊魂魄體用兼備詳略得宜學
士信受矣尤當於平居暇日博訪眞師討詮
妙義究返陰成陽之理明拘魂攝魄之方依
訣修持知行並進必先成己而後成物所謂
先覺覺後自度度他者也萬一世縁牽紐酬

應所拘亦當暫停俗務齋肅身心收歛精神
書拂符籙行壇之際直須人我兩忘聲色俱
泯忘情絶念然後從容詳緩次第奉行其投
壇善士亦當盡敬盡誠躬親柢奉皆以濟度
爲心不得臨事荒怠而獲罪於天也夫鍊師
者本爲幽冥鬼神之模範若模不模範不範
於濟度之功何有哉矧鬼神之於人非可以
聲色相通惟可以心誠相感若我悟他亦悟
我迷他亦迷其幽冥境界亦隨心念化現我
心昏昧猥小則幽冥之境亦成夜府窮鄕我

心廣大光明則幽冥亦成天宫凈界我能修
持正道則鬼神感悟亦返邪歸正矣倘自己
身心邪妄而口說正法徒爲鬼神窺笑愈增
障蔽又安能承水火鍊度之功哉其水火先
後之說有先水後火者有先火後水者或以
心腎爲坎離或以兩腎之炁爲水火如是之
不一者蓋以大道微妙實關天機禁戒至重
難以言傳先師不得已而假淺近之說引接
初眞孰知後學竟此執迷無復參究良可惜
哉其諸家之說惟用心火腎水離火坎水皆

指後天之水火非先天之眞水眞火已虚靖
先生云心腎元非水火鄕又云眞陰眞陽旣
不識水可浴兮火可炙靈光一點不分明受
度亡魂有何益夫眞火者坎中之陽也眞水
者離中之陰也此之陰陽得乾坤之中炁所
以坎納甲戊離納甲已戊已二土會于中央
而統御西方者蓋由乾再索於坤而得中女
成離卦坤再索於乾而得中男成坎卦則是
坎中陽爻即乾之中爻離中陰爻即坤之中
爻故離坎二卦爲乾坤之用而行乎天地之

間參同契曰二用無爻位周流行六虚來徃
旣不定上下亦無常政謂此也然眞火取於
坎其用却在離眞水取於離其用却在坎坎
離互用水火相須仙師謂以鉛投汞名曰華
池以汞投鉛名曰神水水火妙用雖不可□
然而分然稽之紫陽丹訣取將坎位心中實
點化離宫腹裏陰是乃先進陽火而後退陰
符故修鍊之工要不可不先火而後水也下
學之士非遇眞師指示豈可强猜唯神仙返
還之道以法擒制取坎中之陽而點化離中

之陰運歸戊己爐中依法烹鍊則自無中生
有體變純陽而超乎天地之外矣鍊度之法
蓋取諸此而推以及人則運吾身純陽之道
炁而點化純陰之鬼魂則是以我之陽而鍊
彼之陰陰陽交感幽顯潜通其超度可必矣
荀自己眞陰眞陽之不識水火升降之未能
而欲鍊彼幽魂是猶家無儋石之儲而欲濟
他人之貧奚可得也宜眞自㓜慕道從師蓋
掌竊窺于此矣幸蒙師授佩服不忘第金火
返還之方栖神導炁之㫖未能自明於是愽

叅旁求始得要領乃知體用相須道法一致
唯操存施用之不同耳廬陵西林元極子袁
大方昔嘗與余同門受法繼而從余論道卒
業遂相與發其兩端而會于一理暇日又將
法中符章經道簡策詔令諸階雷文各以類
聚編次略成適復有同志來究水火鍊度之
說因感兵劫之餘喪亡何限而宜眞叨佩靈
文坐此逆境旣不得安身方便以廣濟拔之
意而又拒蔽來學豈仁人之心哉是以冒犯
天禁將平日所聞師授鍊度口訣又間摭諸

家論議之長者而皆證之以神仙返還之道
發明其理仍分鍊度之事凡一十六條列述
于後總題曰鍊度内㫖凡余同志有能體
太上設教度人之意即依此而行使幽冥霑
濟拔之恩而同躋道岸則宜眞甘坐泄露之
罪亦無憾矣若無操修濟度之實而徒以資
談柄益辯口且妄示非人則亦自速冥譴又
非區區之過也學者其勉之哉嗣泒末學浚
儀元陽趙宜眞稽首敬書
書符籙法

入靖具列香爐水盂硃墨筆硯符籙于前鍊
師端坐收視返聽滅念存誠呼吸定息物我
兩忘於大定光中運心上朝慈尊略述齋意
乞降符籙奉行恍若得㫖師復引眞炁從天
目中出隨筆於籙中符下圈上作圓象運過
就中一點注念湛然生化之機其肇於此又
自坎起點五行五位相生則生生之理具矣
却自外而内左塗九轉出筆亦運自己眞光
上朝泥丸一念隨筆直上昇入虚无之境更
無墨礙故曰丹陽火會靈元室中有自然明

的的須臾擁出一輪紅飛出泥丸上無極
元始祖劫化生諸天開明三景是爲天根

中理五炁混合百神十轉回靈萬炁齊仙

元始符命時刻昇遷亡魂得此立便生天
其餘一應開赦鍊度符命悉如常法書篆但
拂抹有用水筆用火筆或召或遣或降或升
則各隨義理用之道在人弘法由心起切戒


疑滯恐成障礙也
入壇行持
鍊師臨壇從地户而入至中望天門吸金光
炁下映兆身仍密運自己金光正炁從中昇
至兩眉間以天目運金光出繞三匝靈場内
外皆化光明師飛九鳳訣焚凈穢符於水盂
召解穢官將洒凈畢焚凈壇符默念
天無氛穢地絶妖塵冥慧洞清大量玄玄畢
衆諷元始玉帝慈尊諸誥
存神啓告

師閉目絶念忘形注視規中久定金光漸大
充溢内外却營目匝身成眞人之狀毫光上
接霄漢存天上大道高眞十方梵炁日月星
宿照耀空中師飛三台蓋上南斗于前北斗
于後水火兩司將吏四獸八卦等神萬聖千
眞羅列左右前後焚信香符歷關諸天符密
呪功曹傳香達信招眞會靈然後依科啓聖
述意請㫖奉行却焚召將符召水火官將追
攝等神駐劄行壇各共乃職
召荀畢二將密呪

郁宏郁昌(在身爲水火一精)
召烏塗二將密呪
唵吽吒哩嗚□𨔗𠿞哪(在身即陰陽二炁)
召神虎二將密呪
□哪嘶□攝嗚□□吽吽攝(即斗中二使分眞)
七玉女(即七眞)三使者(即三部之神)
召天醫官將密呪
咭釗平亨元亶孚
召解釋符使密呪
□□𠿞

建火池
師焚建火池符飛南斗一座衆念南間洞浮
呪存星光下合燈光南昌火府鍊度高眞日
光童子火鈴將軍主火神君來降師焚眞火
符搯日君訣取大陽炁合已眞火呵布火池
化爲朱陵火府却依科祝將營衛火池伺候
攝鍊
建水池
師焚建水池符飛北斗一座衆念玃無物育
呪存星光下合燈光玄冥水府鍊度高眞月

光玉女黄華夫人主水等神來降師焚眞水
符搯月君訣取太陰炁合己眞水吹出水池
化爲玄冥水府次依科祝將營衛水池伺候
攝鍊
混合水火
衆諷大梵隱語四章師中立舉手結五嶽印
如蓮座迎降三境慧光諸天梵炁日精月華
照耀水火爐鼎交映兆身師内視規中吸呼
定息良久身心合一表裏洞徹如日月合璧
初出海之狀兆立其中天目書三天火令于

上水火官將左右分司森立聽令師復位行
通幽攝魂之法
通幽攝魂
次第焚慧光破獄二符師八字着脚立定精
思元始上帝玄座空浮毫光迸發充滿太虚
於一一光中皆現救苦慈尊一一慈尊俱放
毫光與九霄諸天梵炁日月星宿之光下映
十萬遍及兆身壇場内外師以兩手結五嶽
訣高起於中兆身泥丸絳宫中黄之府陽光
道炁亦迸發與天上大道慈尊毫光混結交

映想地下境界與兆身下丹田之下盡是地
獄酆都泉曲惡道之所師密運眞光道炁直
下自己羅酆泉曲之府外境之光亦復如是
須臾冥官獄吏皆覩光明師飛化元聿白星
飛睪干光射鬼户諸獄皆空化爲蓮花境界
其死魂滯魄即乘是光隨追攝神將盡皆來
前伺候攝忍次焚召亡召幽之符歌斗章逐
一宣召
解釋
焚解釋符命符使爲亡者區分冤業師當太

啓慈悲憫其愚執妄認業縁昔爲有身遂有
眷屬今骨肉已離冤親何有而猶思報復只
爲妄想之心未化所致如本無繩而自縛者
也凡一切罪皆由心起覓罪於心了不可得
復有觀心心本無相心既無有罪業亦空能
作是觀一時解脫矣
醫治
引魂既至當憫其體相不完存大道慈尊星
眞十方梵炁祥光下燭衆魂師焚符召天醫
官吏布炁攻療師收視返聽運自己正炁從

天目而出仍密念聚形呪云
喨(肝)㖤(心)呢(肺)□(脾)啼(腎)唎娑訶混合圓明
與梵炁相合布注形魂皆起成人即醫治畢
矣其諸法中有用某符祝某神請某炁生某
臟之炁者殊是剋劃且天之生物未嘗隨物
隨形逐花逐葉而造作之只一點陽和所至
即萬物皆春高下洪纖形形色色各正性命
鍊度之法體此運我身中一點陽晶而點化
陰魄亦皆自然生化矣然又當知昔有疾患
爲有幻身今㓜身已滅尚執生前疾痛之苦

故隨念而有殘疾之相耳我見如此則彼魂
神亦皆了悟迨無病可療而藥無所施矣
分生
次第告蕩穢催生出胎諸符命監生司官屬
爲諸女魂行神布炁蕩穢分生師履地就座
略起握固一吹次開生户存衆魂母子已生
未生乃至烏獸含胎皆得生成
沐浴化衣
焚浴魂符師運自己眞水上升于頂從兩目
出光下注浴池之中師嚥液歸于下丹田玄

澄徹内外光明我之身心清靜衆魂亦皆清
靜然當悟心本無垢形己滅亡垢從何生衣
亦何用所爲化衣不過像世設教以化其妄
想寒凍之念然康節先生亦云化衣亦古者
明器之類也故隨人清而用之耳
降甘露呪食
師於斛食前擎甘露水焚甘露符密呪曰
唵哩𠰂唏呯吒唏攝華耶(九徧)
存大道慈尊日月星宿十方衆聖光茫下映
流布法人斛食之中師亦運自己玄水上升

于頂流于華池非常甘美嚥下黄庭復從兩
目下注甘露水中此即黄華神水又曰太玄
神水又曰甘露寳漿是也却焚變食符於斛
食之上密呪云
唵𠳤𠰂嗌𠵇哆唎𠾬吽(七徧)
存斛食高廣無邊河沙鬼神食之不盡衆諷
呪師以甘露洒食存天上慈尊左執碧玉盂
右執空青枝亦以甘露徧洒想諸魂皆喜霑
甘露法食即得飢虚飽滿熱惱清凉師當吞
嚥華池神水使心火滅炎無飢渴之想則幽

魂亦皆飽滿矣然當知飲食本以養此形骸
今形骸既滅飲食何用蓋由飢渴妄想之念
未除故設此以塞其妄念而開悟之也
火鍊
衆諷洞玄靈寳本章隨經義次第告符師密
呪曰𠯞𠻗□□㖤鳴啼㖿
焚火鍊符召主火神君火府將吏太玄左神
引魂聚集於日光境内受鍊師密運坎中眞
炁如日輪上升南宫發炎炎流金之火自天
目而出仍呵布成大火遍空炎炎衆魂欣悅

皆在其中育鍊形魂悉化嬰兒之狀
水鍊
衆諷元洞玉曆寳章隨經義次第告符師密
呪云吽𠵇□□叶□
焚水鍊符召主水神君水府將吏太玄右神
引魂森集於月華境内受鍊師密運離中眞
液如月輪流降玉池爲洋溢黄華之水即以
赤龍攪水仍吹布成凈霐汪洋潤澤衆魂欣
悅皆在其中澡育精魄即顔色膏潤體相端
嚴

混鍊超度
衆諷道言此二章至大量玄玄也師復攅簇
五行和合四象追二炁於黄道會三性於元
宫調燮火符交姤水火即得身心合一性命
混融表裏洞明了無罣礙在會受度仙魂亦
皆如是師速命火鈴大將攝引上升却運自
己火鈴上入泥丸透出頂門烜赫如日一一
衆魂乘火鈴光冉冉騰空上升霄極萬化寂
然太虚同體不知天地萬物之爲我我之爲
天地萬物冥慧洞清大量玄玄也

仙師詩云以我眞陽鍊彼陰不須水火降還
升靈光一點飛空處便是金曰玉笋生鍊度
之功畢矣然切不可有所滯著若罣礙纖塵
不成究竟有悮幽冥學者於此戒之愼之
餘論
如前條列次序悉依常式唯諸家以傳戒給
籙或在受鍊之後不同耳夫受鍊之後宛如
成道之人至超昇之際方纔受戒受籙則成
罣礙今先說戒給籙者喻如初眞學道之人
必先持奉戒科請受符籙既能持戒受籙則

戒行精專方可聞道依訣修行則成道登眞
矣鍊度亡者亦取此義而先傳戒給籙然後
行鍊受鍊即畢萬法皆空一眞獨露即超凌
三界逍遥上清矣至於焚化經旛紙錢不過
時俗取古者焚幣帛之義以表其誠心而鍊
師亦因而假此凡火之光炎上之義助吾火
鈴之光而升騰矣其超度之實不在是也倘
鍊師不明此理視此可爲幽冥之用則恐下
品沉滯之魂不能自悟亦復執迷於此而不
得超化矣如前後焚告符籙則不可無蓋符

者信也籙者籍也符籙爲用取約信典籍之
義也在昔龍漢祖劫梵清景三炁初分五文
開廓元始上帝乃命天眞按筆模寫其文結
爲雲篆於是分符章經道籍而成書上祕天
宫下鎮海嶽中古而降天不愛道流傳人間
故符籙爲天之約信典籍而通乎鬼神者也
原夫人極之始與元始分眞隨劫輪轉雖身
在天地之後而心在天地之先則天地自我
出而我即元始也今書符之際法當頓息諸
縁篤守眞靜復三炁未分已前氣象至靜極

而動即提祖炁按筆成符是符也我之神炁
所化而寓於楮墨間與天眞按筆初意無殊
是即天之約信典籍也人見其硃墨紙符也
鬼神見之則爲金書玉篆光燭幽陰以之告
下冥司則鬼神敬奉以之濟拔沉滯則魂爽
超度皆覩光明矣若未能深造此理但留心
於紙上朱墨點畫之末固非祖師立法初意
而吾亦無所取焉仙師詩云法行大道合先
天呪訣符圖總是玄至道杳然無所得符圖
呪訣也徒然善學之士能於天眞未下筆以

前究竟具正法眼豁然遇縁觸境妙用現前
倒用橫拈無施不可則幾乎道矣嗣派末學
趙宜眞再拜敬書

道法會元卷之十七





