










道法會元卷之一百八十六面八
上清五元玉册九靈飛步章奏祕法
玉樞絳室天星靈文入式祕㫖
入時外八門
左耳子時右耳亥時腎屬水上於耳左眼寅
時右眼卯時肝屬木應於目左鼻申時右鼻
酉時肺屬金應於鼻口爲巳時舌爲午時心
屬火應於口辰戌丑未時屬土土無正形王
四季甲乙日王寄於舌丙丁日王寄於口庚
辛日王寄於鼻壬癸日王寄於耳壬日左耳

音之本主癸日右耳聲之本主甲日左目色
之本主辛日右鼻臭之本主丙日言乃口之
本主丁日語乃舌之本主甲日耳先聞音不
入土王先聞聲乃辰時復聽有音無聲或有
聲有音亦辰時復息是丑時復聞戌時復語
言未時俱靜本時右耳從右耳法觸類取之
餘可効耳
入時内八門
思想憶念𣋆癢痛動善惡怠默分而取之
妙門入室

以月將加所得時定先推上克下次論下賊
上次論天上形於下次論地下上衝天方推
此和清歷氣餘法更不推步
十二神掌職
寅爲功曹謂三陽方正功有執曰曹是曰功
曹
卯爲太衝謂陰陽衝要之門故曰太衝
辰爲天罡謂斗罡所建上應於天故曰天罡
巳爲太一謂陽極陰生陰一潛前故曰太一
午爲勝先謂陽退陰先陰馳勝陽故曰勝先

未爲小吉謂大人失位小人得時故曰小吉
申爲傳送謂陽遞陰傳送速舒故曰傳送
酉爲從魁謂從彼之户獨陰之首故曰從魁
戌爲河魁爲天斗之主陰陽之長故曰河魁
亥爲登明謂萬物復命登於陽王故曰登明
子爲神后謂一陽得位神化萬物之母故曰
神后
丑爲大吉謂小人道消大人用事故曰大吉
入式分類
音爲宫商角徴羽有韻有律如歌曲雅詞風

韻樂音之類
聲爲金石絲竹匏土革木鐘磬鈐鐸呼叫不
成音韻律曲歌雅之類
色爲青黄赤白黑光氣影物雲烟火翳想像
無實之類
象爲金木水火土星斗蟲魚花果人物鳥獸
器皿衣物之類
香爲草木花卉蘭蕙芝藥飮食煙炁芳潔之
類
臭爲腥羶臊故陳腐觸穢之類

語爲篇章辭頌經教典史訓解講說詩韻有
規之類
言爲諫諍毁罵妄綺呪詛謗議評論祝誦無
規之類
内景分類
思起於精思已徃未然位屬於子
想起於魂想像已經未見位屬於卯
憶起於意憶記已兆未符之事位屬於未
念起於神善惡動靜取予之事位屬於午
𣋆起於肉以動而微類搐而小事主於脾屬

之於戌
癢起於皮事主於肺應於申屬於申位
痛起於魄傷之於肌主於三焦榮衛應之於
巳
動起於膽侵於神情思不寧意識欲動應之
於寅
喜起於胃報之於思樂然和悅如有所得應
之於辰
惡起於肺報之於神恐性戚慘慮有所失應
之於酉

怠起於腎侵之於智含怒不忿倦怠困頓應
之於丑
默起於虛無不累於内景耳無聞目無見鼻
無臭口無味心無變應之於亥
内朝平章
眉分左右金臺玉闕曰黄闕神師左紫户將
軍右直入三寸日泥丸太一帝君居之如帝
王狀次四寸曰太極宫見黄老君次五寸曰
太上宫見玉晨君次上三寸曰玉清宫帝一
玉帝居之面天門九拜心章一一具祝朝奏

了辭謝而退出室至洞案前心拜存伏在地
一意宗於太清之下先開外八門次啓内八
門以待昭報
尅應
謹按三洞玄科云
天尊雖逺妙近縁泥丸君宫室皆七寳牕牖
自然分至眞常妙應駕景騰紫雲此明自己
三清上應玄境天人相貫精意相符於九宫
也又曰不生亦不滅欲生因蓮花超凌三界
徒慈心解世羅此明心元是元始分神居九

重膜爲人命至於心中也拜章上詣自己九
宫飛神會道審章以神知神神心洞然所潜
悉知學士深宜造此玄門以昭靈貺
審章式
具法位姓(名)今爲(某)人(某)事專求(某)拜上(某)
章一通上達
虛無玉帝御前乞詣允願某自揣凡愚穢質
心境紛馳未能洞達眞理深慮躬臨壇席之
際難以即時上御謹齋沐身心於(某)日(某)時
入靖焚香敬造太玄心章一通先次上進本

命五符靈君聖前伏乞神心妙運以兹情懇
今夜吉時徑爲上奏
元皇所奏某奏請之事允與不允作何施行
玄壇靖中咸乞預聞仰俟
至靈克垂報應謹言
右用紙長四寸闊二寸半春用青紙夏用
紅紙秋用白紙並朱書冬用黑紙粉書每
季除七十二日外十八日用黄紙朱書
凡審章先服心章并通眞符向太陽以水吞
之服符時含符在口中仰面看東方以鼻引

青炁在口次看天取紅光青紫在口次看地
吸地中黄炁入口三處炁並存在口混合圓
成燦若日狀光芒洞明想符一粒在光中間
方始吞下須七日入靖每日吞一符未吸炁
時叩齒三十通呪曰
飡服神符通昭眞靈百神走使洞徹中情六
甲宿衛淵淵清清五行元炁杳杳冥冥萬物
無逃形混沌未爲清聞聲已知名天地神經
號曰開心服之太平達知自然飛升紫庭急
急如律令

呪畢叩齒三通以符入口方存炁吞之其
服心章一依符訣仍念通神呪曰
心中神丹元君長三寸廣七分著朱衣繫絳
裙乘威德顯至靈通造化達至眞住心中莫
離身急有外事速來告人心章上奏太上聖
情允與不允報我知聞
呪畢叩齒三通以章灰入口並以服符法
凡章奏之時先繫通天符未拜章時不得
輒令人見此符常於北斗中供養臨拜章
前三日佩之臨佩熏香呪曰

天輔無私乾象通微無幽無冥無感不知佩
帶符圖神兵任呼我道上皇位登仙都急急
如天君紫庭上道律令
右誦三十遍香上熏帶之肘後然後吞服
符章并存想純熟至拜章之時感應如神
無所不達凡有口章默奏先召神將童子
祭畢其應尤速勿令人知之乃神驗如響
凡審章入靖存九宫明朗内朝三尊晝閉目
專夜塞耳睡目存章官羅列面前以紙筆安
几上心目相望中一上宫相通息靜炁匀忘

形心有所起目有所見耳有所聞或功曹天
官玉女所言天神相告丹元君悟靈妃語報
可以書之
尅應
聞呼叫號哭怒震凶更祝審見實
聞金玉簫角絲竹吉
聞水火打磕摧折倒聲凶
聞血腥臭穢大凶
聞異香神人告吉
聞血光血炁火光天裂地䧟山摧屋倒凶

見存不明再三不現凶象神不允
祈雨見水生物聞水聲之類吉
病者架屋斫木圓物開門得青物東風吉
薦亡甘雨黄光天門梯舟橋梁之類吉
萬化萬端審問開說神皆告人




道法會元卷之一百八十六
