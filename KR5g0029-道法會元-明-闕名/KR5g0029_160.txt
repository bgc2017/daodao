










道法會元卷之一百六十京五
　上清天蓬伏魔大法
　　　禹步斗罡天策論
夫步罡者乗於正炁以禦物訣目者生於神
機而運化修仙鍊眞降魔制邪莫不基之於
此其禹步者法乎造化之象日月運行之度
也一月一交一交三旬三旬者盈數也一時
三月九旬是以一步一交三迹象一時也並
足象天地交也先舉左足者應叶春秋之步
先舉右足者應叶冬夏之步春夏之孟陽神

也秋冬之孟陰神也故生殺制禦用春秋收
藏積聚用冬夏又云三步九跡者法象三光
九炁也十二跡者法於律吕也又十五跡者
法三五之數也因用制宜存乎法訣而稱禹
步者大禹治水而成厥功天授此步以制神
靈誅斬馘伐因名禹步焉
　凡步罡履斗先變神次存三元五德將軍
　功曹吏兵侍衛森列然後發步經云能以
　神存心步則不必履斗但次第念呪可也
　　　淨身呪

吾以月洗身以日鍊眞仙人輔己玉女佐形
二十八宿與吾合並千邪萬穢逐炁而清急
急如律令
　左手掐紫微訣右手掐天罡訣取此炁吹
　於身
　　　藏身呪
吾是天目與天相逐睛如雷電光耀八極徹
見表裏無物不燭急急如律令
　右用左三魂印右七魄印存帝席斗九星
　於泥丸宫現默念下呪

　　　三魂七魄呪
三魂將軍七魄童子衛我步斗願過天關毋
令誤事急急如律令
　　　又呪曰
吾受天師正心寶印佩帶隨身自然通幽達
冥上徹九天吾行禹步得道升仙三魂佐衛
七魄隨行不出不入永保長生急急如
太上變神律令敕
　　天授禹步旣濟末濟斗罡
　　　旣濟斗罡陽日用





　　　未濟斗罡(陰日用)




　右禹歩訖左右手山字訣念呪

　　　普䕶呪
乾尊耀靈坤順内營二儀交泰六合利亨配
天享地永寧肅清應感元皇上衣下裳震登
艮興坎潤離明巽旺兊生虎步龍驤天門地
户人門鬼路衛我者誰昊天旻蒼今日禹步
上應天罡鬼神賓伏下辟不祥如求如願萬
靈莫當敕吾身中五苦八難九厄百病千災
萬禍凶神惡鬼圖謀口舌天羅地網年殃月
耗並行攝捉押赴魁罡誅滅受死入地千尺
無動無作急急如律令敕

　　　拆斗呪
北斗靈靈斗柄前星貪狼操惡食鬼吞精巨
門烜赫照耀光明禄存吐霧統領天兵霞衝
文曲光耀廉貞威臨武曲眞人輔星天罡大
聖破軍尊星鬼妖蕩盡人道康寧急急如
北斗七元星君律令敕
　　　七星罡




　右九歩斗罡先以左足横右足直又移前
　足横右足直又再歩换横作直直作横一
　二徧作丁罡立如七星也後又歩七星罡
　從魁至魒
　　　又七星斗罡



　右歩七星從第一魁星至第七魒星謂之
　順行反回七星至第一星謂之復從又自

　第一星至第七星謂之反行一炁運息作
　意反順履歩罡斗鬼神歸欽邪魔敬伏在
　依法而行焉
　　　禹步九跡罡



　右念前呪手剔足歩自一至九復立于中
　　　九跡罡呪
白炁混沌灌我形禹步相催登陽明天迴地

轉步七星躡罡履斗躋九靈衆神助我斬妖
精惡逆摧伏邪魔傾萬災消滅我長生得道
飛升亨利貞急急如律令
　　　九鳳雷火破穢斗罡



　　　破穢罡呪
九鳳破穢邪精滅亡天將騎吏徑下雲綱斗
轉星移㶑灧三光上應九天下統九地雷公

霹靂風雲際會罩滿十方乾坤定位萬邪不
干衆神侍衛急急如
九鳳破穢眞人律令敕
　凡入壇朝謁先當破穢使形體清潔愼勿
　反顧其法先存九鳯眞人一人朱衣皂幘
　朱履立頭上有丹鳳九頭吐火炎炎繞身
　歩罡發訣存神行用
　　　陰陽豁落斗
　凡歩此斗務先存神叩齒左手掐丑文想
　履斗將吏在前結斗印捧心右手劒訣义

　腰背斗向罡立念呪至履天英方入斗歩
　至九宫退罡中宫隠閉地户望天門至天
　罡而立
　　　陰斗式(冬至後步此)





　　陰斗呪

斗要妙兮十二辰乗天罡兮威武陳炁髣髴
兮如浮雲九變動兮上應天知變化兮定吉
凶契廣大兮有區分入斗宿兮過天關合六
律兮持甲乙履天英兮乗天任清泠淵兮可
陸沈傍天柱兮擁天心從此度兮登天禽倚
天輔兮臨天衝入天内兮出天蓬斗道通兮
剛柔濟添福禄兮流後世岀杳冥兮千萬歲
一歌之後步六時九歌三步三百載急急如
元斗步敕律令
　　　訣曰

戴九履一肘頭三七户撲二四膝抵六八五
爲肚腹定爲中黄嬰兒端坐統攝八方縱横
步躡妙不可量
　　　陽斗式夏至後用此





　　　斗罡呪

日月明乾坤配人道興鬼道廢吾從天蓬入
天内略過天衝逢輔退反歸天禽與心對把
天柱兮任英會斗道通行按純神人道通兮
鬼道礙千邪萬穢皆迴避急急如
元斗步敕律令
　　　交乾斗





　　　步斗訣
坎雙艮隻步交乾震上雙行兊亦然坤隻離
單雙步巽三合歸去上朝天
　　　斗罡呪
乾元亨利貞日月蔽吾形萬灾不能干壽與
天同齡急急如律令
　歩罡訖結紫微印誦呪存身乗白鶴飄然
　直至天門朝謁帝君述陳心意奏達然後
　旋身出斗
　　　步斗法式

　凡歩斗以清旦日將出之時於潔淨地上
　歩之或靜夜正中天星下向旺方念拆斗
　呪存斗光下覆地上光芒炳耀次存己身
　如眞人狀項生五色圓像光映十方即步
　斗罡八歩凡呪八句以丁罡八字歩左手
　卯文藏袖中陽日左足在前陰日右足在
　前一云春夏陽斗秋冬陰斗凡歩至自己
　本命星上但以足尖點過不得實歩否則
　罰剋人之夀筭歩斗時念北斗靈靈斗柄
　前星至破軍尊星呪盡以脚踢起斗於頭

　上罡星指前次收脚緊踏立第六星向罡
　星誦天罡呪七遍祝云
上告天罡大聖破軍尊星誅鋤兇惡滅跡除
形所求如願使臣身中五苦八難九厄百病
千灾萬禍兇人惡鬼年衰月耗並行攝赴魁
罡之下受死毋動毋作俾令所患立獲痊安
　右想邪炁入地無有蹤跡即自斗外轉身
　歩三台入斗口丁立後出斗即耴吾身在
　地上之義也
　　　卧斗法

　凡夜卧後魂神飄蕩軀殻空然何有神而
　守衛夜卧之時先須靜定端坐存貪狼星
　在眉上叩齒一通宻呪曰
陽明大魁玄極文昌使我魂魄俱遊天罡
　右存頂出青炁一道直下灌入口中吞下
　次存巨門星在額叩齒七通默呪曰
陰精北極太上璇璣使我魂魄與日相隨
　右存黑炁入口吞之次想禄存星在頭上
　叩齒一通宻呪曰
天靈節榮願保長生太玄之一守其眞形五

臟神君各保安寧
　右存青炁下注口中吞之次想文曲星在
　頂上叩齒一通宻呪曰
玄冥瑶光紫微太陽使臣魂魄俱行玉堂
　右存青炁入口吞之次想廉貞星在背上
　叩齒一通宻呪曰
丹元紫宫太上辰星使臣魂魄俱過神津
　右存紫炁如絲入口吞之次想武曲星在
　腰上叩齒一通宻呪曰
俗居小人好道求靈願見尊儀永保長生

　右存紫炁入口吞下復存破軍星在指足
　叩齒一通宻呪曰
天帝釋章佩帶天罡五方兇惡之鬼何不消
亡飛仙一吸萬鬼伏藏
　右存赤炁入口吞下存光明照耀魄定神
　寧然後安息而卧
　　　三步丁罡


　　　火輪罡



　　　火輪罡呪
朱陵使者北斗神眞六甲童子火輪將軍吾
左輔青龍大將右輔白虎大神朱雀玄武神
將左右常衛吾身呼吸一口光耀八門急急
如律令敕
　　　飛神入斗訣
　先歩斗自柄入斗口回至柄踢斗罩身再
　歩入斗口三禮俯伏存神如法出五色雲

　炁巳身乗之舌爲金橋如長虹直入斗中
　巳身乗炁登橋至斗口見光明煥耀其中
　有玉樓金階默呼四直使者下降檢度訖
　良久有紫雲異香紫色光入户乃斗内星
　君下降切忌男女孝服腋氣犯月血傷污
　穢師巫卜筮妬心技術之徒猫犬鷄鵝觸
　犯犯則行持無驗
　　　八卦斗罡



　　　訣曰
巽雙離隻坤單步震上單行兊亦雙艮上獨
行坎一隻天門雙立望天罡
　右罡乃是八跡十二歩乃天地日月四時
　之行九宫八卦之總大道之元炁也
　　　出斗呪
五行相催剛劒持威六甲輔我三台辟非天
迴地轉旋斗歷箕左旋出斗陰陽闢開長生

度世日月同輝急急如律令
　右存眞炁還歸天上左手掐卯文兩手捧
　天罡向天門出次還斗
　　　還罡呪
昇斗還罡羣妖滅亡吾行禹步衆邪伏藏急
急罩踢魁斗傾光急急如律令
　　　收斗罡訣
開天門閉地户留人門塞鬼路(後過至/二指下)
歸天門(自寅順至亥/收罡炁辰文)
出地户(自亥至巳掐斗訣衆/邪皆消衆禍皆滅)

羅四山(自二指輪至/第五指下)
起罡步(自第五指歷辰提起斗吸/入口掐巳指甲下彈出)
　　　太乙呪
吾是洞中太乙君頭戴七星步四靈手執金
刀巽上立迤𨓦巡離直至坤兊望震宫須結
界分外不得停妖氛禹步魁罡至乾亥遥向
天門謁帝君三步九跡登明星三灾九厄並
離身急急如律令敕
　右呪畢歩三台望天門而退身
　　　藏身剔斗罡呪

天蓬持玉尺太乙捧金鈴號令行三界祛伐
用六丁夔龍吐猛火黑煞洞淵兵聾啞諸神
將霹靂遍天廷三十六員將火速護吾身吾
今入斗罡飛身謁帝君急奉上帝敕火速現
眞形
　　　斗罡



　　　罡呪

一魄入貪狼二魄巨門鄉三魄禄存裏四魄
文曲方五魄廉貞位六魄武曲堂七魄破軍
上三魂附魁罡若有犯吾者翻身入斗藏急
急如律令
　　　禹步通眞訣
　夫元斗之妙在乎十二辰契大化之數乗
　機衡之要以歷八門也或出死入生制魔
　誅逆應權而用之首冬一陽也自天英而
　出天蓬首夏一陰也自天蓬而出天英假
　令冬至子時變白鶴眞人叩齒閉炁以左

　足躡天英右足立天柱移前左足並右足
　爲一歩次左足躡天柱右足立天心次移
　前左足並爲兩步次左足立天禽右足立
　天輔以前左足並爲三歩坎離相濟而九
　歩見矣次左足立天衝右足立天内復左
　足登天蓬自天蓬歩自奇門
　　　履斗呪
乗天罡兮步九元履九斗而行飛仙得天心
兮萬神歡隱形藏影變萬端敢有干試繫斗
門掃除不祥朝正眞明分左極煥火鈴右揮

靈幡威鬼神光騰萬里嘯歌前玉帝敕命頒
三界萬神聽靡不如言
　夫履斗之法叩齒乗罡若踏太虛也而出
　奇門假如夏至日子時變神誦呪如前式
　以左足立天蓬右足立天内移前左足並
　右足爲一歩次左足立天衝右足立天輔
　以前左足並右足爲兩步次左足立天禽
　右足立天心移前左足並右足爲三歩陰
　陽隔而未濟九跡也次左足立天柱右足
　立天任次左足立天英之上叩齒乗罡歩

　斗而出奇門也且飛罡躡紀之道幽深玄
　逺若達乎三奇九眞之妙不必出天蓬天
　英二星但立天罡所指之地向其方歩七
　元罡亦能絶鬼恠之靈響矣
　　　明光樞要訣目
　祖師心傳訣目通幽洞微召神禦鬼要在
　於握訣默運虛元因目之爲訣也
玉清訣(又名玉帝訣/又名天師訣)
　左手大指掐中指中節中文
上清訣

　左手大指掐中指上節
太清訣
　左手大指掐中指下節
北帝訣
　左手大指掐中指中節左側
本師訣
　兩手大指掐第二指根存見本師
紫微印(又名伏邪印又名獄印/又名局邪訣)
　以小指從四指背過中指勾定大指掐第
　四指第三節中指掐掌心横文直二指四

　指化身爲北帝指揮一切鬼神及召三十
　六將以此印築脇下合三臺諱指揮强邪
　惡神降伏惡鬼掐二節名天罡印掐第一
　節名斗印掐第二節外爲眞武印掐煞文
　爲伏魔印
丁甲印
　以大指壓中指掐乾上四指壓大指
都監訣
　大指壓二三指掐乾上四五指壓大指
變神訣

　以小指從四指背過入中指勾定大指掐
　中指中節直二指變神時從胷前上靣上
　左右巡邏
元帥訣
　左手以大指點第二指一二三四節默念
　魁𩲃𩵄䰢復以第二指點大指一二三默
　念魓𩳐魒再以大指掐住煞文
元帥印
　以五指從四指後過中指勾定大指掐四
　指中節第二指掐虎口

都天大法主印
　四指並掐掌心横文大指掐寅文朝帝時
　變神爲法主
火鈴印
　小指從四指背過中指勾定大指掐第四
　指中節第四指勾定大指中指曲第二指
　掐虎口
天羅地網訣
　以左手三四五指勾定右手三四五指右
　手大指掐左手大指甲下以左右二指開

　念呪畢即以二指相合撒向患家
迷魂臺訣(一名三眞印)
　兩手無名指於中指背交過二指勾定兩
　中指背根靠直起以大指相交掐兩手小
　指酉文
鷹訣
　以大指壓第二指中指仍以大指掐四指
　根直第四指第五指
犬訣
　以四指掐大指根大指掐小指中節

二景印
　以左右手中指各入大指根抵爲圓圈次
　交兩手二指直兩手四指五指書日月華
　用之
都監印
　以左手大指掐中指中節行符發兵用之
聾兵啞將印
　左手大指掐中指横文曲第二指於大指
　下書符用之發兵自中指出
直月五將訣

　鍾師卯文寶耀午文伯拒酉文兵侯子文
　資寶煞文
都統符印
　以左右手中指相勾二大指各掐兩四指
　上節二指五指皆直書本符用之


道法會元卷之一百六十


