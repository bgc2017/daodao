










道法會元卷之一百三十二夏十一
雷霆祈禱祕訣
　　　坐鍊工夫
　先疊手足閉目舌柱上腭靜坐調炁定息
　意到即運神光衝上以天目與劒訣望空
　中書一圈存五色金光燦爛日左月右天
　罡居中叩齒十二通先左手掐卯文誦呪
　曰
唵華池玉液金容火色請召眞炁灌我神室
流入精元混合歸一急急如律令

　呪畢以左鼻吸引紅光直射入口中嚥下
　丹田融結爲紅光彈丸次掐酉文念呪曰
唵太乙正液金容碧色請召眞炁灌我神室
飛入泥丸照曜體宅急急如律令
　呪畢以右鼻吸引金炁射入口中嚥下丹
　田融結爲碧色彈丸次掐辰文念呪曰
唵天罡大聖破軍前星流光萬里直衝津庭
混合歸一生我元神三炁化結照耀太清入
我黄房萬神化生急急如律令
　呪畢以兩鼻吸引五色眞光直射入口結

　爲金彈嚥下脾宫中丹田運轉想見下丹
　田紅彈上來上丹田碧彈下去交會七次
　結成一塊復嚥下丹田念金光呪後以意
　引自尾閭直上夾脊雙關歷十二重樓上
　過泥丸顖門而出合空中風雲金光一團
　用子午斗一衝見使者分明在前念誓呪
　畢用左手雷局引前金光復歸下丹田安
　頓以津液吞嚥灌之
　　　誓呪
汝乃天之精吾乃地之靈分汝之精合吾之

形混合相合爲神爲靈出爲風雨入則長生
隨吾指揮隨吾使令汝若負我風刀考身我
若負汝品秩不陞使者張某諦聽諦聽毋忘
此盟急急如
太上律令
　　　祈禱要訣
　凡祈晴祈雨殺伐必須先發奏申文牒符
　命焚香祝告限定日時報應却就一靜室
　打坐凝神定意不可亂念一絲不掛萬慮
　俱忘收拾居中塞二穴玄膺閉五炁待水

　火升降口中玉液盈滿身中汗流過額自
　下作熱至上如此作用半夜來日定有報
　應若夜間諸項未動其日决無雨又法夜
　看天河若有黑雲穿貫及南北斗爍動河
　水上灌二斗及太陰有雲灌運來日定有
　報應若夜間各項不動决無雨早看太陽
　東升之時有黑雲掩障亦是報應若諸事
　並無難着力用功不可登壇蓋太陽爲雷
　太陰爲霆北斗星爲罡即張帥是也若坐
　時得黄河水逆流天地黑炁交合此乃雷

　霆號令已出外符同雲雨必然發生
　　　動雲坐功
　乾坤爲體日月合璧靜則金丹動則霹靂
　此乃日月合璧之說與前祈禱坐功亦同
　以念頭到彼雷亦震彼矣
　　　勾雷致雨
　若雷雨不到壇在別處下不可將念頭顧
　他處作用符加勾雷號勾轉雨自然至壇
　　　蔽日
　先作用使者符一道存太陽中離卦即焚

　符噀水一口存使者在坎卦中塞滿成乾
　卦即喝使者起雲掩日仍前閉炁靜坐
　　　祈晴坐功
　如前坐靜定通炁不可閉塞二穴良久之
　後炁乃自然靜息身中清涼了無一物自
　然天開炁朗久靜而動陽乃生矣
　　　止風
　存風起處有一巽卦便焚符一道向風起
　處想使者塞巽卦之中成乾卦風即止
　　　回風

　如風在東南起欲回西北風即焚香發符
　一道東南起處以水噀之存使者東南方
　立便以目光虛書回風字號焴於西北方
　使者見之即過西北喝使者轉風存使者
　即以兩翅扇動西北其風自然回轉
　　　斷虹
　先取長茅一莖放在面前淨地上存爲天
　上虹霓一般却緊握雷局念淨天地呪一
　炁一遍畢次飛斗念云
天罡啞叹咬煞攝(辰戌斗剔/向天虹上)

赤陽三五怨怒攝(陽日用子午/抛向虹上)
赤陽三五𡄼㘕攝(陰日用午子/斗抛向虹止)
　並用呵炁一口同去就吸彼虹炁吹于茅
　上只見其虹横亘在地即以左手握雷局
　右手仗劒以罡炁一口呵出同雷局打下
　以斬斷之若未斷時再念前呪飛斗作用
　斬之
　　　號令雷霆出宫檄
雷霆都司
　當司職惟斡旋

　造化掌握
　雷霆主陰陽生煞之權掌水火祈禳之事
　濟民爲急敢怠宣行是用起召雷神各宜
　聽
　令今爲某處某人等投丐請祈雨澤事除
　已具奏
　帝闕眞司請降
　恩命頒行外須至預行符檄播告者
　　　符
右符檄奉

祖師口勑乾宫生子震宫神我是天公濟世
人奉請五雷施雨澤歆我祭祀來報應激剥
陽電百神驚阿香公阿香公□□窿玉皇親
勑命驅汝出雷宫要汝逞威雄檄請五方傳
音飛捷報應使者六乙天喜暘谷張神君火
急依時關告主雷欻火鄧天君雷霆副帥辛
尚書驅雷程雍二元帥主副康劉二元帥上
壇九將下壇九將九天嘯命風雷吕使者雷
門苟畢二雷神太極霹靂雷王天地人三十
六位雷公三劫列宿靈官七星雷王二十八

宿雷王二十四炁雷王十二時令雷王太乙
天章陽雷霹靂專司上將左右龍虎魏薛二
大元帥太乙所部三司二院内外兩壇諸大
雷神神霄火犀雷府主管不信道法朱將軍
副帥沈使者號黑歷黑陳錢二大雷神斬勘
蔣璧華雷陳五大雷王郭亮鄧元皇何思全
九子眞威天公雷公江赫沖電母秀文英雨
師陳華夫風伯方道彰使者衛日新六十甲
子出宫風雲雷雨電五大雷神太歲地司雷
霆白虎黄旛豹尾火輪燥霹甘澤流火雷王

五嶽下誅邪伐惡雷王暗天暗地雷王飛沙
走石雷王火丑將軍火急閉陽使者婆猛鄧
興娘三千六伯部署邵元君調發三十六雷
鼓力士摽纖使者莫賺大神憾山倒海等使
川源潭洞龍王酆都行司關元帥張李牛頭
獄主東嶽温元帥東平威烈通天大元帥張
蕭黄劉王五大元帥今年當季行風布雨龍
雷部衆城隍社令山川潭洞龍王一切雷王
所𨽻社令妖雷六毒蠻雷一切神吏各各承
令遵奉今來祈禱事理定限某月某日時各

各同心恊力誅剪旱虹部領風雲雷雨電前
來以俟當職登壇先期驅動陽雷大轟霹靂
飛沙走石捲水揚波移山拔樹蔽日興雲行
風布雨遍澍人世普救焦枯悉得禾稻豐登
百物滋茂明彰報應大顯神威檄至急準
眞皇號令奉
九天雷祖勑
始祖符命星火奉行
　某年(某)月(某)日時檄
具位姓(某)承誥奉行

祖師三洞九清法師沖應通妙眞君王
　　　檄文告催
雷霆都司
　當職掌握雷權以信相守惟行玉律具在
　典章(某)月(某)日(某)時除已備檄汝等從今
　關集魔眀烈煞赫猛惡轟焜電五方雷神
　聖衆伺候今限將至具符催檄者
　　　空書符
右檄
雷霆鄧辛張三大天君法院諸司雷神速起

雲雷雨部大神嘯命風雷使者五方雷公呼
風嘯雨掣電飛雷就巽隅出震宫來赴行壇
大彰昭報以濟焦枯甦活品物廣蕆教風大
彰天信如致稍遲自貽
天憲檄到準
勑星飛火急奉行謹檄
　(某)年(某)月日時檄
具位姓(某)承誥奉行
祖師三洞九清法師沖虛通妙眞君王
道法會元卷之一百三十二
