










道法會元卷之一百七十八邙八
　　　五府册文正法後序
　夫純陽曰神至陰曰鬼陰陽和而爲人焉
　精全神全積行修德氣昇而爲仙精竭神
　耗罪深惡滿氣散而爲鬼故陽炁溢則外
　邪識陰炁分則變邪祟此特其微著也若
　邪炁之大者能令雨暘失序日月薄蝕寒
　暑虧時星辰錯度天裂地震疫毒流行百
　端災祥人罹其咎
　上聖憫焉或化身降凡而垂教典或傳授

　上士而立規模故大而有鎭治奠安之靈
　章小而有解釋之祕㫖年歳乆逺散漫流
　離慨念全文莫能備具補亡拾遺纂要删
　浮使四聖之遺文煥然昭著天師之嗣教
　偉矣條陳眞靈寶之梯航實修身之徑路
　　　五元正法圖序
　天心至靜萬象自馳取法因人去諸不正
　則天心之法因降以六天也昩者不知妄
　私小術以一言一訣自稱天心罔誣幽昧
　眞喪失混元清靜之風求諸内則懵然矣

　因爲象跡勸諸未然
　青黄白素雲則玄元始之三炁爲天地神
　靈萬有之祖六合内外皆爲炁也但道所
　在三素居之至靈生神故繪天師四聖明
　眞中有神是其領祖朱衣童兒喻人徃也
　神鬼控馬善惡混也未有眞性自蔽能巳
　外邪乖眞能召神吏者當須遷善去惡虛
　心釋思一性理神使内外洞一然後可嘯
　命風雷役召丁甲以炁合神有我形則可
　以合靈氣有我炁則可以合神眞苟以天

　
　清者散地濁者聚靈眞獨立萬象皆空當
　此之時風雷可命與亦須潛光内盻委炁
　聚功積鍊元神充精去體景光洞妙形立
　自然德契三雲天心若是東華小兆赤明
　自然稽首
　天尊謹爲銘曰
心亂神自耗炁縈形自枯黷我太上法
日與鬼爲徒消魔非本心懷利論錙銖
明譴苟未至安逃神鬼誅心虛神自凝
氣定容未寂自治旣以立治外亦忘跡

神怪戢靈響　風雷可驅叱　斯言倘未信
正一有遺式
　童初府正法因眞人際遇高聖流布世間
　其中符呪印訣篇目典章又經宗師參考
　成書已無礙理倘按法從事外則可以宏
　科賛化斷祟除妖内則可以鍊質澄神修
　眞契道然而辭皆隱奥語多幽玄自非親
　遇眞師莫能悉通至要若止領其大槩亦
　須稍究文理方别正邪其如季世通識少
　昩學多迷迷相傳罔知始末甚至增以僞

　文益之淺說愚弄後進欺誑未聞殊不知
　上聖祕授其人所編文理詞章煥然可覩
　與世之俚俗淺語萬萬不同雜諸其中何
　異□砆混玉不待指陳允中本以庸儒夙
　慕眞化昨來紹興年間有處州道士唐先
　生克壽字永年因從高先生景修傳法之
　時夢天降玉女執牒賜名唐道憫自後行
　持皆應專以五府法救治利濟者不計其
　數拜飛鷹走犬章用直月五將祛邪逐祟
　滅怪除妖指顧之間隨即報應高君天資

　異俗親遇至人執職仙曹不敢盡露唐君
　晩年嗜酒難近其法甚驗多寓饒徽之間
　竟得尸解度世亦傳授弟子劉先生混朴
　則受其法而以授允中自從冒昩奉行累
　嘗参對别本悉多訛謬遵此施用異應頗
　多允中禀質庸愚植學膚淺不能立德未
　易宏科不過虔按典章恪依符訣每蒙響
　答自致感通所是數内有斗箋並飛鷹走
　犬章及行移關帖並是古人立大槩規模
　後之學者於受詞之際須當精審情由深

　量事體隨時起檢條令可行亦要投詞之
　家堅心信向又須行持之士誠意關申則
　何祟之不誅何妖之不伏苟行用之失當
　詞理之不通揆之人情尚有窒礙聞于上
　境何可施行又或妄撰法銜差用印記徒
　加申發難遂感通是致邪祟猖狂反怨法
　籙無驗受傳大法當如是耶秪縁近來妙
　訣靈機甚難遭遇法書符印益見繁多如
　五元素府則北極四聖正一天師嗣教也
　五聖未嗣教之前童初府五帝受册於其

　中後學已不及知之矣而世有四聖考召
　法有眞武三陣法有佑聖符水似此紛紜
　名號不可悉述或創立一司或自置印篆
　或借五府正法以混其中間稍可用者又
　皆是别法中呪訣呪於本無靈驗者又更
　非一至如董大仙傳天蓬法本以輔天心
　正法而行今又取五府諸符移入天蓬法
　内世人但謂元應太皇府則天蓬元帥而
　天蓬法亦天蓬也不知元應太皇府實中
　皇元一太皇帝君主之元帥乃爲外臺卿

　爾出法始末与天蓬全然不同尤不可亂
　雜非正行五元玉册則不得稱童初之額
　不當用五府印符如行天蓬法止𨽻驅邪
　院是猶龍漢降經爲洞眞部赤明降經爲
　洞玄部開皇降經爲洞神部不可混而同
　之也法以天蓬爲宗而流降不同各有先
　後皆可以除邪濟世秩品高下大叚殊迭
　蓋九等三乗隨機接引若罔窮來歷不究
　源流或一例雜入五府正法是致眞文漸
　隱雜說轉深混紊典章踰越品格恭惟五

　府之書亦漸爲此等所雜以至侵亂師授
　晦蝕神文深可嘆也倘塵中上士物外高
　人以太上之教爲心高聖之法軫念共遵
　成典同守玄綱辯證是非排却浮偽庶幾
　澤被久逺恩浹顯幽輔正之功莫先乎此
　皇天后土實聞斯言大宋寶慶乙酉歲靈
　寶中盟弟子南曹執法典者權童初府右
　翊治金允中謹書
　十方正典三洞條科煥若雲雷昭如日月
　學者何不略加留心如洞眞部則本無章

　
　奏之文不立祛治之格中乗御運正一流
　光則洞玄洞神二部始廣敷科法大布典
　儀今之中盟經籙靈寶大法之類則洞玄
　部也行其法者可以拜章上表行醮修齋
　上及日月星官下徹冥關幽壤三界四維
　皆可申謄悉當關告糾邪妖之恣橫達民
　庶之懇祈超沉滯之魂靈救危篤之疾患
　是其職也如正一盟威巳下諸籙及天心
　正法之類則洞神部也所謂北極驅邪院
　者廼三界糾察之司萬邪總攝之所行其

　法者則上通章奏下達文移救死度生殄
　妖滅怪考治鬼祟鞫勘妖邪是其職也如
　五府之法雖屬洞神部而通於洞玄也皆
　得以恢張文教輔賛玄綱其中拜章一節
　洞玄部則合用通章印以靈寶大法司關
　發洞神部則合用九老仙都印以驅邪院
　關發所謂行持齋醮濟度存亡巨細悉包
　洪纎備載但恨不遇至人未明至理古人
　行之可以鎭安天地調順陰陽戮怪除妖
　迴骸起死後世所行自不及古人乃厭其

　名稱常俗漸漸求奇妄撰不經之文私立
　無根之說不可勝數且拜章則洞玄洞神
　部法籙中之一事也九靈飛歩則章奏之
　作用也今却有九靈飛步章奏司或以出
　神拜章爲職或以發遣九靈飛歩繫銜又
　有九老仙都印職章奏爲職者不知即法
　中合行之事耳何須格外妄立職銜自起
　謬異其印篆名街關發如此敢望章奏之
　達哉今之法書逐時更易或立司置院或
　撰印飾符或假名眞人所編或妄引經文

　爲證眞師旣不存手筆莫知是非經文則
　近世混清難考邪正似此之類不可備陳
　切恐來哲浸襲成風以誤後學故作是跋
　玉堂盧元老識
道法會元卷之一百七十八
















