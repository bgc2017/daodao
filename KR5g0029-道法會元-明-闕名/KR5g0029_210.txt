










道法會元卷之二百一十浮十
　丹陽祭鍊内㫖序
　　　　　　　胥城王(玄眞)編集
　夫祭鍊者祭所以祭鬼神鍊所以鍊自己
　也苟不鍊已則鬼神不能昇度或不飽煖
　則鬼神未免飢寒必先以志誠爲體慈悲
　爲用憫兹六道之沈魂念彼九泉之滯魄
　禁風火寒氷之獄受飢殘屠割之刑非憑
　濟度誠可哀傷未遂超昇深爲苦楚故上
　帝垂慈立登天之梯級真師設教作苦海

　之津梁玄真留心此道扣首高人歷盡勤
　劬徧參玄奧雖議論各有異同而理趣本
　無差别今則謹按雷鑑講師潘君三洞法
　師戴君所南鍊師鄭君所著善本及諸師
　友授受玄微芟薙繁蕪採摭要妙足成一
　卷初不以前後序勒爲十八篇名曰丹陽
　祭鍊内旨非獨使學者簡而易行明而易
　悟抑亦知太極仙翁克念進修位登天闕
　豈非報應之所致歟良由鍊神祭鬼之道
　可謂登仙陌聖之階累行積功莫大於此

　志學之士可不勉諸苟能灰心稿形凝神
　聚炁混三才于土釜融四象於金爐盜天
　地一點之陽集造化五行之妙丹成火足
　體妙神靈打破就裏乾坤踏著上頭關披
　則鬼神即我我即鬼神天地小我我大天
　地又何待按圖索驥而爲之哉其或未然
　不免以天下爲爐虛空爲鞲天仙神鬼水
　陸飛行盡入吾大冶之中煆鍊一次然後
　示之以元始寳珠飽之以天厨妙味作此
　夢中好事亦不虛度也良久云老蚌含秋

　月寒蟬吸曉風歲次丙申秋八月十一日
　王玄真無僞謹序
　　　丹陽内鍊飛神八景之道
　師入壇端坐澄心靜慮存黄庭中真炁大
　如朱橘昇上絳宫心府號曰南昌上宫朱
　陵火府即發灸炎金碧流金之火號曰流
　火之庭眞炁无神鍊爲嬰兒端坐絳宫漸
　登十二重樓上金闕玉房乃泥丸腦宫化
　爲太一慈尊駕九頭獅子金翠蓮花之座
　如此分明宻奏曰

具位奉行太極祭鍊事(臣)姓(某)謹謹奏啓
太一救苦天尊靑玄上帝臣今欲㧞度九州
分野十類河沙男女孤魂滯魄等衆及求度
某靈魂徃生仙界乞放無邊光明下破地獄
干冒天威宻垂昭報(臣)謹言(啓畢隨/即破獄)
　　　破獄
　師作五嶽訣對臍如舉千鈞之重器念茫
　茫酆都中不計遍數漸漸用訣擎起於目
　前如日光之狀須臾念呪擎訣過額念至
　功德金色光用訣一放存金光大如車輪

　遍照十方變爲金碧世界紅光罩滿存
　太一慈尊在空玄之中放無邊光明天上
　天下悉皆朗耀
　　　五嶽訣
　　　　　　　右手第四指參於左手二指中指間以
　　　　　　　左手二指勾定左手第四指參於右手二
　　　　　　　指中指間以右手二指勾定左右小指交
　　　　　　　參左大指勾定右小指右大指勾定左
　　　　　　　小指兩手中指堅起于中
　　　破獄呪

茫茫酆都中　重重金剛山　靈寳无量光
洞照炎池煩　七祖諸幽魂　身隨香雲旛
定慧靑蓮花　上生神永安
功德金色光(至此/作用)微微開幽關華池流真香
蓮蓋隨雲浮　千靈重元和　常居十二樓
急宣靈寳旨　自在天堂游
寒庭多悲苦　回心禮玄皇　女靑靈寳符
中山真帝書　一念昇太清　默誦觀太無
功歸九幽下　旋旋生紫虛
　玄真曰蓋人身中臍下爲九壘重陰酆都

　之境以五嶽訣舉起則地獄自然開矣
　　　召六道
謹焚真香志心奉請
天道人道神祇道地獄道餓鬼道畜生道盡
虛空界積夜寒鄕有主無主男女孤魂願乗
道力來詣靈壇受此香供鍊形濯質享食聞
經水火鍊度傳授戒法執符把籙念道生天
我當奉行汝宜諦受
　玄真曰召至遂祝不必存想天仙道但證
　明鍊度所以别本止稱五道如欲逐道召

　請亦隨人意却不可想作自鬼户而來及
　遣將吏攝至壇前等事蓋鬼神本無形狀
　惟一念爾凡有形者皆能沈滯無形者誠
　可昇遷譬之虛空未嘗變滅謂如臨終之
　際一念純靜福德兼備即生天仙逍一念
　善順無諸罪惡即生人倫道一念猛利勇
　於果敢即生神祇道一念昏迷沉於六識
　即隨地獄道一念飢渴嗜慾無厭即落餓
　鬼道一念顛倒偏執情想即入畜生道又
　如一念雜染貪惡交集即爲胎生一念虛

　妄愚凝業重即爲卵生一念執著愛慾浸
　漬即爲濕生一念變易情想不定即爲化
　生如上五道四生不修正業心無旨歸故
　墮斯類惟一念純靜者乃生天仙道又如
　念念無欲即昇欲界念念離境即超色界
　念不著空即登無色界如上三界雖修正
　道未得純全暫生天官劫盡還墮又如有
　人貪念忽生用心佇思不覺凝滯此爲地
　大亡者命終積貪不捨即有鐵城鐵山大
　石壓身碾碓耕磨之報婬念至極男女二

　根自然流液此爲水大亡者命終積淫不
　已即有血湖大海寒氷裂體飢渴傷殘之
　報瞋念一發四體汗流百脉火熾此爲火
　大亡者命終積瞋不化即有大火逼身鐵
　丸銅汗鑊湯爐炭之報妄念論轉意識紛
　飛急欲稱意此爲風大亡者命終積妄不
　變即有風刀考身飛戈飄戟倒懸掛網之
　報如上四大亦由情想使然遂有地獄之
　事又如好殺者即受殺報負欠者即受償
　報諂曲者即受虛誑之報嫉妬者即受憎

　惡之報寃仰者即受執對之報此爲定業
　難逃巨細各償其報復有積惡深重寃報
　相干魂繫幽關墮諸地獄受苦滿足當墮
　旁生如白起秦檜之徒是也至於八萬四
　千異類種性隨念顯發悉有輪迴原其本
　末皆由一念所造隨業受報而已蓋妄念
　不有造業非無故有昇沈之事當以此澄
　湛之心化彼執著之見豈可存神入妄返
　令蒙昩者哉
　　　沐浴

　焚丹陽符投沐浴池存爲大海浩浩蕩蕩
　渺無邊際祥風和氣靄然如春存泥丸官
　慈尊分曉透出虛空請降甘露遍洒法界
　默誦丹陽大呪三遍如未成誦即念
　太一天尊降甘露七遍隨即變食
　　　丹陽大呪
龍漢蕩蕩　無形無名　渺渺億劫　皇道開清
明澄朗耀　九龍吐精　玉虛澄輝　太霞高明
元始開化　諸天齊臨　三元導養　二象攝生
未度者度　未成者成　已死者化　已枯者榮

春動蜎息　一切冥靈　懷胎含孕　咸得受生
亡者命過　魂昇三清　魄受鍊度　南宫變形
今日大吉　皆得光明　五帝鑒暎　普告萬靈
天神地祇　及諸河源　五嶽四瀆　並諸名山
洞玄洞虛　洞空洞仙　无極大道　至真尊神
無窮無極　普監度生　地根斷絶　玄都記名
衆神監度　一切咸聽
　女真曰沐浴者非獨鍊形濯質實爲洗心
　滌慮心意心不清徒自勞耳
　　變食

默念元始靈書中篇玉皇寳號太一睿號不
計多寡存五方金光紅玉之炁布於食上其
食廣大充天塞地異香馥郁無量無邊
　玄真曰變食之道當仰首遥觀自然天厨
　妙味遍滿法界不欲性急須是寬緩令其
　饜飫可也如念酥酡末味天尊洒甘露水
　鬼神即獲食味甘美中篇乃三下二天隱
　名玉皇寳號上帝有誓如聞帝名飢者皆
　飽死魂更生慈尊聖號稱之則尋聲赴感
　故特用之不在食之多少器之大小在乎

　一念精誠用心廣大者也
　　　水鍊
先存黄庭中有白月朗如秋夜注意良久身
心泰然運過夾脊俓上泥丸月色愈明無異
白日自然甘津滿口徐徐嚥下納于黄庭次
存大地爲黄華真水方行火鍊
　玄真曰天一生水故先水鍊靜默久之意
　歸黄庭如以真火烹鍊丹鼎熏蒸百脉神
　水華池是爲黄華真氣降也
　　　火鍊

師以兩手握固舉起身心存黄庭中真炁昇
上絳宫光明烜赫如大日輪自然徧體如火
之熱先從自己次至虛空化爲金光一團充
滿世界輝天朗地志意舒暢良久豁然
　玄眞曰地二生火次當火鍊
　　　三歸依
第一歸依无上道寳
第二歸依无上經寳
第三歸依无上師寳
　　　九真妙戒

第一戒者敬讓孝養父母
第二戒者克勤忠於
君主
第三戒者不殺慈救衆生
第四戒者不婬正身處物
第五戒者不盗推義損己
第六戒者不嗔兇怒凌人
第七戒者不詐諂賊害善
第八戒者不驕傲忽至真
第九戒者不二奉戒專一

　玄真曰太上云寧一日持戒爲道德之人
　而死不忍百歲犯戒而生又九幽經說持
　九真妙戒者履鋒踐刄變爲蓮花標名金
　格列字玉清大哉戒乎奇哉戒乎凡人破
　犯一戒即不敢傳戒如不說戒則鬼神但
　得享食不能生天真學之士當於日用常
　行顛沛流離之際平居燕處之時以清靜
　爲本仁慈爲行長厚處己寛洪待物纔覺
　惡念萌乎胷中試自返照則前念自然消
　殞矣如是持久習與性成雖有雜念之萌

　亦未易摇撼也蓋心之爲物起滅不定制
　之則聖縱之則凡鍊度之際雖然有所媿
　怍于懷亦莫用心記憶恐鬼神不得超度
　所謂已業無已知也然終不若真功實行
　始可爲人天模範立於天地而無愧質諸
　古聖而無慊履行修白俯仰無怍樂莫大
　焉又豈止乎鍊度而己矣
　　　生天
默宣寶籙焚香爐内念离旨火天尊勝數徧
存南斗垂光下接壇前金光化而爲一金光

混混飛騰而起以絳宫火鈴一提徑上太虛
愈高愈遠師祝曰
功德已周恩歸上帝常記今日好去好去
　玄真曰幽陰之衆假此陽光徑上朱陵即
　生天界豈比夫一一齋醮中旣焚寶籙返
　令官將護送復經東嶽諸案方得轉生即
　與時刻昇遷之義違矣於理無益
　　　生天寳籙式
太上敕赦生天寳籙




　右奉
　寳籙㧞度六道四生男女孤魂等衆增品
　受生超昇
　仙界一如
　告命風火驛傳
　　太歲年月日時告行
　具位奉行太極祭鍊事(臣)姓(某)承誥奉行

東極大慈仁者太一救苦天尊靑玄上帝
　寳籙作用靜默良久行丹陽内鍊存黄庭
　真炁昇上絳宫化爲嬰兒漸漸心火如大
　杲日上入泥丸化爲慈尊如此分眀宻奏
　曰
具位奉行太極祭鍊事(臣)姓(某)謹謹奏啓
太一救苦天尊靑玄上帝(臣)今書生天寳籙
㧞度九州分野十類河沙男女孤魂滯魄等
衆及求薦(某)靈魂俱蒙赦宥咸獲生天干冒
天威宻垂昭報(臣)謹言啓畢存

太一慈尊入空玄之中萬真環拱蒙
敕下靈官捧寳匣乗寳光降下案前啓匣出
籙與吾所造籙合而爲一祥烟慶雲金光奪
目即於六星下作一○疊書唵吽吒唎四字
就念此四字塗成火鈴停筆存中宫真火一
丸良久覺口中水生其真火一丸昇上絳宫
烜赫如日急呵於符上以意一提用筆向上
一拂遂云吾奉太一救苦天尊敕仰首遥想
在寳籙化爲火鈴透出泥丸遠遠而昇金光
徧滿叩齒而退

　玄真曰大抵寳籙不不數十等但得此妙
　皆不拘執黄紙朱書亦不拘大小長短莫
　若印者爲當南斗六星虛明實暗故不塗
　剔如度父母師長不敢給籙說戒但宻奏
　曰以此祭鍊功德資薦某人同生天界如
　度有姓名者就填寳籙黄籛普度何止數
　萬高功纔受投詞具奏上帝申牒應干去
　處先發預告畢繼即接待孤魂期日赴度
　自從本日爲始用書寳籙發下章表填寫
　姓名凡有暇日焚香默奏疊疊書之倦怠

　則已不可計其多寡如計數目及有窒礙
　膺於心中僅能度此幾名耳受狀太多作
　用不及以生朱調作六盞列如南斗勢一
　同作用分手書籙亦妙若以理論譬之詔
　赦只合一道普皆原宥一念廣大太上恩
　光無所不燭三途六道皆可超昇非曰一
　人有一赦也至大鍊日廣設醮筵曲盡威
　儀以塞俗眼但令知有罪福清潔高士攝
　行法事師乃入室靜默志誠懇奏只作一
　籙宻行祭鍊廣度沉滯庶得兩全其美亦

　在隨時應變幸勿拘執
　　　拔度寳籙
㧞度寳籙存用奏曰賜頒詔赦告下冥官開
諸地獄拔出罪魂干冒
天威宻垂昭報臣謹言籙中疊書
太一救苦天尊敕七字塗成火鈴存心中火
鈴提出以筆向下一拂光明閃爍燭破地獄
作用默奏皆如生天寶籙只改此數語而已
矣
　玄真曰此㧞度寳籙大齋醮中請頒符命

　責以青宫九龍符命使者一同齎捧前去
　徧告幽冥或於破獄之時焚于爐内今此
　祭鍊内旨不用此籙然元從師授亦姑存
　之
　　　丹陽符




此符以靑紙黄書符成靜默意歸黄庭良久

一炁自夾脊雙關上至泥丸華池水生徐徐
嚥下激起黄庭如大海水瑞氣氤氲即取中
黄之氣吹于符上
　玄真曰丹陽符一名黄炁陽精洞明靈符
　出青要紫書金根衆經上卷本爲修真之
　士鍊形濯質後仙翁用以鍊鬼初無散形
　一炁成符今用印文亦以黄筆潤過乃善
　矣
　　印式
　　　三符印





　玄真曰三符印乃東極青宫九龍符命出
　靑玄法太一慈尊所主玉清㧞幽魂真符
　玉清破地獄真符出神霄籙上古聖師集
　而爲印特假太上之力㧞度幽爽耳用于
　寳籙之上今有邊郭者非也
　　　三天太上印




　玄真曰曾受籙者申奏用職印關牒用法
　印未受籙者奏申關牒通用道經師寳印
　或三天太上印凡印當以楓棗木爲之不
　用桃梓雷擊之木恐有殺氣朱砂入乳香
　少許代膠用印時多念太一睿號其印自
　然通真達靈今人多用太極祭鍊壇爲額
　因而創印恐不契理

　　　五帝甘露法食祕旨
　　　　　　　　五帝内諱
　　　　　　　　森炎釗潤平五遍

具位(臣)姓(某)上啓
五方五帝道君降真炁化天厨爲香飯飽幽
陰甘露味得充滿覺正真隨所願托生天
霐□□　　　　　　唵吽吒唎
合明天帝日　　　　魑□□𩲓□□
□□□□□□□　烏輪塗叉阿那波遮㖿

　　　散食呪
魂神澄正萬氣長存不經苦惱身有光眀五
帝保舉列言上清
於靜夜後設食在前以白紙朱書符命焚于
香上默奏上帝召集六道或存于空中金光
極目萬化寂然念五帝内諱及變食呪存香
飯徧滿法界祝白生天自然昇度
　玄真曰前變食呪三字乃三天内諱四字
　乃六天真言五字乃五帝隱名六字乃六
　司玄機七字乃七星妙旨九字乃九天祕

　號或有大達之士具深信根器每飡餟食
　每夜祭鍊止用此符法天上地下無不通
　徹昔魯蓬玄於武當山南巖修道行此符
　命食自手中飛去以後此法遍傳方外可
　謂至道不繁也
　　　奏太一
具位　　奉行太極祭鍊事臣姓(某)
　謹奏爲人鬼殊途非善功而莫薦幽冥異
　趣仗道力以潜通仰祈昇度之恩用拯輪
　迴之苦切念幽魂苦爽久滯冥關未遂超

　昇實堪傷悼臣是以謹發誠心奉丹陽祭
　鍊廣度魂儀爲此須至奏聞者
右(臣)謹謹具狀再拜上奏
東極宫中大慈仁者尋聲赴感太一救苦天
尊青玄上帝(御)前恭望
道慈允臣所奏特賜
敕旨告下三官九署五嶽四瀆酆都六洞十
宫九幽河源泉曲血湖硤石鐵圍等獄五道
都府九州社令冥關幽壤應干合屬去處咸
令知悉如遇臣開壇鍊度委請五道大將軍

召集衆魂即與開關啓鑰放釋六道四生三
途五苦九州分野十類河沙男女孤魂等衆
來詣壇前享食聽戒受鍊更生更願(臣)九玄
七祖均證生方三界萬靈咸霑福利干冒
天威臣下情無任戰慄俯伏拱俟
恩命之至謹狀
　　年　月　日具位奉行太極祭鍊事(臣)某
　　　　申太極仙翁
具位　　　奉行太極祭鍊事姓(某)
　右某獲處人倫叨逢正化念六道幽魂之

　苦楚悲四生飛走之辛酸是以謹發誠心
　遵依教法奉行丹陽祭鍊廣度孤魂法界
　有情咸登道岸爲此須至申聞者
右(某)再拜上申
祖師太極左宫仙翁冲應孚佑妙道真君(聖)
(前)恭望
師慈允兹申懇乞賜命令敷謄
上帝即賜頒行告下冥宫咸令照應如遇某
開壇鍊度召集衆魂來臨壇所享食聽法受
鍊更生干冒

真威某下情無任之至謹狀
　年　月　日具位奉行太極祭鍊事姓(某)
　　　牒城隍　(五道大將軍牒同)
太極祭鍊壇　牒上本府城隍主者
　當職切念六道四生久湮淪於長夜三途
　五苦執寃對於幽冥無由解脱實可哀傷
　是以謹發誠心奉行丹陽祭鍊廣度幽壤
　除奏聞
　上帝申牒真司外須至牒者
右牒請照詳備去事理如遇開壇鍊度即與

傳誠達懇上奏慈尊請頒
敕旨告下十方三界水府冥宫應干合屬去
處咸令照應釋放幽魂來臨壇下享食聽戒
受鍊更生同施濟㧞之功共廣好生之德謹
牒
　　年　　月　　日　時牒
具職　　　　　　　　姓(某)
　　　牒當境
太極祭鍊壇
　當職切念六道四生久湮淪於長夜三途

　五苦執寃對於幽冥無由解脱實可哀傷
　是以謹發誠心奉行丹陽祭鍊廣度幽壤
　除奏聞
　上帝申牒真司外合行移牒可照驗凡遇
　開壇鍊度即請肅清境域嚴衛壇場迎迓
　帝真廣集幽爽幸勿稽遠有妨開度爲此
　須至牒者
右　件　今　牒
當境土地正神可
照　驗　故　牒

　　年　　月　　日　時牒
具職　　　　　　　　姓(某)
　　　關遞奏功曹使者
太極祭鍊壇
　本壇恭發奏申文字具列于後
　一奏申各一方函封印全上詣
東極靑宫
太極左宫(請進)
　一公牒三道摺角封印全前詣
　五道大將軍

　本府城隍司
　當境土地神祠投達須至關者
右關
(某)將今日受事功曹直符使者齎捧奏牘各
依官分以時上達幸勿稽延立俟昭報故關
　　年　　月　　日　　時關
具職姓(某)
　　　常用牒文
太極祭鍊壇牒上五道大將軍
　本壇今月(某)日於(某)處奉行丹陽祭鍊㧞

　度幽魂滯魄等衆所合關告神威傳誠達
　悃攝召衆魂來臨壇所受鍊更生須至牒
　者
右牒請照詳事理即望奏啓
太一慈尊請頒
敕旨徧告冥宫廣攝十方三界六道四生孤
魂等衆及求薦(某)靈魂於今夜戌亥時中來
詣靈壇祗領善功俟恩升度謹牒
　　年　　月　　日　　時牒
具職姓(某)

　玄真曰曾受籙者申奏具職全銜奉行太
　極祭鍊事(臣)姓(某)未受籙者只作木上初
　真弟子奉行太極祭鍊事(臣)姓(某)關牒具
　位姓名而已例不稱(臣)却押心印能行法
　者用所行宫將遞奏不能行法者止用功
　曹符使傳達此書乃丹陽祭鍊何以太極
　祭鍊之名蓋　仙翁爲開教祖師在天領
　太極左仙翁之職故用太極二字表而出
　之然此法則非太極所司也此祭鍊内旨
　以　太一慈尊專主之使人心不散亂如

　欲申奏　天省嶽瀆酆都等處亦隨人力
　凡書寫文字貴在精誠當獲福利或不留
　心恐遭譴責昔　仙翁餟餐施食一念之
　間自然昭格後學初眞非仙翁比故假
　申奏恐文字有繕冩之勞又非悠久善繼
　之道至鍊度日惟用五道大將軍一牒召
　集幽爽道門申奏一節乃後人之流弊也
　結繩以前何有文字風化漸開人文日勝
　像世徇俗或不能免若曰專事文字則失
　之矣按道藏赤松子章法只用口誦命功

　曹典者傳接詞語其章則卷而藏之積累
　至久然後用斷章法初未嘗區區化鍊也
　蓋一念所主天地之大以此而動鬼神之
　幽以此而感逹者於一念之求不必拘執
　可也
　　　内鍊捷說
夫人印堂入三寸爲泥丸宫仍金闕玉房而
上帝居之爲三清之境絳宫即人之心也配
九紫離宫爲朱陵之府而元神居之然而有
元神有識神識神者見鞍思馬因車念蓋隨

境陵奪攀縁不已念念起滅陸續而不息者
是也歷代聖師呵叱學者認此識神而爲本
性不知是謂生死輪迴根本也元神者靈靈
不昧了了常知在喧無撓處靜不寂不可以
知知不可以識識迥岀思議之表卓然而獨
存者是也非具大根器大福德大智慧雖聖
賢亦有所不能深達也神化嬰兒氣如朱橘
恐人心馳騁於散亂之域特假此以爲繫念
爾以括拳爲握固臍下爲酆都津液爲神水
肺脘爲十二重樓泥丸爲金闕玉房黄庭爲

玄牝玄牝者乃一身之主宰萬法之根源紫
陽真人曰身中一竅名曰玄牝亦無邊旁更
無内外乃神氣之根虛无之谷在身而求不
可求於他也又不可私意揣度是必心傳口
授苟或不爾皆妄爲矣然則果何處耶玄真
旣論至此未免漏露天機剖析玄理使同志
之士皆趨於至道之妙豈不快哉在心之下
腎之上大腸之左小腸之右天地之正中人
身之規中正此處也若能收視返聽緘口調
息留意久之如鷄抱卵如龍養珠自然悟此

玄關一竅非假師傳而自得之若福薄縁淺
而於此書誦爲空言亦不過瞽之文章聾之
鐘鼓耳或有未臻玄奥妄言深達者徒自誑
爾不知泥丸與玄牝實性命之根源修真之
極致祭鍊内旨疊疊用之蓋爲此也以此而
昇度鬼神則鬼神不待度而自度矣復何假
區區念誦哉至此可以默會
　　　祭鍊樞翼
同志之士初發誠心祭度幽壤先具狀奏申
太一救苦天尊太極左仙翁關牒城隍當境

五道功曹使者畢以後祭鍊不須再發申奏
止用五道將軍一牒齋戒至誠清晨先發牒
文召集幽爽如有急幹惟焚香默禱移前作
後庶不失鬼神之望當日不絶宻誦中篇寳
號或早或晚宻行内鍊奏帝恭書寳籙并丹
陽符使印畢至夜須要飽煖方入靜室嚴設
清香淨飯竹枝水盂另設水一器作沐浴池
焚丹陽符于内然後端坐靜默萬慮俱忘身
心澄寂行丹陽内鍊默奏慈尊作五嶽訣破
獄召魂作用沐浴變施法食行水鍊火鍊說

三歸九戒焚宣寳籙祝白生天止此而已鍊
度已徹方可起身勿令間斷如欲每夜施食
則行清微元降祕旨要在念念勤行自然道
力純熟其法簡易通攝幽冥極爲奇特使天
下好道者一一悉内鍊正法一一衆魂息幽
囚之苦專以我先深潜靜定鍊毓陽神然後
宻運至誠祭鍊陰鬼當合二者通爲一片精
宻工夫也當此坐鍊之時皆是清淨法界了
無墻壁街衢屋宇山林之礙亦不想沐浴享
食受鍊更生之態先須在我發大慈大悲大

護度大救㧞之心不知我之爲鬼神鬼神之
爲我彼此兩忘方爲要妙不欲性急隨生躁
動虛勞其來不得超度蓋靜定之中動此一
念則鬼神以爲真實隨念幻形我念解脱彼
亦解脱此臻至道彼亦樂道冥冥中如此洞
然行者尤宜謹愼或有報應靈異之事乃是
心空神應不可執著凝滯于懷亦不可對人
馳騁恐遭魔攝無藥可療大鍊之日弗起一
切惡念或不能止滅但一心稱太一名號自
然平復如有行法之士接受投詞看詳果有

邪崇作釁可具文檄追攝到壇先行祭鍊超
度生天使其存殁均感若或抗拒不從方行
究治亦仁人之用心也有專心祭鍊終身不
行殺鬼之法者恐妨慈念之故學者以此爲
則勤而無怠神仙必矣
　　　性命混融歌
杳杳冥冥入混茫寂然内照神無方攢簇五
行空四象自然泰宇發天光意識銷融寂不
動世間萬事如虛夢天淡雲閒月正眀道合
希夷無作用無作用非無爲玄關一竅是根

基綿綿宻宻長相守如鷄抱卵龍涵珠日午
子夜半午忽然志意歸宗祖瓊臺珠露入華
池直下黄庭制龍虎把捉住莫放逸呼吸悠
然在真息此時得意大歡娱氣神踴躍舍虛
寂命如絲心似鐵玉鑪從此金丹結漸凝漸
聚漸圓融四大百骸如火熱一年三萬六千
刻進火工夫只麽得木液金精旺盛時騰騰
保護防虞厄結胎易脱胎難必須撥動上頭
關木牛哮吼高峯頂這段因綠不等閑不等
閑休蹉過八萬法門都打破翻身更要徹重

關黄金月下優游坐只這是無餘說無來無
去無生滅更問向上事如何海底金烏吞却
月
　　　日用銘
過去如夢　未來似漆　現在本空　隨縁順逆
但離三際　一道中直　心心相續　毋令間隔
廢寢忘飱　會如墻壁　若不如是　安能悟入
保持䕶念　慎勿放逸　萬事已定　任從得失
禍福須臾　死生呼吸　著意思惟　自罹荆棘
惻隱濟人　廣施陰德　慈忍柔和　大堅固力

此事難知自宜消息應離言說亦非緘默
仰之俯之青天果日日用如斯了無祕宻
學全真道人王玄真字無僞號體玄蘇人也
妙年忠慕清虛辭親割愛從大癡黄先生于
錢唐西湖南山之曲其奉師也謹執侍杖屨
暑雨祁寒不憚勞苦十數年間盡得先生之
旨其事親也孝蔬食布衣自奉甚薄歲必一
徃祭祖省侍以盡色養之道乃罄其所將而
後行不欲慈母知其貧也鄉黨宗族稱焉和
光同塵導人爲善或聞孝悌忠信與夫患難

飢寒之事輒流涕哀心若有所謂焉尤汲汲
好施濟死度生是以名公鉅卿時加禮敬至
於凝神入妙託跡于寂寞之濱甘處氷檗人
所不堪唯其嘯傲烟霞恬然自若余數訪之
深愧日以詩癖酒狂所汩遠不及矣觀其集
中所著性命混融歌日用銘二篇可爲矜式
同志者宜載于祭鍊内旨之末庶不泯滅而
無聞於後世矣哉故爲之序云至正丙申十
二月句曲外史張雨書于箕泉小隱
道法會元卷之二百一十











