










道法會元卷之六十九爵四
王侍宸祈禱八叚錦
立極章一
無介問曰何謂立極答曰無極而太極也
御風註曰無極純乎炁耳未見動作包涵
在内炁廼理也理生乎性性生乎陽炁之
萌芽也炁字上乃無也下乃四點理炁性
命同出一源掃却四點純乎先天一炁故
曰無也
蓋無極而乃未見炁而言太極乃一炁旣動

而言
御風註曰無極溟涬大梵不可得而言也
太極旣判輕清爲天天爲純剛之炁也亘
古而不墜者實先天至剛至健而無間雜
重濁爲查滓結而不化爲地也
所謂無極之時非無天地也蓋天但有日月
星地但有水土石天之風雷雲雨在内皆不
動地之草木人物禽獸未孕皆不生所謂溟
涬大梵寥廓無光是也
御風註曰無極之時凝然不動則無天地

也炁動則判太極分矣分則輕清爲天天
爲金金能生光光分晝夜日有太陽夜分
太陰陰而分星光重濁爲地爲滓質生人
物草木禽獸之類
未判時即溟津大梵寥廓無光是也溟涬鴻
濛如雞子未分之時大梵純剛之炁也炁者
梵字之鬱鬱也凡爲清虚之竅也寥廓無光
至清至潔而無間雜純乎金之微芒之炁也
一炁纔動風雷雲雨皆作禽獸山木俱生故
道中法中每每言一炁謂天地得此一炁千

變萬化人爲萬物之靈能行此一炁可以感
天地動鬼神呼吸風雲雷雨無所不至矣
御風註曰一乃純乾乾爲天天爲金金生
白芒之炁也炁爲剛剛爲輪輪能轉轉爲
天行健自强不息晝夜無有休歇是乃炁
之使然也炁動分清爲天分濁爲地故一
生二二爲地也因乾一而分坤乾坤生六
子三男三女運轉乾坤人爲萬物之靈父
母媾精著性歸臍臍爲生炁之門聚歛元
炁之府也是爲玄牝玄牝之門是爲天地

根綿綿若存用之不勤收拾歸中聚歛祖
炁祈晴禱雨殺伐用之未有不應收視返
照非理勿言非理勿視非理勿聽默而識
之无極之眞二五之精妙合而凝也
今學法之士但知有无極太極一炁之說然
要作此一太極將如何下手用工蓋无極之
時天地閉塞萬物不生我當閉九竅俟其炁
漸漸周遍一身俟其炁極感通之際兩耳微
聞有轟轟之聲不可禁止大呵出炁名曰掀
翻斗柄於此之時廓然一炁初分自覺神清

氣爽外慾不生此身與天地相爲表裏造化
皆在吾掌中矣
御風註曰天地未判時不過無極太極耳
旣判之後成乎乾坤三才定矣太極藏乎
人身之正中度人經云中理五炁混合百
神儒氏惟精惟一允執厥中是也凡祈禱
先閉九竅炁極則中宫祖炁不昇而自昇
矣周身發熱從夾脊上透泥丸金光射於
兩目俟其昇降中黄交滚九竅勿令走洩
兩耳似聞有轟轟之聲鼻對竅竅對眼眼

對腎腎對耳得其户而出呵炁一口於巽
方名曰掀翻斗柄也於此之時廓然一炁
初分自覺七竅泥丸神清氣爽此身與天
地相爲表裏造化皆在吾掌握矣
動天地感鬼神驅風雷役萬物無往而不可
也然後策役將帥行持析禱今人不知此立
極之說所謂飛斗藏魂想身爲嬰兒又以劒
訣分身存自己爲天師玄帝者此等之類皆
是妖妄非正道也安能動天地感鬼神驅風
雷也

御風註曰使元神祖炁之行初岀微芒之
炁如穀觜之萌芽也法官平昔保養精神
内固全無滲漏百骸九竅俱有陽炁也金
之炁至清至潔至微至小元神即火也火
盛則肉體大熱不怕風寒嘘氣成雲吹氣
得風灌漱華池滿口腎水洋溢祈雨决然
有應動天地感鬼神驅雷電役風雲無徃
而不可也精炁神全則呼召將吏頃刻現
形一要專心二要精勤三要保養四要得
傳不知下手立極之說斷不可也有飛斗

藏魂變身爲玄帝天師皆是妖妄非正道
也可不戒之
召合章二
袁無介問曰何謂召合其祕要在何處侍宸
曰今人行法之士但知心將自心出肝將自
肝出腎將自腎出此等召合全非正理殊不
知金木水火土五臟之將皆出於土土乃五
行之主脾臟所屬
御風註曰召合之說憑法中呪語呼召即
至合之時先召已至却吸入中宫混合且

如鄧帥屬火歸心辛帥屬木歸肝使者屬
土歸祖宫混合玄壇屬心馬靈官屬心温
帥屬震歸肝歷膽王靈官屬心各隨本帥
屬五臟念呪召合先歸本臟却入中宫上
下閉塞令無所容處用鼻𡄼或劒訣引出
壇前任意發遣諸階法必要混鍊或坐鍊
念兹在兹内外相合舉心動念隨即響應
土爲五行之首運轉精炁周流百骸九竅
脾爲陰土胃爲陽土脾消化五穀結爲英
華以養其身胃乃人身肚子百絲繫絡故

爲五臟之主中之一字四方一口中著一
直出上謂之神光衝天出下謂之神光拄
地即四方拱極之義也宫之一字上著㔶
上一口即鼎器虚其竅内藏微芒純金之
質即祖炁也下一口爲方爐頓著鼎器上
圓象天下方象地天即乾地即坤是謂玄
牝之竅玄爲黑爲天牝爲黄爲土土釜也
釜爲谷谷爲虚器容納元炁聚歛精神鼓
之以雷霆潤之以風雨皆在其中矣
丹經云一陽初動動在何處有箇爲飛自何

處起蓋從此一點動處此爲太極最初之時
一點未動吾身與天地之炁相爲表裏矣
御風註曰一者陽也一爲純乾乾爲眞陽
陽生子初一陽至剛至健而無雜也寄胎
於坎中人之始生一陽纔動父母媾精乃
天一生水水中而生火也火乃陽陽動則
性流牝物著性必從天一生水爲仁也仁
者碩也果内生核核内存乎仁也仁爲眞
水水爲天一之生也動則陽炁昇昇上慶
雲閑生門流下祥烟塞死户至妙至玄之

理曲江上看月華瑩凈有箇烏飛當是人
人有之大靜中有箇消息蓋一點從先天
未萌處發啓要知端的父母未生時一陽
初動處萬物未生時窮取生身受炁初莫
怪天機都泄盡斯言盡矣
脾爲偃月爐其形兩角俱尖垂落一點纔動
兩角便向上其間一竅大如黍米此一竅若
開便行持之時便見金光一點出忝米穴如
召腎將則當此一點金光便附於腎如心膽
之將則當存此一點附於心膽然後隨師運

化召合如此則萬無一失矣
御風註曰脾爲偃月爐乃鐮鐵也頭大尾
尖有五寸之長亦曰五方之眞土脾之繫
絡於心心之竅灌眼眉毛灌脾土凡法官
召將遣將兩目上視兩眉亦撑上則横天
擔力亦翹企則玄竅自然發現神光拄天
雷神惡得不應祖炁則先天金光輝爍亘
古不泯度人經云懸一寳珠大如黍米在
空玄之中去地五丈地屬離卦離卦三晝
上下兩畫乾金中間二畫乃坤坤爲地地

爲陰土土爲地也去五寸接中黄八極上
竅爲乾爲天爲天黄天黄即玄黄下竅爲
地黄地黄爲黄庭黄庭爲屋基不動右三
竅震坎艮爲三男左三竅巽離兊爲三女
乾坤共生六子六子連動晝夜無休歇天
行健自强不息人獸皆有至妙之理眼耳
口手足舉動則此竅亦動妙在口傳但獸
類心横故爲畜生禽則無此竅有細微口
訣妙在心受祕之祕之
如召使者以意神爲主即廉貞内罡也隨

金光發現如召鄧帥以心爲火官火官即
心也心乃天罡天罡搐動中宫金光交射
惡得鄧帥不靈如召辛帥以炁神爲主屬
肝歷膽府注中宫金光揮斥如召温帥以
木老火初爲生以肝怒而温帥現形木生
心火火乃丙丁之神以天罡搐動則中宫
金光如溶銅之形混鍊妙在口受各隨將
帥鍊之
洪範曰睿作聖此言至極兼諸階法中必欲
行持便當閉吾一炁則諸縁皆息衆念不起

即此便是一大關目
御風註曰尚書言睿作聖此言極至便是
吾身中至清之炁藏乎玄關太極中炁即
理也理生性性生陽龍陽龍能變化昇騰
也當是時宇宙在乎手萬化生乎身也
方至召合之地問曰且召合之際其神將來
與不來可得知否答曰必須知其來去若不
知神將來不來此曰行瞎法也
御風註曰神動炁隨神者元神元神即自
己元陽元陽即炁即理理生性性生陽龍

陽龍即慧燭召合之時鼻吸先天清陽之
炁送歸黄庭凝定片時靜則必動動則神
將至矣
其來也其召合之際嘿然靜定聴得或兩鬢
有泠然冷風至或掠兩鬢或目跳或鼻酸或
耳間聞有鐘聲或風雷鼓動此即天將至矣
御風註曰其來召合之際靜定消息至先
三凈呪用鼻𡄼炁一口以鼻微微引入中
宫俟兩腎中間有眞消息至大靜中凝然
寂然靜聴元神自動起於何處而住則天

將至矣不問何將皆自中宫而動矣
於此之時却大喝一聲掀翻斗柄急以左手
雷局叉腰左足緊踏地上存所召之將在地
户上或畫符提將入符或遣行事則急祝之
以事而遣之决不可放左局及動左足則將
去矣若一次召將無應則是天將不來須再
召若三召而尅應不至則是將不降此所行
之事亦不靈驗矣吾意及此祕密不可言戒
之戒之
御風註曰大喝一聲警其將吏掀翻斗柄

北斗面南看心有七孔北斗也毛即三台
也鼻吸先天清陽之炁納歸心竅緊閉令
炁無所容迸於滿面七孔及下腹肚谷道
炁急良久鼻吸炁縮兩腎由夾脊而昇即
是掀翻斗柄急以左手雷局右手劒訣叉
腰左足緊踏地上存所召將吏從地户上
來或畫符提將用口吸吹入符中或遣將
行事則隨事祝之仍以遣之决不可放左
雷局及動左足則將去矣若召一次不來
再召三召不至則將不降矣行符治病决

無靈驗矣
行持章三
問曰行持祕密端的如何答曰先當定息諸
妄皆按伏不要動念趺坐先存吾心如蓮花
未開兩腎之間有水一泓如此分明却吾心
中有紅炁直下入兩腎泓水中俄見包紅炁
在内沸騰此名水火交媾却存五脾藏兩角
向上中間有一穴如黍米大忽開有一點光
炁大如黍米漸大如雞彈運轉入兩腎由膽
從心内歷舌根而出用口吹炁出在面前只

見金光一團在地户上運轉不息用天眼即
眉心注開見所行法階中天將在内跳躍吾
急念呪三遍畢以我嗣法行持之意再三祝
之曰願行持之際隨心應口同積功勳昇入
無形畢
御風註曰行持必須屏却諸縁心空靜定
神炁完全跏跌嘿坐心中無絲毫掛著纔
有一塵相撓如鏡昏花心若太虚凝神寂
靜萬縁皆空則神凝炁住理性分明上下
空廓中宫瑩然一塵不染兩腎之間神水

洋溢上降下昇水火旣濟心中如紅蓬花
花心涵得眞液用意送下中扃須臾紅炁
入兩腎沸騰是乃水火交媾自然一昇一
降中宫鄞鄂左爲小腸火左轉十六曲爲
鄞地也右爲大腸火右轉十六曲爲鄂地
也包却玄牝大如黍米之形上圓象天下
方象地左右六竅上竅乾下竅地即中黄
八景炁也理也性也剛也陽也龍也仁也
德也納諸陽氣聚歛元神胃爲太倉消納
水穀上有脾土乃陰土横在冐上日則磨

消水穀長養肌膚行動榮衛凡法官召將
兩目上視則横天擔力兩頭翹上侍宸名
偃月爐偃爲脾兩頭翹上則神光發露雷
神見之則拱手擎拳如坐運黍米神光發
現一點金星皎潔漸大如大雞彈運入臍
後腎前兩腎交衮旋轉昇上洋車之地至
鹿車關如朱砂裏雄黄明亮再至大牛車
關有口訣入腦户三寸曰明堂用鼻引至
重樓歷心至膽府引入肝至肺氣門上舌
根而出或口吹氣出在面前金光一團走

入地户巽上蓮轉不息用天眼六合注開
見所行法階天將在内急念法中祕呪三
遍畢隨意祝之願行持之際隨心應口同
積功勳昇入無形畢
以鼻吸其光及將帥皆入口中鼓動華池水
用力大嚥再收餘水又三嚥訖存金光自心
歷膽下腎其光復小如黍米入於脾間竅内
再嚥華池水三口吞下搐縮穀道外腎九次
叩齒九通畢徐徐出户
御風註曰出金光於巽上地户衮轉分明

法官以鼻吸其光及將帥皆入口中鼔動
華池之水用力大嚥再收餘水又再三嚥
訖存金光自心歷膽下腎其光復小如黍
米入於脾之下竅則兩目角撑上眉亦撑
上眉毛下灌脾脾乃鐮鐵也眉翹上則鐮
鐵亦翹上此法至玄至祕中間露出神光
出上謂神光拄天出下謂神光拄地出巽
謂神光射將妙在心傳口受法師嚥華池
水三口吞下搐縮穀道外腎九次乃純陽
之終河圖金之四傳至天九成之陽終也

終者陽也歸於玄關念天靈節榮呪三次
嚥液三次徐徐出户
書符章四
袁無介問書符祕訣願聞其妙侍宸曰一炁
在乎全則上可以達天眞下可以伏妖魅中
可以感動風雨雷電當書符之時先須定息
秉筆以鼻引清炁長引一吸不可濁最要清
炁然後閉炁全無呼吸急以筆書符畢以天
目爍入所召將吏入符中口大呵出炁於符
金光罩符存見所書符中有所召將吏在内

急用霐□□三字押符上若書符之時走洩
口中之炁或口不閉炁書符其符不靈縱有
靈驗偶然一時耳非符之力也
御風註曰符無正形以炁爲靈也靈者祖
炁也祖炁不明安侍靈乎旣靈則知祖炁
下落出入固守丹田温養根基凡人手足
眼耳鼻舌舉動則此竅亦動此竅也聚斂
元炁之所收拾精神之囊魂魄守於紫户
紫户即命門繫胞之所三者不可相離孟
子所謂養吾浩然之炁凡當作符澄心靜

慮凝神定息秉筆以鼻引清炁一吸歸中
扃緊閉以清陽之炁凑入中宫搏出中扃
元炁出來嘘入筆端金光閃爍書符紙上
如龍走勢滿紙煞炁障空仍鼻吸清炁直
透玄關上下九竅皆閉毋令走洩一炁成
符符成放炁吹於符上以霐霆□三字蓋
之書符時毋得走洩元炁則符無驗矣
若於書符之際走洩口炁當再閉其炁而書
此符如三次走炁而書符不一則爲天將不
應所行之事亦不驗矣大槩書符之要全在

閉此一口炁閉此炁則吾心無妄念耳吾意
專一眞源堅固吹放符上則借此一炁之靈
若走洩其炁亦何用也今行法之士皆莫知
此竅而書符大可笑也
御風註曰書符時全在閉炁必要鼻先收
清炁送納黄庭閉九竅方得元炁充實下
筆書符一筆掃成金光燦然用之即有響
應若走洩元炁又不以鼻引清炁衝激安
得元炁出來且閉炁則心不移動不生雜
念一意歸中炁與筆俱轉意盡成符行法

之士不得玄關之傳不明祖炁妄行書符
大可笑也
祈晴章五
問曰析晴之㫖如何答曰天上地下其靈異
變化無過一炁吾身中眞炁即九天眞炁也
蓋其炁隨意而行於陞壇祈晴之時如前召
命混合行持之後或就壇上或就靜室中趺
坐閉炁定息存吾心中如半開蓮花内有紅
光之炁遶舌吐出遍滿前後紅炁漸大光滿
一室出屋昇騰虚空光炁烱烱如車輪運轉

自緩而急刮起火焰瀰滿六合於此之時自
覺身熱口渴决不可飲水喫瓜之類如飲水
則水火交媾必不晴矣
御風註曰祈晴之㫖存心中如半開蓮花
内有紅光烱烱用鼻吸先天清炁衝乎心
心火烜赫閉炁令緊密微微用鼻引下紅
光之炁直灌玄關再吸清炁直衝令閉九
竅紅光直射臍後左竅令縮穀道以鼻𡄼
左腎紅陽之炁上衝夾脊雙關過轆轤大
關昇腦户入三寸曰明堂駐久緊閉右竅

膺户毋令陰炁上昇兩眼角微微直射向
上使心中紅炁開朗漸大如日輪照曜四
方陰炁消散耳熱鼻熱來日斷然晴矣
吾但當忍渴受飢心誦火星神呪都天大雷
火神呪口誦不絶於念慮間却令左右人於
壇上燒符催促此時一念已眞意行氣應陰
雲自散天炁開朗陽光自現矣直候天炁清
明日現星出方可逐旋息念出壇禮師散席
御風註曰依前作用兩目上射口耳鼻竅
俱不動則竅竅神光烜赫七竅俱開母令

閉塞則陰即至七竅空闊竅竅相通山澤
相通雲收雨散四炁朗清心虚空闊法官
不可飲酒食肉萌了心竅心竅旣明七孔
通達則山川出雲運動耳輪風竅掃却陰
霾頓然晴矣仍要催符發檄拜侍宸家書
密誦火星呪及雷火呪不計其數即有響
應
禱雨章六
袁無介請問禱雨之祕要在何處曰禱雨緊
訣若在書符遺將後吾當壇上或靜室中趺

坐調息存吾心如未開蓮花有紅炁直下兩
腎中間其兩腎中間存見一泓眞水想心中
紅炁下降其水沸騰包却紅炁由肝歷自舌
根出只見吾口中雲氣勃勃然出在吾面前
轉過巽户漸漸大如車輪運轉昇天其雲瀰
滿六合耳畔有風雷之聲轟轟然分明却定
息呵炁九次又如前行持九次已覺此身腎
水已昇小遺緊急不可去如去了則洩腎水
雨不降矣直候風雨到壇大作然後起身漸
漸小遺則大雨至矣只此行持萬無一失可

不愼之哉
御風註曰禱雨緊訣在乎至妙至妙之理
在乎兩腎兩腎之水生於坎卦坎乃純陰
北方直象直象坤六土包乎乾金金生水
水爲天一之生也天一屬河圖一六居坎
一乃西方純金地四生金金之九數爲陽
終也陽極生陰陰爲坤六土包乎乾金金
爲陽陽爲龍龍爲潭潭爲水爲雨也雨出
地氣雲出天氣雲蒸雨降雨字九畫屬天
陽之乘妙也雷部風雲雷電霧雹□雪雨

八件純借河圖金之乘數之九也爲陽終
九爲雨也雨出地氣地屬坤坤爲土土主
陰陰生雨也先存心中紅蓮花陽炁蒸下
入兩腎中一泓水内坎中一畫爲少陽也
少陽初生藏在土中土中陽炁漸漸發越
凡天時下雨陽蒸則有雨石潤出水水出
則雨信至矣陰包陽魄九霄寒先取坎中
至陰之氣昇上夾脊雙關至轆轤關入腦
户三寸曰明堂即崑崙頂上築雷壇再陞
離内紅陽之氣離爲二乾包一箇坤土在

内外面純陽裏面純陰陰即水也所謂南
斗陶魂陶者水也水胎寄離位離爲日日
内黑光是爲水也陽裹陰精三界朗祈晴
之說也若要祈雨須烹山煮海爲雨也却
昇紅陽之氣至夾脊雙關入腦户三寸曰
眀堂駐劄先取坎陰瀰漫黑氣罩住頭頂
天昏低塔四山昏霧濛濛昇紅陽之炁直
衝陰炁見紅氣至只見蒸蔚再昇坎陽至
黑之氣直衝至頂心兩陰包一陽定作蔚
蒸石潤出水日中炎烈蒸熾魚尾翻波蟄

蟲競岀地户雷聲必動夜後電光扇北烏
猪渡河黑雲罩斗雨信至矣朝陽黑氣上
昇夕晚黑雲罩脚定有大雨矣妙在師傳
本經存心如未開蓮花内有紅氣直下兩
腎見一泓眞水心中紅氣下降其水沸騰
包却紅氣由肝歷心自舌根而出但覺吾
口中雲氣勃勃然出在吾面前轉過巽户
漸漸大如車輪運轉矣其雲瀰漫六合
御風註曰雲爲坤土土主黑然坤土包裹
在離卦陽極生陰陰乃黑也黑爲水土也

風生離中風起火燃天三生木藏在離卦
離居東方之位天之三傳生木曰震爲長
男木隱離卦中木生火風雷俱生離内雷
雨生於右之坎卦内坎内有眞陽曰陽雷
天喜曰火雷曰六一坤爲六中乾金爲一
一生金金生水水爲潭潭爲水水爲雨也
至玄至祕至妙之理耳畔有風雷之聲分
明却呵炁九次九爲老陽陽極生陰之理
也又復前行再九次已覺兩腎水上昇水
爲雨也小遺緊急不可去洩腎水雨不降

矣直候風雨大作然後起身漸漸小遺則
大雨至矣只此行持萬無一失可不慎哉
煞伐章七
請問煞伐祕要如何曰乃自己元神之怒氣
也凡召將書符皆須要怒氣帶急燥書符則
急速書符畢擲筆於巽户兼召到將帥皆帶
怒容遣將後須要靜定趺坐存脾中一點金
光分作兩點一點運轉入兩腎中化爲黑氣
團奔衝直上自兩目出陽日自左目出陰日
自右目出飛上巽户然後存一點金光轉入

心化爲紅氣自舌根飛出巽户黑者爲黑雲
黑霧红者爲烈火紅焰只見黑雲火焰漲天
瀰漫六合無非黑雲紅火無所不燒無所不
單神號鬼哭無所逃躱而黑氣包紅氣成團
者百千萬團於此之時身中大熱汗出决不
可揮扇開襟直至熱燥輕輕以燈心搐鼻陽
日搐左鼻陰日搐右鼻大噴嚏一聲須臾間
霹靂一聲自巽户而至矣有如此尅應方可
解壇則萬無一失矣
御風註曰煞伐必要怒容怒元神怒心火

怒本性爲至剛之物如天行健自强不息
凡書符奮怒精神勇躍作符必須急速以
雙手雷局打入擲筆於巽户召到將吏皆
帶怒容遣將後即便跏趺嘿坐鼻吸先天
清炁直衝黄庭上下九竅皆閉令炁無所
容靜中昇脾中一點金光分作兩段一點
運入臍後兩腎化爲黑氣團自夾脊雙關
衝上至兩目出陽日出自左目陰日出自
右目飛上巽户存霹靂一聲大震然後再
鼻吸清炁衝入玄牝令炁無所容用穀道

一縮直上轉入心竅化爲紅炁自舌根飛
出巽户黑者爲黑雲黑霧紅者爲紅焰烈
火只見黑雲火焰衝天瀰漫六合遍燒法
界蕩滌妖氛精邪絶跡火雲煞炁罩住邪
妖之所法官念頭到處即是邪所神號鬼
哭無所逃避黑氣包紅氣成團一化二二
化三三化無窮百千萬團到此時身中大
熱汗出不可揮扇開襟直至熱燥輕輕以
燈心搐鼻陽日左鼻陰日右鼻噴嚏一聲
霹靂一震妖邪絶跡妙不可言煞伐與析

雨造化相同先存心中紅氣下衝玄牝仍
鼻吸清氣令長直衝脾神脾神之下一點
金光直衝兩腎先縮穀道提右腎黑氣徐
徐直上至泥丸黑氣瀰漫六合昇納三十
六息却昇左腎紅氣上至泥丸黑氣見紅
氣相包飛至巽方滿天黑氣紅氣再昇右
腎黑氣仍用三十六息直衝腦户天上地
下盡是黑紅煞氣罩定邪神神號鬼哭無
處逃形仍取天罡煞炁欻出射於黑氣又
鼻吸清炁衝心火天罡直衝太乙穴以鼻

引用忽出煞炁愈重决然有應妙在口受
師傳
造化章八
袁無介曰天地造化雷電風雨縁何能致之
曰人禀天地之炁以生天地正直無私人返
能奪天地造化蓋天地人三才之炁貫通屏
息萬縁則與天地相爲表裏風雨雷電又何
難之有蓋天有日月星光明可普照天下人
有眼耳鼻可聞可見識天地間之萬物地有
三江五湖四海五嶽四瀆四肢爲萬物此身

便是大地山河無所不備矣吾某能息縁調
氣以身中尅應合天地之秘密仍以我之眞
意注想於所行之事則天地眞炁隨吾意行
定見執應此萬無一失之事
御風註曰雷電風雨雹皆在吾身中兩腎
中出合乎天地之炁以天地正直無私人
返能奪天地造化宇宙在乎手萬化生乎
身風雷霹靂自左之離竅發出風生木鬱
達之達者湧也湧出坤竅則風户而發洩
電爲離離爲火火爲蛇青黑紅焰青乃木

之焰黑乃木生烟之焰霆爲至惡坤土黑
木生火二金夾坤土居中金乃白光生紅
青黑光三色輝天朗地電光一爍隨即霆
殺即至鑛然有聲而伐物也霆聲主殺雷
雨主乎坎卦二腎坤上包一陽主乎生一
爲陽雷動則火雷曰陽雷坤六土中間一
故號六一使者陰包一陽曰火雷也一爲
天喜一爲乾金金生水水爲潭龍在深潭
而蟄也理故明矣人能奪三才貫通造化
人能屏息萬縁與天地相爲表裏風雨雷

電又可難之有天有日月星可照臨人有
眼耳鼻可聞見合乎人身兩腎中精炁神
左爲日右爲月中宫爲天罡天罡即祖炁
人身有三江五湖四海五嶽四瀆現於面
部吾身便是大地山河無所不備矣人果
能屏息調炁合身尅應合天地之祕密乃
以我之誠意注想踏翻斗柄則天地陡暗
斷然感應
蓋吾所生者意也善惡皆從意中出蓋意乃
脾神脾屬土其生數五成數十脾形如偃月

無思無慮兩尖垂下一念忽生兩尖便起向
上一點思慮自脾中生出此乃天地之祖炁
也一念自脾而生然後汩於心蓋心乃神之
舍也心得此一點之意爲善爲惡爲淫爲殺
爲仙爲佛皆心役之也若能知祖炁源流則
捉住此一點眞炁則我即天地之主宰及爲
心所役使爲怒爲兇爲惡虧其天道永爲下
鬼矣又豈能奪天地造化哉吾今洩此天機
以傳與汝後之學者不特此理庶幾三有齊
資四恩同報不亦善乎今書此八件曰名八

段錦以付於汝後之君子以我爲是非是鑒
幸鑒
御風註曰旣生吾身便有主宰意也意曰
土屬脾神管押善惡皆自意中而生意上
曰立中曰日下曰心音爲之意也立爲中
宫爲土空器金胎空處純乎先天之炁也
炁生理理生性生元神神即神室室即爲
天地之根其實不過一炁耳日爲離離爲
心心爲性性爲陽火也下曰心心爲偃月
之爐心亦赤赤爲囊裏朱砂也聚歛元神

神室丹鼎鼎爲空器器生微芒白光白光
純金也金爲乾乾爲純剛剛爲輪輪爲行
健自强不息也中宫天五生土爲虚土也
無其爻有其位成數十爲陰土兩五共十
已成之數乘地也地生萬物萬物而無終
窮中涵微芒之炁其玄脾爲礦鐵鐵色黑
黑爲血血爲陰號五方之陰土也凡召將
召雷發遣兩目微微撑上則脾神兩頭亦
翹企則中宫玄關發現神光獨露意從脾
發起此一點乃是天地始祖之炁也一念

自脾而生流於心心爲神之使也心乃神
之舍心得此一點之光爲善爲惡爲淫爲
慾靈明皎潔爲仙爲佛皆心役之也吾能
知祖炁之源流捉住一點眞炁則天地之
主宰返聴心所役使爲怒爲兇爲惡虧其
天道永爲下鬼



道法會元卷之六十九











