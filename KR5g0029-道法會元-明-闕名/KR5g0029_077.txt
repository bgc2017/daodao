










道法會元卷之七十七自二
雷霆妙契
雷霆梵號呪鄒鐵璧註
緑水秋波湛湛清
緑水碧潭也秋波金生水也
千鈞斧刃背頭輕
此言雷神各各駕車持斧浮空而來也
傍河柳樹風吹倒
河是天河也栁土宿也栁土生金金生水
金水生太陰月生水輪之義也

次第水又生木木生火木火生太陽日生
火輪之義也金木相須水火相合即日月
合璧之象也結成梵號忽神風吹入南斗
第六星側小星中天河也
抱着嫦娥也不驚
太陰金水所生太陽木火所生二儀合璧
結成梵號出於自然不驚不覺之中也
輕時輕似空中塵
此是行雨行雪之時梵號如此輕也
重時重似千秤鐵

此是祈晴之時梵號如此重也雷神推入
天河拒塞波浪三河閉塞之義也
白時白似天上雪紅時紅似猩猩血
祈雪梵號白萬神皆氷姿雪貌綽約輕盈
祈晴梵號紅萬神皆紅火雲中行事祈雨
則梵號黑萬神皆黑雲水中行事此皆言
梵號之變化通靈也
織女四哥
乃南斗天河中星神也近太陰之伴侣一
名勾婁一名吉利一名登僧一名得色驅

馳火龍火車行霹靂之神也
急急如律令
乃祝付雷神各各駕車持斧浮空而來如
律令奉行也
雷法祕㫖
自己靈法也靈我若不靈誰會雷神我能善
感雷神善應一感一應千定萬定有心感神
神反不應無心之感其應如響無非果無但
無妄念一片眞心不知不識心與雷神混然
如一我即雷神雷神即我隨我所應應無不

可慈悲利濟上合天心好生爲德天且不違
雷奉天命能違我乎
右火師汪眞人親授侍宸王文卿乃雷霆
之祕傳也
坐錬工夫
兩眼對兩腎認取此中間
凝神定息舌拄上腭心目内注俯視丹田
片時存祖炁氤氲綿綿不絶即兩腎中間
一點明又名曰破地召雷法
忽然一聲響霹靂透泥丸

當一陽初動存祖炁自下丹田透過尾閭
微微凸胷偃脊爲開下關覺自夾脊而上
運動轆轤微微伸中爲開中關却縮肩昂
頭覺過玉京入泥丸爲開上關師云夾脊
雙關透頂門修行只此是爲根此名開天
門也
復運丹田養如蜜甜又涼
當覺津液滿口閉息合齒微微吞咽如石
墜下丹田師云華池玉液頻吞咽即中理
五炁混合百神十轉回靈萬炁齊仙刀圭

橐籥闔闢工夫皆在此矣
有人達此者即可返仙鄉
復存祖炁在中黄脾宫結成一團金光内
有一祕字覺如嬰兒未出胞胎之狀咽液
存鍊金光結聚忘機絶念然後剔開尾閭
湧身復自夾脊雙關直上師云紫府元君
直上奔心目注射胷間迸裂自眉閭明堂
而開仰視太虚金光祕字分明充塞宇宙
則火炎中使者現師云踏翻斗柄天昏黑
倒捲黄河水逆流又云傾翻北海萬重雲

捲起黄河千文雪是也
右赤松子尹眞人述白玉蟾註
書符内祕
一筆分明無起止此是雷霆玄妙理若能
念念不忌吾三界萬神咸頂禮
兩手握固目視鼎中叩齒三通關身四正
金閑木動水火土雷車徐徐登玉境火空
則明火炎則升水流則響水凝則氷此水
火爲雷之妙也
師曰凡行持須備香案面南焚香跌坐定

息凝神兩手雷局握固暝目定心却以兩
目下視兩腎舌拄上腭待炁定神凝魂安
魄妥見吾心如太陽大如車輪紅光赫奕
九芒交射恍有○○○三字金光燦然一
吸入至心宫見心如蓮花狀三字在太陽
蓬花中微覺玉液水生即咽下注入心宫
自然如眞晶玉露自蓮花内出下降滴入
玄府如日月之光明照徹五内眞水滴注
颯颯有聲水火激剥自然火發風騰却連
自三關衝焰而起入中宫祖炁根蒂之内

即用意一提透上玉樓十二重過剛風浩
炁直至八宫之内衆妙之門日月交映徧
身火熱金光朗耀光芒四迸此即金彈丸
也再連收入中宫微微咽津納炁存注祖
炁穴中充塞中宫永鎭黄庭金光迸耀表
裏洞明每日於子午卯酉時中運一次如
此修持更得明師點化玄妙漸可成也祕
之毋忽
右上官眞人述白玉蟾註
移神歸海訣

子午無移易陰陽兩句分取時臨斗柄陰極
復陽生
每打坐時三百息巳後存臍輪爲溟海之
中有一眞人如天尊之像在於溟海之中
端然而坐也
三關之要魏伯陽述
伯陽問洪濛君曰三關之要可得聞乎曰子
以何爲三關對曰腦上泥丸神室爲上關心
中絳宫爲中關下以尾閭爲下關洪濛君曰
非也伯陽再拜請受君曰使性不變情爲一

關情不變精爲二關精中陽火不泄爲三關
起巽風鼓橐籥動六府會九上水中發火火
内流金金水火三奇之化鍊中宫作黄庭聚
萬有歸一神是也
書符口訣莫月鼎述
凡大祈禱書符必先三二日前行打坐工夫
當日書符畢入室打坐存運功夫念呪加持取
報應妙只在此一符奏効不可苟簡若尋常
書符却只消凝神定息念金光呪音字呪存
金光滿室萬神森列營目一匝運神光射紙

上結成雷神形狀左手運起雷呪結局右手
執筆一氣勇力迅筆掃成其形以速捷爲妙
並無散形呪語恰有筆法書畢恍惚見雷神
有飛走之勢金光滿紙舌拄上腭緊閉一身
内外之氣壓下太玄祖氣閉極覺身中之氣
鬱悶無所寬容便作𡄼音提起□音以雙局
和眼中神光打入符中存雷神乘金光飛騰
不待焚燎而往矣以神運靈以氣合形響應
只在須臾符中不必寫某神姓名纔寫定了
一固神將姓名則此一道符只做得一箇神

將用法官但舉心注意於萬神則萬神自効
靈也一符能變化萬萬靈符一神能變化萬
萬靈神道生一一生二二生三三生萬有如
十方諸天尊其數如沙塵化形十方界普濟
度天人之意也不可以胷次窒塞所宜開豁
心志而行之書畢再存運功法夜半於星斗
下爐香盂水召祝祭遺之符形須是雄勇聚
精會神神氣發越而書之體如蝙蝠翅分八
字筆力勁健筆力弱則法力弱疾如飛鳥一
筆掃成朝斯夕斯運筆研墨模寫形狀開目

儼然如活默以神會自然洋洋乎在左右不
可射度一筆書之不可再塡潤枯燥濃淡須
是一時精神鼓動氣勢雄偉毋生絲毫雜念
毋令片刻間斷吾之心與筆俱運吾之氣與
呪俱轉恍惚之間如見雷神奔走雲霧號令
風霆萬神聽令如此行用萬無一失苟不如
之良由不能聚精會神感召之妙也呪氣罡
訣抑其末事道豈在是哉法豈在是哉
橐□樞機說
道經曰天地之間其猶橐簫乎虚而不屈動

而愈出道些子便是造化樞機橐者猶我腹
也籥者猶我口鼻也虚而不屈者乃先天混
元祖氣也於佛氏曰慧日寶燈摩尼珠儒家
曰浩然之氣禪宗號曰安身立命處道家號
曰金丹其實一也又曰神室天谷又曰天地
之根萬氣之祖太極之蒂其所浩浩渺渺恍
恍惚惚無内無外無所無着亦無四圍動而
愈出者乃橐動而籥自鳴也凡行持之時先
當靜心去念如嬰兒之未孩此即是我如在
胞中之時一塵不染一法不立此即是先天

境界也如法靜定靜定久之然後鼈腹虛身
雙目視臍舌根緊捺蹙頦湧泉造化自然透
尾閭迸黄河纔至中關猛將斗柄一掀但覺
雙目迸電如猛火連一身輕舉如在太虚之
中此眞境界也愚昨奉度師鐵壁先生鄒君
傳授符訣呪篆祕字拒塞天河掀飜斗柄取
水滄溟掇動九州將乾補坤以離塞坎開眼
仰視爲否閉目俯觀爲泰曾知愚昧初縁未
合玄理百無一應後得潯陽哨腿楊眞人指
示符竅說破這些道理使余如醉方醒如癡

方悟前功皆是假名其實一字不知捷徑强
名異端者豈不謬哉但言此先天造化豈不
知先天爲體後天爲用訣曰鼈腹駞腰目對
臍猶如赤子在胞時擁身直上青霄外一念
纔差便莫爲踏翻斗柄天昏黑逆捲黄河雪
浪飛會得這些關捩子自然造化與天齊莫
洞一啓炎稽首玉蟾曰足躡雷門翻地軸手
持斗柄戽天河吾嘗有詩曰山前山後一聲
雷撼動乾坤橐籥開潭底老龍眠不得砰揈
飛上九天來

法外餘事
起風露蜂房去頂須是自尋者住不可用藥
鋪中買者以此物理香爐對風伯方燒之
止風露蜂房劈碎了埋在風伯方地上土中
起雲霧掩暉藏月並用井花水調鍋底墨書
符在道觀書符取僧寺鍋墨在俗人家書符
取道觀鍋墨書之
起雷雞子上墨書震卦改爲雷字念起雷呪
塗黑向雷公方以小鍋煎湯滚沸却以雞子
畧浸冷水中却投放在滚沸湯中如是激剥

雞子必一時爆破則雷聲雷神立至便起雞
子放左右手中緊緊擦搓念起雷呪内運水
火激剥攧放在地則雷聲不絶
起霹靂用白紙一張五月五日尋紅脚蜈蚣
一條活擂調顔色粧畫金眼雙翅飛蜈蚣一
條長三尺大可畏深深藏之待夏月雷雨陣
將到之時以木板櫈一條放蜈蚣在上以蘆
䕠一領蓋之以竹膜捲張使者符燒召役之
須臾霹靂震擊可畏或置蜈蚣於𣗳木或置
放邪廟中邪身上邪神座下仍指射本處策

役之
召龍行雨燕窠草白匾豆小粟米芸香埋香
爐中燒露天又以燕子投龍潭中
起電自然銅埋香爐中燒電母方
請露蟬蛻埋香爐靜夜燒露天空中
祈晴雄黄蒼术埋香爐中燒露天空中
祈雪夏間取新生笋鞭洗凈藏之至期埋香
爐中燒露天月下與玉龍符一處燒之
策役星斗圖訣侯清谷著
第一盤頂上中斗大魁

第二盤十二月將二十八宿
第三盤二十四炁七十二候
第四盤八門作一盤
第五八卦二十四位作一盤
天條云世人取罡氣不眞者乃不識加臨之
法也蓋日月五星四曜二十八宿皆可得而
取用矣周髀圖曰天盤行速五星行遲如蟻
旋磨以此觀之則天盤晝夜常輪二十八宿
乃經星也與天罡同轉則五星附天盤而行
隨宫而轉五星四曜日月二宫須用流年細

行曆百中經批定某日某星在某方然後以
月將加正時運動策役則一天星斗暸然可
見晝夜躔次决無差忒議玄篇云要知今日
金星在何方以火符激之彼星屬金遇火必
作捷法妙用此理盡矣蓋天下無二理登壇
策役不明方向所謂豈細事哉倘不明此何
爲掌金闕列宿之事也
天罡說張埜愚述
三清上聖雷霆之祖十極高眞雷霆之本也
昊天玉帝統天元爲萬化所始號令雷霆也

后土皇地祇承天禀命主執陰陽節制雷霆
也雷霆賴日宫太陽而威賴月府太陰而神
賴北斗九皇而爲樞轄執天地之中氣雷霆
也理天地之中政雷霆也綜劾禍福佐理樞
機雷霆也統御陰陽攝循地紀雷霆也原雷
霆之根宗專以天罡爲主天罡乃天之柄星
經云斗柄前星日魁斗柄後星日罡萬物無
罡不生無罡不育論之罡方月將正月登明
在亥寅與亥合也二月河魁在戌卯與戌合
也三月從魁在酉辰與酉合也四月傳送在

申巳與申合也五月小吉在未午與未合也
六月勝先在午未與午合也七月太一在巳
申與巳合也八月天罡在辰酉與辰合也九
月太衝在卯戌與卯合也十月功曹在寅亥
與寅合也十一月大吉在丑子與丑合也十
二月神后在子丑與子合也月將加正時尋
天罡方方無差月月長加戌時時見破軍破
軍前一位方許認罡星謹按武威經云天罡
於中氣前每夜戌時指地上月建一時移一
辰周而復始一切施爲並隨罡後而行不可

前衝是爲逆犯犯者不利又論建破魁罡正
月建寅申爲破巳爲罡亥爲魁也二月建卯
酉爲破子爲罡午爲魁也三月建辰戌爲破
未爲罡丑爲魁也四月建巳亥爲破寅爲罡
申爲魁也五月建午子爲破酉爲罡卯爲魁
也六月建未丑爲破辰爲罡戌爲魁也七月
建申寅爲破亥爲罡巳爲魁也八月建酉卯
爲破午爲罡子爲魁也九月建戌辰爲破丑
爲罡未爲魁也十月建亥巳爲破申爲罡寅
爲魁也十一月建子午爲破卯爲罡酉爲魁

也十二月建丑未爲破戌爲罡辰爲魁也此
乃陰陽術家論四衝之不吉也法家掌雷霆
之號令握天地之樞機論取天罡正眞之氣
也天罡之位在辰猶龍之變化莫測也支辰
屬龍五行到辰上皆有變化如甲己到辰化
土乙庚到辰化金丙辛到辰化水丁壬到辰
化木戊癸到辰化火龍居辰位隱顯莫測千
變萬化妙莫盡焉所以天罡定位端居於辰
也人爲萬物之靈亦有變化暗合於辰窮通
屈伸皆由人之五行屬本命號曰元辰其義

深矣且如卯上太陽酉上太陰卯酉相衝所
以日月分天地之晝夜且如辰上天罡戌上
河魁辰戌相衝所以水火分天地之陰陽天
罡屬火所指之方爲雷門河魁屬水對衝之
方爲雨户又爲地户凡破地召雷合從天罡
對衝方作用行事若召役雷神只是罡光所
指之方發號施令衝則動動則有電有雷有
霹靂也詩訣曰天罡指處有雷霆便向其中
役六丁若解箇中些子訣信知造化掌中生
六丁之妙即罡光指處是其方也罡光方上

加以二十八宿測之有亢即雷有箕即風有
璧畢即雨有翼即電有軫即雲雷有昴即晴
有虚即雲有危即雪更能步箕羅燥火諸煞
金虎大煞流火凶星又能尋暗金伏斷攅聚
於此則五事可以立待雷乃乾之精霆乃坤
之精乾是雷之父坤是雷之母遇陽而生遇
陰則伏遇合則生萬物遇激剥則發聲吁有
知天罡之方不知天罡之理有知天上之天
罡不知身中之天罡有知身中之中黄不知
天上之中黄夫天上天罡陽精也眞土也乃

天之眞陽也居於天中之天爲天罡星其實
號曰中黄星變化於辰也夫身中天罡亦陽
精也眞土也比内事爲藥物爲黄婆丹田爲
黄庭居於身中之中爲天罡氣其實號曰中
黄氣變化於心也此竅非凡竅中中又一中
一中之黄氣即自己天罡也黄中策氣之神
黄神也即天罡氣之神也一白二黑三碧四
緑五黄六白七赤八白九紫乃子午卯酉正
中之黄氣即天罡氣也玉帝氣也金光呪云
中央黄氣玉帝化生此說甚明耳眼口鼻舌

精神魂魄意攅簇向中宫化作先天氣即中
黄氣也吾身中之天罡氣也行持之士内視
五藴者固氣鍊神聚其尸魄内想不出外想
不入神氣不散混合百神也外察萬神者以
我平昔修錬工夫寓之於書符念呪掐訣步
罡役使萬靈則萬神聽命罔敢弗恭報應如
谷答響出乎自然惟在潔己齋心至誠可以
動天地感鬼神也以我之陽精合天地之陽
精陽精即天罡也我之陽精天一生水地二
生火水火生於左右腎金光祖炁也從夾脊

透上朔骨朔骨乃對耳後承枕骨也其腎光
兩道從夾脊上朔骨直通兩目乃瞳精也二
物如劒鋒透徹萬里而無礙明於天上之日
月也歸於黄庭即先天陽精也三魂中是爲
胎光運我之陽精存我之陽神直上與天通
隨其天罡所指之方運神合氣方爲妙道經
曰雷城有十二門並隨罡星所指罡星指丑
其身在未所指者吉所在者凶餘位皆然仰
荷
天尊廣大慈悲宣示直指捷徑坦然明白學

者必當窮其理究其源玩其端倪庶可深造
之以道夫天罡定位只在天之中心蓋縁
天尊不易盡泄天機使學者精思研微窮理
盡性欲其自得者也自得者實
天尊慈悲於玄虚中垂教恩力也罡星指丑
其身在未不是其身在未其實一年三百六
十日一日十二時中天罡之身只在天中之
中央罡氣指射於丑其身自立於天中之中
背未面丑而立流布罡光於丑位也罡氣指
射於未其身背丑面未而立流布罡光於未

位也餘位皆然所以春季天罡背西面東其
炁青夏季背北面南其炁紅秋季背東面西
其炁白冬季背南面北其炁玄四季雷霆隨
天罡旺方旺炁之說也且如正月登明將下
有津梁神二月河魁將下有天都神三月從
魁將下有玉靡神四月傳送下有天馬神五
月小吉下有天井神六月勝先下有花萼神
七月太乙下有天車神八月天罡在辰下有
天樞神九月太衝下有三光神十月功曹下
有天良神十一月大吉下有紫微神十二月

神后下有玄樞神師曰取天罡氣畢然後呼
召十二月將神夫將與神者變現無方神功
莫測上達天心下推地理中變人倫世無不
察今人只知有天罡將了却不知下有神矣
所謂神逐將靈神無將不行將無神不動是
也天罡所指日夜常輪只如二盤頂上第一
層天盤謂之帝庭即紫微垣也必刻斗象而
轉旋即天中之天中斗大魁也斗像隨日月
時指射地盤十二宫分其身何嘗遊行於地
盤也天罡旣只在天中之天一切諸事趨吉

避凶皆隨天罡方而往百無所忌如此言之
天罡之身只在天中之天中央之辰上爲定
位無疑矣法師吸取天罡氣之時且如輪定
罡光在卯則如天罡立於天中之中央背酉
面卯法師便合於東方朝西立定所指者吉
也眼前便分列八卦吾身内顧中宫面天罡
之星相對而立舉頭仰望迎合而取之其餘
方位例皆如之若向天罡方召役萬神法師
却合隨天罡所立背酉面卯行持蓋萬萬雷
神丁甲神將都在天罡方故也法師此時存

天罡在頂上空中法師立身於天罡之下策
役天罡亦在上策役也若曰破地召雷地户
即河魁方雷門即天罡方雷神從地户升雷
門降即是從天罡方金火光中下降也必先
變神爲玉帝則念金吒金吒大力攝玉帝頭
上金光中有□字現若變神爲北帝則念北
帝欽靈普輪神聖變神攝北帝頭上金光中
有聻字現接合天罡星頭上紅火金光日輪
中有炓字現天罡呪天帝釋帝天帝者昊天
玉帝也釋帝者北極太帝也金光呪云釋帝

隱韻玄冥子欽是也所謂太釋玉隆騰勝天
佛家有所謂帝釋於此皆無涉也部帶天罡
非佩帶也五方凶惡之炁何不伏藏非五方
凶惡之鬼飛光一吸萬鬼滅亡非伏藏也㗚
㗚逢正聻唵吽喗噠唎娑訶閏月加唵字在
上念之天罡即先以小指從四指裏面插入
中指背以二指勾定小指頭四指曲在小指
背上直伸中指以大指掐煞文爲印又名天
關印又名山字印更有三五飛步天罡分陰
陽二局冬至立春春分立夏爲陽局右轉一

七四逆布十二時順布九星罡進五爲天罡
之方夏至立秋秋分立冬爲陰局左旋九三
六順布十二時逆布九星退五爲天罡之方
此玉清上道三五飛步之妙用也又有六氣
天罡者貪狼太星爲陽其氣黑能伐惡蕩邪
巨門元星爲陰其氣白能袪邪攝亡禄存眞
星爲煞其氣紅能助陰益衰文曲紐星爲旺
其氣黄能定疼正物破軍關星爲定其氣絳
能起死回生武曲紀星爲生其氣緑能威制
天地掌判死生破軍逆至廉貞罡星即三也

貪狼順至廉貞即五也廉貞罡星也分陰陽
日交加三五之妙也廉貞本無炁乃六星之
氣廵輝下注以天上七星面部七星心中七
星三合成一配衣擊指妙在其中矣吁不修
道德戒行不積靜定工夫欲變神爲玉帝北
帝上眞天師不藏魂收魄欲步斗罡不以神
合神不以氣合氣不假上帝之眞光不仗天
眞之威力冒取天罡之正氣難矣哉難矣哉
或有徑對方位立地念呪自誇云舉頭天罡
又有叫天罡小名待天罡回頭亟取之不知

舉頭取何物耶待得天罡回頭取之是何義
耶余何敢言其謬甚耶江湖達者幸垂鑒焉
結練内事
雙手雷局按膝垂脚平坐定息靜慮運中黄
一竅祖炁升上頂門流注心宫想如蓮開心
竅一開五臟六腑之竅俱開頂上八門之竅
亦開想天上日月五星南辰北斗二十八宿
瑶光正炁三十二天梵氣十方正眞生炁五
方五雷旺炁如雲如霧流入身中五臟華敷
一身四大百骸毛髪孔竅俱放光明上下内

外交接如此了凝神定志片餉以雙雷局按
膝作手勢抖擅咬牙閉齒揺頭用力聳運轆
轤促起一身内外之炁從兩脚起收攝四大
百骸毛髪孔竅五臟六腑内外之炁皆隨手
勢自下而升表裏相應直出頂門自泥丸至
明堂落下口中咽歸中黄如一顆丹珠在中
黄宫中有時做得通身汗流然後如如不動
凝定神氣内想不出外想不入綿綿若存之
意也
普召萬神内訣

凡大祈禱召三界萬神五雷大小諸法中一
切神將先於密室中靜坐存神運祖炁從本
季所屬五行爲頭生起如春季祖炁先從木
生起次運行生火次運行生土次運行生金
次運行生水一炁生一炁遞互包含作一團
金光歸黄庭中捺下從尾閭𡄼音提起歷夾
脊雙關升腦後泥丸過明堂以雙目簇定□
音喝出此時閉炁弩力澶動一身毛髮孔竅
都迸出萬道金光天上日月星宿都化作萬
道金光如雨落下地下裂閉火光迸出猛燄

不瞬息間忽然都變暗了混沌聽得雷聲吼
響雙雷局發出霹靂一聲裂開混沌萬神俱
現於金光中與之結盟約定時刻行事然後
漸漸收拾吸歸心腑納入黄庭少刻登壇召
將只須從黄庭運出一氣便了不必再有鄭
重也
起東南方風訣
依法存運作用歸於黄庭直上風池透過在
耳口作噓音如風聲微微助力吹出纔覺風
出之時便閉雙目以左手雷局捺鼻孔右手

雷局捺右耳只放風從左耳出也
起西北方風訣
依法存運作用歸於黄庭直上風池透過右
耳口作噓音如風聲微微助力吹出纔覺風
出之時便閉雙目以右手雷局捺鼻孔左手
雷局捺左耳只放風從右耳出也
起雲訣
依法存運作用歸黄庭再運雙脚板底下湧
泉穴濃陰黑冷之氣衝上腎府湧湧化爲黑
雲亦歸黄庭盤結不散次存黄庭出雲如山

川出雲之意直上從鼻竅騰騰突突而出纔
覺雲將出之時便閉雙目將左右手雷局塞
住兩耳口作呼音勿令風吹散雲氣只放雲
從鼻竅出也
起雷訣
雙手雷局叉腰祇腎堂依法存運作用交合
於黄庭化爲風雲雷雨電總聚于中以陽聲
陰律左右捺腎堂各七數𡄼音提起以雙手
雷局隨内炁勒上兩耳邊又如前左右捺耳
各七數運雷從泥丸過明堂□音喝出猛拍

雙局一下纔覺雷將出之時連心火閃目出
爲電纔覺運電一出則化吾身如龍形卓上
水盂如江河運動華池神水就呷水盂中水
一口噴噀四方即如龍陣取江河中水變化
行雨之意也
祈雨訣
先存神運祖氣歸肝宫九帀令木氣盛運行
至絳宫生心火三帀令火旺盛先教陽極庶
幾陰生也然後以此火生土土生金金生水
七帀要令水旺方以此水剋火五帀剋得火

都消滅盡渾無一些火炁五行之炁都化水
歸黄庭升上風池透出兩耳則爲風升上山
嶽透出神廬則爲雲以雷局作用升上頂門
吸喝出則爲雷升上泥丸入華池連神水喷
噀則爲雨升上絳宫閃目出則爲電五事都
只從黄庭一箇作用中化出來
祈晴訣
先存神運祖炁歸肺七雨令水旺盛先教陰
極庶幾陽生也然後以此水生木木生火火
生土土剋水十二帀剋得水都乾涸盡渾無

一點水炁坎水旣涸盡離火自生焰五行之
炁都化爲火歸黄庭升上風池透出右耳作
西北風頂上八門俱開運出大火燄燒灼天
地吹散陰翳呵心炁助之以鼻收攝天上雲
炁吸歸黄庭化爲金光乃如山嶽蔵雲之意
祈雪訣
大槩與祈雨同但要五行之炁都化作水歸
黄庭醖結成雪升上風池透出左耳作東北
風次升上山嶽透出鼻爲濃雲次升上泥丸
入華池運神水化吾身爲靈龜噴雪大神存

供卓化爲青天水盂化爲銀河結雪呷水對
月噴噀化爲雪花飛落彤雲密布朔風嚴冷
玉龍在天行雪之意
祈晴翼火蛇符



右符凝定神炁以天目連金光同右手劒訣
書于水碗内安在雨中或用布線似蛇形纏
了放碗中亦可密念呪曰

奉請赤羊赤猪大道李老君感得仙人提水
玉女持漿又禁得三十六牛又禁得三十六
龍又禁得河水攝又禁得井水竭又禁得天
靜雲消散吾奉
勑牒鎖妖精
斬勘祈禱埋陰霾旱魃訣
天地之間有旱魃陰霾二鬼爲旱澇之害旱
魃頭如人形蛇身有翼凡析雨則埋其頭於
坎地陰霾頭如女人狀狐身有翼凡祈晴則
埋其頭離方之地俱用罡煞炁以禁之

登壇蔽日祕訣
埋旱魃訖誦木狼呪提水盂於左手中用劒
訣向太陽以天目舌尖同書□□□三字于
水盂内吸水一口對太陽噀之即用劒劃插
日下卯地其光耀顫動即雲生而日自昏矣


道法會元卷之七十七


