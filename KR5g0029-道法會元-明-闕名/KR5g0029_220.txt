










道法會元卷之二百二十渭十
　神霄遺瘟送船儀
　　　步虛呪水洒淨畢默念
天無氛穢地絶妖塵冥慧洞清大量玄玄一
如告命　次炷香啓告云
九天之上惟道獨尊萬法之中燒香爲首爐
纔馥鬱氣乃氤氲上通三境十天上徹八門
九地爲祥爲瑞招聖招靈或繚繞虛空結成
雲霧或徧周法界散作煙霞一捻纔焚萬靈
洞鑒(某)籙弟子(某)職事(某)謹與辭禳信人(某)

同誠恭爇寳香一心啓告供養
神霄玉清眞王長生大帝六天洞淵大帝伏
魔天尊神霄啓運諸大祖宗眞君雷霆三省
真君北極四聖眞君三元得道眞君上清十
一大曜雷霆威神眞君北斗九皇樞轄眞君
南斗六司執法眞君天罡大聖節度眞君三
洞四輔經籙神仙眞帥主宰雷霆火師汪眞
君金門羽客林王侍宸眞人地司主法金鼎
妙化先生皇甫眞人地司演派列位宗師大
變三十六變祖師小變二十四變祖師開江

造河祖師遮前斷後祖師陰存陰變祖師陽
存陽變祖師不存自變祖師諸階法𣲖前傳
後度歷代師真雷霆諸司帥將助道昭化威
神惟願降臨受今啓告次焚信香虔誠關白
都天太歲武光至德尊神地司主將殷元帥
贙神侯將軍副帥王蔣二元帥十二盪兇大
將七十二候二十四氣神君金鐘黄鉞大神
黄幡豹尾神君本佩法籙諸司官君帥將次
伸焚香關白所奉香火福德神真酆庭嶽府
王侯五通七寶祀典諸神城隍廟主土皇司

命土地等神前後把門立禁帥將吏兵三界
四直功曹符使虚空感降神祇同賜來臨受
今關白輒以香茶表誠供養
　　　獻茶
寂然不動感而遂通大音希聲叩之必應奉
爲鄉貫(某)處(某)人是以恭投道法乞爲辭禳
用祈保祐以今結造華船敬伸拜餞向來告
白之次恭詣患室之中請起瘟司行化王神
卦中占出一切等鬼請上華船受令拜送仰
憑法派祖師地司官將大賜密扶即乞開江

造河不存自變出離斯舍期保病安庶道法
以昭彰使人神而欽畏稽首稱念
神威遠鎮天尊不可思議功德
　令人捧船于患室或廳上仍具酒牲祭儀
　于船所在然後祭獻
香煙散彩瑞氣浮空揭寳篆以拈香對華船
而拜手焚香重伸奉請
神霄眞王大帝洞淵三昧太一天尊法府上
聖高眞祖師帥將本家香火司命六神降赴
船筵證明辭餞謹焚眞香敬伸拜請

天符天令大帝雷音電吼不動尊王聖父妙
化天君聖母善惠夫人恭望降臨船筵證明
拜餞次焚真香奉請
泗洲普照明覺禪師和瘟師主匡阜眞人治
病趙侯天符都天正元帥地符押瘟副元帥
主瘟侍郞六眼判官降赴船筵證明拜餞次
焚信香虔誠奉請
東方青帝喬木聖者南方赤帝炎火聖者西
方白帝利金聖者北方黑帝洪水聖者中央
黄帝糞土聖者降赴華船受令辭餞次焚信

香虔誠奉請
主年新令魔王太歲尊神左右三天符使押
瘟太保主瘟朗公大伯元帥行病使臣天符
使者十二年王十二月將降赴華筵受今拜
餞再焚信香虔誠奉請
天瘟地瘟二十五瘟神君天蠱地蠱二十四
蠱神君天瘵地瘵三十六瘵神君降赴華船
受今拜餞次焚信香虔誠奉請
七十二候使者二十四炁聖衆行瘟大判官
俵藥主事行猪羊牛馬瘟疫使者癘毒使者

祛災使者地分神王后土里令風火郞君麻
痘娘娘苦飲婆婆發汗判官乍寒乍熱神君
箍頭縛腦神君行麻種痘神君五種咽喉神
君赤眼瀉痢神君嘔吐衄血神君叉心釘腹
使者寒熱使者降赴華船受今辭餞次焚信
香虔誠奉請
天殃地殃人殃鬼殃神君天白虎地白虎年
白虎月白虎神君日白虎時白虎六甲旬中
白虎神君五方喪車白虎神君五方雌雄破
射棺槨浴盆神君三坵五墓神君日間送怪

神夜間送夢神依草附葉神已來灾神未來
災神已布毒神未布毒神瘟司行化一該王
神降赴華船受今辭餞次焚信香虔誠奉請
五方山檀木鬼四方廟杜神祇金銀銅鐵之
精靈檯凳床爐之古怪或爲牛羊鵝鴨或爲
衣物錢財假公害私拖錢負債遠年近日我
里他邦五方冤詛怨氣大神或自外來或自
内起或家神勾引或土地通同托夢送怪諸
般鬼崇陣亡枉死連親客亡血河女鬼爲禍
神鬼請上華船受今辭餞伏願香車雲馬彩

仗風馳惠然肯來列鴛班於座次不期而會
鑒雀舌以歆嘗無任恭虔淨茶供養
伏以大聖奉天符而行令本是化人小民庸
露悃以歸依從而徼福輒敷文踈上瀆聖聰
　　　宣䟽
文䟽敷宣聖聰必鑒仰惟天符聖衆炁候王
神奉命而檢判人間行化而周流世界變猛
烈慈悲之瑞相察賢愚善惡之多端温涼寒
暑炁候有殊瘴腫瘟癀疾病不一蓋爲易行
而遷善初非好殺以惡生上天之命令昭垂

常加警省下土之頑愚莫曉未能悔悛禍福
無門惟人自召否泰應運於理存焉若知改
過從新可以辟禍就福惟善則吉遵道而行
順者伏而逆者殃辭得行而遣得去今有某
結造茅舟一舫請迎瘟部衆神出於十字路
頭虔以三牲酒禮敬伸祭送用保平安重伸
關請本佩法中諸司官將地司元帥本家香
火六神一合前來棹起陽船陰船五鳳仙船
戮力收起五方爲禍瘟邪等鬼或在男人身
前女人身後房廊屋角應干去處盡行收上

畫船各各齊赴華筵受今辭送上體好生之
德下矜悔過之誠挽和炁以致祥轉兇殃而
作吉伏願鑒陳凡禮束結身裝擺齊炁候王
神呼唤兒郞子弟收拾葫蘆藥跳上畫船中
相呼相唤水雲鄉載笑載言蓬島外和數句
臨江仙曲百千餘里舉頭空唱一聲下水船
歌三十六灣彈指過社令城隍齊斷送家神
土地盡隨行逍遥徑返於洛陽便是神王安
穩處請離此席毋輒趑趄奉送行軒遨遊前
邁

　存前光後暗送神舟出門到化船所念云
神本無私默運感通之理人能有請潜垂昭
格之靈以今焚香重伸告白
天符瘟司合部聖衆患身爲禍一切鬼神以
今奉爲(某)特備酒牲凡儀敬伸祭奉仰惟洋
洋在上濟濟齊臨俯歆菲薄之儀大賜鴻厖
之福茂彰厥德式副虔祈
　以淨水洒于祭儀上念化食呪曰
天洞天真玉液成瓊一分變十十分變百百
分變千千分化萬萬分化億億分化兆變化

無窮普同供養
向來獻呈酒禮已遂周圓備以畫船裝載經
旛錢馬等儀敬伸焚化奉送
天符歸天界地符歸地中七十二候布嘉祥
二十四氣收毒藥月將出離一月難年王除
却一年災攝毒收瘟引領一該之衆流恩降
福甦生數口之家行莫回頭去毋轉面張帆
鼓浪齊登焚岸之舟擊節鳴鑼快返洛陽之
道道遥前邁奉送行軒
　焚化望燎左手飛南斗一座存六星光芒

　炎炎如火鈴之狀念呪曰
火鈴炎熾洞焕八方萬神侍衛永斷不祥急
急如丹天流金火鈴律令
　存諸神鬼盡乘火鈴之光返歸空界萬化
　寂然叩齒而退


道法會元卷之二百二十













