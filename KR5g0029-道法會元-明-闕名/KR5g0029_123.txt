










道法會元卷之一百二十三夏二
　太上三五邵陽鐵面火車五雷大法
　　　邵陽雷罡呪
邵陽雷公火車將軍火急霹靂一如律令
　　　罡法




　右罡凡發符呼召將吏申奏行移遣發俱

　歩此罡歩乃從亥上天門歩起邵字則火
　在寅上火生在寅故也蓋兩重南斗化成
　此罡歩則左足先入一歩一字若召將及
　奏事則於靂字上丁立若發文字行遣則
　立霹字上取雷次舍之炁一口吹送去然
　後剔起靂字一星如大火輪以徃助之又
　助天罡炁一口必大報應歩罡時想一字
　是一星在地光芒燦爛事畢回罡兩手雷
　局念收罡呪曰
天地動日月明江海竭山岳崩雷電發風火

生罡炁起罩吾身急急如律令
　右呪每念一句以右脚剔起一罡十二星
　想星斗罩吾身嚥液一口叩齒而退
　　　雷霆次舍
　若卒急之間只用巽宫神霄炁或東極青
　華炁或南方火雷之炁或北斗瑶光之炁
　西極太清之炁中斗大魁之炁皆可用之
　凡行持書符皆向雷次舍取炁故能役使
　風雷號召將吏苟非名列丹臺何以得此
　蓋雷霆之隱訣爾

　　　起例
以卯加子順行至月建又以今時加月建順
行至卯乃是五雷所次之舍逐其方掐訣取
炁又以時加月建數至子上便是雷次舍方
且如四月午時召雷午加已從巳數至亥則
子在亥位上亥上便是次舍方也餘傚此例
此是捷法又法四月午時以卯從子上順數
至已已却在寅上又從寅上起午時順數至
卯卯則在亥上便是雷次舍也向亥掐亥訣
吸亥炁凡起雷祭雷須用次舍方也

　　　起雷透天關局法
五符天曹(奏)地府(禁/鬼)風伯(起/風)雨師(發/雨)雷公(起/雷)
電母(起/電)唐符(發/符)國印(使/印)天關地軸六賊(鬼/路)
甲(寅)乙(卯)丙(已)丁(午)戊(已)己(午)庚(申)辛(酉)壬
(亥)癸(子)
　且如壬日則以亥上起五符順行看雷公
　在何方位則雷公亦在彼處也或是此時
　雷鳴或是今日雷在此方位駐劄再看雷
　舍會合而用之取天罡炁開其雷門則雷
　雨盡到矣

　　　天罡炁訣
月月常加戌時時將戌加月建上乃時時見
之如子月便將戌加子上順數至本時便知
天罡在何處又如十二月是丑月即將戍加
丑上順數起如今時是寅只順數至寅住則
寅在巳上乃知十二月寅時天罡在巳上餘
皆倣此例又祕訣取天罡炁用三十六字祕
呪側身丁立背北迎東口呼知尼二字見天
罡怒色轉頭其光芒爍我心胷兆以鼻引口
吸取光炁入于黄庭作用混鍊然後吹布入

符或次舍方
　　　行持節次法
邵陽有五帥若不用九將十二神吏則專用
五帥而已若五帥不欲並用則專用邵陽任
二使者而已或獨用邵亦可要在法師嚴肅
出入有號令動有威儀則將吏不令而從若
符印不謹香火不專以人情論之將吏其不
解體乎五帥九將十二神吏亦可並用要在
法師用之嚴肅簡妙自有條理而不紊也亦
在師之參考行用其心符之妙貴在心存目

想則臨事之時呼召易至小事行持只用第
一呪呪水或用第一呪發心符或第一呪及
第二呪同用發第一符併心符若事大不至
發二呪發第一符及心符若大事不過發第
一符及第二符而已若急切重大之事則號
召將吏申奏上帝并牒合部動雷行之凡行
持之士必須每日早晨入靖焚香依次念後
五淨呪淨口呪曰
丹朱正倫清淨攝(剔辰/文)
　再念淨身呪曰

台光幽精爽靈去穢攝(剔巳/文)
　再念淨手呪曰
彭琚彭矯彭質不得離吾身中攝(剔未/文)
　　　淨心呪曰
太上三天虚無自然攝(剔申/文)
　　　淨一切物呪
上清靈寶虚无攝(申文/剔未)
　右呪五道各念三徧剔訣畢即存神叩齒
　二十一通面天門丁立左劒訣叉腰右辰
　文迎䄂於面前額上仰面取西北炁其炁

　金光文彩吸入口吹辰方次以大拇指剔
　二十一次掐定吸辰炁吹兩肩兩手义腰
　閉目想身中爲五雷院使戴九梁冠身披
　絳服朱裙朱履玉珮玎璫左手執印右手
　仗劒雷電風雨官吏將兵在吾左右前後
　次取東南炁一口想其炁如火雲之色吸
　而服之然後用配衣斗法行之
　　　配衣斗法
　兩手斗印拱兩肩上爲天關斗柄之狀默
　念斗諱七徧丁立面北取斗炁吹頭上想

　九星在兩臂天關之上若能常常運用更
　妙否則每日早未下床則先行之早晨入
　靖存神則又爲之間或時時想斗柄一星
　在頂門每遇行持亦存想之則人鬼欽伏
　配衣斗畢則朝眞口奏維某年某月某日
　具位(臣)姓(某)稽首頓首再拜
恭以道香德香无爲香无爲清静自然香妙
洞眞香靈寶慧香起三界香三境眞香香乃
玉華散景九炁含烟香雲宻羅俓衝九天五
帥九將十二神吏功曹使者治靖等神傳此

香烟上聞帝闕(臣)今啓奏咸得上聞如(臣)所
奏願允(臣)言以今謹爇眞香虔誠奏啓
高上神霄玉清眞王長生大帝九天應元雷
聲普化天尊九天雷祖大帝六波天主帝君
五方雷霆大帝君九州都仙太史眞君雷霆
都司元命眞人雷公電母風伯雨師五雷使
者雷部威靈伏望聖慈俯昭誠悃(臣)今奉爲
(某)事所陳愚悃冒瀆至眞仰賴恩光允(臣)請
禱干冒天威誠惶誠恐稽首頓首再拜謹言
　右法每日早晨朝謁畢即就靖中望巽方

　丁立兩手雷局叉腰閉目想巽方火雲金
　光雷電眞炁乃用鼻吸咽下丹田之中如
　是五次或二十五次默以意想雷電伏於
　巳身丹田之中採取三光炁服之炁行旣
　乆則坐役風雷號令自我出也又五淨呪
　及存身配衣斗朝眞口奏採取雷炁共五
　條謂之雷部五靈之訣凡召將必先此五
　法然後至誠上香丁立念邵陽第二呪一
　徧厲聲念訖然後歩罡立于靂字上如轉
　一火輪作法召將或只小召用念云

吾奉神霄眞王敕當召此間土地正神雷部
飛捷使者六乙天喜等神爲吾速召邵陽雷
公某元帥(某)將軍(某)使者(隨用/而召)聞呼即至聞
召速來急至壇前有事委役疾
　右法連默念三徧加念第一呪七徧存想
　目運將吏到壇分明聽令差遣大召念云
吾奉神霄眞王大帝敕召此間土地正神雷
部飛捷六乙天喜大神爲吾速召五帥九將
十二神吏(或逐開雷神/名位疊召用)聞呼即至聞召即來
急至壇下有事指揮疾

　右法念呪及加念第一呪心存目運將吏
　到壇又召將之說可一符一呪一水則不
　必牒呼召之法但默禱之自有將吏入事
　却祝將如何報應如是默告祈禱則謂之
　請也如召則是令之也若請但意思稍舒
　即修五靈之道然此五靈一節蓋是鈴束
　法士初眞之心若明達之士揆心了然忽
　遇行持便有次序不必爲之可矣然而修
　此一節乃法中之大全故也如此則將逐
　令行神靈法驗矣

　　　發遣文字法
　法師存神變用訖掐子午斗上剔出于前
　却左手擎水盂右手仗劒念呪曰
謹請北斗九皇星君願降眞炁入吾水中應
有蜚屍諸厭邪炁録付西方太白童子之下
　右呪一徧持劒噀水一口放下水盂再左
　手雷局右手劒訣步邵陽雷公罡念呪曰
謹召吾身中呼華吸景大神此間土地正神
本壇日直功曹時直功曹火急來壇承受文
字聽候指揮疾

　呪畢想功曹將吏分明到壇師即厲聲念
　呪敕護文字錢馬化去却祝云
功曹將吏旣已到壇仔細承受文字今爲(某)
發陳奏申緘封具載關文仰煩速即齎持徑
詣(某)處關下分明投達或有天魔外道下官
故炁妄有阻遏者即爲攝赴雷司依律治罪
汝等速去速來吾在壇前立待昭報疾
　　　下令呪(又名欻火飛/鴉開道呪)
火精飛鴉鳳觜龍牙飛符前路剪除精邪敢
有妖孽犯吾雷車神威到處動風飛砂撼山

拔木飛行太霞霹靂玉虎閃爍紫蛇三司將
吏今日排衙急急如律令
　右呪畢下令一聲厲聲云
汝諸帥將功曹火急依律奉行疾疾速速疾
　　　變化錢馬呪
天有錢星地有錢靈陰陽造化陶鑄均平天
上地下異相同形吾今煆煉貫伯分明火龍
火馬遇火成精内含四象外應五行旋風使
者烈焰將軍風傳火化元亨利貞一如律令
　凡祈晴祈雨祈雪興風破廟伐崇行此六

　事或只召將發符或申奏行移如祈晴則
　於城隍社廟中焚符牒祈雨則用朱書黑
　簡並公文投于有龍處潭内祈雪則空中
　巽方召將焚符牒如興風則於社廟上焚
　符牒或廟中焚之若破廟則廟門貼符廟
　中埋符仍焚符牒召將破之若伐崇則召
　將徃彼處焚符牒或社廟壇内焚之
　右驅邪治病斷殟却蠱除瘵起土此六事
　凡行用初只召將發符或帶或貼或用錢
　馬焚化或燒灰調服或以熨斗盛紅火以

　金錢甲馬同符燒熏病人身上下左右煙
　熏或有蟲出現急打死如小小病苦及諸
　雜病只用雷局念邵陽第一呪一炁七遍
　念訖隨吸雷次舍炁一口吹入水中水約
　半盞每服三呷仍剔斗文光炁于水與病
　人服如事大體重則用符命如未應則宜
　申奏行移又雜治催生骨鯁之類只用一
　符一水遣將治之
　　　邵陽心法
　夫邵陽之法以北斗爲要天罡爲妙所以

　破地召雷中亦有北斗其於召雷呪則有
　天罡所指五雷急起之語人徒知歩罡念
　呪而不省其意今此心法乃其意之深也
　先取天罡在何方位次占雷霆次舍所在
　然後變身爲雷霆使者向天罡所指之方
　歩破地召雷罡畢踏住魒星取罡炁一口
　吹去雷次舍之方祭召將起雷祭召雷公
　神吏則執此可行若有急難作用重大行
　持則以破地召雷罡法歩訖再取罡炁吹
　于雷次舍復吸本處回吹布于符水之中

　却默念呪曰
敕差横天霸混元伯立至(一炁三/五七徧)
　急取罡炁一口吹雷次舍方復取次舍吹
　炁入符水中再念呪曰
天皇伽耶霹靂攝(一炁三/五七徧)
　吸炁吹入符水中則雷部將吏立見矣此
　破地召雷罡訣
坎雙艮隻步交乾兊上雙行震亦然坤隻離
單雙巽位七星飛過亥門邊
　　　罡式





　　　步罡秘呪
天皇天皇雷應八方響徹高穹洞及渺茫天
雷地雷猛徹天蒼雷公佐輔玉女持罡謝仙
一指飛湧神光其炁如絲魑魅消亡坤輿攝
佐激指天罡唦吽咭吒四目老醜急起急起
吾奉神霄雷祖大帝律令敕

　此罡乃丁立步之惟魒星𩳐星單歩須詳
　緩歩之一歩則想一星光芒罩巳身形此
　乃大罡起雷之妙盡見于此且如取天罡
　炁吹雷次舍則想天罡持火劒指揮雷神
　而起若吸雷舍之炁吹符水中則想雷神
　盡入符水之中妙在精熟隨感而見
　　　召將法
　師立身向雷次舍方掐寅文念呪曰
吾奉高上神霄玉清眞王大帝敕召雷司採
訪使者急急呼召五雷飛捷使者速降臨速

降靈乘飛雲太虛眞太靈眞急召五方雷部
神神速奔如康民急降靈(掐已/文)雷大雷二雷
三雷四雷五急急起急急起吾召東方青帝
雷公南方赤帝雷公西方白帝雷公北方黑
帝雷公中央黄帝雷公(掐子/文)
北斗七星灌注雷霆天罡所指五雷急起上
帝所敕立動霹靂嘯命風雷飛砂走石急急
疾疾速速
一起雷車(子)二起閃電(未)三起喧轟(午)四起
震動(卯)五起飛砂走石(辰)六起狂風大霹靂

急急如神霄雷祖大帝律令
　右呪以左手掐巳文右手劒訣叉腰閉目
　想雷部將兵從空而下在壇分明
　　　雷訣取炁
取本時雷炁向本位掐已文乃雷之次舍也
閉目仰面存火光現其方若一火毬紅焰閃
爍却以口猛吸火光炁入已身心凡遇書符
呪水步罡召將行遣無不用此雷炁也
　　　火行持訣目
一定雷次舍二小起雷三破地召雷罡四召

將五雷訣六雷符水七雷呪八雷印印符印
水九雷炁十發遣凡有大邪崇發符發水召
將述事發牒行移則用之
　　　中行持訣目
一定雷次舍二雷訣三召將四請雷符水五
雷呪六雷印七雷炁八發遣凡符初發則先
小後大詳事緊慢行遣以待昭報
　　　小行持訣目
一定雷次舍二雷符水三雷炁四發遣凡行
持雷法須是作威震怒尤在嚴毅叱咄則感

雷神報應之驗矣
　　　驗狀訣五法
　眞師曰得道之士胷次無凝滯則五方之
　炁皆可用其訣皆可行惟心所立便知吉
　凶惟心所行將吏知之便隨於不測之際
　則變化於無何有之鄉祖師云用志不分
　乃凝於神呼風吸雨嘯雷鞭霆此之謂歟
　夫驗一法只宜專用若泛用則觸事多疑
　不驗也所來何人所值何事所見何物所
　聞何聲所遇何事以此參詳讖兆以驗吉

　兇又法從尾行數至年月行又從尾數至
　他歲住看落在甚字上便將此字詳看如
　八十歲數到八十字住又法除了年月行
　從尾第三行第三字詳之又法天生地死
　此四字從頭數至錯落塗改誤字上爲準
　天生二字吉地死二字否又法歲字築行
　底凶狀子上無本命難治字點污是家親
　錯落是土神勾添亦是土神久病而狀子
　精神者否乍病而狀子精神者吉勞病者
　狀子渺淡殟病則狀子濃麤若蠱毒者狀

　子顚錯妙在臨事詳究
　　邵阳雷公法印
　　　雷霆都司符璽
雷霆火師曰元始上帝付授三洞飛仙五嶽
丈人其符璽皆玉爲之黄帝得之佩印登天
雷公風后二君得之相繼仙去許都仙得之
同吴猛丁義統領邵陽雷公以此符璽照其
毒龍是時毒龍兩目迸血方始斬之其印爲
屍炁所觸則微裂小縫後復祭謝乃合如舊
邵陽雷公隨此駐劄守護

　　　璽式(印符牒用)



　　　又璽式



　　　三五邵陽雷公之印
雷霆火師曰此印上帝專降五雷使院統領

五雷總攝三界鬼神可以役使五雷誅斬妖
孽興雲致雨降伏水怪凡有飛空走地猛毒
邪神但將此印貼其所自然消滅凡人一切
疾病以印印水服之立愈邵陽五帥吏兵準
此法印奉行
　　　印式(印符牒公文祈求用)



　　　都天大雷火印

雷霆火師曰此印上帝專降雷霆都司役使
風雷驅除神怪誅斬妖魅祈雨祈晴祈風祈
雪應干行移符牒宜以此印印之凡人一切
疾病以印印之立愈或有湯火所傷以印印
之自涼或風腫毒炁印之消散昔邵陽雷公
曾受此印行持有功即遷邵陽雷公三五火
車大將軍故此印神鬼見之畏懼水怪見之
滅形
　　　印式(印符牒公文印病印鬼用)




　　　雷部通眞達靈金玉之章
祖師曰此印專爲申奏而設乃天門雷門識
認之私其印文方圓各有法則印文乃雷霆
都司之印方圓厚闊各一寸一分凡召雷部
將吏及邵陽雷公皆以此印符牒謂之暗號
大有報應昔邵陽將軍得遇六波天君宻付
此印同雷部辛天君於海南授與陳泥丸眞
人傳流至此

　　　印式(申奏呼召用)



　　　魁臺總領雷霆號令之璽
邵陽雷公曰此印乃是中斗大魁五雷都司
總領樞機二臺歸於魁臺故上帝降此緫領
風雲雷雨電雪雹霜霧之政令故此璽用金
玉爲之不宜木刻非上元一品仙官神霄虎
使則不可用之昔邵陽雷公奉天詔歸帥魁

臺方用此璽故斯印乃不可妄刻不可妄動
今但存之以鎭雷壇也
　　　魁臺寶璽式




右印名用銅模或鐵鑄或用雷霹棗木刻之
奏請而後行用又每年以四季祭之斯印在
處將吏護持行乆乆持鬼神不敢正視凡所

過山川社稷神廟城隍社令悉來迎拜宜佩
受之以求靈焉凡出印入印使用各有呪訣
開印出印則掐卯剔午默念邵陽第一呪三
遍叩齒五通想爲雷聲方開而用嚥液三過
默想雷公入於印中入印閉印則剔午掐卯
默念邵陽第一呪三徧嚥液三過方閉而收
之如此出入亦有號令則將吏畏伏印初刻
成之時以茅香湯浴淨降香燒煙熏之奏而
祭之方用其印常須緘封宻護安於静處供
養切忌鷄犬生死厭觸宜謹戒之

　　　邵陽雷公致獄式
　夫邵陽雷公所立五獄之法以之禁治惡
　毒鬼賊其法用棗木造一匣闊七寸函蓋
　共高五寸
一匣内底以神霄火獄符并火獄呪刻之
一匣内蓋以神霄水獄符并水獄符呪刻之
一匣内四圍刻火光流星獄字并獄形金晶
　毒害獄字并獄形雲雷考召獄字并獄形
　九泉苦惱獄字并獄形幽臺長夜獄字并
　獄形

一匣内有黄神印一顆北極驅邪印一顆
一匣内符一紙十道斷疰去復連厭遊屍破
　射斷口舌除怪雷火考禁使者撲殺將軍
　迷魂傳送
一匣有葫蘆二枚各用蒂塞甘一刻陰牢字
　一刻陽牢字如收惡人惡賊姓及名書了
　本命團成紙丸女人入陰牢男子入陽牢
　如有惡鬼姓名亦如之
一匣内有華莫延由四字黄紙朱篆
一匣内有雷霆五獄經

一匣内有五色線二丈五尺古文錢二五十
　文
一匣底外刻灌斗五雷印文印之四隅刻雷
　霆都司四字
一匣蓋外刻越章印文
一匣底身四圍刻八卦
一匣蓋身四圍刻北斗七元星君諱字
一匣外有獄牌一面用之羈囚鬼神其牌前
　刻神霄將軍部鬼字符四十一道外有雷
　霆獄□□□三字凑成四十四道每行十

　一符共成四行其牌後面刻神霄變獄符
　及變獄形
一禁治鬼賊須召將攝其魂魄收其姓名入
　於獄中罪輕者書名繫魂於獄牌上罪重
　者書名入獄中罪大不原者書名及追魂
　入獄中分其男女陰陽牢内若赦之則除
　名釋魂
一獄中鬼賊亦有永禁者亦有白禁而後䟽
　放之者
一初眞傳度之時亦先造雷獄以付受度法

　子奏而後置雷霆五獄經
　　　置獄日
正一眞官於正月戌日二月酉日三月申日
四月未日五月午日六月巳日七月辰日八
月卯日九月寅日十月丑日十一月子日十
二月亥日下世置立雷獄凡立獄先以申奏
移文具述置獄事因關集雷霆五獄合干主
執官將吏降赴獄所駐劄聽候策役
　　　五獄神位
雷霆五獄主者　　　雷霆五獄判官

勘刻妖魔校正善惡主吏柴仙
丹元刑部都吏　　　雷霆水火二獄獄吏
銀牙猛吏辛(漢臣)　　殺鬼大將軍馬勝
考鬼大將軍蔣德元　縛邪大將軍陳猛
縛龍大將軍應宿元　追魂大將軍張廣之
對定大將軍崔剛中　搜姦大將軍丁友忠
檢惡大將軍盧元化　禁獄大將軍吴立
急速大將軍應猷　　縛賊大將軍泉善舉
邀後撲殺將軍馬昇　收精大將軍孟浩
攝毒大將軍卓立　　曲録考禁使者龔固

縛魂監送使者丁(謹)　律令使者謝(并)
迷魂遁魄使者龐安和傳令使者封元
捉鬼力士張太(仲)　　枷鬼力士鄧文行
獄門都監宗(彝)　　　典獄鞫勘使者孟鍔
獄門封鎖使者周士寧禁獄靈官侯(卒)
獄門推款功曹裴子騫記名書過管(中立)
雷獄監察使者薊(中)孚銅蛇將軍
鐵犬將軍　　　　　雷火將軍
黑毒將軍　　　　　天羅將軍
地網將軍　　　　　金晶毒害獄主者

火光流星獄主者　　九泉苦惱獄主者
幽臺長夜獄主者　　雲雷考召獄主者
風雷獄吏兵卒　　　雷霆五獄吏兵等神
　右前合干神將等衆常以天獄日祭之此
　獄之設專用收禁惡人之魂惡鬼之魄入
　獄考治凡行用之時必須具其事由明白
　專以牒劄委之神吏如何考治立待報應
　事竟宜以祭物金錢雲馬召將祭謝庶合
　神人相感
　　　置獄呪

雷霆五獄主者置立囹圄上張天羅下布地
網飛風暴雨震雷閃電上火徹下下火徹上
獄内有銅屏鐵障銅繩鐵索銅鎚鐵棒鐵床
鐵席銅枷鐵杻銅械鐵柙銅碓鐵磕官將吏
兵分明列局生擒三魂急撮七魄赴于獄中
横金梁布玉柱穿鬼心破鬼肚如有惡心之
人兇邪之鬼神將爲吾開天門閉地户封金
關鎖玉户即刻收攝赴獄依律定罪重法凌
遲釘身縛手劈腹剜心皮焦肉爛頭破腦裂
應是入吾獄者皆是三惡五逆之人逆天無

道之鬼先迷其魂後追其身天迷迷地地迷
迷天天迷不見地地迷不見天迷使三魂入
於五獄考勘消磨不舍晝夜有罪無赦神將
所攝鬼賊牢固禁勘毋令放逸如有犯吾雷
令者各各化形爲血急急如
神霄雷祖帝君律令敕煞攝
　右呪畢天罡炁及北炁吹布入于獄中
　　　雷霆五獄式





　　　治小兒諸疾法
　此法以三角瓦一片於三尖處閉炁作一
　○内書青奴滅于三角朱墨書三字不拘
　乃取其小兒本命訣書畢閉炁默念
白玉龜臺祖母元君敕(一炁/七徧)
　次閉炁念收青奴滅二十一徧面東取炁
　青色光布于瓦上却叙事情差將驅治保

　護又法不用訣只向東方手執天聖錢一
　文呪曰
天聖聖天天聖天天聖聖
　右呪念六徧想圈内又念
天聖天聖即只便去某處某小兒收本命三
魂歸體七魄附身十二時神歸體歸身戀家
莫戀路千和萬合神爲吾急縛住天聖歸天
聖住一如律令敕煞攝
　右法取東方炁吹布錢上與小兒佩帶或
　安于卧席下或頓於房門限下

　　　邵陽仙官品職
昔上帝詔封許都仙爲斗府雷雨判官方許
受此大法若今世所受大洞靈寶諸籙之士
未可妄入此官爲此法有受而行持者合於
此法中奏補參注若其他天心五雷天樞靈
寶諸法上品之職不可與此初品同論若差
除此法中官職則其他諸法之銜並用除去
落籍方可補奏縁此乃上帝魁臺清要之職
　　　初授
高上神霄玉府雷霆令五雷三司都典者

　　　初轉
上清玄景靈樞吏行斗府雷雨判官
　　　次陞
上清泰華丹景吏行仙都風雷判官
　　　次除
上清寶華玉靈吏行火都雷霆判官
　　　次擢
上清神景玉樞吏行紫府風雷令
　右職五品視上元以一品凡受差注補須
　要申奏行移然後始可領職行事

　　　邵陽祭雷法
　凡祭以八節六丙六戊甲庚之日但遇大
　行持祈禱須當祭雷而後行也祭則備皂
　旗一面旗上書勑召五雷字小旗一面旗
　上畫第一符第二符各一道劒一口大明
　鏡一面印一盝雷鼔五面雷鑚五箇雷斧
　五柄雷旗五面(五/色)金錢銀錢雲馬甲馬神
　馬及所祭香燭花果茶酒臐肴盤饌羅列
　齊備更用先一日行移關告本部將吏至
　祭日午時向巽方安排天晴斗下可祭或

　山野林麓水石及社壇之中可矣
　　　壇式
第一層闊九尺第二層闊一丈二尺第三層
闊一丈五尺如不築壇則掃淨地一所以粉
畫三級其祭物盡列在壇内祭時法師披髮
跣足左手雷局右手仗劒叩齒五通厲聲念
魁臺呪一徧次存想雷電風雨官將吏兵在
吾左右前後却步罡大召雷神將吏召到陳
事意後念邵陽第二呪一徧行初奠酒次念
第三呪第四呪行亞奠酒再念第五呪一徧

念呪時逐一次第焚召雷神符次左手執生
叫鷄令侍者捉鷄足及翅師執鷄頸右手仗
劒斬鷄瀝血於空盞内以酒侵入用劒攪匀
將血酒與將吏誓曰仗劒在手吾以斬鷄瀝
血爲誓誓願代天行化助國救民役召風雷
驅别人鬼汝等吏兵兵隨印轉將逐令行聞
吾符召疾速降臨興雲致雨驅風起霆有命
即行毋違吾令顯揚道法救療群生彼此有
違並依天律
　右用旗鼔鑚斧錢馬牒一道旗鼓上各印

　邵陽心符法師誓將訖飲血酒一口仍將
　血酒置將吏前再炷香焚邵陽第二符一
　道却行終奠酒法師祝將吏如何行事祝
　畢再念火精飛鴉呪一徧拍案一下念云
今有旗鼓錢馬公文一道請主帥照會分俵
施行焚牒時念變化錢馬呪一徧酒再奠即
念將吏食飽飲醉大闡威靈佐助行持共登
仙闕再念九符總呪一徧其邵陽第一符一
道留在案上法師即念云
天神歸天地神歸地本司神將各歸本位天

雷地雷急起急起後召復到一如故事
　右祝畢收罡法師坐默將酒血各於巽地
　方上掘地同邵陽第一符及香錢馬灰并
　茶酒淨水一時埋之以劒插于埋所地上
　待次日收劒



道法會元卷之一百二十三

