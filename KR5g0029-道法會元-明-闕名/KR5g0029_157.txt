










道法會元卷之一百五十七京二
　上清天蓬伏魔大法
　　　神尺祕㫖
夫檢精捕非守之合微造尺之法用福地桃
木或雷震棗木爲之擇甲子日造準淮尺長
一尺二寸厚八分闊一寸二分正面三台七
星罡星指下書元帥有令賜尺度人隨心所
指山嶽摧傾急急如律令背上刊七星隱諱
三台北斗星下書元帥有令賜尺度人受持
不怠與尺同昇急急如律令左側太乙力士

右側二十四神雕造畢寫天蓬呪用水調朱
填篆以絳紗囊盛早晩誦呪燒香存召掌尺
將吏凡有無知下鬼惱亂生人持安面前結
五嶽印丁立其邪鬼見皆滅形凡人能思空
洞游神淡漠受持不怠德業自充不須符水
行遺呪訣祈禱也但尺之指指山山裂指海
海竭乆乆護持神功無不利矣此尺驅瘟伏
邪天蓬門下常有千兵萬將備衛神尺也
　右按元應册天蓬法尺則長一尺二寸以
　應一年十二月闊八分取八節厚四分則

　四時上羅星斗正璣衡之政下曲敕字以
　受事之憑是以四始入靖八節存眞歲旦
　除日思存誦呪請炁潜入靈光玄妙神驗
　鎭百邪於慾界超形神於上清法㫖須用
　師傳妙道惟在心受無忽無泄敬之慎之
　　　神尺法式





　師曰欲知神尺靈驗之法當以活龜一枚
　陽轉順持呪則生陰轉逆持呪則煞也神
　尺受持年乆功行旣全隨心所用無不驗
　矣
　　　太乙元君布沖和神呪(煞文/北炁)
三清上境太乙元眞布和法炁開化度人鍊
魂日宫校魄月輪天官緫炁地官飛塵千二
百靈萬二千神合爲仙宅立爲眞身眞身之
中七政九宫心光朗耀照立明堂明堂大神
和炁心眞内清五藏外召六神精神不窮開

化度人老者反壯故者還新飲食六甲三境
同寅十二吏兵保衛我身百徧千徧上朝元
君元眞老君至道獨存保守元命衛我靈根
勤叩天皷和形鍊神齋滿不忘當見神尊策
　空駕浮昇夭躡雲
　右誦此呪畢引和炁下流身中孕炁育神
　方可存心布玉尺祝三光以尺取向萬邪
　立摧
　　　玉帝敕呪
唵吽吽衆神稽首群魔歸正敢有拒逆化作

微塵急急如律令
　右誦呪畢收神尺於聖前存元帥復自頂
　門入如有急患隨心治事矣
　　　北帝褒詠神尺眞言
天清清地靈靈十方世界杳杳冥冥虛無之
中上有元晶包羅萬象緫轄萬靈密行造化
不測而成開天闢地分其昏明大樸旣散萬
類乃亨三才定位仁義斯興禮樂繼作姦邪
由生五帝迷亂四民有爭上不寬恕下不忠
貞或魔或鬼或妖或精恣横荼毒干擾民生

全家疾患骨肉伶仃下絶子孕上絶父兄性
命枉逝䰟𩲸幽冥道炁混雜善惡難明北帝
慈悲哀憫衆生敕下神吏剪馘鬼精冤枉縱
多善可安平天蓬元帥散迹分形賜名上帝
號曰元晶佐天行化顯現威靈玉帝再行自
天降臨俯育兆庶率令和平大聖天蓬三十
萬兵迴光返明下降天庭巡遊世界捕逐妖
精束縛風火收擒不停有惡皆斬無鬼不烹
瘟疫之吏束首服膺天得清爽地得平寧人
得安養物得開萌邪遺歸正神顯威靈幽都

開度魂魄受生黎民康泰國土清平天蓬元
帥敕下神尺賜與良能鎭身護命止約萬靈
中有三台上有七星神符四面緫轄幽冥隨
心所指山嶽摧傾三十六將護尺神兵騰空
察命動感三清度人延壽灾害安寧斬邪滅
毒鬼崇潜形登仙入聖隨尺超昇同符日月
道炁長生指邪歸正降濁升清六天鬼賊見
則喪傾道無高下與尺隆興登山獸伏入海
龍升朝行露散夜行體輕四圍神將丙壬甲
庚興行雲雨震發雷霆何神不伏何鬼不驚

拒尺者滅奉尺者生惡尺者辱敬尺者榮禮
尺者壽非尺者薨元帥有令北帝之盟運行
造化七政齊並違吾之令拒吾之盟寸屍萬
叚永死無生急急如
北帝金口律令
　　　北帝持尺神呪
圓光太極尺運神功五行正炁斡運無窮青
尺神王混元之宗丹尺神王運景成功白尺
神王輔道威通黑尺神王叱雷驅風黄尺神
王萬炁攸同神尺一揮十極咸通保守三元

飛行太空馘滅邪魔驅使虎龍邪念永絶速
成道功急急如律令
　每日用水盂投寶印於中上安神尺聖前
　供養清旦取五方炁合呪尺上行之日乆
　靈驗非常巽宫一擊雷電立至
　　　布炁式
　外視不瞬内聽不昩氣孕神孕餘可及物
　冥覺之中默誦神呪
　　　布炁呪
元始太眞五靈高尊大帝皓暎洞朗八門五

老告命無幽不聞上御九天中制酆山下領
河海十二水源八威神呪靈策玉文召龍負
水收炁聚煙束魔送鬼所誅無蠲日月五星
北斗七元諸天諸地諸水諸山玉眞所部溟
泠大神仙王遊宴五帝仗幡天　　　金虎
後奔钁天猛獸羅備四門聞呼立至聞召立
前赤書煥落風火無間攝録應驗金龍驛傳
急急如
上帝律令敕
　呪畢望空存清炁浮浮而來鼻引三過吹

　之凡飛尸走蛀治以所視事由布炁之初
　瞑目凝神使神策及太一經皆攅其眞炁
　以攻之自然立瘥又按八威神策及太一
　經皆損有餘而補不足者明矣世有掐訣
　吹嘘按摩存紙筆墨皆以炁布之攻偏殢
　者矣必此人能不妄作勞視聽非爲則炁
　專神凝疵癘氷釋飛尸走疰不可容也
　　　誦呪請炁訣
　凡持誦先存神面北平坐閉目存離卦在
　心坎卦在腎震卦在肝兊卦在肺巽卦在

　膽乾卦在頭坤卦在足艮卦在膀胱八卦
　具存卦中有鼎鼎中有炁炁中有神光明
　煥赫叩齒九通嚥液九過誦淨天地普掃
　呪次念天蓬安神呪
　　　天蓬安神心呪
帝鬱繿玉明帝元育齊京太黄與大明
定光育九昌醜音夷妙辯理禁宛無延
招眞閔巴狂開眞共定光梵行大擇法
常融育醜英天蓬大聖力普掃諸不祥
開目山河竭回光天地明日月兩目睛

乾元亨利貞急急如律令
　次誦天蓬心呪畢以鼻吸罡炁九嚥與八
　卦大神之炁混合爲一出己天門炁去頂
　二寸化爲九星覆頭光明煥赫叩齒三十
　六通次誦天蓬呪畢念唵敕煞摩臨次念
　火鈴呪畢存九星化爲一炁如日之象下
　入玉池分爲九嚥叩齒九通存入黄庭色
　同紫金事畢凝靜
　　　玄歌
太靈玄歌上樂之虛抱玄入妙游宴泰虞心

無其心形與神俱九眞超絶方合全區三光
洞煥八景雲輿策蓋廣寒庭飛神洞毫宅羽
車駕天衢玄歌賛神尺超悟即飛昇咸乘微
妙力
　夫玄歌皆元應之妙道苟非物外之士心
　遊太漠不可及此行之當使心無其心湛
　然清淨寂然無爲始可爲擬議矣昔嗣師
　眞人得此即飛昇得之者可傳同志又名
　北帝褒尺呪
　　　祭神尺訣

　取慶會吉日良時備香燈時果素食茶湯
　七分五綵安鎭五方焚香上啓祝云
　具位姓某謹焚香再拜啓告
　天蓬都元帥眞君嗣師大仙董眞人護尺
　神王天丁力士功曹仙吏一切威靈(某)宿
　忝微縁受持神尺慮香火不精修行有怠
　今遇良辰吉日看誦經呪聊備菲儀志心
　拜獻伏惟聖造俯賜鑒觀所願受法救民
　隨心利物凡諸罪業願乞赦除即使(某)九
　祖七玄咸令超度俾令見世悉賴洪恩一

　切有情同登道岸
　祭訖收尺入絳紗囊每日行持運炁護之
　　　召護尺神王符




　　　敕符呪
紫庭護尺神敕下水火輪口中噴火焰哮吼
震雷音黑雲蔽日月兩手握乾坤赫赫大威

力隨願速降臨急急如律令
　靣東誦天蓬呪七七遍四句一啄齒再念
　紫庭護尺呪北炁吹尺存神王長千文口
　眼出火赤髪青面手持尺來入神尺中
　　　行持神尺訣
　師每日朝眞畢於神將前持尺先置於九
　天寶印水盂之上掐九夭寶印訣東向或
　立或坐存思日月煥於六合之府九晨臨
　於帝席光明發於頂後赫然作九色圓像
　内外洞明蓊冥一室四獸侍立次叩齒九

　通嚥液九過澄心靜念掐本帥訣想元帥
　在紫霧中眞像如前威容震怒兩眉之間
　降玄色之炁纏絡我身並尺以鼻引嚥之
　九吸三嚥灌溉三田之中内外洞明六丁
　六甲左右侍立大仙護尺神王並三十六
　將立元帥左右
　　　次召
五方護尺神王(諱眞索吠)
　初持尺以符牒召之後不用符只念持尺
　呪召之存至左右(持尺呪/見前)

　凡誦北帝持尺呪畢存九靈妙炁青玉之
　輝九芒入尺又呪云
曜道枝正會條
　誦三遍存九靈咸耀之炁九芒赤色如金
　絲下臨引入尺掐卯訣主之又呪云
將軍梁高騫爽
　誦三遍存結璘之精十芒下臨引入尺掐
　酉訣主之又呪云
魁𩲃𩵄䰢魓𩳐魒役使萬靈緫煞攝
　誦三徧剔戌辰斗存北斗玄黄之炁入尺

　次誦天蓬呪逆順敕之想神尺光明萬道
　赫奕天地五方神王夭丁力士二十四神
　森然侍衛一切萬魔莫敢前衝
　　　神尺行持訣
　祝香歩斗入意存自巳腎中黑炁騰騰蕩
　蕩上至頭上忽結成一人乃玄元帝君也
　寶耀花冠披離羅之帔飛鳳羽裙瑤蘂珠
　璣之履執碧珪童子持七寶之匣雲錦之
　案流精花珮瓊鳳香鑪玄龍神虎之劔飛
　雲鳳炁光明玉几麟尾拂左右侍眞玉女

　各百人垂十絶之幡師仰首一見尊顔眼
　光變像成玄元色掐天蓬訣急脚步斗畢
　再擡首仰視金容紫霧中見金眉眞人天
　蓬元帥三面六臂執七星劍金鐸戟弓箭
　六和索身長五十丈披金甲若龍鱗身在
　神谷赫赫萬里叱咤震怒頃刻左右神兵
　玉童玉女三十萬人皆黑衣紫炁冠乗太
　玄煞炁叩齒三十六通嗚天鼔二十四下
　然後轉身面北誦天蓬呪天童經各一徧
　再誦呪曰

神人神人五臟光生存神體骨養我華精天
蓬天蓬扶衛我形精神所在神光所存所願
者得所向者亨急急如律
　次用上帝訣煞鬼符再誦上帝遣天蓬呪
　以符灰一吹禀敕奉行存威震天地日月
　每日神將前行持訖左手掐天蓬訣當胷
　右手持尺存元帥降在空中董大仙左右
　邊日月分輝交映元帥兩眉之間布降玄
　色之炁纏絡我身左鼻引此眞炁嚥之注
　五藏六腑百關之中五彩洞耀内外洞明

　六甲六丁立于左右次法靖内或立或坐
　左手都監訣右手持尺叩齒七通誦天蓬
　呪呪尺不可出聲存見祖師乗雲回闕神
　將駐劄法院出靖閉户不得反顧每日誦
　天蓬(呪)天童經祝奉將吏
　　　朝修運用燒香訣
　奉持此法之士朝夕卯酉二時入靖焚修
　朝禮三清四帝北極元帥大仙須先整法
　服冠履次念淨三業呪
　　　浄口業呪

北帝神君吐炁成雲臣今浄口持念眞文順
道者生逆道者死急急如律令(吸北炁嚥之)
　　　淨身業呪
天蓬大將北帝神君巡遊世界普濟人民誅
魔斬鬼滅影除形有何鬼魅輒敢張鱗太上
靈寶爲臣淨身急急如律令(吸東炁吹身)
　　　淨心業呪
天蓬天蓬持劔當胷奉承北帝有大神功臣
今淨心勿使穢衝急急如律令
　(吸東炁嚥之閉寧息叩齒九通)

　清旦存四靈神獸侍衛左右叩齒三通於
　靖户外入蓋入巽而登乾也暝目思日月
　分輝夾映左右左顧招鬱儀以收日精右
　盻携結璘以召月華停輪六合(眉後/空穴)紫光
　轉燭洞映一身次念太陽鍊身呪
　　　太陽鍊身呪
太清靈神化度鬱青朝霞藏輝灌鍊五形宫
駕六合七神調平死結解散胎根肅清元始
上眞雙景二玄右拘七魄右拘三魂合我神
明與形常存

　右誦畢次誦入户呪
　　　早入靖户呪
四明功曹通眞使者傳言金童侍靖玉女爲
臣通達道室正神上元生炁流入臣身令臣
所啓皆得上聞
　　　晩入靖户呪
四明功曹龍虎使者正一生炁侍靖素女夜
有啓請願得開明童子上玄少女爲臣俱入
黄房之中速達所啓咸得上聞
　誦畢面聖進歩烈火豐香三上香再拜跪

　奏畢三禮退身念出户呪移左足出門不
　得反顧如持尺未可念出户呪出户入户
　念呪並如正一㫖要
　　　夜鍊身呪
北星玄眞魄靈帝君流輝内映挾衛斗魂三
台灌華七躔液津金璫虎籙備衛生門使我
神靈躡輪紫庭
　　　天蓬鍊身行持
　取五月五日及每月五日十五日二十五
　日於西面東坐定叩齒三十六通將目閃

　二十四次存兩目有兩道光芒如火將身
　一焚都盡只有一炁團團次見前炁團如
　圓鏡其光變作我形吞入口中嚥之閉目
　澄神誦天蓬呪天童經三卷布東方金光
　起滿長空光中忽見祖師元帥領神兵萬
　萬將口一吸吞下五藏九竅百孔閉息漸
　漸通炁候定久方出靖切忌人衝之
　　　早出神存變訣
　出肝府青炁一道清瑩光明自口而出存
　之如眞使耳聞其炁有琅琅之音然後思

　此炁徧於吾身化爲元帥次誦啓請呪隨
　心禱祝
　　　晩出神存變訣
　存夭中九道青炁從東方直降我目前清
　瑩分明使耳聞其炁有鐘鼓琅琅之音以
　鼻引入身中與肝炁相接次見炁中有雲
　有元帥儼然在前端坐于正中部領神王
　如清旦之儀啓祝而退久久不怠施用神
　妙不可具述
　　　變神訣

吾頭戴天圓足履地方冠帶九炁結爲衣裳
日爲圓像月爲夜光身披北斗六甲九章左
據河魁右倚天罡能伏諸惡消殄不祥急急
如北斗律令敕
　　　祝曰
命神元吉眞宰致靈臣今所啓願得上聞急
急律令
　祝畢先右足入户令形神應機至香案前
　心拜四過焚香祝曰
祥煙散景瑞炁騰空一炁宗神普同供養侍

香典者凡禱敷傳
　啓事畢思存玉女眞形香霞貫體心拜而
　退凡至靖户祝曰
召陽呼陰黄宫肅穆禮周事畢素女備生
　按玉經註及雙景翼形云左顧鬱儀以致
　日精右盻結璘則招月神兩眉角後小空
　處曰六合府明堂正入二寸曰金華宫靖
　户則道室之門亦巽也朝眞之妙法入巽
　而登乾十方則身中上下四維九色則九
　天之正炁也夫人之生禀九天之炁假合

　以成形得生之後當存九天之炁解三部
　中二十四結所以令人孔竅開通九户無
　礙上通九天九炁相應均爲一體然後可
　以致眞召靈夫證幽入微各有梯級焚修
　爲之首耳蓋以世人血穢玄積胎結結解
　三田未瀘非香誠薦福無以格于高穹也
　叩齒誦呪曰
泥丸洞明景誦我馘魔音玄祖度八難躬身
紫微庭七液回路三光映眞
　午時北向平坐内視四神存日月五星四

　曜下洞房中光輝煒燁蔚然貫體於帝席
　叩齒七通嚥津七過呪曰
九皇太精北極帝君益臣胎精强(臣)三魂左
拘日華右制月精晨中黄景玄靈上眞神虎
玉符備守生門萬邪伏匿受鍊斗君
　右叩齒三十六通誦天蓬呪畢復存三光
　之炁歷玉池之淵透入靈府化一眞人如
　嬰兒狀以左手心撫心念兩字呪曰造物
　造物一炁七遍而止叩齒七通退按伏魔
　上經九眞祕法右煒三光於帝宅一曰泥

　丸四神於玉房玉池者則玄膺生死之舉
　又曰元應之考靈府者則綘宫之丹臺三
　光日月斗極之序四神則無英白元玄冥
　守靈也夫斬鬼之司紫微之所寶誦之邪
　魔殄滅須要魄鍊魂凝五帝降室三元護
　形神將仙兵悉來列衛魔精喪眼稽首唱
　恭然則衆妙之階可立升矣苟或輕泄則
　三世獲罪殃及兆身慎而戒之
　　　天蓬大呪
天蓬天蓬九元煞童五丁都司高刁北翁七

政八靈太上皓兇長顱巨獸手把帝鍾素梟
三神嚴駕夔龍威劔神王斬邪滅蹤紫炁乗
天丹霞赫衝吞魔食鬼橫身飮風蒼舌緑齒
四目老翁天丁力士威南禦兇天騶激戾威
北銜鋒三十萬兵衛我九重辟尸千里驅却
不祥敢有小鬼欲來見狀钁天大斧斬鬼五
刑炎帝裂血北斗然骨四明破骸天猷滅類
神刀一下萬鬼自潰急急如
九天尚父靈魁宗師含元太虛天蓬都元帥
眞君律令

　　　大火鈴呪(敷諸符水用)
吾是北帝大臣名書玉清上統六天下勘幽
冥北帝鬼宫悉是我營我之所部何鬼敢生
左佩豁落右帶火鈴擲火萬里威制千靈有
犯者律有干者刑帝君有令收捕無停天罡
駭動羣魔束形鬼妖滅種我得長生急急如
上帝律令敕
　誦畢存九星化爲一炁如日之象下入玉
　池分爲九嚥叩齒九通存入黄庭官如紫
　金色

　　　呪水行持訣
　擇吉辰取水以淨器盛之入朱砂乳香少
　許次布斗罡執水瞑目叩齒三通念呪曰
太上神符太上神水神水散洒萬穢滅亡自
知非眞莫當吾眞神水噀處邪穢俱除急急
如律令
　次啓請元帥三上香三禮存身入斗中掐
　元帥訣叩齒瞑目誦呪一遍吹在水盂謹
　請天罡大聖願降水中謹請九元煞童神
　將九人入吾水中五丁都司七政八靈素

　梟三神吞魔食鬼横身飲風大將並降眞
　炁入于水中十二月將入吾水中左手剔
　子午斗入水存火雲紫炁勃勃存元帥將
　兵降炁入水呪曰
青龍吉慶白虎衛形朱雀顧護玄武攝精七
液流注五藏化生吾敕神水元亨利貞急急
如律令敕
　再取罡炁一口入水再握雷局剔訣存霹
　靂入水以玉帝訣封之仍念召呪就大仙
　前供養施與人

　　　呪棗訣
　左右手斗印丁罡左手心盛棗右手斗印
　指之面東叩齒存元帥念天蓬敕斬鬼攝
　取青炁吹再取罡炁三口布棗上念含元
　太虛夭蓬敕存元帥領青衣黑衣將吏吸
　黑炁入棗次念魁𩲃𩵄䰢魓𩳐魒面北存
　七元星像念七遍取炁七口吹入棗中與
　患者服如欲報應留核縛衣帶中棗一枚
　置患人頭邊至夜自有報應次日早以金
　錢同棗核當門焚之

　　　行持次序
　凡行持符水未應則再加變熏符亦换易
　此乃坐壇行持如赴請先就法院牒將收
　捕下邪下遠覃方出門一路存將吏隨行
　其捧印執劍隨從之人並存爲將吏至患
　家近下近覃飛斗入其屋中坐定不要相
　見竟行事飛罡召將催牒存捉或考召則
　討童子附體如考附畢即於患人床下立
　火獄先辦灰三四升細篩臨立獄時念敕
　灰呪方鋪床下中間以鏡平之令無瑕迹

　用黑盞盛麻油滿盞以橐盛安在灰心次
　以紙撚符三道一煎鬼二四火三南斗符
　作三撚三向安寅午戌向凡火獄符但以
　煎鬼録符爲祖餘皆可變易用次法官變
　神召將即以別紙撚點燈執在手中行持
　存南方三昧眞火降炁合此燈光天地四
　維盡皆通赤以左手彈巳午未訣隨下點
　着紙撚符飛斗一座復存四維有城艮上
　有獄門其内有絳橋一座自獄門接至外
　内外各有仙童玉女旛幢寶蓋羅列左右

　次焚追鬼符一道按日使一朱一墨召追
　鬼將趙公明將軍至如符使狀紅抺額須
　臾追至押入獄自橋而度便下鎖訣閉門
　存四維城上銅狗鐵蛇各吐火光萬丈遂
　下火罩罩之誦大威德呪即陳白詞意指
　揮勘考罪尤次握煞文右執桃枝或尺就
　獄前敲三下云天官捉神地官捉鬼水官
　捉精急急再召火獄中官將並南方火鈴
　將軍宋無忌炬火嚴炬火形炬火精炬火
　炎四員追鬼將趙公明火獄中一行官將

　即閉目存至並三十六將諸司將兵應借
　到城隍東嶽兵馬並皆羅列前後即叩齒
　誦天蓬呪一句一啄齒隨意多少次祝將
　吏守護獄門毋令散漫速敕病人房方退
　至房門以山字訣雙手下存山塞其門轉
　身以脚踏其門外噀水即退次日看報應
　如何其夜並不令人在房喧鬧令病者及
　直病者着衣靜睡不許開看外人徃來燈
　滅亦不再點自有報應如聞臭氣自有驗
　法敲擊病人狂燥火有輪光皆報應也如

　病减却自去驗獄法師自外以斗蓋首進
　入房内召諸司官將火獄吏兵牢固監守
　罪人再飛斗罩方以别燈照獄驗灰看有
　何跡或欲罷即牒神將押赴所屬交管仍
　守待患人平安别聽指揮燒牒了以灰棄
　長流水中即以水浄之誦淨天地神呪罷
　獄呪却以符水次第服之如病勢牽延報
　應未顯則再帖神將重加火獄却添黑盞
　兩箇凑成三盞以前三符分作九撚亦按
　寅午戌安之如三台狀或人家無力止以

　元盞一箇添油書九道分作三向點法用
　若先添召覆勘功曹符追鬼符指揮如前
　法如病愈不必更獄如或未安又當申奏
　就於患人房前或他處建立都獄謂之陰
　陽攝勘又謂之覆勘次日驗獄依前法如
　灰跡不同必是收捕未盡火獄透漏又當
　於火獄内再牒將或變五盞按五方或只
　一盞五撚五向或變爲七星魒指艮户以
　灰安斗内作獄亦可或病未退又於外獄
　催捕看事如何行用

　　　驗炁訣
毛臭山魈怪　　　　血腥産鬼勞死鬼血
臭傷亡　　　　　　魚臭水怪
肥膩臭伏屍　　　　□臭家先
燒肉臭家先同五通木神
乳臭巫鬼　　　　　魚腥東府先亡外親
焦臭古墓家先　　　硫黄臭竈神惡崇
洞膩臭奴婢自縊鬼
青草氣土神不安野外山魈魑魅
燒骨臭肉氣神願呪詛又先亡宅神

土氣動土竈神奏天難安
酒氣傷寒橫死傷亡孤魂
猪糞氣家親宅神同爲禍
糞缸臭氣家先引外鬼爲崇
　　　驗跡訣
兇猛鬼神見本相陰沈鬼見跡或本命上有
　人跡追魂使者急辦後事罷獄
似人跡或大或小五通若獨一足亦是五通
人跡粗大木下鬼　　人跡細者木客
人迹大者猛烈山神　雙脚者緋紫之神

有靴鞋者陰中主者　掌跡小者傷亡鬼
掌跡大者遠年伏屍之鬼
似小指大兩頭一般大小塚墓疰鬼
小者山林陂塘池泥觸犯之鬼
騾馬龜蛇形乃泥神古佛土地壇席之鬼
如牛尾跡五酉神　　猫鼠跡山精
猫跡大者蠱毒精怪木下之鬼
如人足者天邪　　　如鼠跡小者山魈
犬跡前尖後方者木神與傷亡鬼
犬跡尖者木神　　　圓小尖者水神

前圓後尖者宅兆神　方者宅神土地
交橫者社神　　　　小者飛禽野怪
雞跡者客亡及女鬼　鵝鴨跡帶血傷亡鬼
點點相封或如鵝鴨犬猫鼠雜亂之類傳屍
　勞瘵蜚尸疰鬼　　足足相疊者伏屍
如蛇行及圓橫相間枉死鬼
大小似棒頭點者壇席座鬼
三點相並兩兩行者客死鬼
如窟穴者呪詛鬼　　窟穴小者土神
如蚯蚓長本處土地　蚯蚓短者外來飛廉

蚯蚓粗大古木精靈　大小如桃花者伏屍
如刀挑起成小跡多者本家起土造作觸犯
　禁忌之神
凡北斗本命燈不動平安之驗
三台燈中台安靜不動吉
　　　判投狀訣
焚香左手都天大法主印叉腰面北祝曰
杳杳冥冥天地同生聞呼即至有感通靈天
蓬元帥驅鬼滅形神札一下萬鬼肅清即耴
天罡炁吹筆僉日子押字次批狀内云

北帝有令人鬼分形敢有拒逆四明斬形速
去速去不得留停用元帥印印之令來人將
去患家竈中燒之金錢一分同化如意祝之
若是兇惡邪崇用嚴駕夔龍符念天蓬呪書
符在狀内仍劄付司命六神搜捉邪崇押赴
所屬治罪將於患人床前燒之立有報應



道法會元卷之一百五十七
