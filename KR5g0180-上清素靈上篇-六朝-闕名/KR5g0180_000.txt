








上清素靈上篇
太上天帝上帝太微天帝君玄丹上經青童
大君傳第一
太帝君太上天帝君太㣲天帝君三君昔奉
受玄丹上經於太上道君修行道成上𥙷帝
王之眞臨升霄之日太帝君以眞經傳西王
母太上天帝君以眞經傳南極上元君太微
天帝君以眞經傳金闕聖君金闕聖君以眞
經傳上相青童君上相青童君以眞經傳㳙子
此經是素靈上篇此道髙妙非中仙所可得

聞自非名書絳簡緑字太極者玄丹上經不
相遭遇覩聞也道士若備修太上三眞品經
者位爲帝皇之上公上卿也若所遭受者偏
聞道有限者位爲小有靈宫之王神州之卿
太極中下大夫耳亦得馳龍駕雲乘飛控虛
神宫𨗳衛散景八遐矣㣲乎深玄難以輕宣
品經之目出太上隱書八素篇中有俯仰之
格限也
夫泥丸天帝三一者乃一身之靈宗百神之
命根津液之生源魂精之玉室是以胃池體

方以受物腦宫貟虛而適眞萬毛植立千孔
生煙德備天地混同太玄故名之曰泥丸者
軀形之上神也兆惟能知咽唾吞炁鳴齒納
液而不知此所因者乃泥丸之流沫腦宫之
邉枝耳今將告子輔趣彼守一祕訣令得爲
上僊之眞人矣弟子受此經者齋戒四十五
日畢乃傳用青繒四十赤明鏡五枚金鐶三
𩀱以爲洞一之約勿宣之明誓
兩眉間上却入一寸爲明堂却入二寸爲洞
房却入三寸爲丹田直上辟方一寸爲玄丹

腦泥丸魂宫室也
明堂之中左有明童真君右有明女眞君中
有明鏡眞君明童眞君諱玄陽字少青明女
眞君諱㣲隂字少元明鏡眞君諱照精字四
明此三君共治明堂宫並箸緑錦衣腰帶四
玉鈴口御玉鏡鏡鈴並赤玉也頭如嬰兒形
亦如之對坐俱向外面或相向也此明堂之
道也仙人所行道德所修也若道士恐畏存
三神使鳴玉鈴聲聞太極使吐玉鏡赤光萬
文存之具畢因三呼三君名諱叩天鼔九通

則千妖自伏萬鬼滅形若道士飢渴亦存三
君並口吐赤炁使灌巳口中吸而咽之須㬰
自飽也若道士夜行闇不見道路又存三君
使口吐出三火光照前須㬰道路自明朗也
又若行㓙䖏厄難之中有刀兵危急之地急
存之使三君鳴玉鈴精而思想之敵人自然
心駭意懾不復生惡逆害心也若道士欲求
延年益夀不死及病臨困當求救濟而生者
正安寢卧精思存明堂三君並向外長跪口吐
赤炁使先貫我身帀口傍當含咽赤炁唯多

旡數當閉目㣲咽之須㬰赤炁繞身皆變成
火火因繞身身與火共作一體内外洞光良
乆乃止名爲日月練形死而更生又暮卧常
當爲之則必長生延年不死常數存咽赤炁
使人顔色反少色如童子此不死之道仙人
所奉行明堂之要訣也
常旦起皆咽液三十過以手拭面摩目以爲
常存液色作赤津也洞房之中有三眞君左
爲无英子右爲白元君中爲黄老君此三眞
君共治洞房中此飛眞之道自别有經也

丹田之中有上元眞一帝君帝君之卿合三
人共治丹田守三元眞一之道是也此地眞
之要路控乘龍車之徑也天眞多樂欲爲地
眞人地眞人隱遯於官位不勞損於朝宴故
從容任適隨時而遊鼓七輿以上造歩四炁
於太元至於天眞地眞雖差階小異俱一眞
矣地眞各安其所之不復願爲雲中官也
玄丹宫有泥丸太一眞君丹田後却入一寸
爲流珠官眞神自别有經司命之所行也其
道最大𧵥誓用珠帛結盟乃能付之此三百

𡻕一傳滿五授止不復得出此太極公卿司
命之道也
夫人頭有九宫請先說之雨眉間上其裏有
黄闕紫戸絳臺青房共構立一守寸之中内
左右耳守寸左面有絳臺右面有黄闕其九
宫眞人出入皆從黄闕絳臺中間爲道以導
之故左右置臺闕臺闕者以伺非常之候迎
眞人之徃來也紫戸大神名平静字法王青
房大神名正心字𥘉方形並嬰孩各服衣如
其方房戸之色乎執流金鈴守寸者却入三

分名爲守寸也暮卧及存思之時先存二大
神彷彿在目仍三呼神名諱畢㣲呪曰
紫戸青房有二大神手把流鈴身生風雲俠
衛眞道不聽外前使我思感通利靈關出入
貞利上登九門即見九眞太上之尊畢乃存
思三一洞房九眞諸要道也
守寸二大神唯聽九宫中眞官在九宫内者
出入耳自上帝之信命及玉童靈眞賢聖仙
人來詣帝軒聽以進其餘非眞此二大神皆
不聽以前進也此中黄太一法度也於是赤

子帝君乃命兩耳神嬌女雲儀使引進之故
人覺耳鳴者外使入也使有好惡雲儀時叩
磬鍾以聞九宫使知外人來入令警備也磬
鍾者是今耳鳴之聲音也其聞之者錯手掩
耳而祝曰赤子在宫九眞在房請聽神命亦
察不祥太一流火以威萬㐫畢以手拍耳門
一七過畢當聞面熱即佳候也若覺頭間色
色寒者惡炁入也當急卧臨目存玄丹宫太
一眞君以流火之鈴煥而擲之令惡炁即出
耳外火光亦隨之在後炯然照一身良乆平

復也耳中忽聞瀬水聲及雷霆鼓鳴者是體
勞内損心藏極弊不能味眞注生而滛放喪
亂使六府失竄魂魄哀號盖將結疾病致死
亡兆矣是以泥丸縱法九宫失常悲擾翻錯
鳴鼓亂行欲易其居舘以棄一身也聞之者
當精念太一眞君悉還專心若罪未深者自
聽攺過也所以耳聾者耳神亡之矣
夫耳者帝君之聽門也目者太一之日月也
鼻者三元之丘山也口者絳宫之朱淵也眉
者白元之華盖也髮者明堂之林精也舌者

无英之龍轅也齒者胃宫之威力也手者膽
神之外援也足者腎元之靈關也隂極者洞
房之眞機也夫一體百神各有所屬不可不
察不可不愼也
耳中忽聞金聲玊音者眞炁來入道欲成也
忽聞弦樂之聲者六丁玉女來衛子也皆道
欲成也當𨼆静專修所行勤至之心愈彌於
徃也眞人因是遂有形見之漸矣自非爾師
且勿言於他人
耳中聞簫角之音者吉象貴至也聞呌喚號

呼之聲者㐫象賤至也聞臰炁者必有殗穢
之事不盛潔之詳驗也故臰炁示之矣輙便
沐浴燒香掃寢室以答之此是帝君將戒勸
於人者也若聞香炁者是神官靈人在子之
側視子之狀也其時當修諸好事行德惠拯
窮因布隂功施仁愛神官靈人還將告子於
太上道子之善否也道之㣲妙不可不察皆
此𩔖象也聞香炁者自非爾師勿告他人聞
臰炁者當告之以明兆之犯罪觸穢之无狀
也若聞血炁及无故見聚血者兵㐫也急遁

人間守三元帝君求救自藏齋三月禍亦亡
矣此皆帝君先告人吉㐫以令懼戒其禍福
耳夫見㐫象當行隂德營惠救爲人所不能
行者當爲始免乎必死之候也子其朂之守
常而巳
兩眉間上却入三分爲守寸雙田却入一寸
爲明堂宫却入二寸爲洞房宫却入三寸爲
丹田宫却入四寸爲流珠宫却入五寸爲玊帝
宫明堂上一寸爲天庭宫洞房上一寸爲極
眞宫丹田上一寸爲玄丹宫流珠宫上一寸

爲太皇宫凡碩中有九宫也其明堂洞房丹
田流珠四宫之經皆神仙爲眞人之道道傳
於世其玄丹經亦眞宫司命之要言四宫之
領宗矣此一經須太極帝君告可與乃與之
爾時出授與耳凡合五宫之道行乎世上有
眞名者遭值之也自非骨相挺命不聞此言
又有玉帝宫玉清神母居之又有天庭宫上
清眞女居之又有極眞宫太極帝妃居之又
有太皇宫太上君后居之此四宫皆雌眞一
也道髙於雄眞一也並有寳經以傳巳成眞

人眞人者未得成眞非所聞也雌眞之要亦
自不授之也太上所以出極八景入參瓊軒
玉女三千侍眞扶轅靈妃俠唱神后執巾者
寔守雌一之道用以髙㑹玄晨也此太上之
宗根虚皇之所傳也此四宫人皆有之但不
修此道者宫中空空耳夫不盡修於九宫者
宫亦空耳非但雌家四宫而巳至於丹田宫
中常有帝君守寸常有大神不復問須修乃
見在宫中耳修之者神仙不修者以夀死矣
雄雌一神者男女並可兼修之无不在也唯

在精苦之至乃獲益矣
守玄丹太一眞君之道暮夕静寢去諸思念
坐卧任意先存北極辰星紫炁來下入玄丹
宫中須㬰滿宫溢出身外帀身通洞内外與
紫炁合體畢存日來入玄丹宫中日滿宫内
在紫炁中央望之如闇中視火珠之狀也畢
乃存上清中黄太一眞君從北極紫炁中來
下入玄丹宫中坐君諱規英字化玄衣貌服
色如上又存巳身忽然上入玄丹宫中在太
一眞君前對坐服色任意因心起拜稽首膝

前問道求神仙長生隨意言之因乃存吞紫
炁三十過畢咽液三十過畢又存北斗七星
内有一赤炁大如絃徑下直入玄丹宫中於
是太一眞君及巳俱乘日入行赤炁道中直
上詣北斗魁中寢良乆因此寢也亦即有眞
應十四年行之則與太一同遊俱到七元之
綱也十六年詣上清宫受書佩符役使玉童
玉女各十八人一夕存之唯數而巳勿令脫
夕亦可專修此道不必須守三一也兼行之
益精至感速耳月一日三日七日十一日十

五日夜半之時存玄丹宫中太一眞君向外
口吐青炁下入我口中隨咽之凡五十過止
乃咽唾五十過㣲呪曰
太一眞皇中黄紫君厥諱規英字曰化玄金
牀玉帳紫繡錦裙要帶流火之鈴斬邪滅姦
手把星精頭生日眞正坐吐炁使我咽吞與
我共語同宴玄丹練濯七魄和柔三魂眞
靈奉衛使我飛仙五藏自生還白童顔受書
上清司命帝君所願所欲百福惟新畢存巳
上入宫中太一前寢息也因以取炁眠亦當

夢感妙應矣因此而數積有相見之階漸也
太上龍書云正坐玄丹不偏不邪言此道之
要兆當常存太一紫炁以繞身及咽吞之也
又當常存太一眞君在玄丹中如此長生无
極萬㐫不干玄丹之道畢矣




上清素靈上篇
