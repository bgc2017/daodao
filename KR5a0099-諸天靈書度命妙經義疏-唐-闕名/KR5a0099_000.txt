








諸天靈書度命妙經義䟽　　收五
　蓋諸天靈書度命妙經所以次度人者夫
　羣品滋多興乎妄想大度之始起自本無
　妄想雲披慧日便朗故乃神凝境智五國
　之化令成識照玄通十方之士圓淨是以
　青林振響金隴揚光南冶鍊音寒庭沐德
　法界同顯靈書之照明焉故曰諸天靈書
　元始天尊精靈智慧以成文字普植羣聖
　天之神靈是爲度命妙經命者定也羣生
　之命定有三種一者見在事命二者過去

　業命三者道命其事業二命覆障道命不
　得顯耳故使習諸天靈書以度其事業二
　命令歸道命事命者眼有見色事鼻有聞
　香臭事耳有聞聲事舌有知甘苦事六根
　各有定事不可得玄用故曰事命也業命
　者前生習學今生聰明前生不學問今生
　愚癡前生若多瞋今生必醜陋報應一切
　形相長短大小皆由前業作以定今生不
　能改得故曰業命此事業二命皆是虛妄
　妄造故覆障其眞性道命事業既是虚妄

　即可除遣若習學諸聖靈書即植神靈照
　明妄想自盡如明燈照闇還將闇作明今
　靈慧明還將事業作道常道之命本定未
　曾改也妙經其事業命度成靈妙故曰度
　命妙經也就此卷大開爲三第一一章序
　經法縁起問繫動邪常顯極樂之爲本有
　第二元始於長樂正經顯五土化方明本
　色二法第三最後一章述經㫖以示流通
　就序爲三第一序法王重出之由第二顯
　福報之相第三明大衆親承受悟

元始天尊時者開皇時也於大福堂國即道
君治所住國都長樂舍也與諸天大聖衆說
此
元始天尊與本身極果諸天大聖衆同時遊
此因吐靈書以授道君大福堂國已合教於
道君昔教業命長樂之舍出邪常邪常各三
經一者係身不老之常二者執教生解係我
歡樂之常三者生在福堂國無有破壞之常
皆不知本始由來亦不知餘勢應極且坐福
果之中故爲天尊常也今元始發二種繫動

之問以招道君自述所見之答實其邪常之
不知始終於是元始含笑五色光從口中出
下即吐出令教靈書眞文慧光勢力照滅一
切邪常之妄福果相皆盡故道君問元始答
示此是眞文勢如杖撥輪乃知復有極盡以
至無常昔日勢之振響深被十方故使此土
男女知文不知他土即昔教於今爲未來不
至所以爲他土元始今與諸天大聖說靈書
十部妙經以付道君及度十方天人此時道
君及衆莫不欣慶

元始天尊於長樂舍中下有四章即正經文
爲二
第一明五土化方生起福物之利以入常
第二天尊告太上道君龍漢之下明神通轉
化度命本㫖以固眞常就此文爲三
第一列五方始終起化生長後福故有淨穢
苦樂之殊
第二告道君五老一章明五老化十方與元
始同根故紹隆聖旨故令大衆尊承
第三天尊成就五方章釋力用示神通火聚

明終始可依七方例爲三
第一舉今日眞常之教故列童眞之衆以至
邪常帝君國土
第二元始告下發繫動之問去其執昔教爲
邪妄樂覆出見相以招自顯所見之答
第三不知不審下明勤心到請故元始答示
此相是昔教有餘勢計者爲邪故有吾過去
後無常顯今教常帝君欽受始於此土者即
中土中土心也心淨則眼耳鼻舌淨故始教
於中方成四天下

元始天尊於長樂舍中此下有四章正明元
始爲化母成就中方道君乘元始化道君之
總攝十方竟令命顯其大意廣周諸方故略
顯四方餘可知也此四章例有三意一者皆
列國成就妙極之相及同業共行之儔遊入
其國見變世相繫動邪常令其生疑故有二
種河漢之問一問學仙不二問有何奇方使
其自述所證之果不知是邪常乃述所見所
證以簡元始二者元始天尊告蒼帝下即答
示本始因縁元始於昔時過去龍漢之年我

曾於此土岀靈書眞文度人其餘勢故有事
相俱在吾過去後即示福報之勢應有極時
令其進修以度命改變邪常也三者帝君及
大衆領解奉行故云蒼帝稽首伏受命㫖一
座衆聖莫不喜歡此中諸章文有起伏三章
一種相似而有所證之果事相奇異耳或有
青林紫字或有赤實白環或寒池靈澤此皆
眞文餘勢所成耳證之則爲邪常於長樂舍
中說靈寳眞文出法度人始於此土此時慈
力化力所攝徧動十方元極世界至眞大聖

飛天神王妙行眞人一時同會及无極世界
諸惡道羣生亦同會故下文云四方邊道令
大地皆變以爲融金灌地邊道成碧玉瑠璃
寳飾此示變無常以顯常法性不並眞聖賢
無異道故所關津不一冥契實同也初於係
常之中以說無常之教後示變土無常以顯
常初於係常即諸帝君所證見不老及諸奇
相與歡樂等是也示非常教即見眞文在光
中是也示變土即融金灌地是也出眞文體
在後四偈誦文是合前中土爲五文

元始天尊告太上道君此結釋傳度衆聖靈
寳眞文出法傳度皆是聖聖相承因縁不絶
今書録出天尊靈智爲靈寳眞文以付道君
令道君付與五老帝君令各受一通安養鎮
化五方羣生令不遭憂苦不履八難唯有衆
妙之音劫劫相值眞文不絶也乘勢以傷邊
土四方福德所不逮不見眞文不聞法音任
命生死墮諸惡根甚可哀傷此顯惡業以勸
作故云當重爲廣開法教普度諸天使是雜
國咸得歸心也下文乘勢以傷無縁薄福者

不得預聞故文云他國異域福德不逮不見
經教自履惡道也天尊成就五方國土此章
結釋眞文非但成就五方乃俱度十方一切
人皆受明教也此章從初至終莫不踴躍釋
敬教得益云此得度世壽命長遠也從是時
男女咸歸命天尊下正明處係常之中演非
常教故有火精自鍊是也
元始天尊告太上道君龍漢章正經爲二今
是第二此文爲四
第一章示羣生本有言述爲邪常說無常示

權教取其得益故云長遠
第二出遊見章示寂滅神通爲實慧各獻寳
以顯常後舉不受染縁亦得
第三歷觀章簡權實二後有常無常優劣
第四列四方度命入眞常偈誦此明元始示
道君靈寳難聞元始告龍漢此中至開皇時
靈寳文始開通云云從龍漢之時下次第說
五劫因縁生成終始之由亦出天尊隨時名
號及人物所起今此龍漢之時是前龍漢是
成劫延康是壞劫龍漢之時是前龍漢龍漢

元年是後龍漢前龍漢壞文云我過去後天
地破壞爲風澤洞虛號曰延康是大劫延長
也康泰也長泰中對五劫後龍漢成今文不
出直出逮至赤明開皇事經五劫五劫者有
前龍漢次延康後龍漢次赤明次開皇即五
也開皇中又有上皇上皇是道君行化爲教
主對太極諸眞說元
元始天尊爲化主對道君出法此文中前龍
漢元始出號無形常存始有天地日月三象
有男女無禮典我以道化喻未出眞文吾過

去後壞爲延康後龍漢成逮至赤明天地復
位人民備足即乘前龍漢業也我又出世號
無名之君以靈寳法教化度諸天人亦未出
眞文其時男女乘前業身之好慕承奉吾過
去後天地復壞幽幽㝠㝠即後延康三炁混
沌大風所吹群生魂爽乘運而生上界上界
有風輪遮之逮至開皇又出世號
元始天尊始出靈寳眞文焕明日月星宿四
時五行始得成生我於始青天中號
元始天尊始生眞文開張法教成就諸天及

道君爲諸天出赤書眞文並諸天靈書也以
此而推故知諸天人民至開皇時值眞文因
縁來久遠始得聞之男女純朴結繩而行者
此由乗前劫之業故值流演法音羣生自然
歸心漸入法門也是時
元始天尊此章示無常以顯常故有天尊分
形百萬處處同時是開皇說法之時也說法
既竟時將欲未來羣生依教作解習以爲常
故
元始天尊遊於西河弱水吐五色之光普照

諸天及四方邊土普見光明至如俱一地示
寂滅之相以破執教信解之迷申言下之㫖
故有分形百萬處處同時此化身也法身化
身不出書生身出書度人亦名眞應二身說
法出書成經度人法身亦或號無形常存化
身或號元始生身色身或號元始五老或號
太上道君此四種名攝一切身盡徒有億萬
種終不出四是男是女普見
元始天尊與己身如俱一地此則神力不共
也若共應有兩法可言共不得言俱一地今

一地即不共也故言隨所在處長幼男女皆
往稽首天尊隨其國土口吐靈寳五篇眞文
此即與天尊同靈寳之語故不共也光彩焕
爛下廣說傳教事相丹書鐵劵齎金銀等滿
一國中於天尊所伏受法誡妙經也天尊一
時布施財法兩施靡不周徧也始入法門皆
得壽三萬六千年也至上皇元年即開皇中
半劫也此即執跡來乆於微輕慢生過不自
覺知或殺生淫祀色欲放蕩自嬰惡道諸苦
備履此即當今時也此即顯過示之令知過

宜改故文云今說是經爲諸來生以度可度
誡令有心者諦受故道君受命也
元始天尊言我歷觀諸天此章結述靈寳眞
文最尊最貴勸後須尊重也文列我歷觀諸
天從億劫以來至于今日有上天得道高聖
大神及无量无邊但是得道之者莫不從靈
寳眞文而得成也次觀南陵朱宫下廣說從
靈寳人得益故云斯經尊妙度人无量也從
大劫交周下簡出衆經爲大灾所滅唯此經
獨存凡是諸雜法下歷列出隨灾所没之經

名所没之經無復遺餘至玉清上道下列出
不没之經名並示所還處所是大羅也至士
長修下樂上歎美之勢勸修得益世世不絶
與善因縁也重題靈書正體有一品四章爲
諸天及諸眞人皆所禀受歌誦和形魂神性
靈而度其命也四章章各有三章一標述靈
書所起度命之由二列靈書偈誦三長行結
述章偈所封所賞衛之人及誦之得益七祖
同歡東華吐靈風西宫和琅音元始於東華
宫中吐說出神靈之風教即有西宫眞人聽

受悟解故合和成琅琅玉音之響也若無縁
教相對受琅琅玉音則不生今師弟二家對
受故云二炁結空洞太虚中生心二炁慧解
結空洞中成音而生弟子太虛身中慧悟之
心得靈書披出長條以披散爲教故成寳文
翠碧之林也鳳歌通天響元始吐靈風非但
西宫和亦乃神鳳歌靈章之響通徧於天下
合六時而應八節吟歌而通正性也上有度
命童靈寳文上有度命之靈童拔出重昏之
夜朗靈照而滅長陰萬劫保形用保其形而

爲道用用爲道形道形長乆故曰渺渺莫能
尋也長録不死年録名也形名俱令不死渺
渺長乆不死年也乃與劫運同浮沉也日月
照靈魂靈魂同日月之照無有明冥常照然
如璇璣迴東南而不輟絶也神照如日衆星
落其形影故言九星落形影也九是趣舉耳
何定指北斗九星衆星皆落也寳華生五心
靈寳文字是寳落自然生人五心五心謂金
木水火土不相剋同一眞性也自有不凋神
與我契丹金神我契合眞道丹顯如金剛之

堅而不壞也赤書檢精炁玉訣妙自深靈書
文字玉章赤書玉訣了然檢攝人精氣自至
於妙道此日就朱宫有録籍魔神莫能侵也
絳雲翠玉虚靈風拂太微此元始岀南方靈
書眞文玉虚是天尊號絳雲成字翠麗出於
玉虚之口以爲靈神風教鼓扇拂於太微之
響而得遼遼六炁除渺渺吐出智慧之暉照
也羣生乗我慧日中之光景振轡乘順之而
迴入天理故曰順天迴也自有神慧朱童照
拔靈夜之闇洞陽之照鍊落輝明也輝明成

玉章有勢力能度人年命故歌誦靈章能生
人神慧即靈歌五神開也靈神開悟自得長
魂無復絶與光景合光一念入九圍九圍元
始九天之宫圍也魂入九圍遂得億劫赴遐
遠之期乃有無期之壽命也故云華命不凋
衰也飛天披重關元始命飛天神人披說重
玄之關南宫眞人朗見幽闇成智機而朗發
也智機朗發即朱陵之宫定其度命是名顯
然故云絳籍也籍之名以定乃神備形自飛
也福流七祖故云七祖上生天福德高巍巍

也輪轉空洞魂轉靈書之法輪化攝空洞中
魂神故能出我九玄闇扉也神乘之開悟故
云夜景披朝陽如晨朝之陽顯飄飄乗靈智
運轉而歸長命之道也崑臺生琅音此元始
於西方崑臺之中吐出靈書以成音有琅琅
玉音響乃有玉淨之炁逸過朗於九冥之闇
消也而有寳章洞滿太虛之道躡眞色而入
無形也錦雲翠朱日靈書法雲智起如錦雲
翠麗躍於朱日亦名圓華逐月生長光明也
乃混合自然炁慧遼遼而得九方遐遠皆清

淳也清淳人六慧純淨而成梵行五神自招
於高靈也絳宅宅安也五王神安住絳宅朗
曜成於朱童能長能乆萬劫不凋零也常存
好生君即崑臺中化主號常存好生君與太
一君合共與人皇寧之命籍故言保命度符
籍鍊魂金華之帝庭也命在金華之庭自歸
不死之炁魂神飄飄乘法智之運生慧才也
七玄皆得入好生之南宫朽骸更得鮮潔之
榮華也長歌樂於身相坐於浮雲窈窕任順
遊戲乗浮雲之緑軿車逍遥遊適大羅之外

三界之大魔莫能輕犯之也飛步入北清能
乗北方五炁玄天之靈書遂得度命步入北
清之觀也把眞宗而自招受於上元之炁慧
乗此光景以瞻望於玄道之臺四面之宫自
生錦雲之軿轝也宫中自有採長生度命之
靈童號太一上帝君在宫中出法召攝十方
衆聖皆集迴轝輕蓋羽衣滿空界何紛紛也
十方皆長執度九幽之籍注上金籙赤書之
文乃把旛以繞金華之宫庭名飄飄度命旛
也又舉緑蓋乘風迴而有丹霄法雲之炁拂

舉正慧之靈轅爲我造上元之宫拔我命録
以出九夜之門度我命書於南宫朱陵之闕
壽得長保億劫椿也留神住於榮華之絳府
赤子之宫明照於三關五藏皆自明淨故形
受不死炁自然生寳魂也遂得福流七祖度
南宫世生福慶門此度三代之命也
元始天尊言右四章此一章結述一品四章
乃用是諸天諸眞聖所受悟爲流通諸天上
聖眞人玉女下述歌誦信受得益來生男女
心與運迴此下述於經疑貳之人放恣妄爲

嫉妬勝己乃有萬惡自至也吾過去後自入
塗炭五道此以下顯得亦是令知過宜改故
受命去矣

諸天靈書度命妙經義疏
















