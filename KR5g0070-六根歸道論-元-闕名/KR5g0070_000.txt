








六根歸道篇
寧根固蔕知常守静則真元得以滋益致虚
養恬息機洗塵則大道得以延蔓是以古之
守道軒冕不顧其榮方丈不欣以羙卓絶乎
世慮優游乎玄情則何道不養何玄不立奈
何後世之人多懷中士之節兩有存亡之念
一則好生而不務以養生一則惡死而不思
以避死是以憂危之患不日而來非測之變
不時而起雖有攝修之心而無攝修之志雖
有超騰之念而無超騰之望斯與碌碌塵士

之輩又何異哉故乃今世學道者衆成道者
寡矣吾既有念視虔誠當振言以告之貴精
白成用而罔半塗之廢矣
經曰夫欲守道先須守心謂心可以動可以
静可以生可以死其難測也有一猿而奔邪
嵠其難防也有五賊而盜真宰若不守之於
道遠矣沖虚經曰心屬玄主大道俱與則守
道者是冝乎以此爲先也心得其守則意無
亂御而必歸我之使耳心意主乎内外又不
可以失是宜端形愿容節躬歛己動止以禮

而入乎君子之域進退有度而不外賢人之
界則怠傲慵慢而不欺我之身矣如其不然
則仲尼何謂其身正不令而行行令者尚此
況養道乎是先守心然後守身也心正乎内
身正乎外則視又不可有非焉是宜却以紛
華慎以聲色五色得正而邪者不干吾之目
五聲得其節而淫者不干吾之耳於是紅紫
不能以奪朱鄭衞不能以亂雅則耳目必得
其養而無誘其真矣如其不然則伯夷何以
目不視惡色耳不聽淫聲伯夷清人尚此況

養道乎是耳目亦宜一守也既視聽得其守
其於臭甘也又不可不慎焉是以芬苾之馨
不可以養吾之性飲食之菲亦可以資吾之
腹五味之來也守其無味五馨之來也得其
無馨寥寥以淡杳杳以寂於是鼻舌不爲我
之患矣是臭甘又可爲其一守也如其不然
則昔人云何謂居臭則壞真處甘則敗炁世
俗常流尚此況養道乎則鼻舌又不可縱焉
凡此不紊各得其守則六根悉净而大道存
焉内則不爲炁役外則不爲事觸則坦坦乎

玄榻之上逍遥乎妙舍之中煩惱不干乎三
界思慮不撓乎萬神丹可以九轉而不差真
可以七寳而不亂涉無爲而到彼岸度有功
而入煙霞則六根淤道又不細矣在乎人守
之如何爾
















