








三訣同卷交九
重陽真人金關玉鎖訣
重陽真人授丹陽二十四訣
馬自然金丹口訣
終南山重陽子王喆譔
重陽真人金關玉鎖訣
或問曰如何是修真妙理答曰第一先除無
名煩惱第二休貪戀酒色財氣此者便是修
行之法夫人之一身皆具天地之理天地所
以含養萬物萬物所以盈天地間其天地之

高明廣大未嘗爲萬物所蔽修行之人凡應
萬事亦當體之難曰天有昏暗地有動摇山
有崩摧海有枯竭日月有盈缺且人有疾病
無常如何治之答曰欲要治之除是達太上
煉五行之法
問曰如何是五行之法訣曰第一先須持戒
清静忍辱慈悲實善斷除十惡行方便救度
一切衆生忠君王孝敬父母師資此是修行
之法然後習真功訣曰第一身中東西要識
庚甲卯酉第二身中南北要識坎離鉛汞訣

曰庚甲卯酉者爲晝夜甲卯者是肝之氣八
節中立春春分口中爲津也庚酉者是肺之
氣八節中立秋秋分口中爲液也坎離者寒
暑離鉛者是身中心氣八節中立夏夏至身
中爲血也坎汞者是腎中氣八節中立冬冬
至身中爲精也精生魄血生魂精爲性血爲
命人了達性命者便是真修行之法也訣曰
精血者是肉身之根本真氣者是性命之根
本故曰有血者能生真氣也真氣壯實者自
然長久聚精血成形也

問曰既爲人因甚生死先後者何也答曰先
死者爲其人心著欲樂貪戀境界是男子者
損精婦人損血白日不斷無名煩惱夜中不
斬三屍陰鬼男子婦人已有無常也
問曰不死之人何也答曰不死者爲其人身
清静無垢借真炁在丹田精血不衰其人不
死也難曰多見今人清靜休妻亦不能成道
者何也答曰雖是此人清靜却不達真清靜
之功其人雖是一身清静却不能定於精血
養真氣此人身清心不清其身静意不静豈

不聞清静經云夫道者有清有濁有動有静
清者濁之源動者靜之基經云不垢不浄若
論真清靜者眼内無淚鼻内無膿口内無唾
不鍊大小便男子養精女子定血萬邪歸正
萬病不生方可是丹田清靜今人說清静者都
是假名夫修行若内外相應未言大乘先說
小乘心經云能小能大未言過去先說見在
過去者是果見在者是功又云功成果滿未
言真是說假惟一靈是真肉身四大是假相借
煉假成真感合爲一訣曰見在一身安樂爲小

乘都是大乘之根初地法心爲小乘結果爲
大乘小乘爲根大乘爲梢訣曰梢根相借梢
借根而生今修行者不知身從何得性命縁
何生訣曰皆不離陰陽所生須借父精母血
二物者爲身之本也今人修行都不惜父精
母血耗散真氣損却元陽故有老老有病病
中有死既有無常何不治之夫真道者空中
有實實中有空經云大道無形生育天地大
道無名長養萬物從真性所生爲人者亦復
如是昔日老君煉金木水火土留下三乘妙

言行行滅罪句句長生第一上有神仙抱一
第二中有富國安民第三下有强兵戰勝
問曰何者是神仙抱一抱一者天下人身之
根本一者是萬物之根本一者爲道也昔爲
初一者真水也水中生氣氣中生水萬物者
從一生萬物是長養一生二二生三三生萬
物三中四智功五眼恁起六根掃蕩七魄運
開八卦說九思真道憑無漏果圓融意想自
神長在丹田抱守元炁莫教散失此者是抱
一之法

問曰何者是富國安民訣曰男子女人身中
各有九江四海龍宫庫藏中有七珍八寶莫
教六賊偷了此是富國安民
問曰何者是强兵戰勝訣曰夫戰勝者天下
少人知夫戰勝是常之法難曰既論清静之
法何得說戰勝理解曰今人不達戰勝之法
又能治於病疾無常戰勝者第一先戰退無
名煩惱第二夜間境中要戰退三尸陰鬼第
三戰退萬法此者是戰勝之法若人會得三
乘者變殃惱爲福也夫修行者常清静爲根

本大乘之法欲爲大乘者須索從小乘而起
清不離濁動不離静静中便生動濁中便自
有清有天地有日月有水火有陰陽謂之真
道經云純陽而不生純陰而不長陰陽和合
者能生萬物今人修道者却不修真道道者
了達性命也性命者是精血也人有萬病是
病者皆傷人之命矣有疾病者盡不干五臟
之事都是損了精氣血三寶欲要安樂長生
者除是持清静之識或有未出家之人年少
時不能持清静之果從小乘入中乘上乘初

地達法心爲小乘覺悟者爲中乘了達者爲
上乘第一是化城第二是銀城第三是金城
似一根大樹先有其根後有其梢如常時只
宜清靜大爲正道也
問曰假令一身清静却逢天魔之日如何治
之又假令逢外道波巡請曰如何治之答曰
波巡者界也境界皆有只要識進退三要辨
清濁若逢陰陽者加火入水却濁不相煎之
法訣曰假令魔軍來時急須準備檢三千强
兵訣曰三千疏真功强兵者爲其氣也有來

無去千息數積其氣在丹田不散只教暖不
教冷自結胎仙爲妙法也若人得如上妙者
永得如上真功功成果滿永得安樂長生一
切修功之人臨有難之日小心準備
問曰如何治之解曰人臨有難之日先見其
死相
問曰如何是死相訣曰天柱動摇樹倒山摧
六神俱亂性命不能保精神恍惚天地闇日
月無光便是無常之苗也有漏之身爲地獄
無漏之果爲天堂人有漏之身須證無漏之

果圓者皆共成於道果
問曰假令白牛去時如何擒捉訣曰白牛去
時緊叩玄關牢鎮四門急用仙人釣魚之法
又用三島手印指黄河逆流掩上金關納合
玉鎖如人斬眼白牛自然不走名機出水登
彼岸之法有十般定性命之法訣曰一名金
關玉鎖定二名三島回生换死定三名九曲
黄河逆流定是名無漏果圓者皆共成於仙
道若定了寶時休教滯了腰脚昏了眼目此
是定三寶之法

問曰若有人收定三寶搬運歸寄何處先用
蘆芽穿膝之法烹氣衝寶爐骨運氣直至湧
泉補於二足然後七返還丹之法如氣滯定
腰脚時便行鐵車黑牛功然後開宰門如得
元炁實肚者先行肘後飛金晶之法如不用
行此功者不行穿膝之法不行七返三島之
法便行肘後搬精補腦之法望長生不老今
人行功顧上不顧下如小兒建塔下不堅牢
也如何是中炁實要堅牢也又於坎宫便用
羊鹿大牛三車搬從荆山運寶訣曰荆山却

近有一人姓卞名和有一日荆山打柴却見
一鳳凰落於一塊石上卞和便知石中有寶
將來獻帝帝大怒刖了卞和雙足訣曰卞和
者識也意頑石也鳳凰者是真氣成是身玉
者是骨中精髓刖者是兩足不行穿膝之法
訣曰善清靜名曰下元寶成如日月相似便
用三車搬運上崑崙頂嘆曰今人能道不能
造能說不能訣又曰行功心行意不行今人
多迷不修身體第一神性是大牛之車須索
動青牛拽車車中載寶是鹿車第二行白牛

拽車車中載寶第三暖氣行火是羊車赤牛
拽車車中載寶三車行時初離荆山尾閭中
入地軸過天關過下雙關腎俞二穴是腰腿
入曹溪地夾脊上雙關夾脊是也雙射上苑
巖分水嶺二名天臺嶺三名女子運寶前安
乳香頻進真火如行此功一年令婦人如童
男意想鉛汞二珠射蓬萊腦後開天門自開
透紅霞真炁入髓海自暖令人頭白再黑名
曰肘後飛金晶之法我師言曰皆見提井人
不見用繩兒無雖後生有神水還丹田夫行

功之時子午起跏趺坐搓手如真氣煎體過
天橋過額顱是也只教上腮下腮上用意分
真氣兩下流轉太陽元中落於腮上流牙齒
從左口角右口角取液又爲玄珠甘露用赤
龍攪得匀停漱爲雪花白有甘味也口是八
色瑠璃渠一中八味水二水中能生八識口
含藏真氣真氣中分八卦艮爲立春震爲春
分巽爲立夏離爲夏至坤爲立秋兌爲秋分
乾爲立冬坎爲冬至八卦中各生陰陽陰陽
中各分寒暑訣曰咽津爲陰隨後行氣乃爲

陽須索陰陽水火停分二清津分三兩咽常
留二停恐樹枯竭又云惜水流不得江河斷
絶又問七返訣曰咽神水到氣顙中肺化爲
液善治諸咳嗽漸生於魄又云咽津到心上
令人心開悟解又是洗心神水洗心見性頌
曰見花五葉開步步入仙臺神水化血又咽
神水到肝肝爲木假名爲青龍龍得水時必
旺善治一切眼氣化爲津又咽神水到脾脾
爲土土得水者能生黄芽腹爲大小腸九曲
至臍中一寸三分方圓一寸左青右白前赤

後黑中黄戊己名爲丹田田内一座宫宫中
名曰黄庭宫中有一罏名爲丹罏罏上坐定
一隻金鼎下頻進真火上頻添神水水火者
坎離也夫水火是君火臣火民火三火者爲
真味也心性意是也今人未了達三般者第
一味不明第二味不悟第三味智不成道矣
若人達三般者三明六通也進火時上用水
洗下用火煅經云身下出火身上出水其上
合下閉乾坤相合教龍盤金鼎使虎遶丹田
者爲妙名曰罏刀圭也若人行此功者永得

安樂長生也問曰既刀圭何者言爲一粒刀
圭何者自飲刀圭何者爲鐵離刀圭訣曰三
刀圭者爲寶也是精氣血也訣曰一粒刀圭
者津液自飲刀圭者咽津服炁鐵離刀圭者
是真炁行功不退變萬邪皈正如行功時飢
食金飯渴飲玉漿冷時進火熱時進水火者
是真陽水者是真陰此功者是抽添加减之
法訣曰抽者從上收真炁添者從下進暖炁
入丹田若人腎宫暖者萬病消除
問曰男子女人忽時便有疾病無常何如也

答曰爲一切男子女人心著慾樂貪戀境界
之事白日不斷無名煩惱夜間境中不能斷
三尸陰鬼男子損却精女人損却血炁三寶
走却元陽故乃人有疾病無常也不聞神仙
之語人似破漏房屋主人不修補者宫殿倒
塌壞其梁柱是人有疾病也難曰因甚小兒
清静不損三寶亦有疾病無常者何也訣曰
小兒有病者昔日在母腹中因母血氣虧弱
受母十月胎氣不足又或犯風淫暑濕四集
不忌受胎小兒故有疾病無常也

問曰因甚有醜好之人何謂也訣曰貌正者
是日父母二氣感應日月午時已前丑時已
後便得端正真實長命有衣禄貌正得父母
喜悅之心午時已後丑時已前受胎有一貌
不正者或病聾喑瘂多性劣不得人意命窮
無衣禄壽命不長也此是造化之根本也
問曰假令逢冤魔者如何治之訣曰宜清静
忙中偷閑閑中取静若人有難之時急須回
避心王須用灌想之法急驅神意入上泥丸
神宫正坐意想眼見前仙男仙女各動仙樂

叩齒定意看崑崙山景見上牛羊鹿馬玉兔
意想上拿住繫定功時忽思上有一寶樹樹
上有花花開結子意摘取吞之是喫了此物
者永得安樂長生此是修正法一句了然大
牢鎮四門訣曰血海命門氣定無開閉户精
定不思外境神定精血散者性命也一意者
爲真主人也齒是爲玄關閉丹田者爲下玄
關提金精上玄者爲金關緊叩齒者爲玉鎖
六根不動者是六度號都關下納氣爲勒陽
關上腮爲頂陽關鼻爲天門夾脊爲雙關行

功之時一齊開鎖神不動者意不亂也意者
恍惚也此是清靜之法也及春夏秋冬但小
兒小便黄色者是丹田虚敗失却下元存真
炁急用穿九曲之法又名九轉穿小腸九透
真炁入腎堂小便自然青白色也一身便得
安樂
問曰何者是三乘之法訣曰下乘者如新生
孩兒中乘者如小兒坐地上乘者如小兒行
走若人通此三乘便超三界欲界色界無色
界是心性意顯具三身清静法身圓滿報身

三昧化身三者各有顯跡之神第一會太上
煉甲乙木是虚坦會老君著青衣度三千青
衣道士者轉青神黄卷三十六部靈寶尊經
留下九轉丹黄芽穿膝之法絶國第二會釋
迦佛留下煉南方丙丁火身被烈火袈裟三
千赤子比丘僧人留下十二部大乘尊經射
九重鐵鼓之法蘆芽穿膝之法龍華三會夫
子在魯國之習學堂煉西方庚辛金三千白
衣居士留下十卷論語并穿九曲明珠蘆芽
穿膝之法三教者如鼎三足身同歸一無二

無三三教者不離真道也喻曰似一根樹生
三枝也
問曰大道之中離幾等神仙解曰聞傳道集
中有五等神仙第一不持戒不斷酒肉不殺
生不思善爲鬼仙之類第二養真氣長命者
爲地仙第三好戰争是劍仙第四打坐修行
者爲神仙第五孝養師長父母六度萬行方
便救一切衆生斷除十惡不殺生不食酒肉
邪非偷盜出意同天心正直無私曲名曰天
仙當日初發善心處便是吉祥之地爲善法

大修行人後有禁忌之文訣曰男女五月六
月宜清静大忌十一月十二月宜清静又男
子五月六月大殺之月勿近婦人爲五勞七
傷男損性命女人損性者是精血氣也損者
令人左癱右痪赤白帶下若損五行真氣爲
勞損七寶爲傷萬病者各有來處
問曰病從何生訣曰萬病皆從八節不正之
氣而生
問曰何者八邪訣曰八卦中陰陽不順是八
節中氣令人入邪者是飢飽勞役風寒暑濕

飢來痛飽寒極憂心遠行困倦及冷熱身醉
亦不可行功變成大病也宜清静行之行時
舌上收玉液丹鼻中收元陽丹腎堂中收金
液丹如精髓滿骨實者死經百年筋骨不解
名爲連子環鎮骨訣曰二十四忌大丹者是
一年二十四炁上令告我師願求妙訣須索
意自息肯捨重金浄財第一捨身布施第二
將花獻師第三令膳而供養解曰捨身布施
者若見師長父母危時捨命求命將花獻師
者若師長須打駡須將喜笑迎之面上無嗔

恕令饍而供養者食有好味先奉其師此名
三布施也仙人言曰堅者爲道歡喜者爲緣
若求師不勤豈至於道吕翁曰不因師指此
事難知又云學而不知者不學而悟之學而
不從師名爲盜學也是法中賊若掩祖上師
得促自己壽與常人同例自揚己得是斷行
做作此人可以成道乎其人謂輕師慢法不
堪爲師未學修行先持救濟他人者爲救自
己者憑功德行人各認祖宗科牌太上爲祖
釋迦爲宗夫子爲科牌自從三教既寂已後

一切男女在愛河内煎煮苦海漂沉受其煩
惱六道沉淪不生不落去住三教聖主三界
聖母却來救度兒女名號記顯現分明壽印
信爲其勘同解曰一身爲全受戒者爲記心
悟了達者爲火隨求經云如意寶印從心顯
名爲號有十號者爲十善十號者爲能人一
號元修二號轉分明三號通三界四號長生
五號光明現六號意通七號全身主八號福
禄增九號天元修十號者爲能人一加性十
號無漏功德自然成三教者是隨意演化衆

生皆不離於道也古人言曰世間性命事大
修行者生老病死苦今人各不曉真道往往
著空盡落空現在亦不能了何言過去之事
又聞達磨經云過去非言實未來不爲真太
上煉九轉還丹令人去病疾了生死夫子教
仁義禮智信恐人招業在身令人修此亦能
治其疾病
問曰如何治於病疾訣曰除眼大良藥解曰
長大歡爲良藥訣曰歡喜者是藥之根本常
煩惱者是萬病之根本或常清静者是大道

之苖但見今人修行或僧道五戒男子婦人
却因甚病疾無常或男子女人有夫無婦者
丹田走却靈龜耗散真炁下元虚冷漸生萬
病男子清静六十四日精炁滿女子清静四
十九日血炁滿物極者則返清爲濁返静爲
動返心意散失九竅走却真氣炁濁令女子
月水多男子夜夢陰境盜了七珍八寶故人
有疾病也
問曰陰鬼如何治之答曰用刀圭之法曰何
者爲刀圭訣曰刀圭者一也有水有氣能生

萬物也炁爲圭爲雲水爲雨又曰出炁爲刀
入炁爲圭行功爲萬有驗者爲刀圭是返老
還童也經云身下出火身上出水水火爲藥
訣曰蘆芽穿膝上下河車安罏竈是紫河車
搬精補腦之上車進火時水暖進水時火凉
水火雙行者是温温鉛鼎鼎中入氣起休交
上隨車火時散入百脉皮膚滋潤身體光澤
此是修養之法難曰因何人肥者先衰訣曰
肥人者修外不修裏骨中無髓丹田走却真
炁故衰病也修内道者安樂長生之苗訣曰

長教龍盤金鼎虎遶丹田震卦起雷巽卦起
風行功時漱津一大口分三度咽按氣下行
三徧自然有龍吟虎嘯之聲亦能除腹中萬
病耳聽之如雷搥畫鼓上者爲昇下者爲降
頌曰真空妙理無人知曲江端坐看烏飛震
地雷聲驚鬼魅正是陰陽造化時子後午前
加减用水火烹煎龍虎隨金公帶酒黄婆醉
拽定王公問是誰
問曰金公是神黄婆是炁陽炁是嬰兒陰炁
是姹女青龍者是肝之炁也白虎者是肺之

炁也坎離者是精血訣曰行功時坐如泰山
立如寶塔牢鎮四門緊叩玄關漱津一口爲
猛三咽下接炁過離隔活作三度自然龍虎
之炁復如行住坐卧禁口閉目耳不聽聲眼
視内景一日正觀丹田意中想見隨呼炁下
降隨吸炁上昇不過離隔不教注面目上六
炁各到中元相見清炁右行濁氣左行各轉
九遭炁上下不能出左右結成罏竈號龍盤
虎遶氣自然和會又嬰兒姹女爲夫婦之法
炁聚於脾上安罏號黄婆匹配之法又名天

地交泰之法又名坎離交媾是體交神不交
之法神不交者是清静之法千徧不摇不動
之法今人者多修外道不修内道見在道過
去法夫修行者外有條大道教内有正路無
人知處大衆前行三里見三條大澗亦無底
怎生過去訣曰三條大澗者是三教三乘起
三屍定三寶超三界向前又行三里見六條
深溝不能前進是何門訣曰是六度萬行六
根清静斬六賊戒六欲樹六梯向前又行三
里見三産枋是寶浄枋七林屍多便是臨作

用行三里又見一座園名爲舍果園一翁看
定園門有緣者空手得過向前園又行三里
見一根大樹上繫定金牛河邊上有座臺男
子黄金臺女子鳳凰臺神仙釣魚臺安樂千
花臺若無常望鄉臺河口有三箇女子渡口
便是魔女衆滿舟船過此河又行三里見一
座大山名是須彌山山東坡有一隻青羊是
老君之炁西坡見一隻白羊是夫子之炁正
南見一隻黄羊是大覺金仙之炁三箇羊兒
引接大衆入山名三陽聚鼎山山中有一座

城名爲北城有四門門上有牌牌上有字東
是開光門西是長生門南是金光門北是大
淪門此是眼耳鼻口入得四門見四洞府天
樂洞白雲洞竹國洞長生洞入得四洞見四
寺無浄寺玄空寺竹林寺入四寺有四果安
禪羅漢斯陀含須陀洹阿那含阿羅漢爲四
寺主此是四果仙人也向前又見五觀第一
功名觀第二醫藥觀第三安陽觀第四真如
觀第五兜率觀五觀中有五宫雙女宫是眼
大龍宫是口上白宫是鼻水晶宫是耳天秤

宫是心内坐大樓閣上下十二呼吸名曰十
二重樓也有中宫樓月宫樓天仙樓取寶樓
聖井樓法炁妙音樓識道樓禪頂樓景陽樓
鍾鼓樓二聖樓每年十二月一日十二時人
身中有十二月樓樓者按經十二經十二支
干四面又見九宫是人有九竅也夫九竅宫
者東有風雷宫雙林宫南有紫微宫牟尼宫
西有聖母宫惠羅宫北有梵宫水晶宫中央
號安宫此名爲九宫猶地列九州也又微府
元共計十州也是十國焦祖國牟尼國開花

國鹿嚴國金色國琉璃國舍衛國南禪國天
竺國重陽國十國者便是十地每一地中一
坐泰山身是甚物是治種大病皆傷人命身
有四大海津爲東海血爲南海髓爲西海氣
爲北海更有九洲小腸是也更有五湖身是
洞庭湖精是玉湖甘露是醍醐心爲玄湖小
腸爲江湖日月星辰三消血氣精衰也三消
是山崩海竭地裂一日十二時辰中得坐莫
越其人功成果滿男子鍊形如童男女子鍊
形如童女經云形神俱妙與道合真此是抽

胎换骨之法陰陽顛倒五行真訣五行含金
木水火土春木旺内木不旺人多病眼疾夏
火旺内火不旺人多瀉痢秋金旺内金不旺
人多咳嗽冬水旺内水不旺人多疝氣脾爲
土四季分了脾氣陰陽顛倒返復也五行各
有相尅金尅木木尅土土尅水水尅火火尅
金水火者是陰陽也一陰一陽真道也精血
也人有萬病盡不干五臟之事都是損了父
母精血丹田弱便生病疾也急收神定性九
仙經云道者一也人得一者萬事必成行功

時神氣轉炁逐意行運時前趕前衝爲陰左
將陰神六甲驅轉六相八識匡一真靈内遊
九宫看翫十國長生降臺使嬰兒姹女丹田
安爐竈進火燒藥意想見爐紅竈熱丹藥方
成意想青龍在左白虎在右朱雀在前玄武
在後四坐大神各手執長鎗闊劍看定藥爐
自服妙藥若人累行此功永得長生令邪氣
自散真氣自生口若飲荆山玉泉口中自然
香甜也二下穴通達腎堂隨呼氣取之寶氣
入口嗽三十六遍爲雪花咽入丹田爲雪也

隨後便上合下閉乾坤相合真氣滿足脾暖
者萬病消除似竈中燒瓦時到自然成如雞
抱卵婦人懷胎不計時候但覺身中疼痛者
便是鐵黑牛搬車也是真一氣真一性黑者
是下氣也痛氣大便出腫氣小便出又有降
天關地軸法望項陽關泥丸宫鼻中長引真
氣入口大呵作六遍天關地軸如死不動每
日行宫者常調和陰陽冬至日一陽生夏至
日一陰生冬至者是子時已後望東方日出
爲陽夏至者午時已後日没是陰也陰陽返

復之理也地氣上騰天雨下降三日一風十
朝二雨風雨順時人民便快樂便是一身快
樂無病長久也人有萬病者每一病各一般
真功治其病自應也第一大煉九轉還丹之
法有黄芽穿膝之法射九重鐵鼓之法太子
遊四門之法有金鞭指輪之法有蘆芽穿膝
之法有軒轅跨火之法有玉女摸身之法有
鍾離背劍之法有吕翁釣魚之法有陳希夷
大睡之法三教内行法門者盡各治於疾病
也更有能超生者人行轉此功丹田養熱真

氣夜間多夢見山上放牛其牛者是赤牛或
青牛或仙人道士宫觀寺院大道好房高車好
樹夜見小兒女并大官人者並是丹田氣壯
若夢見小道荒棘惡人趁破房屋塔墓樹倒
河渡恐怕並是丹田氣衰弱宜用補之訣曰
封三人休言說六耳恐漏神仙之機訣曰此
三人者第一對夫不孝之人第二對夫不敬
信之人第三對夫不傳戒不善之人莫說此
訣除此等人外不分男子女人僧道官人皆
得傳法受戒此修真成訣者價直須彌金取

諸經爲祖對安樂者是小乘之法雖是小乘
却是大乘根本因果經中俱言修行有八般
福田救苦看病福田者是第一救生性强如
南寺燒香北院送供救一人之命如造七級
寶塔若男子女人收得此訣勿可亂傳如有
亂傳者輕泄仙人妙機九祖盡墮於沉淪永
鎮酆都不得人身慎之戒之信受奉行


重陽真人金關玉鎖訣











