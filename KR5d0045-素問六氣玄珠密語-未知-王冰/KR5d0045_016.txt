










素問六氣玄珠宻語卷之十六基十二
啓玄子述
五行類應紀篇
草木風歲星毛蟲雷電皆應木
東方之類厥隂主之四時主春時化主初
氣八卦爲震九宫爲三宫上象爲歲星天
化令爲風爲和暖蟲化之類爲毛蟲即師
子麒麟爲長地産之化味酸色青地之化
物天之星象風之應候吉祥應時凶應凶
兆吉應吉祥也此天東方之類皆應其木

也即風木春令喧和之候風敷發生太虚
埃昏大風摧拉其氣候遠視蒼埃四氣青
霞輝彩芳卉蕃秀其産化酸生肥盛草木
滋榮天正令運太過即獨行風令雨滋乃
虧土乃從令木氣不刑土不從而化雨令
化即大風伏之如是即雨中大風以相勝
也如運符天德即歲星明盛青霞每彰蒼
氣遠見毛蟲乃化即異獸同祥地産靈芝
林生異木野有名草共合木德東方之正
春無殺令和氣頻舒花卉媚發雷起春中

電發應時虹霓應候順之即萬化舒榮逆
之即變成災禍日辰甲乙卦有震巽歲星
失度行年大饑民多疾病觀視歲星小者
即民災至大即君聖國安民有福即慶合
其星潤澤光明體白安靜行中道即性正
也行正即君心乃正行邪即君心乃邪行
舒即爲重福遲疾失位皆虚也色青即民
安色黄即豐稔色黑即大哭泣色赤而動
摇即起兵大而芒角即國君有子之慶色
白而小者國有當誅權臣也色青黑而忽

大忽小有赤暈圍之有大黑風至歲星所
行逆順守常必爲福也失常必爲災也歲
星超舍而前日盈將有兵王候主不安運
舍而後日縮其將死師敗歲星與月相掩
蝕國多哭泣或大臣后妃薨與熒惑合當
戮奸臣與太白相鬭相合主大决戰又金
與木星合金在木南南方兵敗金在木北
北方兵敗東西亦然木星無光進退無常
此國失政也國有憂逆行凌鬬會合環守
國君無道也甲乙木德也風雷木令也春

風鳴紊夏風飄颺秋風蕭瑟冬風颼飀此
是四時之常候也於是順之則萬化安逆
之即民皆病春風飄颺即天下瘟疫春風
蕭瑟即天下攙搶春風颼飀即饑荒失業
此春風失政也夏風鳴紊國政不安夏風
颼飀民多暴亡夏風蕭瑟兵戈大動此夏
風失政者也秋風鳴紊即來年不稔秋風
飄颺即民病痼疾秋風颼飀國有奸臣此
秋風失政者也冬風鳴紊即瘟病生於冬
冬風飄颺即旱澇不匀冬風蕭瑟五穀不

登此冬風失政者也雷者木之意氣也雷
震卦東方卯位也電者雷之先也雷始震
於東方五穀豐登雷始震於南方小旱也
雷始震於西方必暴露屍骸牛馬疫死雷
始震於北方百川溢注冬雷於上朔皆爲
亡國之兆發雷之地露屍於野雷電同占
八魁日有疾雷主大戰大風起國有急令
(八魁日者春己巳丁丑夏甲子壬戌秋己亥丁未冬甲午壬辰也)冬戊子
日不雨而電電光起而雷不發主天下兵
亂天無雲而雷大災於民雷電發帝室大

夫欲爲逆五年期交兵流血雷電擊於宗
廟是名天戒君行不道再擊之八年削地
奪國雷電擊貴人甲第有佞人持政六年
削地雷電擊於貴人從官車騎此國君惑
於女人失政事雷一聲而止此國君出重
令雷聲霹靂蛟龍見國有賢士出雷雨中
大風拔樹木損舍屋小人居上位賢士出
走雷雨霹靂大殺人此國君聽讒言以殺
忠良雷至夏不發聲君振不威武退强臣
雷聲季秋名天狗鳴夷狄動兵雷發春前

民發瘟病草木者地之形應也有靈芝異
木生於宗廟者主君心專祀天下太平有
靈芝異木生於郊社者主天下豐登太平
有靈芝生於殿宇者主帝家後昌有樹生
連理枝者國之瑞也帝宫室中生異木國
有慶木死再榮國易政桑夏枯五穀不熟
伐木有血君侯有憂陵墓有樹自生國失
政也社稷中樹自死國君失地(社稷郊社是也於郊)
(社中有大樹死)樹木非其時而落是賊金伐之二
年有暴兵外來木自拔者其國將亂樹再

生花君有災夏有霜木凋殞飄葉七十步
國有大兵人棄故國木生夏枯不熟民災
竹柏夏凋侯王失位樹泣天下有兵(不雨而樹)
(濕謂之泣其色赤有兵敗)竹生無節國失政事竹生同
根雙竿權臣謀位竹葉枯死忽復生權臣
執政枯木冬生是謂隂陽易位二年國亡
木冬開花當生者死花生於冬主兵起(除梅)
(及款冬花并四季花餘外皆凶)木再榮實當死者復生(木春)
(冬再結實君凶秋冬再結實鄰國必有侵)杏再實夏有冰雹李
再實春有霜竹再實三年民大饑木忽鳴

其主死木忽生道中君失理木生屋上其
地有聖人木生非類者并人民木自鳴如
金聲地將分裂木變生枝國必傾草木如
人形狀國有大難草木自除國將太平人
莧生多病死菖蒲生多有大水蘼草生多
必饑荒疾藜多必攙搶毛蟲木類之形化
麒麟生師子見獬豸來騶虞見比肩獸出
並應明王之瑞白狐來政及遠矣獨角獸
見天下太平白象至君傾於邑白鹿見君
事疾六足獸至卦公而不亂三目獸至謀

及庶人赤熊羆出權任臣下龍馬來資服
其制文狐見恩及鰥寡九尾狐見王道昌
虎有兩口世主將起大臣逆害虎相食三
年大荒虎狼入國郡邑凶狼逐人夷狄來
摩入國被屠野獸與鳥鬭邑中兵亂野獸
無故入水其國亡獸入邑中群鳴邑空虚
野獸自縊于市中歲邑有大水野獸大小群
入邑及國都若道上有大害野獸生子如
人形時將易主獸生子如六畜形邑虚野
獸生子如彘人君國亡野獸生有翼如爲

天下有兵獸生子無耳鼻邑有兵亂獸生
子無目邑有憂獸生子如蛇邑有火災野
獸生子多足邑有民災野獸生子無尾君
無後家畜亦同野獸生子於郭邑旱大災狼鹿
鳴於邑中作妖其年民死衆狐入室及屋
有暴亡君以淫色亡野獸銜枯木入邑里
道路君國廢六畜忽言善惡如其言偃鼠
出妖人起狐狢嗥鳴於舍庭必有凶禍猿
猴入城主水災獺入邑主大水白兔自至
王者瑞兔上城邑必虚兔無故入宫殿生

子國有憂兔行王宫其君亡紫兔出見必
豐登兔有三足天下大疫牛馬忽變作異
相君之憂人家馬變色其主凶牛生馬主
君不保宗廟牛馬或言善惡如其言牛生
南頭主軍分土牛生六足有上齒世主爲
盜牛生犢頭尾似魚兵大起牛生犢人面
畜身天下民病牛交馬主世亂馬忽角生
國將亡又主天子親征伐戎馬變尾如牛
名曰易衣小人理大政馬生四耳者國分
爲四馬生羊者民安(牛亦同)羊有四目名曰

並耀天下四爭犬生豕時大安豕生大時
不安犬與豕交諸侯妾婦謀害大忽變毛
色(黑犬忽變白白犬或變黑)家主被刑罰犬豕從土中
生出者郡邑有大災大郡會於街衢中有
大賊將起大向人悲泣有大喪大相將入
水及上舍屋有大喪犬忽戲井有驚恐之
事犬尿屎井中廟堂床席皆爲大禍犬自
食子憂牢獄犬忽自死大凶犬生子無頭
家大凶犬生無後足門凶之兆鼠一日三
生其子主饑鼠於樹上作窠有大水鼠聚

於市大鳴群主將反鼠舞於中庭及道上
家將破於地中間鼠聲家將破鼠自食子
邑虚鼠將子去不迴有火災鼠將子移穴
大雨至鼠群居高墻頭有大水鼠斷頭道
上主世亂殺人鼠生子數頭天下攙搶鼠
子無足主凶年鼠聚物岀主大荒鼠害稼
穡國刑罰曲法
熒惑夏令火羽蟲翮蟲皆應火
南方丙丁火德行令於夏以應君相二火
上應熒惑炅煌二星蟲應羽翮仰視熒惑

大且光輝其星即喜民乃康和小且赤即
怒民乃災病熒惑觀之近女宿即孕婦災
産婦多死熒惑近南斗即君災熒惑近日
月亦赤主大旱熒惑大而芒角生青暈圍
之主大赤風化爲熱病熒惑失度遠游行
主民災流血熒惑芒角左右小小赤星侍
之主民間火焫舍屋傷人之衆熒惑黄且
大爲天下瘟疫熒惑變白兵來犯帝闕熒
惑變青風多燥旱熒惑忽昏旱後大水丙
丁天火燔宗廟(人君不謹敬淫泆又失冬令)天火燒宫

殿社稷有大殃人君内無正法(人君内無正法外無)
(信行於臣下爲火災也)天火燒宫觀寺舍君失正德
(君聽妊婦之言并少后妃矣)天火燒郡郭門外叛欲發
天火燒馬厩兵起天火燒人舍之衆國虧
刑法天火燒野中五穀郡主失政天火燒
山谷宰相不直天火燒萬物君心不慈天
火燒牛國兵有怨天火燒川原武臣在下
位天火燒軍中帳幕兵將敗天火燒樹木
木呼鳴奸人將起天火燒牢獄囚有曲貴
人天火燒街道主民走失地天火燒正殿

是人君不聽諫天發焰於夜明不見火踪
君不明火自生自滅天下欲相吞滅火燒
城郭大水漂流地忽生火光如照耀憂國
亡軍中地火岀兵敗將死宫室無故火焦
臭帝闕流血水中火出賊起兵凶鳳凰來
一見之天下百年太平比翼爲至德及幽
隱白鳩來君不以新失舊白燕來巢君有
孝德星墜爲鳥有大兵至文烏居野不出
三年有喪且旱鸛與鵲同巢賢人據伐主
衰失之象鵠巢樹其歲民多死鳥有三頭

民多病死鳥有四足天下不稔鳥有二頭
四足天下戰爭有鳥如鴉深紅足黑見之
有火災有鳥大如鵲身黑肉翅頭如燕尾
長毛名曰水魈見之有水災鴻雁翔來宫
室上兩日或三日郡邑反叛鳥鳴人君門
上作人聲其君亡五色飛鳥翱翔於帝室
作異聲主君不安群鳥象人形而飛主君
亡民失業衆鳥下飲人家井中水者家虚
鳥飛作六畜形者世亂衆鳥飛作蛟龍形
者主帝離闕走衆爲飛作蜂蠅形者有火

災鴿下子如鷹者主大風地分爲三鳩一
首三身者地動損衆鳥持於水上女持政
王道絶衆鳥盤旋如爭者其地流血蝗蟲
食草國政由女人蝗蟲所出而飛從他來
忽自死不出三年大兵蜂生國舍内凶螻
蛄衆飛集朝廷有名將出蝗蟲赤頭黑身
或黑頭赤身皆政殘剋賊興在野怪蟲生
民傷殺(漢建武二年河北有怪蟲出大如鴻頭有髮如皂綫綰著草即飛不)
(得化爲青泥如此天下民苦)伯勞鳥爲怪人君災(毛衆色大)
(如鳥頭如猫觜扁長也)伯勞聚居中歲有水伯勞鳴

主凶喪伯勞鬭於屋上及呼鳴不止六十
日禍起群烏頻夜鳴都邑有驚衆烏住在
人家舍屋上有火災鳥與家鷄交國有奸
淫大鳥傷五穀苗穗郡主不持政雀巢井
中賊人伐君雀巢木上有大水雀與燕爭
鄰國亂雀鷂并飛臣反於君群雀打鳥憂
水旱雀不見歲中不稔雉巢木上大水至
雉入人家有憂雉相戲於君殿上君災雉
群鳴國分地雉來與家鷄鬭去而再來有
戰爭夜半雌鷄鳴起天下奸雄鷄入井中

有牢獄鷄與鳥鬭君主殺鷄卒然衆死主
虚耗鷄昏黄鳴主任女子爲政鷄逐野鳥
高飛去土居人流散鷄至日出不鳴主不
聖鷄不下卵生雜異蟲小人得位鷄至午
不下巢國令不時雌鷄化爲雄後必有女
主亂政(唐顯慶二年有雌鷄化爲雄鷄後武后爲君矣)雌鷄生冠
主不臣(晋元帝興元中衡陽雌鷄生冠八十日桓玄建國後八十日敗)鷄
下卵化爲蜂五穀不成鷄下卵化爲鼠主
攙搶鷄與野鳥入人家有大災鴨不入水
主大旱鴨起高飛小人居上位鵝下卵如

走獸臣不忠鵝有雙頭起二主鵝鴨生獸
尾天下民災有大鳥生百頭如衆鳴天下
兵亂主生衆有大鳥食野獸奸雄捕有大
蚊如蜂來傷人民災禍有異蟲如蟬衆有
聲韵小人得路有大鳥栖於帝殿乆立不
起無聲吉有聲凶有大鳥栖樹衆鳥侍之
國吉民昌
中央鎮星地土倮蟲皆應土
中央鎮星土之曜仰觀之順度皆吉流逆
失度皆主凶也鎮星合於土運上應太隂

司天皆視土曜以合災祥也鎮星大且光
主民安小且暗主君民災大且芒角炅煌
赤氣繞之主天下瘟疫(并天欝黄同見舉黄風後爲大疫也)
鎮星小并退逆有白氣侵之主大旱民災
鎮星大而黄次有五等小黄星侍之主大
豐民安也鎮星流而不行所臨分野災鎮
星逆而退度大并芒角主兵動民災鎮星
於五星中最行遲二年半行得一宫以爲
常度也若非次行疾者軍民皆災萬化不
安鎮星忽青色主大風後五穀不登鎮星

忽伏者先燥而後澤也(即旱澇不匀先澤而後有大雨也)
鎮星忽黑者主乆雨霖霪鎮星不近太陽
忽伏者主君亡鎮星小有暈圍之主民死
多災鎮星動而左右移易主人并兵亂鎮
星下有赤氣長一丈餘主謀臣持政鎮星
初出至大上有白氣長五丈餘主殺人流
血千里鎮星大而順度有紫氣逐之主帝
子爲君鎮星犯南斗主君災鎮星入天河
且暗如留不行人相食也鎮星犯北斗十
二年易主鎮星下有群星侍之天下歸明

星墜爲土大饑流血星墜爲沙石兵動亡
國地大震世主失位不出千日地動千里
土功興其年凶凡地動皆凶地動城郭屋
室損人物是謂失四海有兵地裂一丈損
五穀地裂地上門下臣從中起地裂市中
國有憂地生血主流血地變赤如丹立攙
搶地生鳥卵爲民病地裂一里將亡國山
崩破爲谷有水天下流亡地忽增起生道
中天下大通地自陷其國亡(晋安帝元興八年春三月)
(山隂地陷四尺有聲如雷其後兵起應兆)地增起城邑下理毁

敗地增市中國有利地增社稷中王者益
土地生石春夏昌利地陷入君室臣下起
謀地自陷下或成泉及生雜物民災起大
水冢墓中自作聲主禍亂冢墓自移天災
國破冢墓自陷民流亡冢墓上樹自死民
多疫軍中野營中地動有交戰軍在野營
中地生蠅蟲軍破將死軍中地成坑將軍
死軍營中地裂宜移營吉宗廟中地陷及
地裂國將亡地裂龍出君離邦地裂生火
兵將亡地冬不凍國易政地忽生土錢民

流散人家屋室下地生穴家將破帝闕中
地生穴國破地朝生毛有水災地夕生毛
有反叛地生肉塊軍民災地穴中起飛蟲
萬千民多疫死地穴中有黑氣起國有
隂謀地穴中有白氣生散爲霧翳主反亂
冬月霧中有微雨一兩點名天泣屍主民
失主地破生蛇主反叛地破生人主災地
破生魚主水災地破生金類主大兵地破
見鼠藏且荒亂地生人面有屈刑人地生
人眼主禍亂地生土馬主兵亂地生土人

諸侯不臣地生土獸狄人兵亂地生土牛
棄之吉地中有人聲人災死地中有大聲
國有憂地中飛鳥聲民災地中鐘聲大臣
災地中有雷聲民疫癘人頭上生頭天下
有兵人死而復生如此多者民饑有兵亂
(吴孫皓時焦氏經七月穿土而復生俄國亡矣)人生而言國有讒
賊人生而不見形者王事急民流亡人生
龍蛇國有伐童女産者男吉女凶人生鼠
者其地被奪人生野獸一年夷狄動人生
牛馬兵動人生犬豕君失道人生魚頭者

有大水人生有四目國衰人生目在腹五
穀貴人生閉口者天下饑荒人生無頭及
手足君失朝政人生無耳鼻者君昏不明
諫人生多足流民四出人生手如足國生
奸臣人生一頭兩身者君憂失權柄人生
無足者有兵喪亂世又主國基虚人生有
翼而飛去主大旱人生夜叉者起奸雄人
生牛角者主獸爭人生飛鳥者二年流亡
人生無二臂國失輔佐人生一臂國失忠
賢人生一足國失賢謀人生十子諸侯競

位人生三子主太平人生三女國淫失政
人生肉塊天下饑荒人生無隂國無朝典
人生赤髮如朱主旱又主絶門人生反脅
必奸雄人生無髮主凶年人生眉長過足
國有壽人生滿面有毛國有多事人背生
面國生背臣人生四足天下鼎沸人生有
毛如猴天下攙搶人生頭如驢直臣不佐
人生有尾民災害人生二口五穀不收人
生鼻有二柱三竅國生嘉慶人生目有二
瞳子乃上瑞之兆人生目中七瞳子天下

多事人生四乳天下吞并人生三目天下
進昌人生大頭君心不正人生羊頭淫荒
失政人生猪頭奸淫女人權正人生猴頭
外臣不忠人生無九竅天下不通君不明
人生面覷背國不祥人生三頭國有爭人
生驢唇國生逆臣人生鳥卯國不進賢霧
從地起亦應土德霧中有赤氣將有大疫
霧變作黄雲有大疫癘霧大起先紫後黑
變晝如夜者内有隂謀霧化青雲後成紫
氣者聖帝在野中大霧經七日不散君昏

不明霧起變雨乆不晴者君聽淫婦之言
黄雲翳日後生黑霧主大雨青氣犯日散
爲黄氣主風雨夕占赤氣後化黑雲雲中
有黄雜之後乃乆雨白氣抱日黑雲蓋之
後雲中化雹
太白星金石山谷甲蟲皆應金
西方庚辛金德上應太白上合陽明司天
中合金運太過下應陽明在泉太白高且
小主太平太白大且光芒主兵起太白失
度近南即南有兵近北即北起兵太白行

宿其形上鋭下大進退合度天下昌太白
當伏不伏主不臣太白不伏却伏主兵不
利太白晝見主大决戰太白與月相掩蝕
易時主將受戮太白入月中星色分明臣
有謀上太白東出月未圓星在月南即利
星在月北即破軍太白在西方月初生星
在月北隂國兵强星在月南中國兵勝太
白與月相逼中間通三指兵强通兩指城
憂一指拔城將走太白在鎮星北者失地
亡國太白在東方日出猶見主兵戈太白

始出時大後小者主兵弱太白始出時小
後大者主兵强太白熒惑相合一東一西
士侯受苦太白沉河漢中小且昏主殺人
百萬流血千里星墜爲金鐵天下有兵鼎
沸於野地中出見不出三年奪國(魏青龍年中成)
(修宫室西取京安盆火承露盤折樹聲千里金天泣於是因流霸城此乃金失其性也)
鍾自鳴三年内兵亂(晋安帝永興十年霍山崩出鍾六口後律)
(位于宋公劉裕也)石鼓自鳴國不安(三吴時石鼓鳴明年孫恩)
(作亂)金鼓自鳴將有兵興刀自鳴凶刀刀生
血戰勝國君之刀佩自拔乃血光有聲并

主兵傷戈戟鋒刃有聲皆起兵照鏡不見
其頭主遇害國庫金忽躍其分野易主市
中金玉寳貝忽賤貴人失利軍中釜鳴將
立功石人泣世將亂野中及山中石人自
出有庶人爲君(吴孫權五鳳二年五月陽羡縣離黑山有石人長一)
(丈餘直立案京房易傳庶人爲天子之祥應也)石生如禽獸形諸
侯興石如飛鳥形外戚女與近臣謀石生
如小兒形君絶孕嗣石生道上國亡主石
生石方三軍謀逆石生髮如絲不出五年
兵謀事石生重累不出五年相謀且成石

生水中上見者近臣與女子連謀山生紫
氣如芝草聖明君見山出器車聖君應(舜君)
(理位山出車白精奉承即老人星見水通海不揚波灌不失時則日月揚光聖德無)
(所不通者也)山生寳氣以合太平(寳氣見賢人出野君子在)
朝山無故晝夜如人哭聲有兵喪(欲亡之歲石泣)
(鬼哭天雨血)山無故自崩國分君德銷(春崩國伐夏崩)
(有大水秋崩有大兵冬崩大饑)山分裂君臣等爭山吼作
雷聲半年賊來山崩分其地有戰山中出
異物非人所見者有形質音聲者其邑大
水及饑荒山非時動摇主天下戰爭山忽

生光臣下不祥山忽赤如血者諸侯不助
父子絶山化爲人形其國虚山洞中水漱
瑶音聖主臨朝(瑶音即玉音也)山見青黑氣即山
水害人物山有白氣如練玉乃呈祥山有
五色霞彩見合王昇平民安樂龜生緑毛
(見之太平)龜白眼如珠明君出見龜如玉合聖
主將出蟹衆出主大風海螺鳴主大風蚌
吐光主隂雨枯螺自鳴主禍亂龜與蛇交
見之衆者主國敗政螺蛤相鬭賊軍生亂
飛鳥食蛤主饑荒龜作人言主臣反叛龜

鱉食魚主饑荒龜三足主太平龜三尾主
豐登龜九尾國有昌龜四目天下亂螺蛤
甚衆主民災患螺蛤水上亂游走主兵亂
鱉白色外臣反叛鱉三足諸侯得王蟹四
甲者戰爭龜鱉游於市主兵亂龜生角主
攙搶鱉生角小人得位霜依時令國有威
嚴日中霜未消見日而反爲霜此臣行刑
不避君也霜下日未出而消此人君不行
刑罰霜見日而不消此人君執堅不可犯
或不見星而有霜此臣行君誅罰霜不殺

物臣改君威霜下有聲兵來伐人春三月
霜殺草木有兵歲饑季秋不霜國政失事
江海百川及井鱗蟲辰星水雹雪應水
北方辰星水德上應太陽寒水司天中合
水運下應太陽在泉辰星非常可見見之
光彩順度以合民安太平辰星見大且光
芒主大寒雪辰星見之小且昏主民災辰
星見之光而不芒明且瑩主文明聖德也
辰星下有黑氣繞之主大水辰星小且黄
色主冬温不寒辰星失度動摇遊走皆主

凶年壬癸水德也河出圖洛出書醴泉生
甘露降皆主明君之瑞也(黄帝生壽丘生時醴泉出應瑞)
(符明君之德也)海不揚波明君之德黄河澄清以
應太平(遇明時即清非三千年一度清也)水不潤下即刑
不正百川潮宗君持政事水變如血其地
殺人(陳太建二年江水變爲血至金陵其後兵起後主國亡之兆)水中
洲嶼長其分野益土星墜爲水主兵喪水
旱荒饑之災天不雨而生泉其國大水天
不雨而涌泉民(亂吴孫休永安五年八月壬午江水溢長後二年)
(起大兵)水忽逆流婦人惑亂政流水不行天

下饑荒停水忽流天下兵起流水忽易道
國易政令都邑水忽自絶及易其處所邑
人流亡池水忽自盈溢國君亡清水忽濁
天將亂水自流於朝市兵亂政水結冰於
季春國失政夏水爲冰歲不登秋水爲冰
歲主亂世冬水不冰即民病水忽自鳴民
苦水作金聲人民别國土水忽出於石縫
臣下謀位井水溢出人逃難走井水忽濁
天下攙搶井中有聲憂兵起井中出黑雲
有大水夏井有氣出即隂陽失正天下民

病井中起雷即旱澇不匀江河中見龍卵
主大水人家中庭忽出水將大富陂澤忽
自竭邑虚不利河涸無水是謂隂反五年
人流亡海潮不及君道虧河水涌起水如
山峯是謂威厭五年臣背叛海潮乆不退
國有亂政海涌水高如山世亂不寧江河
忽變六年國易主湖如海潮主臣反高陵
變野澤主削其地流水浮金主太平流水
浮文字主太平流水浮錦綉主民災水流
浮異木明君將出見流水浮異獸主世亂

兵雹及雪皆合水化也夏有雹即藏冰不
時也(冬時斗建北陸日躔虚宿國家當藏冰藏冰要祀宗廟如不依時即夏雹)
(至也)雹過人君要聞其過雹下殺鳥君聽讒
言雹下剥樹皮折木枝即君行酷瘧民有
自害者也雹下殺五穀雹上如有眼即天
罰之戒民過也雹下如珠君欲害民雹下
如鵝卵人君侮慢也雹下如鳥觜天戒臣
讒言也凡太陽司天即寒侵夏令夏令奉
天不行炎灼即雹不至如君相二火不奉
天即行炎令即冰雹至故名天休火化也

凡冬行大寒不下雪君無政事也冬有雨
無雪是隂陽易令也雪下空中大至地小
是刑有失政也雪下積雪如人形者民災
雪下積雪如飛鳥形國有讒臣也雪下積
雪如狼虎隂地兵勝雪下漫物不漫山國
不奄大賢也雪下未至地却上而復下君
欲冤無罪雪下而温此君免有罪鱗蟲水
之形化之用也龍來見主太平魚生二頭
主戰爭黄龍見君瑞(舜攝位有黄龍負玉環而見顯大聖明君)
龍鬭國有爭(魯昭公時有龍鬭子産曰修德可無患也)龍下飲

軍營中水國虚龍見於川君有災龍入人
居室若出去池中皆臣下謀上蛇集道上
及都邑鬭於市國不祥蛇冬見於正寢凶
勿殺之蛇交於市國亡冬見蛇於市大臣
謀蛇入井中民疾患蛇生兩頭主戰爭蛇
生一角諸侯王蛇生二足民災患蛇生二
尾賊寇多蛇生四足主攙搶人民呼蛇作
龍國不安蛇生鼠頭國之虚蛇生鳥觜見
之凶蛇生人頭民災死蛇生鳥翼起奸雄
魚生頭似獸國不安魚生人頭多疾病魚

生鳥觜見之災比目見衆恩行於天下也
鯉魚生角諸侯聽政天雨下魚有兵喪魚
行人道兵亂世海罰大魚出於陸地主大
臣薨鯨魚出海世主亡魚生鳥翼世將亂
魚生四目主災凶魚衆見主不稔魚賤於
市將饑荒魚生鳥尾國將變鯢魚見衆小
兒災魚如女面奸淫亂江湖絶魚暴兵起
(吴楚及吴王劉淖關□女海魚爲鹽其年魚絶於江湖其時亂)魚飛去水
不還國暴兵魚生三口國不祥魚無目國
政虧魚生人手起攙搶魚躍出水人民災

魚生人足小人爲臣魚無尾世亂人流散
魚相群鬭主兵亂
已上五等變異之化非變異自古有之即
隨天地運氣報應生也即凶應凶兆吉應
吉祥也
生禀化源紀篇
且夫有物混成自元始虚無一炁凝然太初
妙道之始從無入有天地未形之時太初結
而成太極太極判而生天地即以清氣上昇
爲天濁氣降下爲地地之隂精爲月天之陽

精爲日日月交合而生五星於天地始開闢
中有子號五行即與五星一類六氣一
即地生淵源爲水月之坎位爲北即先生水
水數故一次天之陽氣爲火日之離位居南
故次生火火數二次水脉資生乃成草木坎
位北方生於震震生東方木故木數三其次
元之化生山嶽山嶽之中産金玉故坤元之
位生於兊兊生西方金故金數四次四方被
象生中土故土數五而居中央於是五行中
以土爲尊者即坤土是也此非是火之子也

此是太初始分濁氣下降爲地也即坤元也
坤元始於太初妙道故坤土尊也次有火生
之子者即中央土也非坤元也即坤與中央
須分兩位也即在地成形爲五行在天爲氣
名六氣即天之號令乃爲風即厥隂木是也
故爲初氣東風生和乃爲喧即少隂君火是
也故爲二氣喧中有熱乃爲暑即少陽相火
是也故爲三氣暑中蒸溽乃爲濕太隂土是
也故爲四氣雨濕之中化爲清陽明金是也
故爲五氣清中生寒乃爲凛太陽水是也故

爲六氣寒中生風終復初也從此至今如環
無端終而復始也即天生歲星地生木地生
木時天生風丁壬相合生毛蟲天生熒惑地
生火地生火時天生熱戊癸相合生羽蟲即
君相二火同天生鎮星地生土(坤士先生巳火即此時火)
(生土也)地生土時天生濕濕化爲雨露也甲己
相合生倮蟲天生太白地生金地生金時天
生清(又金化燥者何也故辛嫁丙爲夫庚壬時辛歸辛歸時戴火金歸故金化燥也)
(即夫之令也此凊化者是金本性也)乙庚相合生甲蟲天生辰
星地生水地生水時天生寒丙辛相合生鱗

蟲也天生生氣地生春地生酸時大生角木
運流行乃生青青龍之象配於東方天生長
氣地生夏地生苦時天生徵火運流行乃生
赤朱雀之象配於南方天生化氣地生長夏
(即夏季是也土王四季即季夏應坤眞士位也名長夏者即長養之時者也)地生
甘時天生宫土運流行乃生黄貴神之象配
中坤(貴神總諸土神也)天生收氣地生秋地生辛時
天生商金運流行乃生白白虎之象配於西
方天生藏氣地生冬地生鹹時天生羽水運
流行乃生黑玄武之象配於北方地生坎卦

天生一宫地生坤卦天生二宫地生震卦天
生三宫地生巽卦天生四宫地生中士天生
五宫地生乾卦天生六宫地生兊卦天生七
宫地生艮卦天生八宫地生離卦天生九宫
九宫配地八卦畫地天九爲奇數乃陽也地
八爲偶數乃隂也即天奇陽生造地偶隂生
化即名造化也故陽造而隂化也即名造生
化源也故造化二字即隂陽相生也究其宗
則隂陽并生於太初也後來隂陽相生也即
陽生隂中隂生陽中也即陽極生隂隂極生

陽也且夫草木果穀花卉萬物即性生之宗
祖皆是大道自然一氣而成也然後分造化
也即以苗爲造子爲化也若以苗從子生子
自苗成如此究之即不可竅源也即始於天
地自然一氣爲初也當此時根苗齊生也後
來苗生子子生苗故名造化也故以苗爲造
生子爲化源也萬化源也如此五蟲之化亦
然也五蟲者即總世界之中萬般動活之類
不離五蟲也即總而分五以應五行也且夫
人者應土爲倮蟲如爲倮蟲之長也始自太

初太極天地初開闢一氣大道自然而成也
當此之時男女并生後來因交合而生人也
即以身爲造生也隂氣爲化源也(隂氣者即男莖物女)
(牝所也爲化源也)即身生隂器隂器生人因交合而
成也如萬物苗生子子生苗也又如鳥下卵
卵自鳥下鳥自卵生如此即不可窮其源也
究其始自天地初分自然之化下亦然雌雄
并生後分造化因交合而成也卵中生鳥各
有雌雄也故以形爲造生卵是化源今說此
即五蟲皆如是即萬種生化皆以天地始也


素問六氣玄殊宻語卷之十六
