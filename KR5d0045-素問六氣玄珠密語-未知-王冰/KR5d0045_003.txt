










素問六氣玄珠宻語卷之三基二
啓玄子述
天元定化紀篇
夫司天者司之言直也司直而侍於天之直
也左右者從直也次於司天也即從司而侍
直於天其名間氣即本氣隨天虚而時間令
化也是司天之間化之令故名曰間氣故與
天相得者或與天不相得者或與天令并化
者或勝天令而不化者或先於天令或後於
天令或來間早或來間晩或來早而去早或

來晩而去晩或來早而去晩或來晩而去早
或懼天令而不來或左應而右不應或右應
而左不應或左右俱應或左右俱不應或從
南正或從北正如此即天令非一故雖預定
亦以細窮之定紀天令必化不化故述於後
夫天元六氣者即是厥隂少隂太隂少陽陽
眀太陽即厥隂爲巳亥之紀少隂爲子午之
紀太隂爲丑未之紀少陽爲寅申之紀陽明
爲卯酉之紀太陽爲辰戌之紀此者是隂陽
輪流定紀之數故終而復始也

厥隂爲木其令爲風其性暄其德和其憂摧
拉其勝折隕其復飄怒其化三八其蟲毛其
藏肝其病掉眩筋拳其色青其味酸其臭臊
其養筋其候目其應春其星歲星其動左脅
其象青龍其脉弦長其卦震其位寅卯其穀
蒼其果李其畜鷄其眚隕落其災三宫其神
魂其液泣其司巳亥運合丁壬
少隂爲君火其令熱其性温其德慈其變鬱
蒸其勝大喧其復鬱燠其化二七其蟲羽其
藏心其病驚悸其色赤其味苦其臭焦其養

脉其候舌其應夏其星炅煌似火星赤而小
其動當心其象朱雀其脉洪大其卦離其位
巳午其穀丹其果杏其畜羊其眚煩熱其災
九宫其神呻其液汗其司子午運合戊癸不
主運氣君火以名不統五運也
太隂爲土其令雨其性潤其德緩其變埃昏
其勝霖霪其復霏霺其化五其蟲倮其藏脾
其病痞噫黄疸其色黄其味甘其臭香其養
肉其候唇其應長夏其星鎮星其動當臍其
象勾陳其脉緩其卦坤其位辰戌丑未其穀

黅其果棗其畜牛其眚蒙昧其災五宫其神
噫智其液涎其司丑未運合甲己
少陽爲相火其令暑其性炎其德猛烈其變
沸騰其勝爍石其復流金其化二七其蟲翮
其藏包胳其病狂顛其色赤其味苦其臭焦
其養血其候舌其應夏其星熒惑其動手心
勞宫其象朱雀其脉鈎其卦離其位巳午其
穀丹其果杏其畜羊其眚燔焫其災九宫其
神憶憘其液汗其司寅申運合戊癸
陽明爲金其令燥其性凉其德清其變肅殺

其勝凋零其復飋隕其化四九其蟲介甲其
藏肺其病喘咳劓嚏其色白其味辛其臭腥
其養皮毛其候鼻其應秋其星太白其動右
脅其象白虎其脉毛其卦兊其位申酉其穀
素其果桃其畜馬其眚霜露其災七宫其神
魄其液涕其司卯酉運合乙庚
太陽爲水其令寒其性凉其德凛其變凛冽
其勝雰霏其復冰雹其化一六其蟲鱗其藏
腎其病委厥其色黑其味鹹其臭腐其養骨
其候耳其應冬其星辰星其動臍下其象玄

武其脉石其卦坎其位亥子其穀玄其果栗
其畜彘其眚霜雪其災一宫其神精志其液
唾其司辰戌運合丙辛
厥隂所以司於巳亥者何也謂厥隂木也木
生於亥故正司於亥也對化於巳也雖有卯
爲正位木之分謂陽明金對化之所以從所
生而順於司也
少隂所以司於子午者何也謂少隂爲君火
君火尊位所以正得南方離位也即正化於
午對化於子也

太隂所以司於丑未者何也謂太隂爲土也
土主中宫寄卦於坤坤位西南居未分也即
正化於未對化於丑也
少陽所以司於寅申者何也謂少陽爲相火
之位卑於君火也雖有午位君火以居之即
火生於寅也故正司於寅對化於申也
陽明所以司於卯酉者何也謂陽明爲金酉
爲西方金位即正司於酉對化於卯也
太陽所以司於辰戌者何也謂太陽爲水水
雖有於子位謂君火對化也水乃復於士中

即六戊在天門即戌是也六巳在地户即辰
是也故水歸土用正司於戌對化於辰也
凡化之令風木爲何化三八火熱爲何化二
七土雨爲何化五燥金爲何化四九寒水爲
何化一六此謂五行之數也各有生成之數
也即水一火二木三金四土五也此皆五行
之生數也其有成數者何也即於本數上各
加五是也即水六火七木八金九土十是也
土所以無成數者謂土王四季不得正方也
又數至十而倒行即復歸五也天有九宫不

可至十也至九而回也
又生成正化以何明之從其本而生從其標
而成也以何爲標以何爲本也正化爲本對
化爲標即厥隂正化於亥風化三本也故生
數對司於巳風化八標也故成數少隂正司
午熱化二本也故生數對司於子熱化七標
也故成數太隂正司於未對司於丑皆雨化
五土無成數也故只生數少陽正司於寅火
化二本也故生數對司於申火化七標也故
成數陽明正司於酉燥化四本也故生數對

司於卯燥化九標也故成數太陽正司於戌
寒化一本也故生數對司於辰寒化六標也
故成數皆以本從生數標從成數正司令化
之實對司令化之虚也
凡左右者從司也間氣也假令厥隂司天左
少隂右太陽也少隂司天左太隂右厥隂也
太隂司天左少陽右少隂也少陽司天左陽
明右太隂也陽明司天左太陽右少陽也太
陽司天左厥隂右陽明也即以前爲左後爲
右也若北正司天即以左在西右在東也若

南正司天即以左在東右在西也凡木火金
水運皆北正司天只土運南正司天也
凡司直之令皆以在泉及運共主一歲也唯
左右間氣不然也即左主三氣是初二三也
是木君火相火分也此三氣應左是也右主
三氣是四五終也是土金水分也此三氣應
右也凡間氣有至有不至者何也假令少陽
相火司天即左見陽明陽明金也金避火而
不至也其相火對化天虚或見水運乃可小
至爾除此不至也餘即皆至也凡少隂司天

即左見太隂也即左主初二三也即太隂土
懼初木氣故至而晩也何故也後入二之氣
木氣退於位始至也故來晩也今舉此法餘
皆斆之也
又左間氣主先右間氣主後也皆與司天相
得即至也先後有法於後述若間氣勝於天
即至也天勝於間氣間氣不至也其至有時
也亦取正對化之法即左間氣隨陽遁於局
中取法并與天相得遇直符而至也以何見
之爾假令子年少隂司天即左見太隂太隂

即土也即土主五宫也即時甲子入五宫即
至也又假令丑年太隂司天即左見少陽相
火也火主九宫即時甲子輪丑入於離宫即
少陽相火至也今舉此二法即餘皆斆之審
詳而用
觀象應天紀篇
凡六氣之降昇得位氣至觀之有候氣之盛
衰逆順吉凶皆在五星形象之變異日月氣
候天象預報之皆自司天之氣候占應者也
或氣至而星不見或氣未至而先星見或失

度而離位或前或後或當大而反小或小暗
而却明盛或見一而見二或氣應而星不應
或應見而却不見或日月之失度或日月之
明大或日月之昏暗或與氣候同見或異星
之相附或星與月相并而異氣撓之或同月
度或犯月角或二星相刑而一星乃小或二
星光芒而相射皆主吉凶之兆下合上符應
之明顯萬化民病時令并未來之災祥并述
此紀假令少隂君火司天上應炅煌之星見
而明盛以表君火之在天如不見有巳何故

也若非水運太過不見即凶除水太過之年
不在天即不見在地地用氣時歲半之後當
見若非此二時當見而不見亦作不祥或與
五星并見即君失朝政或在金星之傍金星
大而明炅煌暗而小主武侯反叛之兆也又
炅煌似熒惑而赤即小如熒惑不光芒閃灼
本來赤而小明是也若水星或木星相近之
者必於相位有欲勃逆之兆也其火土相近
之者亦主不臣也故五星不可與炅煌爭光
皆主不臣也又炅煌或見二者亦非熒惑相

近也其大小相似無别者主未出世之君以
此世也又太白或有二見者大小無異相似
無分别者兼相近者此一星是太白一星是
戈甲星也見之主大决戰也又熒惑或有二
見者大小相似無分别者近之不離度此者
一星是熒惑一星是亢極星見之必大旱也
退之乃澤及辰星或有二見者大小相似無
分别者近不離度一星是水星一星名曰霖
澤星見之主大雨也其星落而如散者主大
雪又歲星或有二見者大小光芒皆相似近

不離度一星名曰木星一星名曰强寇星見
之草賊大勝也半年應之又鎮星或二見者
大小光芒甚相似近不離度一星名曰土星
一星名曰鄰域星見之必鄰國侵疆界次二
年應之此六氣相佐不祥者也又云太白似
老人星者何也即金在天之年見於北方即
秋見之甚似太白不相近而遠者見之而秋
有凉政而不施肅殺主國家之壽也木在天
之年有景星見於東方大如半月而明有光
芒見之主明君出世水在天者有賢士星出

見似辰星青白光而不芒又小如辰星相去
而遠即有賢人在野隱居而不顯名也又火
在天有温癘星見其星四上二下下二星如
斗之身至小而赤見之而天下大疫人死之
半如見之只春分日用藥吐吐之不患也又
火在天之年有天鬱星見一大而三小時時
有黄赤氣附之見之天下疵疫皆相染易見
之用藥於春分前汗之三解也凉上補下而
不疾也又木在天者有毛頭星見大而光芒
芒之乃長此星不可散落落即次三年化蝗

蟲遍天下食農田又金在天之歲太白與屍
星相近者屍星似棕星而小小而昏中有白
氣附之此伏屍之氣也主殺人百萬流血千
里又熒惑亦不可近屍星即人死多露屍於
野又土在天者或在泉之年有稼穡星見似
土星而小不同度見之而天下豐登又土在
天之年有大星見於南方大而黄白其星光
芒閃灼名曰瘴黄星見之數夜或作聲而散
落散落而作赤氣後黄色而消來日天無風
雲天色乃黄日乃昏此名天鬱之氣也主天

下大疫令人絶門皆死見之可以吐汗之皆
不病如人得此病可吐下不可温補火在天
之年月見赤色者初出時見赤以爲常月至
午未之間不退赤者主大旱又火犯月角者
主旱水犯月角者主大雨又日出至辰巳以
來無雲而昏者君災月望而赤昏后妃災又
太白忽赤者次日大風又北斗間有黑氣南
衝過河漢至南箕者主大雨又金在天有大
星見東北方大而光芒下有小小之星井微
有白氣名曰彗星見之主攙搶也木在天之

歲星失度乃北游之年至北斗可近玄枵東
西左右往來似動摇者主一十二年國破民
災兵勝之兆又夜至四更子之後丑之前見
東方如日出之象赤氣甚高可遍東方氣散
後有二大星出至曉日出猶見見之辰時末
伏名曰競星見之主國災民農失業又太白
陽年早見東方爲啓明隂年夕見西方爲太
白若不依時度而交者皆主兵亂失政之兆
日出東方有白氣如覆船者主大殺凶年民
病也日出夕過下晡有雲昏淡而不黑欲散

而變龍虎之形又如鵝雁之狀有奸賊亂政
謀叛也凡星晝見皆主不臣五星失度皆主
吉凶木運木司天之歲歲星當見大而明中
木運與天符木不及反得金行勝即太白反
大而明又與歲星同度歲星乃小太白甚盛
至相近者後七年而天下民病病皆風燥二
證治之以苦熱佐之以酸平火運火司天之
年火得天符水行復勝之熒惑當大反見辰
星辰星同度熒惑伏之甚小後三年而天下
民病病皆寒熱治之以甘温佐之以苦熱土

運土司天之年土得天符木行勝之歲鎮星
當大反見歲星歲星同土度鎮星甚小歲星
光芒至近者後八歲而天下民病病皆風濕
治以辛凉佐之以甘温也金運金司天之年
金不及火來勝之太白當大反見熒惑熒惑
同度太白甚小熒惑光芒至近後六年天下
民病病皆煩燥治之以鹹寒佐之以辛凉水
運水司天之歲水不及土來行勝辰星當大
反見鎮星鎮星同度辰星甚小鎮星光芒相
近者後六年而天下民病病皆寒温治之以

酸平佐之以鹹寒所謂病之年皆從本生數
而合之可見其年木被金刑即七年也即木
三金四共七年也病風燥金木二證當罰金
之有餘次全木之不足也火被水刑即三年
即水一火二共三年病寒熱水火二證當罰
水之勝次全火之不足土被木刑即八年木
三土五共八年病風濕者木土二證也當罰
木之勝次全土之不足金被火刑即六年火
二金四共六年病煩燥者火金二證當罰火
之勝次全金之不足水被土刑即六年水一

土五共六年病寒濕即水土二證當罰土之
有餘次全水之不足凡勝復之歲若星不同
度星不相勝即無此證也若但只勝復星不
相伏無此病災爾者日照明之大表光景之
紀綱群陽之精衆貴之象日大而行光天下
和平日出有白光陽無德日暮無光陽見刑
也日光曜主有疾日出一竿無光亭亭光色
無雲民病日未入西二竿亭亭無光者人死
日過中半不明主君道闕民人失業日有兩
足群雄起日見赤足國急見伐日垂牙夷狄

侵兵將用日重耳天子得地黄氣抱日執政
之臣内忠日晝日昏不出日大水日正晝而
冥晦者隂反臣制君日有黑光不出六十日
傷五穀大水日有六耳六十日喪國日傍有
赤色如冠耳有持狀有兵則大風起暴雨春
日有四耳天子有孫不出三年氣如虎觸日
將軍反青龍守日臣下有謀青氣在日下上
利出軍青赤氣掩日出必有大戰日傍有赤
氣如虎萬人死日無色日中有赤氣大如星
如踴躍者人君凶氣廣二尺在日東西其國

有憂兵起日上有黑氣如蛟龍伏必大風冬
至日日出日入時俱有雲迎送者歲人民疫
病其雲赤旱白兵黄疫黑大水青大風日有
黄暈二重風雨順時豐熟物賤日有白暈不
出九十日有暴兵歲多暴病貴人多病日暈
青有三重國多風雨不出九十日后妃災冬
雷夏雪赤日暈再重其災在下所見國有蝗
蟲二百日旱米貴多盜賊小有殘兵日四重
四海有兵一年止日暈半重如鼎蓋者欲清
和親之國日暈三重諸侯反日暈五重其年

饑荒五穀貴日暈十重天下亡地不出五年
星墜爲土大饑荒流血星墜爲沙兵敗國亡
星墜爲金大兵起星墜爲石落處人災
白虹霓鎮星散爲虹霓白虹出其下流血白
虹貫日近臣叛白虹夏生東方麥貴白虹所
見之處國殺人白虹繞城不匝從所在攻之
勝虹霓西見歲中災婦人虹霓屈旋城上其
下流血赤虹從天上直下指之國喪亂虹如
屈蛇頭下指處人民病虹與日同出東方所
見凶年虹在日左乆不消見之人災太白下

有白氣主大兵歲星下有青氣主大風鎮星
下有黄氣主大疫辰星下有黑氣主大水熒
惑下有赤氣主大旱月生暈中有星主大風
月後有黑氣主大雨月有影如小月於上國
有爭月暈有二重主風雨月暈有四重主四
門國亂失政月暈傍有雲如手人民災月下
大三足萬人死月當圓不圓四面白雲隨之
國后災月兩角有大星人民災月背後有大
星下有小衆星主冰雹有黑氣自月中出次
變赤者第三日有黑風月中有白氣出主大

雪太白行宿其芒上鋭下大進退合度當期
而見天下昌太白高小而明明而不芒主太
平太白大而光芒主兵甲太白入月中星色
分明臣有謀上太白月掩之如蝕者忠臣有
受戮死者太白生西月生星北國有兵强星
在月南中國兵勝在南方太白與月相逼中
間通三指兵兩指城憂太白在鎮星北者失
地亡國太白在西方高明早見之主强兵太
白在東方出日猶見之主兵戈事太白當見
不見凶月傍有衆星有院圍月一匝主國之

勝月傍有紫氣繞之后妃有德月圓而明明
而大亭亭如不動后妃有德月圓而昏無光
明后妃災月見日而猶明君無德

素問六氣玄珠宻語卷之三
