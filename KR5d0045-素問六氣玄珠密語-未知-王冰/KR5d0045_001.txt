










素問六氣玄珠宻語卷之一
　　　　啓玄子述
　　　五運元通紀篇
夫運者司氣也故居中位也在天之下地之
上當氣交之内萬化之中人物生化之間也
故運者動也轉動也即輪流運動往來不歇
也於是太極始判横五運於中輪流至今終
而復始聖人望而詳之自開闢乾坤望見青
氣横於丁壬故丁壬爲木運也赤氣横於戊
癸故戊癸爲火運也黄氣横於甲己故甲己

爲土運也白氣横於乙庚故乙庚爲金運也
黑氣横於丙辛故丙辛爲水運也故先輪五
運後紀司天也即常以司天爲客也運氣爲
主也在泉亦爲客居氣間氣爲次客也故五
運之氣上合於天於是木運之氣上合蒼天
火運之氣上合丹天土運之氣上合黅天金
運之氣上合素天水運之氣上合玄天故蒼
天之氣經於鬼柳危室即丁壬二分也丹天
之氣經於角軫牛女即戊癸二分也黅天之
氣經於心尾參井即甲己二分也素天之氣

經於亢氏畢觜即乙庚二分也玄天之氣經
於張翼婁胃即丙辛二分也故蒼天有青氣
經於四宿下合木運以同丁壬也丹天有赤
氣經於四宿下合火運以同戊癸黅天有黄
氣經於四宿下合士運以同甲己素天有白
氣經於四宿下合金運以同乙庚玄天有黑
氣經於四宿下合水運以同丙辛於是五運
五色之中經流之内乃分六氣於是青氣之
中天生風風生木於地也赤氣之中天生喧
暑即君相二火也即熱生火於地也黄氣之

中天生濕濕生土於地也白氣之中天生清
燥燥生金於地也黑氣之中天生寒寒生水
於地也故天有六氣者是風喧暑濕燥寒是
也地産五行者是水火土金木是也於六氣
五行上下相合萬化生成悉由之爾五蟲衰
夭生王悉由之爾五蟲者即毛蟲羽蟲倮蟲
甲蟲鱗蟲是也即以師子爲毛蟲之長應木
也鳳凰爲羽蟲之長應火也人爲倮蟲之長
應土也龜爲甲蟲之長應金也龍爲鱗蟲之
長應水也此五者總於萬類也故運者丁壬

木運即壬主剛丁主柔剛爲太過柔爲不及
太過即木氣傷土不及即自衰自衰即反受
金刑戊癸火運即戊主剛癸主柔剛爲太過
柔爲不及太過即火氣傷金不及即反受水
刑甲己土運即甲主剛己主柔剛爲太過柔
爲不及太過即土氣傷水不及即反受木刑
乙庚金運即庚主剛乙主柔剛爲太過柔爲
不及太過即金氣傷木不及即反受火刑丙
辛水運即丙主剛辛主柔剛爲太過柔爲不
及太過即水氣傷火不及即反受土刑此者

是運氣之剛柔盛衰之意也故運從干生干
有十即五陽五隂配地之六隂六陽共成六
十甲子也即甲戊丙庚壬爲陽干陽干主陽
年陽年即子寅辰午申戌此六歲即陽干相
臨也皆主太過也於是乙丁己辛癸爲隂干
隂干主隂年隂年即丑卯巳未酉亥此六歲
即隂干相臨也皆主不及也又不及者謂其
中有平氣也其平氣者假令丁卯歲木運故
曰平氣也何以故丁雖爲木之柔卯雖隂年
謂卯爲木相佐於丁之柔故得平氣也假令

乙酉年金運故曰平氣也何以故乙雖爲金
之柔酉雖隂年謂酉爲金相佐於乙之柔故
得平氣也假令辛亥年水運亦曰平氣也何
以故辛雖爲水之柔亥雖隂年謂亥爲水相
佐於辛之柔故曰平氣也假令癸巳年火運
亦曰平氣也何以故癸雖爲火之柔巳雖隂
年謂巳爲火相佐於癸之柔故曰平氣也假
令己年遇丑未歲己雖爲土之柔丑未雖隂
年謂丑未土相佐於己之柔故曰平氣也其
辰戌亦是土位此二年爲陽年各主太過也

又一法每年交司於年前大寒日假令丁年
交司之日遇日朔爲壬日丁得壬名曰干德
符也符者合也便爲平氣也若過此一日縱
遇皆不相濟也若交司之時遇時直符見壬
亦然過此亦不相濟也其餘皆類也即己逢
甲辛遇丙癸逢戊乙逢庚皆爲干德符也非
交司日時除此日時不相濟也又於不及歲
中逢月干皆得符合也不相濟也若未逢勝
而見之干合者即平氣也若行勝以後行復
以畢逢月干者即得正位也細述於後秘文

也
　　　迎隨補寫紀篇
五行六氣各有勝復故木將行勝也蒼埃先
見於林木木乃有聲震星光芒是其兆也又
木將勝也宫音失調倮蟲不滋雨濕失令也
十二月先取其化源也此謂迎而取之也迎
者於未來而先取之也故取者寫也用鍼寫
其源也即木氣將欲勝者即先寫肝之源出
於太衝(在足大指本節後三寸陷/者中乃肝脉所過爲源)先以左手
按其源穴得動氣乃下針針入三分乃陽之

位也以得天氣而住針留三呼即應木之生
數三也乃四面以手彈之令氣之針下即推
而進至五分留八呼應其木之成數八也是
引天氣而得地氣也針頭似動氣相接也廼
急出其針次以手捫之此是預知木勝寫木
肝之源也令不剋其土也其用藥者即用辛
平之罰木之勝用甘全之佐土之衰無令食
酸物佐木之勝也火之將勝也遠視天涯光
輝赤氣山川草木先乃焦枯甲蟲之體遍生
燥疥商音之聲先乃失調於三月迎而取之

化源火木王之前先取其心之源也故心之
源出於太陵(掌後兩骨間陷者中/乃心之所過爲源也)先以左手
按其源穴得動氣乃下鍼鍼入三分乃陽之
位也以得天氣乃住鍼留二呼乃火生數也
乃四面以手彈之氣至針下即推而進鍼至
於五分留七呼應火之成數也是引天氣而
接地氣也鍼頭似動其氣相接也急出其鍼
可泄寫有餘之氣此寫包絡小心之源也應
相火之勝也其君火之源者故名曰少隂之
源也少隂之源出於兊骨(此是眞心之源在/掌後兊骨之端陷)

(者中一名神/門一名中都)刺法同前法其用藥者即用鹹
平之罰火之勝也用辛全之補金之衰勿食
其苦物佐火之勝也土將勝也山石先潤黄
埃四起溽暑乃作雲氣乃擾霧翳乃施羽音
先少是其候也於五月迎而取其化源也先
取寫脾之源也故脾之源出於太白(在足内/側校骨)
(陷者中是足太/隂所過爲源)先以左手按其源穴得動氣
乃下針針至三分陽之位也留五呼應土之
數也以手彈之氣至針下乃推而針至五分
留五呼亦應土之數也是謂引天氣而接地

氣也鍼頭似動急出其針取寫其有餘之氣
令脾氣不盛勿傷腎也其用藥者用酸平之
罰土之勝用鹹全之補腎之衰勿食其甘物
佐土之勝也金將勝也西風數起松篁發籟
土生鹵白地氣先燥山彰白氣肅殺乃作木
凋草萎角音乃虧是其兆也於六月迎而取
其化源即先寫肺之源也故肺之源出於太
淵(在掌後大筋一寸五分間陷/者中是手太隂所過爲源)先以左手按
其源穴得動氣乃下鍼至三分陽之位也留
四呼應金之生數也以手四面彈之氣至鍼

下推而進針至五分留九呼應金之成數也
是謂引天氣而接地氣也得氣乃急出之可
寫肺氣之有餘也令勿傷肝也其用藥者即
用苦平之罰金之勝用酸金之補肝之衰勿
食其辛物佐金之勝也水將勝也天色沉隂
鳴鳥不語太虚暝黯陽光不治冷氣先至徵
音不及熒惑不見是其兆也於九月迎而取
其化源也即先寫腎之源也故腎之源出於
太溪(在足内踝下起大骨下陷/中是足太隂所過爲源也)先以左手按
其源穴得動氣乃下針針入三分陽之位也

留一呼應水之生數也以手四面彈之令氣
至鍼下即推而進鍼至五分留六呼應水之
成數也是謂引天氣而接地氣也得氣即急
出之即寫腎氣之有餘無令傷於心氣也其
用藥者即用甘以平之罰腎氣之勝也用苦
全之補心氣之衰也無令食鹹物佐腎之勝
也凡資其化源者何也故資者補之取者寫
之當寫其勝實補其衰弱也假令木氣之勝
土當衰弱也故寫其肝源補其脾源也火氣
之勝金當衰弱也故寫其心源補其肺源也

土氣之勝水當衰弱也故寫其脾源補其腎
源也金氣之勝木當衰弱故寫其肺源補其
肝源也水氣之勝火當衰弱故寫其腎源補
其心源也故資補其化源者故先以左手按
其源穴得動氣乃下針便至五分隂分地之
氣留呼即從其五行之生數也得地氣之動
乃抽針至三分陽分天之氣是謂引隂至陽
曰資補化源留呼即次從五行之成數也故
以外至内而出曰寫也以内至外而出曰補
也故以補爲資以取爲寫也即勝者取之虚

者資也



素問六氣玄珠宻語卷之一





