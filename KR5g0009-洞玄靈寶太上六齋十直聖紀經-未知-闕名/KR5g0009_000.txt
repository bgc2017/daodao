








洞玄靈寳太上六齋十直聖紀經
　　　道敎五戒
一者不得殺生二者不得嗜酒三者不得口
是心非四者不得偷盜五者不得淫色
　　　十善
一念孝順父毋二念忠事君師三念慈心萬
物四念忍性容非五念諌爭解惡六念損已
救窮七念放生養物種諸果林八念道邊舍
井種樹立橋九念爲人興利除害敎化未悟
十念讀三寳經律恒奉香花供養之具凡人

常行此五誡十善恒有天人善神衞之永滅
災殃長臻福祐唯在堅志
　　　年六齋
正月三月五月七月九月十一月
　　　月十齋
一日(北斗下)八日(北斗司殺鬼)下十四日(太)
(一使者下)十五日(天帝及三官俱下)十八日
(太一下)二十三日(太一八神使者下)二十四
日(北辰下)二十八日(下太一下)二十九日(中)
(太一下)三十日(上太一下自下中上三太)

(一下日皆天地水一切尊神俱下周行天下)
(伺人善惡)
甲子日(太一簡閱神祇)
庚申日(㐲尸言人罪過)
本命日(計人功行)
八節日(有八神記人善惡)
三元日(天地水三官校人之罪福)
　　　三㑹日
正月七日(舉遷賞㑹)七月七日(慶生中㑹)十
月五日(建生大㑹)

　　　五臘日
正月一日(名天臘)五月五日(名地臘)七月
七日(名道德臘)十月一日(名民歳臘)十二月
臘日(名侯王臘)
三㑹日三官考覈功過冝受符籙齋戒呈章
以祈景福
五臘日常當祠獻先亡名爲孝子得福無量
餘日皆是淫祀通前三元日爲八解日皆可
設淨供求福焉
夫齋直之法要在乎絶甘肥葷辛酒色隂賊

嫉妬妄想一切諸惡唯冝燒香然燈誦經禮
懴願諸一切普免災厄乃爲齋矣昔孔子謂
老子曰丘居貧唯不飲酒不茹葷久矣老子
曰是祭祀之齋也汝一志無以耳聽而以心
聽無以心聽而以氣聽䟽瀹汝心澡雪汝精
神掊擊汝智吾將語汝
論曰按諸經齋法略有三種一者設供齋可
以積德解愆二者節食齋可以和神保壽斯
謂祭祀齋中士所行也三者心齋謂䟽瀹其
心除嗜慾也澡雪精神去穢累也掊擊其智

絶思慮也夫無思無慮則專道無嗜無慾則
樂道無穢無累則合道旣心無二想故曰一
志焉蓋上士所行也詳夫齋者齊也要以齊
整三業乃爲齋矣若空守節食旣心識未齊
又唯在一志則口無貪味謂兹二法表裏相
資故大戒經云夷心靜嘿專想不二過中不
味内外清虚是也孔子雖薄閑節食未解調
心故示兹齋法令其受道而末學之徒孰能
虛心一志哉夫鄙乎祭祀之敎自謂得心齋
理蓋嗊嗃怠慢之夫矣雖口譚玄寂無解其

目是自矜焉易云聖人以此齋戒
人生各有歳月日時隨其所屬星宿以定貧
富貴賤性命長短焉然六家之物有合則有
散有生則有死有成則有敗有盛則有衰此
天下之恒數自然之對也五色者䧟目之錐
也五音者塞耳之鎚也五味者截舌之斧也
財貨者亂人之物也故禍莫大於死福莫大
於生是以有名之名喪我之槖無名之名養
我之宅有貨之貨喪我之賊無貨之貨養我
之福罪莫大於淫禍莫大於貪咎莫大於僣

此三者禍之車也小則亡身大則亡家
營生養性載神扶命則離苦昇樂福慶流延
矣人之生也皆由於神神鎭則生神斷則死
故勤心積感則能舉形上昇玄宫矣
夫人唯知豐餚以甘其口爵禄以榮其身而
不顧甘口之食是傷命之斧爵禄奢麗刑對
天下之怨矣
元君曰道者靈通之至眞術者變化之玄技
也形之無形因術以濟人人之有靈因修而
㑹道人能學之則變化自然矣夫道之要者

在乎深簡而易攻也術之袐者唯符藥炁也
符者三光之靈文天之眞信也藥者五行之
華英地之精液也炁者隂陽之和炁萬物之
靈爽也爾雖得一事未畢要資符藥道乃訖
(藥能鍊形/符能致神)夫人愛其身天地莫能
害也守其志天下莫能敗也安其貧天下莫
能富也樂其賤天下莫能貴也未有敬焉而
無不敬未有讓焉而無不讓未有矜焉而無
不矜未有惠焉而無不惠也守直以曲守白
以辱守辯以訥守巧以拙以無伐爲盈以無

知爲貴以愛寵爲驚非無患之地則不蹈故
百禍不能羅也非夷易之塗則不由故險阻
不能危也不以禄位穢其志故刑罰不能加
也不以毀譽爲喜怒故謗讟不能隨也百禍
不能羅是以總萬物之要也險阻不能危是
以保永安之祚也刑罰不能加是以𠑽其壽
考之年也謗讟不能隨是以完其純粹之眞
也人能虚無清淨慈惠忠信孝敬和順謙勤
儉柔淳素則與道同也故以道理之於身則
心逹志通重神愛氣輕物賤名思慮不惑血

氣和平筋骨便利耳目聰明肌膚潤澤面有
光榮精神專固身體輕强虚實相從鬢髪潤
光理之於家則父慈子孝夫信婦貞兄良弟
順九族和睦耕桑時豐倉廪積蔚六畜蕃殖
事業修理常有餘矣故君臣有道即忠惠父
子有道則慈惠士庶有道則相愛故有道則
和無道則乖由此觀之道之於人不可須㬰
而去矣
文子問老子曰何謂道德仁義禮邪老子曰
無形無爲内以修身外以理人功成事立與

天爲隣道也畜之養之逐之長之兼利無擇
與天地合德也爲上不矜其功爲下不羞其
病於大不矜於小不偷兼愛無私久而不衰
仁也爲上輔弱爲下守節逹不肆意窮不易
操一度順理不私枉撓義也爲上恭嚴爲下
卑敬退讓守柔爲天下雌立於不敢設於不
能禮也故修道即下歸服修德即下從令修
仁即下不爭修義即下平正修禮即下尊敬
五者皆修即國家安寧
凡當代之士聰明深察而近於死者好議人

之罪也博辯閎大而危其身者好發人之惡
也若夫法天象地恩及動植忘而不持乃合
大道焉故曰深行之爲道德淺行之爲仁義
薄行之爲禮樂也由是觀之不若懷道抱德
自然淳朴矣
老君謂陵陽子曰吾前與關令尹喜妙眞要
解百萬言虚白九章虛而白者吾宅也清而
淨者吾舍也無爲自然者吾素也易而爲一
者吾號也和而無體者吾用也應化無窮者
吾變也夫自然者道之眞也無爲者道之常

也虛無者德之尊也淡泊者德之宫也靜嘿
者德之泉也清淨者神之隣也精誠者神之
門也中和者事之原也人爲道能自然者故
道可得而通也能無爲者故生可得而長也
能虚無者故氣可得而行也能淡泊者故志
可得而共也能靜嘿者故聲可得而滅也能
清淨者故神可得而光也能精誠者故志可
得而從也能中和者故化可得而從也是故
凡人爲道當以自然成其名以無爲養其形
以虚無而養其神以淡泊而存其志以靜嘿

而養其身以清淨而平其心以精誠而守其
志以中和而存其神矣夫安心游志使若大
水之自澹也深居靖處使若蛟龍之潜藏也
懷虚不屈使若槖籥之挹空也化得存神使
若社稷之保功也立尊居神使若宗廟之守
仁也使不我見若巨魚之居大水也使人莫
我知若日出而無東也使我生無窮若大道
之無方也道之相致譬如髙山大澤之自致
禽獸豺狼也若深林巨木之自致飛鳥百蟲
也若江海湖池之自致魚鼈蛟龍也若盛德

太平之自致麒麟鳳凰也若精誠潔白之自
致玉女芝英也若中和嘉應之自致德瑞吉
祥也若災異惡行之自致妖孽殃禍也
夫人常去道非道去人人常失生非生失人
若使道與生相保生與道相守二者不相離
乃能得長久
夫有形之内人爲最靈天性雖同因修各異
何者以之習善即漸成眞人之風用之渉惡
即轉爲兇卒故老君哀之令其學道
夫修身之道乃國之寳也不可不愛不可不

貴也然一身之根有三一爲神二爲精三爲
氣也此三者本天地之氣也神者受於天精
者受於地氣者受於中和也相與共爲一道
也故神者形乃乗也氣者神之輿也精者居
其中也三者相助爲理夫人欲壽者乃當愛
氣尊神重精也故氣生於精精生於神神生
於明人本爲隂陽之氣氣轉爲精精轉爲神
神轉生明是故不欲老者當念守元氣而合
精者也令不去其形合而爲一也即淋淋自
見身益輕意欲精也此神光欲生也心中大

安欣欣若喜也若冥目卧著志意於身内内
意不出則身錬形變也如此則眞理已得太
平自應矣神哉此道神者君也精者臣也氣
者人也故修身之道安神養氣不欲其喜怒
若能制之氣自强也意自得也百邪自去衆
病自消光明自見善神自應也故曰大道坦
坦去身不逺第一初果行人之中九轉仙行
一者可從於善二者閉塞於惡三者廣生濟
物四者勸𦔳良善五者布施財力六者大願
利人七者身慈不害於物八者口慈言不害

物九者心慈常念於善常行九行一不可闕


太上洞玄靈寳六齋十直聖紀經

















