










太上黄籙齋儀卷之十一
唐廣成先生杜光庭集
太子降誕中分行道
入戸
各禮師存念如法
衛靈
丹靈朱火炎霞激風赤輪剛運
天光八衝迸威包羅交變萬方
流金豁落羣魔滅蹤辟奸破妖
明耀元功金符召制躡雲策龍

謡歌慶㑹散花太空神化冥運
四極安隆伏御帝前罔有不恭
鳴法鼓二十四通
无上玄元太上道君召出(臣)等身中三五功
曹左右官使者侍香金童傳言散花玉女五
帝直符直日香官各三十二人出出者嚴裝
關啓玄壇天帝神君當召此間土地里域眞
官正神以今奉爲入意祈恩玉闕進拜丹書
願得玉清道炁靈寳妙光下降流入(臣)等身
中即使紫精鬱勃玉闕開明五老輔根萬帝

攝眞體圓珠映乗景驂宸金光煥赫御炁上
清今(臣)所啓速達徑御
太上无極大道無形無名虚无自然金闕玉
陛下
各稱法位
上清玄都大洞三景弟子无上三洞法師奉
行黄籙大齋降誕法事某嶽先生某帝眞人
(臣)某等同誠上啓
虚无自然元始天尊无極大道太上大道君
髙上大道金闕玄元天皇大帝太上老君昊

天玉皇上帝十方巳得道大聖衆至眞諸君
文人三十六天帝君玉虚上帝玉帝太帝東
華南極西靈北眞玄都玉京金闕七寳玄臺
紫微上宫靈寳至眞明皇道君三十六部尊
經玄中大法師南上好生君文昌主仙君延
壽領籍韓君文人太平下敎二十四眞人度
仙保命三界尊靈(臣)等伏聞二炁混融三靈
化育資神功於妙本分道用於帝先天地得
以生成日月因而照燭萬殊森列統之者帝
王九域施張尊之者元后法天定位繼聖承

基四海所瞻羣方攸仰(臣)等誠深奉國志切
祈眞敢因誕睿之辰䖍備焚修之㑹況奉詞
旨敢不上聞
皇帝青詞謹當宣奏
讀詞
按如詞言誠深修奉是用齋心玄極注想清
都披九天靈寳之科按五老長生之品轉經
行道然燈燒香共罄精誠䖍希景祐以今中
分行道請法衆等運茲初捻上香
願此香煙騰空徑上供養

无上至眞道寳(臣)等歸身歸命首體投地仰
依
太上三尊願以是功德歸流社稷尊靈宗祧
先聖神超紫極瑞集鴻圖
皇帝功格軒融仁包舜禹壽齊北極福廣東
溟妃后諸王奉睿謨而康六合賢臣良輔宣
帝澤而育羣生文德武功昭彰萬國今故燒
香自歸依
師尊大聖衆至眞之德得道之後昇入无形
和與道合眞

以今中分行道請法衆等運茲二捻上香
願此香煙騰空徑上供養
无上至眞經寳(臣)等歸身歸命首體投地仰
依
太上三尊願以是功德歸流
皇太子伏冀
瓊宫大帝
金闕元尊鳯書錫延壽之符龍帙署長生之
品追髙眞於緱嶺接仙袂於嵩丘永賛
睿圖克寜邦本今故燒香自歸依

師尊大聖衆至眞之德得道之後昇入无形
和與道合眞
以今中分行道請法衆等運茲三捻上香
願此香煙騰空徑上供養
无上至眞師寳(臣)等歸身歸命首體投地仰
依
太上三尊願以是功德歸流三界十方諸天
諸地眞仙主宰川嶽職司伏冀上正三光下
康品物調八風而煦育叙六炁以裁成匡俗
濟人拯幽寧國兵鋒罷戢霜戈無禦敵之勞

榖稼滋盈丹甑有流光之瑞道風遐布惠澤
無涯今故燒香自歸依
師尊大聖衆至眞之德得道之後昇入无形
和與道合眞
禮方
懴悔
三啓三禮
鬱鬱家國盛濟齊經道興天人同其願
縹緲入大乗因心立福田靡靡法輪升
七祖生天堂我身白日騰

(臣)等至心稽首禮
太上无極大道
(臣)等至心稽首禮
三十六部尊經
(臣)等至心稽首禮
玄中大法師
重稱法位
具位(臣)某等謹重上啓
太上无極大道元始天尊太上大道君太上
老君十方无極大道道德衆聖三十六部尊

經玄中大法師天師君上相上宰四司五帝
主仙領籍長生衆尊三界應感一切眞靈(臣)
等宿以鴻因獲叅玄化披三洞三清之奥覩
生天生地之宗澹寂無名混茫獨運以妙無
而分妙有得之者天地齊靈因修眞而契至
眞成之者希夷永騖由是金編玉笈祕在天
闕貽福度人降於塵世保寧國祚匡輔
帝王廣大難窮古今攸禀(臣)等誠惟奉
主志切爲時屬青宫誕秀之期依丹簡祈眞
之法翹勤星漢瞻禱穹旻香炷鳯煙經吟龍

篆拜手稽首冀萬聖以潜通惟精惟䖍俟諸
天之鑒映滂流景貺安鎭寳圖社稷尊靈騰
神日闕宗祧列聖駕景琳宫
皇帝羲暭齊華農黄繼蠋峻鼇峯而等福廓
鵬海以增年妃后諸王輔寧大寳文階武列
翼亮洪基
皇太子睿德欽明英風振肅比周儲之孝敬
逾漢貳之謙恭壽永嵩衡扶前星於億載禄
深溟渤廣少海於千齡二象昭融三光貞正
薫風入律和氣調時農功有積於京坁民俗

咸登於仁壽三徒九夜動植飛沉同均浩蕩
之恩俱契
正眞之果上明
天尊大慈之化下副(臣)等歸命之誠謹啓以
聞
發願
一願大道淡泊虚无安閑空寂澄清自居廣
開法門敎導頑夫皆蒙惠澤精苦自修預
以同學普得升虚與天相保長存無憂
二願諸天結炁澄清髙虚廣覆保眞固靈氣

候調節四運和平國安民豐普天閑寧廣
濟一切惠達有生保天長存億劫不傾
三願土地覆載無窮安平不䧟海淪不崩保
鎭家國兆民興從養生安死惠周十方禾
稼滋植營運日豐咸得厚載萬類皆從
四願日月二景髙明無有薄蝕虧盈安靜光
照諸天洞消暗冥保固劫運世祚和平普
加潤澤惠灑衆生
五願星辰與日齊光轉燭照耀朗映十方各
安其位經緯直行保鎭家國無有災傷四

海寧一普天興昌
六願四時隨時推遷景氣和調無有災患疫
毒消滅普天安平五榖豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普齊羣生人同劫年
八願風雨流灑無窮普加施泄受其發揚萬
物滋生國儲民豐
九願五嶽各安其方巍巍包藏長爲仙宫安
鎭國祚保天無终護度一切莫不仰宗

十願江海蕩蕩無窮舍容恢廓無細不植淵
奥柔惠潤加蠕息天人獲慶年同劫石
十一願帝王國土日昌四鎭安睦兵革不揚
天人歌唱吉應來翔敷敎濟濟威化揚揚
兆庶稱慶長樂未央
十二願蝖飛蠢動巳生未生咸蒙安全普得
生成皆見元氣受陽之形草木果林經冬
不零一切濟度靡不鮮榮和與道合眞
復爐
香官使者左右龍虎君侍香諸靈官當今(臣)

上章之所自然生金液丹碧芝英百靈衆眞
交㑹在此洞案爐前今(臣)體耀金輝斬伐胞
根七玄拔擢百關備仙解除死籍宴坐泥丸
東華紀字䇿景虚玄十方仙童玉女接侍香
煙傳(臣)向來所啓之言速達徑御
太上无極大道無形無名虚无自然金闕玉
陛下
出戸

太上黄籙齋儀卷之十一











