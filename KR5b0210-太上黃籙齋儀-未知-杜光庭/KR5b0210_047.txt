










太上黄籙齋儀卷之四十七王十三
唐廣成先生杜光庭集
人臣爲國五叚懴悔
十方
(臣)等至心皈命十方无極太上靈寳天尊巳
得道大聖衆至眞諸君丈人十鄉神仙諸靈
官三禮各虔誠懴悔
(臣)等伏聞十極諸天三千道域環拱太虚之
内包羅三界之庭運妙化於上玄灑靈恩於
下土洪惟景福孚祐邦家今謹有奉修黃籙

大齋某官上爲
皇帝按依玄格敷列皇壇請福希恩修齋行
道謹齎香花龍綵質信效心皈命
十方元極太上靈寳天尊巳得道大聖衆至
眞諸君丈人十鄉神仙諸靈官今故立齋燒
香然燈朗耀諸天願以是功德歸流社稷尊
靈宗祧先聖九光鶴蓋登三境以逍遥八羽
龍軒遊十天而放曠洪流巨福宻祐
聖圖
皇帝體道凝旒儀乾布化御飛龍而撫物嶽

固宏基執大象以承天山齊聖壽后犯嬪主
柔賛帝謨太子諸王孝扶宸極公卿文武中
外職寮暢和平道德之風成禮樂雍熈之理
時調玉燭歳稔瓊儲百揆有倫五兵常戢龍
神警衛疫毒銷沉四靈效瑞以來儀七正循
常而合度洎諸幽顯普及飛潜咸承撫御之
仁並契華胥之俗得道之後昇入无形和與
道合眞
三光
(臣)等至心皈命日月星宫至眞大聖三光神

仙諸靈官三禮各虔誠懴謝
(臣)等伏聞天地分靈隂陽搆象顯日月星辰
之位定昏明隱見之殊七政三宫允執死生
之要文昌斗極仍司罪福之權宜罄修崇以
資邦國今謹有奉修黄籙大齋某官上爲
皇帝齎持法信敷列壇場請福希恩修齋行
道皈命
日月星宫至眞大聖三光神仙諸靈官今故
立齋燒香然燈朗耀諸天願以是功德歸流
社稷尊靈宗祧先聖霓幢羽斾超昇南極之

宫證道冲眞遊宴上清之境潜貽巨貺孚祐
皇基
皇帝曜魄齊尊玄樞薦壽御帝車而布政握
璿軸以調時皇后嬪妃耀貞䂓於女使諸王
太子濬靈𣲖於星津宰輔忠貞藩垣輯睦永
熈百度以泰萬方賔聲敎以駿奔奉琛𤦺而
麕至三光有序五緯無愆歲叶豐登俗臻康
樂飛沉動植含識有情普及幽明同昇壽域
得道之後昇入无形和與道合眞
五嶽

(臣)等至心皈命五嶽眞君飛仙眞人名山洞
府得道神仙諸靈官三禮各虔誠懴悔
(臣)等伏聞混沌旣闢群嶽裁形捧碧落以上
征𡑅黄輿而下鎭大則長離廣野舍海外之
煙霞次則衡華云亭緫寰中之秀異神仙所
宅邦國是依式陳焚祝之儀以廣休明之福
今謹有奉修黄籙大齋某官上爲
皇帝齎持法信敷列壇場請福希恩修齋行
道皈命
五嶽眞君飛仙眞人名山洞府得道神仙諸

靈官今故立齋燒香然燈玄耀諸天願以是
功德歸流社稷尊靈宗祧先聖超七域階修
之果證三天飛舉之功瑩神流火之庭御景
明霞之殿永隆鴻福欽賛龍圖
皇帝五嶽齊寧三山比壽明堯天之日月闢
禹跡之封疆儉德邁於焚裘仁煦逾於解網
后妃嬪御匡翼紫宸太子諸王敷弘景化公
卿輔弼宣至道以無爲億兆華夷樂太平而
遂性天光澄正地紀竟閑九稼惟豐五兵常
戢幽扄夜府異品殊倫咸承妙道之慈盡契

長生之域得道之後昇入无形和與道合真
水府
(臣)等至心皈命扶桑大帝暘谷神王三河四
海九江水帝十二河源水府神仙諸靈官三
禮各虔誠懴謝
(臣)等伏聞體道資靈寔惟水德禀元陽而化
育普及群形首一炁以生成旁周品物至有
九溟八海壯浮天沃日之威片葉纎莖荷潤
澤霑榮之賜玄功妙力以福邦家今謹有奉
修黄籙大齋某官上爲

皇帝按依玄式敷啓皇壇請福希恩修齋行
道皈命
扶桑大帝暘谷神王三河四海九江水帝十
二河源水府神仙諸靈官今故立齋燒香然
燈朗耀諸天願以是功德歸流社稷尊靈宗
祧先聖神遊汗漫道契希夷受祕訣於玄洲
得神珠於赤水
皇帝滄波注福碧海均年群方歡浩蕩之恩
萬國順朝宗之派后妃嬪主敷睿渥於瓊宫
太子諸王濬潢源於銀漢公卿輔弼文武職

寮申沃心潤色之䂓廣端穆澄清之化九河
薦䇿温洛彰圖天地効祥黎元蒙福旁該庶
品遐及幽津共臻道德之風常荷安貞之貺
得道之後昇入无形和與道合眞
經寳
(臣)等至心皈命
至眞无上三十六部尊經眞文寳符三禮各
虔誠懴謝
(臣)等伏聞無爲道本虚寂眞宗妙頥無言希
微詎測爰啓博弘之敎以宣祕奥之功於是

八㑹靈書九芒雲篆龍迴鳯舞初凝太漠之
中玉劄瓊篇遂刻層臺之内三十六部之廣
億千萬品之多理暢重玄義包衆妙人天宗
奉邦國遵行光
帝道而賛
皇圖散九流而康萬宇宜虔尊奉以罄齋誠
今謹有奉修黄籙大齋某官上爲
皇帝按依科式崇設壇場請福希恩修齋行
道皈命
至眞无上三十六部尊經眞文寳符諸天祕

藏十方正法侍衛經典一切靈司今故立齋
燒香然燈朗耀諸天願以是功德歸流社稷
尊靈宗祧先聖參眞紫極蛻景洪都垂祐本
枝流祥萬葉
皇帝通眞契道地久天長統萬國而混車書
洽大同而寧海嶽后妃嬪主享福紫庭太子
諸王承休皇極忠貞勲烈常勤翊賛之謀億
兆生靈克保隆平之運天元順軌覩景星瑞
日之暉地紀安貞符九稼八蠶之異幽明共
泰動植咸安海外寰中同臻道化得道之後

昇入无形和與道合眞



太上黃籙齋儀卷之四十七
















