










太上黄籙齋儀卷之一賔一
　　　　唐廣成先生杜光庭集
　第一日清旦行道儀(舊儀令齋主每日投/詞如告齋之法旣初)
　(建齋時巳投詞祈告若毎日重疊/即於禮爲繁今止一度餘日並停)
　　　衆官列位旛節香案肅整於玄師前
　　　立定
　　　唱道場衆等人各運心歸命三寳一
　　　切念
　　　華夏讃引至地戸(華夏讃出玉匱明/眞經今但用十八)
　　　(虚聲/耳)

　　　啓堂頌
勤行奉齋戒誦經制六情故得乗空飛
耀景上玉清精心奉經敎吐納鍊五神
功德冠諸天轉輪上成仙
　　　入戸呪(至地戸之左/法師宻呪曰)
四明功曹通眞使者傳言玉童侍靖玉女爲
我通達道室正神上元生炁入我身中
華夏讃引入壇昇天門上十方香(東/方)
　　　(爲/始)
　　　至御案三上香

上香宻呪
玉華散景
　　　各禮師存念如法(法師臨目存見太/上三尊乗空下降)
　　　(左右龍虎千乗萬騎三界尊靈羣眞/侍衛羅列在座乃爲弟子奏陳齋意)
　　　(次思經師侍太上之右心拜三過願/師得仙道我身昇度次思籍師次思)
　　　(度師願念如初夜法次思青雲之氣/帀满齋堂青龍獅子備守前後仙童)
　　　(玉女天仙地仙飛仙日月星宿五帝/兵馬九億萬騎監齋直事三界官屬)
　　　(羅列左右次思青炁從師肝中出如/雲之昇青龍獅子在青炁中天仙地)
　　　(仙飛仙五方五帝兵馬匝覆齋主家/大小之身又思五臟五嶽五帝如初)
　　　(夜/法)

　　　衛靈呪
　　金眞緑霞煥映三天飛雲丹霄
　　諸天控軿晨輝啓旦隂翳俱㳙
　　九㣲震空五星回旋萬仙應感
　　自然妙玄杳㝠散景分形億千
　　蒙昧光曜瑞降壇乾生死蒙恩
　　灌鍊金泉魔王恐懼合景三田
　　　鳴法鼓二十四通
　　　發爐
无上三天玄元始三炁太上老君召出(臣)等

身中三五功曹左右官使者侍香金童傳言
玉女五帝直符直日香官使者各三十六人
出當召此間土地里域眞官正神速出關啓
(臣)今正爾燒香奉爲某官某乙爲國爲家修
建無上黄籙大齋若干日夜願得太上十方
正眞生炁降流入(臣)等身中所啓速達上御
至眞无極大道玉皇上帝御前(人各/三禮)
　　　衆官長跪法師鳴法鼓二十四通出
　　　吏兵上啓
謹出(臣)等身中五體眞官功曹吏出无上三

天執法開化隂陽功曹度道消災散禍解厄
君吏各十二人岀(臣)等身中治職君吏某治
建節監功大將軍前部効功後部効殺驛庭
令驛庭丞四部監功謁者(臣)等身中仙靈直
使正一功曹左右官使者隂陽神決吏科車
赤符吏剛風騎置驛馬上章吏官各二人出
出者嚴裝顯服冠帶垂纓整其威儀直使功
曹戴通天之冠衣皂紈單衣正一功曹冠朱
陽之幘絳章單衣治病功曹冠九德之冠五
色綬命單衣腰帶虎符齊執玉版直使功曹

住立四方正一功曹住立中央治病功曹營
衛(臣)等身中左官使者建節在前右官使者
持幢在後陽神決吏立左隂神決吏立右上
部功曹住立上方中部功曹住立(臣)等身中
促氣功曹催促十方上部使者逺望上天中
部使者逺瞻八方都官使者帀遶(臣)等身郎
吏虎賁察姦鈎騎都官僕射天丁力士天騶
甲卒收氣食氣吏收神食神吏收鬼食鬼吏
收邪食邪吏收精食精吏收毒食毒吏誅符
破廟吏科車赤符吏剛風騎置驛馬上章吏

飛龍騎吏等屯住(臣)前後左右功曹使者嚴
裝事竟羅列鹵簿關啓靈寳官屬領仙監齋
君吏天師所布二十四治三十六靖廬七十
二福地三百六十名山崑崙等上宫三萬六
千神日月星宿璇璣北辰天地三界官屬君
將史兵道上二玄三元四始四面方位風炁
注炁甲子諸官君將吏考召君東九夷胡老
君南八蠻越老君西六戎氐老君北五狄羌
老君中央三秦傖老君五嶽四凟丘沼君諸
廟神所在髙山山林溪谷山林孟長十二溪

女根源本始土地之主社稷將吏一時嚴裝
與(臣)等身中功曹使者飛龍騎吏上啓
太上无極大道太上大道君太上老君太上
丈人无上玄老十方无極大道道德衆聖天
尊至眞太帝天帝天師君靈寳監齋大法師
諸官君(臣)等生長浮俗躭染囂塵三業縈牽
六情飄浪叨逢至化得遇眞師開三清衆妙
之門演八景長生之旨澄清慾海拯擢愛河
佩奉龍文秉修神籙弘道賛法佐國度人救
物立功齋戒爲本今有某官某乙上惟邦國

旁及幽明請福祈恩歸心十極請修无上黄
籙大齋伏聞三洞寳經靈仙品格无上妙法
黄籙寳壇通聖降眞法天象地保安家國君
臣蒙扶祐之恩濟抜存亡生死荷護持之力
開九龍符命則地獄清閑勑五帝威神則天
關朗晏功髙萬法澤普羣生是敢依按玄科
齎持法信香花油燭紋綵金龍効信十方盟
心三界(臣)等奉承聖敎忝職玄司凡有所祈
理冝關奏今謹洗心靜念沐浴清虚建修黄
籙大齋懴謝於三光之下若干日夜歸命至

眞爲某拔度存亡離苦昇樂和𡨚釋對解厄
消災謹上請三洞天仙兵馬飛仙兵馬地仙
兵馬眞人兵馬神人兵馬日月星宿兵馬九
宫五帝兵馬三河四海兵馬各九億萬騎監
齋直事三十二人侍香金童三十二人散花
玉女三十二人五帝直符傳言奏事飛龍騎
吏等各三十二人一合來下主爲某乙監臨
齋所上安國祚保祐羣生拔度億曽萬祖幽
魂苦爽斷絶惡對身入先明永出三途超離
五苦歸命

十方无極世界巳得道大聖衆至眞諸君丈
人乞解厄除災延生保命過度三災八難衆
惡之中保國寧家普及含識須行道事訖有
功勤者謁言仙宫功曹使者飛龍騎吏分别
關奏以時上達列啓事竟各還(臣)等身中復
於宫室須召又到一如故事(畢叩齒三通▲/液三過岀太極)
(敷齋威/儀經)
　　　各稱法位(衆官密稱/巳法位也)
上清玄都大洞三景弟子无上三洞法師奉
行黃籙大齋法師某嶽先生某帝眞人(臣)某

謹同誠上啓
虚无自然元始天尊无極大道太上大道君
太上老君髙上玉皇十方巳得道大聖衆至
眞諸君丈人三十二天帝君玉虚上帝玉帝
大帝東華南極西靈北眞玄都玉京金闕七
寳玄臺紫微上宮靈寳至眞明皇道君三十
六部尊經玄中大法師三界官屬一切具靈
(臣)等億劫良因生值大化玄眞啓拔得處玄
門三師盟授三寳眞經法應度人九萬九千
位登至眞而功微德簿未能自仙乗愆蹈過

荏苒塵寰但受法之初盟告三界約當度人
濟物立功爲先凡所歸依理冝關奏今奉詞
旨敢不上聞
　　　讀詞
案如詞言實惟䖍懇齋主以宿承福慶擢品
人倫爲國爲家思崇福祉仰慮億曽萬祖十
世神儀處世之時過尤増積輪迴長夜解拔
無由欲報洪恩昊天罔極伏聞虚无大道覆
育羣生无上法王諸天大聖垂慈救之澤啓
黄籙之科懴謝十天披心八極丹誠歸向萬

罪蠲消謹依玄科奉齎金龍紋繒本命之信
香花油燭表信効誠請拔存亡以祈玄祐(臣)
等謹爲澄神靜念滌慮𡨋心依黄籙簡文靈
仙科典超度存殁敷建靈壇四界八極法天
象地立齋行道燒香然燈披明眞玉匱之文
破幽夜泉扄之苦拔除罪網拯濟迷津以今
清旦行道初捻上香供養至眞无上道寳歸
身歸神歸命大道(臣)等首體投地歸命
太上三尊以是功德奉福齋主某家億曽萬
祖一切靈儀解脫三途超離六趣度十方世

界苦惱之根出入門幽曠塗炭之境託影玉
城遊神紫闕寳林彌覆功德熏修早入慧源
克成仙道今故燒香自皈依師尊大聖衆至
眞之德得道之後昇入无形與道合眞
二捻上香供養至眞无上經寳歸身歸神歸
命大道(臣)等首體投地歸命
太上三尊以是功德奉福
宗祧先聖社稷尊靈鳳曆悠長龍圖永固
皇帝聖躬納祐國祚延洪化被華夷功髙軒
燧皇后坤儀並著母德遐宣太子諸王承乾

繼聖公卿臣佐中外職寮潤色帝猷恢弘大
業億兆臣庶各保物冝惟孝安家惟忠報國
周天分地擊壤安歌祅孽不興榖稼時稔九
圍共▲四海同文學道門人隱居林澤宣道
賛法勇猛精勤得一冲眞通玄合道今故燒
香自歸依師尊大聖衆至眞之德得道之後
昇入无形與道合眞
三捻上香供養至眞无上師寳歸身歸神歸
命大道(臣)等首體投地歸命
太上三尊以是功德歸流奉福齋主某巳身

親姻各使神安體豫罪滅災消憂患不侵夢
寤眞正轉其報質遂等金姿延其促齡方成
乆視少私寡欲行合自然貴而不驕富而知
足六親長㓜九族宗姻永保利貞同居勝善
運心同義咸享福縁水陸飛沉有情含識九
幽五道六趣三途離苦生天和𡨚釋對得度
三災萬禍刑厄之中福業普興善功昭著今
故燒香自歸依師尊大聖衆至眞之德得道
之後昇入无形與道合眞
　　　禮方(隨方懴悔二十方或/都懴五叚儀出下卷)

　　　各思九色圓象嚥液命魔宻呪(法師/立鬼)
　　　(門之上都講立天門之上法師存日/月及項後九色圓光映照内外如存)
　　　(神圖訣畢叩齒/三通宻呪曰)
黄中䇿炁斬祅宗察制强精㫁邪翁太上有
命太上房急召北帝詣玉宫受承威令宣魔
王五帝蓊鬱與命衝祕藏玉文方就隆三天
運明六天運终賢者哉(此呪宻念不得令巳/耳聞違之有咎責愼)
(之愼/之)
　　　歩虚旋遶
旋行躡雲綱乗虚歩玄紀吟詠帝一尊

百關自調理俯命八海童仰携髙仙子
諸天散香花蕭然靈風起宿願定命根
故致標髙擬歡樂太上前萬劫猶未始
　　　又
嵯峨玄都山十方宗皇一岧岧天寳臺
光明焰流日煒燁玉林華蒨璨耀朱實
常念餐元精鍊液固形質金光散紫微
窈窕大乗逸
　　　又
　仰存太上華景秀丹田左顧提鬱儀

右盻携結璘六度觀梵行道德隨日新
宿命積福應聞經若至親天挺超世才
樂誦希微篇冲虚太和氣吐納流霞津
胎息靜百關寥寥究三便泥丸洞明鏡
遂成金華仙魔王敬受事故能朝諸天
皆從齋戒起累功結宿縁飛行凌太虚
提携髙上人
　　　三啓
樂法以爲妻愛經如珠王持戒制六情
念道遣所欲淡泊正氣停蕭然神靜黙

天魔並敬護世世享大福
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位某謹同誠上啓

太上无極大道元始天尊太上大道君太上
老君十方无極大道道德衆聖天尊至眞太
帝天帝三十六部尊經玄中大法師上相上
宰四司五帝三界官屬一切眞靈(臣)等陶質
二儀植因萬劫叨承道化未悟至眞徒以偑
奉玄經宗修祕於功未加於動植過已積於
丘林常懼運終受責幽夜而告盟之日以弘
濟爲先宣道度人佐國行化冀伸微效以副
元慈今齋主皈命上眞䖍誠大道上惟國祚
爰及存亡報君親煦育之恩念幽夜輪迴之

苦齎持信誓崇建道場謝巳往之愆瑕所將
來之福祉翹懃懇欵敢不上聞是用率勵法
徒按依科格施壇列纂法地象天𤁋懇上玄
㝠心至聖伏冀虚无大道寥廓髙尊憫鑒丹
誠滂流玄澤勑四司五帝三界威靈垂變化
之功拂煙雲而降祉播昭彰之力隨祈懴以
齊臨開重泉積夜之庭釋幽獄窮魂之苦出
離隂府超翥天衢悟法聞經參玄證道齋主
某家九親眷屬過往見存三業罪消六塵障
滅天羅地網不爲三命之災暗曜明星永息

五行之厄神眞祐護福壽増延上冀國祚無
疆帝圖永鎭聖躬萬壽比山嶽以巍峩睿澤
滂流配滄溟而浩蕩萬方柔順八極昭融三
光循▲於元天百榖滋豐於率土境無烽燧
俗有謳歌天下太平羣生遂性洎諸幽顯普
及沉潜齊陟眞階俱昇福岸上明
天尊廣濟之澤下副(臣)等歸命之誠謹啓以
聞
　　　發念
一念天地交泰二念日月貞明三念隂陽順

序四念國土安寧五念帝王景祚六念宰輔
忠貞七念萬姓安樂八念百穀豐盈九念幽
途離苦十念大道興行
　　　復爐
香官使者左右龍虎君侍香諸靈官當令(臣)
行道之所自然生金液丹碧芝英百靈衆眞
交㑹在此香火爐前十方仙童玉女侍衛香
煙傳奏(臣)向來所啓徑達
至眞无極大道玉皇上帝御前(禮三/拜)
　　　出堂頌

夙世恩德報道心超然發身飛昇仙都七祖
咸解脫
　　　出戸呪(法師於地戸叩/齒三通呪曰)
出隂入陽萬神開張關啓事畢請閉皇房侍
靖玉女明備神宮(畢便出戸/右几先出)
　　　回師
　　　監齋紏過
　　　朝儀事畢衆官普揖

太上黄籙齋儀卷之一











