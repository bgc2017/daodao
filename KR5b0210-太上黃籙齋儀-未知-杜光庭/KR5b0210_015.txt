










太上黄籙齋儀卷之十五
　　　　唐廣成先生杜光庭集
　特勑爲臣下消災落景行道
　　　入戸
　　　衛靈
　　五星髙曜瑞炁飛浮元始集神
　　天地交周玉符寳節嘯命微幽
　　擲火揚威奸凶無留萬魔振伏
　　紛葩却消摧怪伐惡道炁同流
　　神光照夜隂翳俱收萬神降格

　　扇景乗飈羣生咸遂惠遍神州
　　　鳴法鼓二十四通
无上玄元太上道君召出(臣)身中三五功曹
左右官使者侍香金童傳言散花玉女五帝
直符直日香官各三十二人出出者嚴裝關
啓玄壇天帝神君當召此間土地里域眞官
正神以今奉爲入意祈恩玉闕進拜丹書願
得玉清道炁靈寳妙光下降流入(臣)等身中
即使紫精鬱勃玉關開明五老輔根萬帝攝
眞體圓珠映乗景𩥵宸金光煥赫御炁上清

令(臣)所啓速達徑御
太上无極大道無形無名虚无自然金闕玉
陛下
神霄九宸上帝御前
　　　各稱法位
上清玄都太洞三景弟子无上三洞法師奉
行黄籙大齋消災法事某嶽先生某帝眞人
(臣)某等同誠上啓
虚无自然元始天尊无極大道太上大道君
髙上大道金闕玄元天皇大帝太上老君昊

天玉皇上帝十方巳得道大聖衆至眞諸君
丈人三十六天帝君玉虚上帝玉帝大帝東
華南極西靈北眞玄都玉京金闕七寳玄臺
三界官屬一切眞靈(臣)等夙以鴻因獲逢玄
化三洞布弘慈之訓普福人天四明開廣濟
之科顯資邦國是以玉書演與金簡詮功惟
感必通有祈咸應況乎事形帝命念屬震襟
恩重君臣誠希福祐是敢考洞玄之典式按
靈寳之文儀率勵法流精修齋直虔奉詞旨
敢不上聞

皇帝青詞謹當宣奏
　　　讀詞
按如詞言理宜關奏
皇帝以某官五行倚伏有否塞之期三命運
行有興衰之理值茲厄㑹深軫睿慈備内府
之香花慿上清之科品俾崇齋福恭啓壇場
質龍綵以盟心資蘭炷而馳懇八鸞十鶴期
肸蠁以來儀鳯磬龍煙必虚徐而上達以今
落景行道請法衆等運茲初捻上香
願此香煙騰空徑上供養

无上至眞道寳(臣)等歸身歸命首體投地仰
依
太上三尊願以是功德歸流
聖朝宗廟社稷尊靈宴景太虚凝神丹闕羽
旂翠葆陪萬聖以朝元玉䈎金枝越千齡而
受福祚隆周卜地廣堯封八表咸寜羣生常
泰今故燒香自歸依
師尊大聖衆至眞之德得道之後昇入无形
和與道合眞
以今落景行道請法衆等運茲二捻上香

願此香煙騰空徑上供養
无上至眞經寳(臣)等歸身歸命首體投地仰
依
太上三尊願以是功德歸流
皇帝伏冀鎭元靈䇿㑹玉斗之威神丹籙寳
章召瓊宫之寮屬増崇
帝祚延永
聖年與辰極以齊安共日華而同照皇后龜
臺並列鶴壽彌長太子諸王擁洪休而奉聖
六宫百辟扶

皇極以承榮萬宇咸康普天均福今故燒香
自歸依
師尊大聖衆至眞之德得道之後昇入无形
和與道合眞
以今落景行道請法衆等運兹三捻上香
願此香煙騰空徑上供養
无上至眞師寳(臣)等歸身歸命首體投地仰
依
太上三尊願以是功德歸流十極九㝠諸天
諸地玄風所扇道化所覃幽顯俱榮人天同

福某官九玄七世乗善貺以登眞外族内姻
荷神功而契道積瑕消蕩衆厄蠲除年禄遐
長福善臻萃今故燒香自歸依
師尊大聖衆至眞之德得道之後昇入无形
和與道合眞
　　　禮方
　　　懴悔
　　　三啓
大道洞玄虚有念無不契錬質入仙眞
遂成金剛體超度三界難地獄五苦解

悉歸太上經靜念稽首禮
　　　三禮
　(臣)等至心稽首禮
太上无極大道
　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位
　(臣)某等謹重上啓

太上无極大道元始天尊太上大道君太上
老君十方无極大道道德衆聖天尊至眞太
帝天帝三十六部尊經玄中大法師天師君
玉輔上宰四司五帝三界官屬一切眞靈(臣)
等伏聞道化玄微髙處九清之上神功招著
流于八極之中若影響之相符由感通而咸
應凡情上達玄貺必通況乎發自宸衷形于
帝念欲佇隨機之福以彰允契之靈大道衆
尊必孚嘉祐
皇帝以某官禀神二象凝炁三靈隂陽有昇

降之殊凶吉有推遷之理值兹厄㑹用軫憂
勒爰命精誠式陳齋告所冀青詞上御諸天
迴濟護之仁朱表昇聞萬聖降舒榮之澤勑
四司五帝詔三界十方開紫陽上宫下九龍
符命爲某官解前𡨚宿債原往釁深瑕除罪
對之書落考延之簡錫延長之祚迴短促之
期三命五行天文地紀一切災厄咸賜蕩除
使禄祚惟新年壽増益神炁興盛衰咎蠲消
九祖七玄生天受福上願天元昭朗地載安
貞三光有壁合珠連八表無祅風沴氣寳圖

隆固
聖壽延洪方目將軍擲火鈴而掃氛霧厖眉
御史揮紫筆而紀休禎皇后嬪妃常承景祐
諸王太子共履殊祥明廷多謇正之臣邊徼
息烽煙之備調和玉燭豐積瓊儲億兆歡康
寰瀛靜謐洎乎隂陽主宰川嶽龍神翊賛昌
時昭宣道化三塗九夜六趣殊倫共荷齋功
咸臻福岸上明
天尊六慈之澤允副
皇帝𧆛奉之誠謹啓

　　　發願
一願乾坤明素二願氣象清玄三願聖君萬
壽四願化洽八埏五願天垂甘露六願地發
祥煙七願四時應候八願萬物生全九願家
多孝悌十願國富才賢十一願齋功廣被十
二願善瑞曰臻
　　　復爐
香官使者左右龍虎君侍香諸靈官當今(臣)
朝元之所自然生金液丹碧芝英百靈衆眞
交㑹在此洞案爐前令(臣)體耀金輝斬伐胞

根七玄拔擢百關備仙解除死籍宴坐泥丸
東華紀字䇿景虚玄十方仙童玉女接侍香
煙傅(臣)向來所啓之言速達徑御
太上无極大道無形無名虚无自然金闕玉
陛下
神霄九宸上帝御前
　　　出戸


太上黃籙齋儀卷之十五











