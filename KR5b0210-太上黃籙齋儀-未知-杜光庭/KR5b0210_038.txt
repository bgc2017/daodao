










太上黄籙齋儀卷之三十八王四
唐廣成先生杜光庭集
遷拔中分行道
入尸
各禮師存念如法
衛靈
丹靈朱火炎霞激風赤輪剛運
天光八衝迸威包羅交變萬方
流金豁落羣魔滅蹤辟奸破妖
明耀元功金符召制躡雲䇿龍

謡歌慶㑹散花太空神化冥運
四極安隆伏御帝前罔有不恭
鳴法鼓二十四通
无上玄元太上道君召出(臣)身中三五功曹
左右官使者侍香金童傳言散花玉女五帝
直符直日香官各三十二人出出者嚴裝關
啓玄壇天帝神君當召此間土地里域眞官
正神臣今行道謹奏爲入意願得玉清道炁
靈寳妙光下降流入(臣)身中令(臣)所啓速逹
太上无極大道虚无自然金闕玉陛下

各稱法位
具位(臣)某等謹同誠上啓
虚无自然元始天尊无極大道太上大道君
太上老君髙上玉皇十方巳得道大聖衆至
眞諸君丈人三十六天帝君玉虚上帝玉帝
大帝東華南極西靈北眞玄都玉京金闕七
寳玄臺紫微上宫靈寳至眞明皇道君三十
六部尊經玄中大法師三界官屬一切眞靈
(臣)等夙承玄運獲履法門窺眄靈章遵行科
典所宜棲身巖谷遁跡靈泉擺落塵誼精修

祕妙而至眞慈育以濟物爲先大道度人以
立功爲本宜申拯救普及幽明況有請祈理
難𥨊絶今奉詞旨敢不上聞
讀詞
按如詞言志希開濟緬茲幽夜義在憫傷竊
惟大象分形禀生毓質乗和委順體地法天
虚白難全機縁易惑識塵流蕩幻境推遷犯
誤旣多罪條無量沉流永夜億劫難原唯託
熏修冀其昇濟是敢披心三洞歸命諸天黄
籙開懴拔之科玄都有遷神之品式慿虔潔

庶贖愆瑕各運丹心用祈禎祐以今中分行
道請法衆等運茲初捻上香
願此香煙騰空徑上供養
无上至眞道寳(臣)等歸身歸命首體投地仰
依
太上三尊願以是功德歸流社稷尊靈宗祧
先聖昇遊眞境超證仙階宴處南宫流祥北
闕
帝圖延永
聖壽遐長被聲敎於八溟混車書於萬國今

故燒香歸依
師尊大聖衆至眞之德得道之後昇入无形
和與道合眞
以今中分行道請法衆等運茲二捻上香
願此香煙騰空徑上供養
无上至眞經寳(臣)等歸身歸命首體投地仰
依
太上三尊願以是功德歸流齋主某家九世
七玄億曽萬祖出幽隂之域昇清淨之鄉受
福朱陵錬神丹霍亡靈冥識蕩滌宿瑕罪簡

落名青宫列籍超離苦趣解釋幽牢得昇長
樂之庭克證無爲之果今故燒香歸依
師尊大聖衆至眞之德得道之後昇入无形
和與道合眞
以今中分行道請法衆等運茲三捻上香
願此香煙騰空徑上供養
无上至眞師寳(臣)等歸身歸命首體投地仰
依
太上三尊願以是功德歸流齋主某家眷屬
親縁同資勝福禄延壽永罪滅災祛廣及羣

生遐周有識俱登壽域共沐玄慈今故燒香
歸依
師尊大聖衆至眞之德得道之後昇入无形
和與道合眞
禮方
懴悔
各思九色圖象嚥液命魔宻呪
歩虚旋遶
旋歩雲綱上天風颯爾吹飄𥚑凌斗柄
秉笏揖參旗獅子㗸丹綬麒麟導翠輜

飛行周八極幾見發春枝
緑䰅巍丹幘青霞絡羽衣晨趋陽德舘
夜造月華扉搏弄周天火韜潜起陸機
玉房留不住却向九霄飛
水噀魔宫懾燈開夜府明九天風靜黙
四極炁澄清嘯詠朱陵府翺翔白玉京
至誠何以祝國祚永安寧
三禮
(臣)等至心稽首禮
太上无極大道

(臣)等至心稽首禮
三十六部尊經
(臣)等至心稽首禮
玄中大法師
重稱法位
具位(臣)某謹重伸上啓
太上无極大道元始天尊太上大道君太上
老君十方无極大道道德衆聖三十六部尊
經玄中大法師上相上宰四司五帝三界官
屬一切眞靈(臣)聞至聖垂慈開八門而拯苦

眞經演化布三洞以度人惠溥幽明澤周天
地得縁斯旨遂罄丹誠弘道立功用禆明訓
齋主某以亡靈陶形夐古禀氣初天從無始
以來洎于今日隨化機之運惑夢境之中六
識起塵十纏迷性易生罪咎旋積過尤或犯
觸眞靈或旁干禁忌上違天道下爽地冥或
故殺誤傷貪財害義虧慈讓之德失禮樂之
和侵暴生靈損傷物命罪結三官之府名遍
五帝之司身殁以來慮成報對或隂關拘滯
或異趣飄淪長夜冥冥無由濟拔是敢束心

禱福瀝懇祈天紋繒效請命之儀龍綵備遷
神之信然九幽神燈照燭長夜禮十方睿號
開濟重隂上告諸天下關諸地及五嶽羅酆
之境三塗六趣之鄉惠露息於焦勞慈風蠲
其熱惱使𡨚仇和釋債訟消平焚黒簿於酆
山刻丹篇於南極千愆萬過咸賜蕩除錬神
流火之庭瑩魄少隂之闕上生仙品乗化天
衢然願三景著明二儀交泰五兵戢息百榖
滋豐天祚遐長聖壽延永龍神幽賛風雨均
調蠢𩔖有生咸蒙全育某家存亡受福眷屬

沾榮泉府冥津並登眞果上明
天尊大慈之澤下副(臣)等歸命之誠謹啓以
聞
發願
願大道淡泊虚无安閑空寂澄清自居廣
開法門敎導頑夫皆蒙惠澤精苦自修預
以同學普得昇虚與天相保長存無憂
二願諸天結炁澄清髙虚廣覆保眞固靈氣
候調節四運和平國安民豐普天閑寜廣
濟一切惠達有生保天長存億劫不傾

三願土地覆載無窮安平不陷海淪不崩保
鎭家國兆民興從養生安死惠周十方禾
稼滋植營運日豐咸得厚載萬𩔖皆從
四願日月二景髙明無有薄蝕虧盈安清光
照諸天洞消暗冥保固劫運世祚和平普
加潤澤惠灑衆生
五願星辰與日月齊光轉燭照耀朗映十方
各安其位經緯直行保鎭家國無有災傷
四海寧一普天興昌
六願四時隨節推遷景氣和調無有災患疫

毒消滅普天安平五榖豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普濟羣生人同劫年
八願風雨流灑無窮普加施泄受其發揚萬
物滋生國儲民豐
九願五嶽各安其方巍巍包藏長爲仙宫安
鎭國祚保天無終護度一切莫不仰宗
十願江海蕩蕩無極含容恢廓無細不植淵
奥柔惠潤加蠕息天人獲慶年同劫石

十一願帝王國主日昌四鎭安睦兵革不揚
天人歌唱吉應來翔敷敎濟濟威化揚揚
兆庶稱慶長樂未央
十二願蝖飛蠢動巳生未生咸蒙安全普得
生成皆見元氣受陽之形草木果林經冬
不零一切濟度靡不鮮榮和與道合眞
復爐
香官使者左右龍虎君侍香諸靈官當令(臣)
行道之所自然生金液丹碧芝英百靈衆眞
交㑹在此香案爐前令(臣)學道得道求仙得

仙十方仙童玉女接侍香煙傳(臣)向來所啓
之言速達徑御
太上无極大道虚无自然金闕玉陛下
出戸
太上黄籙齋儀卷之三十八
















