










太上黄籙齋儀卷之二賔二
　　　　唐廣成先生杜光庭集
　第一日中分行道
　　　入戸
　　　各禮師存念如法
　　　衛靈
　　謡歌空洞帝君守壇五帝校録
　　受符三官備衛四門束魔去姦
　　流鈐擲火除穢焚殘身佩金書
　　錬液芝顔玄虚素合心動三關

　　騎龍跨鶴控虬乗鸞衆星守舍
　　千魔不干道炁常存萬仙永安
　　　鳴法鼓二十四通
无上三天玄元始三炁太上老君召出(臣)等
身中三五功曹左右官使者侍香金童傳言
玉女五帝直符直日香官各三十六人出當
召此間土地里域眞官正神速出關啓(臣)今
正爾燒香奉爲某官某乙爲國爲家修建无
上黄籙大齋若干日夜願得太上十方正眞
生炁降流(臣)等身中所啓速達上御

至眞无極大道玉皇上帝御前
　　　各稱法位
上清玄都弟子(臣)某等同誠上啓
虛无自然元始天尊无極大道太上大道君
大聖祖髙上大道金闕玄元天皇大帝太上
老君太上丈人无上玄老十方巳得道大聖
衆至眞諸君丈人三十六天帝君玉虛上帝
玉帝大帝東華南極西靈北眞玄都玉京金
闕七寳玄臺紫微上宮靈寳至眞明皇道君
玄中大法師三界官屬一切眞靈(臣)聞至道

圓通天眞廣濟垂敎於希夷之表融神於造
化之前籠萬有以陶鈞御三乗而啓導聖人
貽則上士勤修佐國化人以慈爲本(臣)獲依
祕妙叨佩正眞過積丘陵功無塵露誠冝循
省以自檢修而受法之初告盟之始玄科有
約濟物爲先凡所叩祈理冝關奏況奉詞旨
敢不上聞
　　　讀詞
按如詞旨誠切修崇爲國爲家並兼存殁謹
依科法䖍立壇場然燈燒香轉經行道冀因

精懇俾獲感通以今中分行道運兹初捻上
香歸身歸神歸命
大道(臣)等首體投地歸命
太上三尊願以是功德先資宗廟社稷尊靈
宴處玉清流祥寳祚二儀齊永萬國朝宗
皇帝繼聖禹湯躡蹤軒皥壽延北極祚等東
溟妃后諸王輔成睿化賢臣良佐匡枯丕圖
偃革垂紳克昌道運今故燒香自歸依
師尊大聖衆至眞之德得道之後昇入无形
與道合眞

以今中分行道運兹二捻上香歸身歸神歸命
大道(臣)等首體投地歸命
太上尊經願以是功德歸流齋主某家九祖
神儀七玄幽識超離隂府遊神碧落之天昇
度寒庭蛻質丹陵之境今故燒香歸依
師尊大聖衆至眞之德得道之後昇入无形
與道合眞
以今落景行道運兹三捻上香歸身歸神歸命
大道(臣)等首體投地歸命
太上三師願以是功德徧及羣生遐均有識

俱超昏滯咸契正眞齋主某家九親族屬惟
新景福克荷神功壽禄内延災凶外息三塗
九夜六趣四生同沐
玄恩普霑
眞祐今故燒香歸依
師尊大聖衆至眞之德得道之後昇入无形
與道合眞
　　　禮方
　　　懴悔
　　　歩虚

旋行躡雲綱乗虚歩玄紀吟詠帝一尊
百關自調理俯命八海童仰携髙仙子
諸天散香花簫然靈風起宿願定命根
故致標髙擬歡樂太上前萬劫猶未始
　　　三啓三禮
　(臣)等至心稽首禮
太上无極大道
　(臣)等至心稽首禮
三十六部尊經
　(臣)等至心稽首禮

玄中大法師
　　　重稱法位
上清玄都弟子(臣)某等重伸上啓
太上无極大道至眞无上三十六部尊經天
尊至眞大帝天帝玉輔上宰四極眞人玄中
大法師三界内外一切眞靈(臣)以兆刧植因
億齡傳慶叨逢妙化幸造法門披盻眞經探
求聖旨竊聞祈眞降聖必在立功佐國濟時
所冝弘化宣揚要道敷賛玄科齋戒以逹眞
靈精誠以祈福祐今齋主某志惟修奉冀感

禎祥瀝懇玄壇冥心紫府所冀
天尊大聖
太上衆眞下納精䖍廣垂福祉使
帝圖悠久
聖暦遐延文軌大同梯航畢集星辰合度風
雨順時兵革不興休禎允萃元臣良佐齊八
極以増齡内屏外藩並九河而注福光宣舜
日雲薦尭階雨露灑於九圍禎貺覃於萬國
齋主家幽明蒙惠存殁咸安開玉暦以増年
續金編而紀善六親和泰衆美同臻下及三

塗旁該庶𩔖寒庭長夜之境酆都地獄之中
覩太上之慈光沐天眞之法力並蒙開度俱
出幽沉蠢動生靈飛潜異質道風遐扇惠雨
普霑盡獲安寧克登壽域上明
天尊廣濟之施下副(臣)等歸命之誠謹啓以
聞
　　　發願
一願大道淡泊虚无安閑空寂澄清自居廣
　開法門敎導頑夫皆蒙惠澤精苦是修預
　以同學普得昇虚與天相保長存無憂

二願諸天結炁澄清髙虚廣覆保眞固靈氣
　候調節四運和平國安民豐普天閑寧廣
　濟一切惠逮有生保劫長存億劫不傾
三願土地覆載無窮安平不陷海淪不崩保
　鎭家國兆民興從養生安死惠周十方禾
　稼滋植營運日豐咸得厚載萬𩔖皆從
四願日月二景髙明無有孛蝕虧盈安清光
　照諸天洞消暗冥保固劫運世祚和平普
　加潤澤惠灑衆生
五願星辰與日齊光轉燭照耀朗映十方

　各安其位經緯直行保鎭家國無有災傷
　四海寧一普天興昌
六願四時隨節推遷景炁和調無有災患疫
　毒消滅普天安平五榖豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安

　鎭國祚保天無終護度一切莫不仰宗
十願江海蕩蕩无極含容恢廓無細不植淵
　奥柔惠潤加蟠息天人獲慶年同劫石
十一願帝王國土日昌四鎭安睦兵革不揚
　天人歌唱吉應來翔敷敎濟濟威化洋洋
　兆庶稱慶長樂未央
十二願蝖飛蠢動巳生未生咸蒙安全普得
　生成皆見元炁受陽之形草木果林經冬
　不零一切濟度靡不鮮榮和與道合眞
　　　復爐

香官使者左右龍虎君侍香諸靈官當令(臣)
行道之所自然生金液丹碧芝英百靈衆眞
交㑹在此香火爐前令修齋弟子某存亡受
福幽顯霑恩十方仙童玉女侍衛香煙傳奏
(臣)向來所啓速達徑御
至眞无極大道玉皇上帝御前
　　　出戸


太上黄籙齋儀卷之二











