










太上黄籙齋儀卷之三十六王二
唐廣成先生杜光庭集
普度幽魂遷拔落景行道
入戸
各禮師存念如法
衛靈
五星髙曜瑞炁飛浮元始集神
天地交周玉符寳節嘯命微幽
擲火揚威奸凶無留萬魔振伏
紛葩却消摧怪伐惡道炁同流

神光照夜隂翳俱收萬仙降格
扇景乗飈羣生咸遂惠遍神州
鳴法鼓二十四通
无上玄元太上道君召出(臣)身中三五功曹
左右官使者侍香金童傳言玉女五帝直符
直日香官各三十二人出出者嚴裝關啓玄
壇天帝神君當召此間土地里域眞官正神
急上關啓(臣)今奉爲入意以今朝元行道願
得玉清道炁靈寳妙光下降流入臣等身中
即使玄壇清淨内外成眞天無氛穢地絶妖

塵琳琅振響十方肅清萬魔不干眞誠上徹
令(臣)所啓速達徑御
太上无極大道至眞玉皇上帝御前
各稱法位
上清玄都某嶽先生(臣)等同誠上啓
虚无自然元始天尊无極大道太上王晨道
君太上老君无上玄老十方巳得道大聖衆
至眞諸君丈人三十六天帝君玉虚上帝玉
帝大帝東華南極西靈北眞玄都玉京金闕
七寳玄臺紫微上宫靈寳至眞明皇道君三

十六部尊經玄中大法師三界官屬一切眞
靈(臣)等宿植良縁遭遇玄化生成羣有濟拔
幽沉叨奉師資佩三清之祕籙叅承玄旨諷
三洞之眞經品列仙階名昇玉簡未能陶神
瑩骨絶跡冲襟空依衆妙之門多犯明眞之
律向以受法之日申盟五帝告誓三官濟度
天人弘賛家國凡有禱請理合申陳今奉懇
誠固難遏絶所承詞旨敢不上聞
讀詞
按如詞懇理濟幽明伏念齋主某以歷功功

深諸天善勝仰自然之道化奉无極之元尊
匡國致君愛親事長弘救拔之深旨憫沉滯
之幽魂惻隱興懷隳傷寫志遵憑聖敎以報
大恩披黄籙典章啓玄壇階級崇嚴鎭綵恭
獻香花吿三官五帝之靈朝金闕玉房之聖
(臣)等依經修奉禀戒精嚴滌慮凝神洗心注
念以今落景行道請法衆等運茲初捻上香
願此香煙騰空徑上供養
无上至眞道寳(臣)等歸身歸命首體投地仰
依

太上三尊願以是功德上資
皇家宗社九廟威靈德契無爲功宣有截
皇帝龍圖永固鳯曆彌昌混一車書和同海
嶽兆民攸賴百度惟貞德化昭宣奕葉繁茂
萬方寧謐九曜髙明遁跡修眞師宗父母咸
遊八極早翥三清今故燒香歸依
師尊大聖衆至眞之德得道之後昇入无形
和與道合眞
以今落景行道請法衆等運兹二捻上香
願此香煙騰空徑上供養

无上至眞經寳(臣)等歸身歸命首體投地仰
依
太上三尊願以是功德奉福齋官九玄七祖
往逝神儀判除奪紀之名增益記功之簡昇
眞仙境流慶子孫長居得一之貞揚名後世
永懋持三之寳服訓前脩今故燒香歸依
師尊大聖衆至眞之德得道之後昇入无形
和與道合眞
以今落景行道請法衆等運茲三捻上香
願此香煙騰空徑上供養

无上至眞師寳(臣)等歸身歸命首體投地仰
依
太上三尊願以是功德恩流庶品福被萬民
咸遂生成各均利濟爰及蓬飄旅魄浪泛遊
魂罹八難之深殃脫九幽之極苦未除黒簿
莫記丹書咸願慈尊降垂靈貺命天官而緫
録勑地府以全收皆赴壇筵盡霑救度永離
惡趣俱植善根託䕃人天受生快樂今故燒
香歸依
師尊大聖衆至眞之德得道之後昇入无形

和與道合眞
懴悔
三啓
大道洞玄虚有念無不契鍊質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等至心稽首禮
太上无極大道
(臣)等至心稽首禮

三十六部尊經
(臣)等至心稽首禮
玄中大法師
重稱法位
上清玄都某嶽先生(臣)等重啓
太上无極大道元始天尊太上玉晨道君太
上老君十方至眞大聖太一天尊太帝天帝
三十六部尊經玄中大法師三界應感一切
眞靈(臣)等獲以凡微叅奉大道三師盟授三
寳眞經供養尊禮以求所願荷恩崇重喜懼

交襟(臣)等受法之日約當宣揚正化開度幽
明凡有所陳理宜關奏以齋官弟子某任居
分閫位重鈞衡佐道立功弘善賛法竊覩近
年之内封域之中俗值凶荒人罹災沴雖時
無旱勞而氣有愆調貧病札瘥飢羸歉厄悠
悠生聚坐被中傷惴惴黎元多成困斃以致
形骸未保性命不全老㓜嬰痾死亡桄藉且
人之處世頃刻一生電逝風馳固難長保所
殁之者其例甚多或有事主忘軀報君盡節
死於陣敵不顧生全或經販求財死於貪利

或干名侚禄殁於求榮或禀性頑凶行心險
詐恩不及物惠不及人僻差居懷𥚹躁成性
偶有疾苦無人供承一旦嬰痾遂至困劇或
飢寒逼迫内外侵傷殍死路歧無人收拾或
猪拖狗拽或䑕喫蟲餐生困路途死塡溝壑
或風吹日曬或兩洗霜侵莫覩肌膚空殘骸
骨或手足不具或頭脚都無零落尸形甚可
悲念今則併令捃拾共爲埋豈别女男不
分老小免今暴露咸得蓋藏況以大敎之中
慈悲爲本務先掩蔽理切傷嗟又先聖運心

儒宗制禮起封種柏猶防地媪之侵欺掩骼
埋胔免起生人之嗟嘆蓋欲使生者和泰殁
者安全豈時數之使然亦正理之所致内懷
憂痛外切愍傷是以詣某處備玄門齋醮仰
申懴謝上聞於三十六天廣徧歸依普告於
十方世界伏冀至眞衆聖
元始髙尊勑三官五帝之司告六趣九幽之
内盡加渥澤咸使安貞赦生前殁後之愆釋
考貴憂勞之苦沐浴天澤洗滌幽隂錬度形
魂出離罪惱生者必蒙其濟祐死者咸契於

往生齋主某特爲瘞藏共爲塋塚各安其所
並保其宜速遂往生勿爲留滯然願四時和
傷六氣均調物泰人安時寧俗阜至於茫茫
之夜府常垂懴拔之縁杳杳之天堂果叶安
貞之願上明
天尊大慈之澤下副(臣)等歸命之誠謹啓以
聞
發願
一願大道流行普天懷德二願一切有生咸
皆悟道三願九夜幽魂一時解脫四願孤爽

無依咸得受生五願天下太平五榖豐登六
願臣忠子孝君仁父慈七願四海通同𡨚親
和釋八願潜胞處卵咸得生成九願積疾新
痾旋即痊愈十願孤露衆生豐衣足食
復爐
香官使者左右龍虎君侍香諸靈官當今(臣)
朝元之所自然生金液丹碧芝英百靈衆眞
交會在此香火洞案爐前今(臣)學道得道求
仙得仙齋主獲福幽顯沾恩十方仙童玉女
侍衛蘭煙傳(臣)向來所啓速逹徑御

太上无極大道至眞玉皇上帝御前
出戸



太上黄籙齋儀卷之三十六





