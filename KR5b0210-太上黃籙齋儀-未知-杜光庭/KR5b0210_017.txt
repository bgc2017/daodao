










太上黄籙齋儀卷之十七
　　　　唐廣成先生杜光庭集
　特勑爲臣下遷拔中分行道
　　　入戸
　　　各禮師存念如法
　　　衛靈
　　丹靈朱火炎霞激風赤輪剛運
　　天光八衝迸威包羅交變萬方
　　流金豁落羣魔滅蹤辟姦破妖
　　明耀元功金符召制躡雲䇿龍

　　謡歌慶㑹散花太空神化冥運
　　四極安隆伏御帝前罔有不恭
　　　鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴装闢啓玄壇天帝神君當召此間土地里
域眞官正神急上關啓(臣)今奉爲入意以今
朝元行道願得玉清道炁靈寳妙光下降流
入(臣)等身中即使玄壇清淨内外成眞天無

氛穢地絶妖塵琳琅振響十方肅清萬魔不
干眞誠上徹令(臣)所啓速達徑御
太上无極大道至眞玉皇上帝御前
　　　各稱法位
上清玄都弟子(臣)某等同誠上啓
虚无自然元始天尊无極大道太上大道君
髙上大道金闕玄元天皇大帝太上老君昊
天玉皇上帝十方巳得道大聖衆自然至眞
靈寳天尊隨機赴感救苦天尊至眞諸君丈
人三十六天帝君玉虚上帝玉帝太帝東華

南極西靈北眞玄都玉京金闕七寳玄臺紫
微上宮靈寳至眞明皇道君三十六部尊經
玄中大法師三界應感一切眞靈(臣)等伏聞
至道開光先天立化圓方異禀幽顯分途設
繩非許善之科懸懲沮昇聞之典衆靈主宰
列職司明巨細無遺錙銖畢舉蓋欲使三界
之内庶品之中力善修心除非輟惡垂於經
訓示以懴祈明載格言古今遵奉(臣)等叨依
妙化獲備玄司志惟佐
國立功度人濟物況奉詞㫖敢不上聞

　　　讀詞
皇帝祇仰
玄慈欽承道典軫懷冥漠思降禎休考明眞
遷拔之科按黄籙懴陳之品俾安靈識爰降
絲綸領信幣以豐嚴錫香花而蠲潔(臣)等式
遵玄旨敷列
皇壇四界八方法天象地貢詞誠於三境用
祈謝於諸天冀罄丹心以資鴻福以今中分
行道請法衆等運茲𥘉捻上香
願此香煙騰空徑上供養

无上至眞道寳(臣)等歸身歸命首體投地仰
依
太上三尊願以是功德上資社稷尊靈比乾
儀而共永宗祧先聖齊道化以常寧耀景十
華昇眞長樂垂休大寳流福宏基邁周漢之
隆昌超夏商而延逺今故燒香歸依
師尊大聖衆至眞之德得道之後昇入无形
和興道合眞
以今中分行道詩法衆等運茲二捻上香
願此香煙騰空徑上供飬

无上至眞經寳(臣)等歸身歸命首體投地仰
依
太上三尊願以是功德歸流
皇帝伏覬日華騰景益廣睿明辰極飛光彌
崇聖壽道德超於義皥仁聖冠於勛華萬國
宅心九圍隨化后妃嬪御欽賛堯慈太子諸
王昭敷舜澤公卿臣佐文武職僚各運忠貞
永扶昌祚今故燒香歸依
師尊大聖衆至眞之德得道之後昇入无形
和與道合眞

以今中分行道請法衆等運茲三捻上香
願此香煙騰空徑上供養
无上至眞師寳臣等歸身歸命首體投地仰
依
太上三尊願以是功德歸流某官即時冥界
三清衆聖開日闕以流光八景髙尊敞雲軒
而布澤沐浴神識灌錬形魂蕩滌罪瑕和平
𡨚債先亡後裔同沐熏修今故燒香歸依
師尊大聖衆至眞之德得道之後㫒入无形
和與道合眞

　　　禮方
　　　懺悔
　　　三啓
螢鬰家國盛濟濟經道興天人同其願
縹緲入大乗因心立福田靡糜法輪昇
七祖生天堂我身白日騰
　　　三禮
　(臣)等至心稽首禮
太上无極大道
　(臣)等至心稽首禮

三十六部尊經
　(臣)等至心稽首禮
玄中大法師
　　　重稱法位
上清玄都弟子(臣)某謹重伸上啓
太上无極大道元始天尊太上大道君太上
老君至眞自然靈寳天尊隨機赴感救苦天
尊三十六部尊經玄中大法師天師君上相
上宰四司五帝三界官屬一切尊靈(臣)等伏
聞萬聖延慈九天垂澤憫三塗之謫役哀六

趣之漂淪一失生津永乖賢域綿綿長夜萬
劫無期是以遊觀八門天尊啓濟生之品軫
傷三界道君宣度死之科欲使共陟
福庭同超欲海眞經妙旨匡
國化人
皇帝軫念亡靈顯頒綸詔按三清之格開九
奏之壇油燭香花質心衆聖紋繒法信騰欵
諸天燒香然燈轉經行道洗心滌慮拜手祈
眞所期八景神光下照幽隂之府九龍符命
徑臨積夜之庭拔度魂儀昇離泉曲赦除某

官前生今世無量劫來積過深尤前𡨚往債
或巳身所犯或祖世貽殃罪目多端不可憶
識或違忤天地負越神明侵害於人損傷於
物殁受報對動歷歳年非仗玄功無由解釋
因今大齋功德懴拔之縁萬罪千愆咸乞除
蕩即使神魂清靜罪惱銷平離苦生夭參眞
悟道至于九玄七世往逝幽靈共沐
勝功俱登
福路垂祥介祐利及見存上願二象清寧三
光融朗風雲叶序妖惡沉零

帝祚無疆
聖躬萬壽三農蕃稔覩分𡵨合頴之苖四海
梯航有天獸竒香之貢后妃蠙御太子諸王
匡翊紫宸保寧皇極公卿臣佐文武忠良敷
賛九重輯和八表干戈弢戢億兆樂康洎乎
水陸龍神飛沉庶𩔖齋功所被惠澤所覃海
外寰中齊臻壽域上明
天尊大慈之澤下副(臣)等懺謝之誠謹啓以
聞
　　　發願

一頋大道淡泊虚无安閑空寂澄清自居廣
　開法門敎導頑夫皆蒙惠澤精苦是修預
　以同學普得昇虚與天相保長存無憂
二願諸天結炁澄清高虚廣覆保眞固靈氣
　候調節四運和平國安民豐普天閑寧廣
　濟一切惠逮有生保劫長存億劫不傾
三願土地覆載無窮安平不陷海淪不崩保
　鎭家國兆民興從養生安死惠周十方禾
　稼滋植營運日豐咸得厚載萬𩔖皆從
四願日月二景髙明無有薄蝕𧇊盈安清光

　照諸天洞消暗冥保固劫運世祚和平普
　加潤澤惠灑衆生
五願星辰與日齊光轉燭照耀朗映十方
　各安其位經緯直行保鎭家國無有災傷
四海寧一普天興昌
六願四時隨節推遷景氣和調無有災患疫
　毒消滅普天安平五榖豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年

八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗
十願江海蕩蕩太極舍容恢廓無細不植淵
　奥柔惠潤加蠕息天人獲慶年同劫石
十一願帝王國土日昌四鎭安睦兵革不揚
　天人歌唱吉日來翔敷敎濟濟威化洋洋
　兆民稱慶長樂未央
十二願蝖飛蠢動巳生未生咸蒙安全普得

　生成皆見元炁受陽之形草木果林經冬
　不零一切濟度靡不鮮榮和與道合眞
　　　復爐
香官使者左右龍虎君侍香諸靈官當今(臣)
朝元之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
蘭煙傳(臣)向來所啓速達徑御
太上无極大道至眞玉皇上帝御前
　　　出戸



太上黄籙齋儀卷之十七








