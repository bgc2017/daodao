










太上黃籙齋儀卷之十九(二十二十一同卷)歸一
唐廣成先生杜光庭刪
人臣爲國消災清旦行道
入戸
各禮師存念如法
衞靈
青陽虚映耀日回靈神虎辟邪
飛天流鈴摧奸㓕試萬魔束形
九微回道八威攝精千眞校録
三元蕩清左嘯中黄右䇿六丁

七轉八合周旋天經聖化巍巍
三道順行慶雲流布合景黃庭
鳴法鼓二十四通
無上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入意以今
朝元行道願得玉清道炁靈寳妙光下降流
入臣等身中即使玄壇清淨内外成眞天無

氛穢地絶妖塵琳琅振響十方肅清萬魔不
干眞誠上徹令(臣)所啓速達逕御
太上無極大道至眞玉皇上帝御前
各稱法位
上清玄都弟子臣某等同誠上啓
虚無自然元始天尊無極大道太上大道君
髙上大道金闕玄元天皇大帝太上老君昊
天玉皇上帝十方巳得道大聖衆至眞諸君
丈人三十六天帝君玉虚上帝玉帝大帝東
華南極西靈北眞玄都玉京金闕七寳玄臺

紫微上宫靈寳至眞明皇道君三十六部尊
經玄中大法師三界應感一切眞靈臣等伏
聞大道宣行三才定位帝王立極四大齊尊
所以開國䟽邦司牧羣有端旒負扆臨御萬
方緃聖法天必資於幽賛時和俗泰實仗於
神功故得遵郊祀之常儀備吉蠲之盛禮承
天事地昭奉上玄今屬災運所鍾迍蒙所搆
須祈禎貺以啓昇平某官某乙誠切憂君志
深理國䖍修齋直冀感眞靈臣等沗職玄司
理宜關奏况奉詞㫖敢不上聞

讀詞
按如詞言事形家國感裁成之德荷覆載之
恩非叩玄關難希景祐是用肅恭丹懇崇設
皇壇仰碧落以馳心注清都而騰欵以今清
旦行道請法衆等運兹初捻上香
願此香煙騰空供飬
無上至眞道寳臣等歸身歸命首體投地仰
依
太上三尊願以是功德歸流
社稷尊靈

宗祧先聖融神玄極宴景丹臺金闕玉京奉
睿謨於元始瑶圖寳曆延巨貺於神孫化時
而海晏河清流福而天長地久今故燒香歸
依
師尊大聖衆至眞之德得道之後升入無形
和與道合眞
以今清旦行道請法衆等運兹二捻上香
願此香煙騰空徑上供養
無上至眞經寳臣等歸身歸命首體投地仰
依

太上尊經願以是功德上願
皇帝瑞凝宸極福集聖躬同日月之明照臨
萬㝢比乾坤之德覆育群生
皇后嬪妃光扶大寳
儲宫王子恊賛鴻圖郷輔庶僚元勲良弼文
功武烈共泰寰瀛今故燒香歸依
師尊大聖衆至眞之德得道之後保天長存
和與道合眞
以今清旦行道請法衆等運兹三捻上香
願此香煙騰空徑上供養

無上至眞師寳臣等歸身歸命首體投地仰
依
太上三師願以是功德歸流天上天下三界
十方大道神明諸天衆聖伏覬鎭寧國祚乎
祐
聖朝耀雪霜雷電之威正春夏秋冬之令生
成品物誅殄兇妖蕩滌災殃延洪祚暦某官
某乙五山等峻八柱齊貞常拱紫宸永扶
皇極九玄升度品𩔖昭蘇億兆康寧干戈戢
息飛沈有識咸享利貞今故燒香歸依

師尊大聖衆至眞之德得道之後升入無形
和與道合眞
禮方
懴悔
三啓頌
樂法以爲妻愛經如珠玉持戒制六情
念道遣所欲淡泊正炁停蕭然神静黙
天魔並敬䕶世世受大福
三禮
(臣)等至心稽首禮

太上無極大道
(臣)等至心稽首禮
三十六部尊經
(臣)等至心稽首禮
玄中大法師
重稱法位
上清玄都弟子(臣)某等重誠上啓
太上無極大道元始天尊太上大道君太上
老君至眞無上三十六部尊經玄中大法師
上相上宰四司五帝三界官屬一切眞靈臣

等伏聞
三尊設敎務精感以居先
上聖垂科當肅嚴而爲本苟申素悃必建
尊靈竊惟造化之初逮于兹日后非民無以
布化民非后無以鎭寜惟后配天惟王立極
何嘗不感資造化依仗神功然後能奕葉流
芳傳休繼世粤自玄古有國有家克遵清静
之規乃感玄元之澤
皇帝承天握紀應暦披元恭儉惠和憂勤庶
政日愼一日夕愓晝乾而運屬晦蒙尚嬰災

否非慿至道康濟何由某官某乙夙著鴻勲
益勤丹懇致君憂國莫敢遑寧是用精備香
花豐嚴信幣披心三境拜手諸天式罄明誠
仰希禎祐伏冀丹章上御玄渥下臨垂變化
之威神保遐長之祚暦詔命九天兵騎八極
風雷掃氛霧而廓乾坤殄災凶而安社稷使
姦妖蕩滌日月貞明彗孛風驅干戈氷釋叛
臣孽黨草面悛心疫毒邪精雲収電掃熈熈
夷夏咸遵
道德之風穆穆寰區共恱

聖明之化某官某乙禄等嵩衡年齊椿桂永
䖍忠孝以奉君親
皇帝聖壽巍峩同北極南山之固瑶圖延逺
配天長地久之期蠢動幽明俱升壽域上明
天尊大慈之化下副臣衆等歸命之誠謹啓
以聞
𤼵念
一念爲道四大合德齋主七世免脫憂苦上
升天堂衣食自然
二念帝王國主道化興隆庠序濟濟皇敎恢

弘威儀翼翼普天所瞻民稱太平四夷賔
伏妖惡自㓕聖賢日生
三念法師功德大建敎化明逹俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範
六念損己布施道士及饑寒者天下人民各
得其所
七念蠕動跂行一切衆生咸蒙成就
八念赦貫前生今世罪對立功𥙷過

九念家國隆盛宗廟有人世生賢才
十念尊受師經不敢中怠平等一心廣度一
切剋獲上仙白日登天拜見太上永成眞
人雲車羽駕和與道合眞
復爐
香官使者左右龍虎君侍香諸靈官當令臣
朝元之所自然生金液丹碧芝英百靈衆眞
交㑹在此香火洞案爐前令臣學道得道求
仙得仙
國家受慶幽顯沾恩十方仙童玉女侍衛蘭

煙傳(臣)向來所啓速達徑御
太上無極大道至眞玉皇上帝御前
出戸

太上黄籙齋儀卷之十九





