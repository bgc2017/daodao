










太上黃籙齋儀卷之三十三歸九
　　　　唐廣成先生杜光庭刪
　三元中分行道
　　　入戸
　　　各禮師存念如法
　　　衞靈
　　謡歌空洞帝君存壇五帝校録
　　受符三官備衞四門東魔去奸
　　流鈴擲火除穢焚殘身佩金書
　　鍊液芝顔玄虚素合心動三關

　　騎獅跨鶴控龍乘鸞萬星守舍
　　千魔不干道炁長存萬仙委安
　　　鳴法鼓二十四通
無上玄元太上道君召出(臣)身中三五功曹
左右官使者侍香金童傳言散花玉女五帝
直符直日香官各三十二人出出者嚴装關
啓玄壇天帝神君當召此間土地里域眞官
正神以今奉爲入意願得玉清道炁靈寳妙
光下降流入(臣)等身中令(臣)所啓之言速達
徑御

太上無極大道無形無名虛無自然金闕玉
陛下
　　　各稱法位
具位(臣某)等謹同誠上啓
虛無自然元始天尊無極大道太上大道君
大聖祖髙上大道金闕玄元天皇大帝太上
老君太上丈人無上玄老十方巳得道大聖
衆至眞諸君丈人三十六天帝君玉虚上帝
玊帝大帝東華南極西靈北眞玄都玉京金
闕七寳玄臺紫微上宫靈寳至眞明皇道君

玄中大法師三界官屬一切眞靈臣等宿以
鴻因克承玄化負荷大法叅佩寳文誠冝抗
跡雲林栖神澹漠振衣下俗追友上眞而大
聖垂科元皇布敎先當助國宣化濟物安人
弘道立功廣被羣品凡有祈告敢不上聞
　　　讀詞
按如詞言理冝關奏齋主某上惟宗廟下及
羣生希立善功廣弘嘉福況屬某元令節齋
戒良辰
玉皇臨御於上方

萬聖校功於三境死生同福毫末無遺是思
禱祝之儀以罄人臣之懇齎持法信崇設壇
場臣等依按典儀凝神滌慮馳心絳闕拜手
清都所期羽蓋雲軒依稀降鑒
髙眞上聖髣髴照臨溥海嶽以垂休帀幽明
而孚祐以今午朝行道請法衆等運兹初捻
上香
願此香煙騰空徑上供養
無上至眞道寳(臣)等歸身歸命首體投地仰
依

太上三尊願以是功德上資社稷尊靈宗祧
昭穆登眞碧落垂貺皇圖
皇帝德洽羲農功侔軒燧壽山益峻聖日增
明車軌混同兵戈戢息星辰合度風雨順時
太子諸王承乾繼聖后妃公主百辟庶寮福
祉日新徽華克茂然後文懷逺俗武定艱危
海外寰中同躋壽域今故燒香自歸依
師尊大聖衆至眞之德得道之後升入無形
(和)與道合眞
以今午朝行道請法衆等運兹二捻上香

願此香煙騰空徑上供養
無上至眞經寳(臣)等歸身歸命首體投地仰
依
太上三尊願以是功德歸流泉曲寒庭酆都
長夜隂宫地府一切幽靈次及齋主家九世
七玄億曽萬祖出重冥之境登太極之庭落
北府之罪書遊神淨域上南宫之生籙證品
仙階今故燒香自歸依
師尊大聖衆至真之德得道之後升入無形
(和)與道合眞

以今午朝行道請法衆等運兹三捻上香
願此香煙騰空徑上供養
無上至眞師寳(臣)等歸身歸命首體投地仰
依
太上三尊願以是功德歸流天地之内道化
之中咸沐玄功俱承眞祐齋主(某)災殃殄息
過咎蠲銷三界眞靈潜增福祚九丹祕妙永
駐年齡内外齊安存亡並泰今故燒香自歸
依
師尊大聖衆至眞之德得道之後升入無形

(和)與道合眞
　　　禮方
　　　懴悔
　　　各思九色圓象咽液命魔宻呪
　　　歩虚旋遶
俯仰存太上華景秀丹田左顧提鬱儀
右盻携結璘六度冠𣑽行道德隨日新
宿命積福應聞經若至親天挺超世才
樂誦希微篇冲虚太和氣吐納流霞精
胎息靜百關寥寥究三便泥丸洞明景

遂成金華仙魔王敬受事故能朝諸天
皆從齋戒起累功結宿縁飛行凌太虚
提携髙上人
控轡適十方旋▲玄景阿仰觀劫仞臺
俯盻紫雲羅逍遥太上京相與坐蓮華
積學爲眞人恬然榮衛和未享無期壽
萬椿奚足多
大道師玄寂昇仙友無英公子度靈符
太一捧洞章舍利耀金姿龍駕倐來迎
天尊盻雲輿飄飄乗虚翔香花若飛雪

氛靄茂玄梁
　　　三禮
　(臣)等至心稽首禮
太上無極大道
　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位
具位(臣某)等謹重伸上啓

太上無極大道元始天尊太上大道君太上
老君無上玄老至眞無極大道道德衆聖天
尊至眞大帝天帝三十六部尊經玄中大法
師三師君上相上宰四司五帝三界官屬一
切眞靈臣等自惟幽賤被沐玄風擢品道階
列名眞敎覩三洞五文之奥披龍編鳳簡之
書未能晦跡韜名窮林絶壑以期升舉永奉
靈規而受法之初與三官有約義先濟物輔
國化時行敎立功用罄誠節今齋主某詞情
懇禱爲國爲民龍綵效心香花質信請崇齋

法以報君親況三元爲大宥之辰存亡受福
三景著大明之日幽顯開光玄都上宫紫微
金闕萬天朝宴衆聖迴軒釋過舉功允當嘉
節除災介福仰祝昌期(臣)等依按典章䖍修
齋直建壇行道法地象天燒香然燈照燭幽
夜飄靈煙而上御佇眞聖以遐臨願達精誠
冀延景貺伏願
三清上聖八極髙尊俯借威光下康國歩鎭
安社稷清肅寰區
皇帝兩曜齊明五山等壽濬鴻源而不極負

丹扆以無爲八海九圍干戈自息三邊六合
鋒鏑不驚與三五以比崇越羲融而縱聖箕
風畢雨調和而百榖有年舜日堯雲輝煥而
萬方無事太子叶明離之象諸王齊磐石之
貞六宫之内則允修百揆之忠規克著梯山
航海率奉睿謨異域殊封咸臻道化封疆静
肅逺近樂康疫毒不興災妖自殄然後九幽
長夜之府三途六趣之郷九祖三師並蒙開
度齋主(某)積生過咎隨懴滌以清消衆厄千
災頼眞靈而洗蕩維新禄筭永享利貞内外

宗親俱獲元吉飛沉遂性蠢動安全天地之
間物無失所上明
天尊弘慈之澤下副(臣)等歸命之誠謹啓以
聞
　　　發願
一願大道淡泊虚無安閑空寂澄清自居廣
　開法門敎導頑夫皆蒙惠澤精苦自修預
　以同學普得升虚與天相保長存無憂
二願諸天結氣澄清髙虚廣覆保眞固靈氣
　候調節四運和平國安民豐普天閑寧廣

　濟一切惠達有生保天長存億劫不傾
三願土地覆載無窮安平不陷海淪不崩保
　鎭家國兆民興從養生安死惠周十方禾
　稼滋植營運日豐咸得厚載萬物皆從
四願日月二景髙明無有勃蝕𧇊盈安清光
　照諸天洞消暗冥保固劫運世祚和平普
　加潤澤惠灑衆生
五願星辰與日月齊光轉燭照夜朗映十方
　各安其位經緯直行保鎭家國無有災傷
　四海寧一普天興昌

六願四時隨節推遷景氣和調無有災患疫
　毒消㓕普天安平五穀豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗
十願江海蕩蕩無極含容恢廓無細不植淵

　奥柔惠潤加蠕息天人獲慶年同劫石
十一願帝王國土日昌四鎭安睦兵革不揚
　天人歌唱吉應來翔敷敎濟濟威化揚揚
　兆庶稱慶長樂未央
十二願蝖飛蠢動巳生未生咸蒙安全普得
　生成皆見元氣受陽之形草木果林經冬
　不零一切濟度靡不鮮榮和與道合眞
　　　復爐
香官使者左右龍虎君侍香諸靈官當令(臣)
行香之所自然生金液丹碧芝英百靈衆眞

交㑹在此洞桉爐前令(臣)學道得道求仙得
仙十方仙童玉女接侍香煙傳(臣)向來所啓
之言速達徑御
太上無極大道無形無名虚無自然金闕玉
陛下
　　　岀戸



太上黃籙齋儀卷之三十三











