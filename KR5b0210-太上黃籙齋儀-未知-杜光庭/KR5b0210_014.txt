










太上黄籙齋儀卷之十四
　　　　唐廣成先生杜光庭集
　特勑爲臣下消災中分行道
　　　入戸
　　　各禮師存念如法
　　　衛靈
　　丹靈朱火炎霞激風赤輪剛運
　　天光八衝迸威包羅交變萬方
　　流金豁落羣魔滅蹤辟奸破妖
　　明耀元功金符召制躡雲策龍

　　謡歌慶㑹散花太空神化冥運
　　四極安隆伏御帝前罔有不恭
　　　鳴法鼓二十四通
无上玄元太上道君召出(臣)身三五功曹左
右官使者侍香金童傳言散花玉女五帝直
符直日香官各三十二人出出者嚴裝關啓
玄壇天帝神君當召此間土地里域眞官正
神以今奉爲入意祈恩玉闕進拜丹書願得
玉清道炁靈寳妙光下降流入(臣)等身中使
紫精鬱勃玉關開明五老輔根萬帝攝眞體

圓珠映乗景𩥵宸金光煥赫御炁上清令(臣)
所啓速達徑御
太上无極大道無形無名虚无自然金闕玉
陛下
神霄九宸上帝御前
　　　各稱法位
上清玄都大洞三景弟子无上三洞法師奉
行黄籙大齋法事某嶽先生某帝眞人(臣)某
等同誠上啓
虚无自然元始天尊无極大道太上大道君

髙上大道金闕玄元天皇大帝太上老君昊
天玉皇上帝十方巳得道大聖衆至眞諸君
丈人三十六天帝君玉虚上帝玉帝大帝東
華南極西靈北眞玄都玉京金闕七寳玄臺
紫微上宫靈寳至眞明皇道君三十六部尊
經玄中大法師三界應感一切眞靈(臣)等伏
聞得一鴻基生三妙本裁成覆載含育虚无
赴感如神隨方靡倦丹誠上達豈間於髙卑
玄澤下臨不遺於巨細況復配天縱聖運道
垂裳德貫神明功侔造化推恩敷惠同膏露

以齊均申令宣威與雷霆而並震馳心屬念
必洽天休以某官運履災蒙願希銷解冥懐
玄極稽首清都爰敷齋告之儀佇契福祥之
應香花龍綵備按明科列欵緘詞所宜關奏
欽承明旨敢不上聞
皇帝青詞謹當宣奏
　　　讀詞
按如詞言誠祈騰奏(臣)等以
皇帝所齎法信恭設壇場日域月門象十華
而設位龍丈鳯篆陳八㑹之天書固可以攘

蕩氛邪廟銷災滯廣延禎貺用息晦蒙以今
中分行道請法衆等運茲𥘉捻上香
願此香煙騰空徑上供養
无上至眞道寳(臣)等歸身歸命首體投地仰
依
太上三尊願以是功德歸流社稷尊儀宗祧
先聖登眞玉闕蛻影琳宫𩥵入鳯於雲衢馭
六龍於星路仰朝萬聖俯揖千眞流巨貺於
神孫啓遐年於寳祚今故燒香自歸依
師尊大聖衆至眞之德得道之後㫒入无形

和與道合眞
以今中分行道請法衆等運茲二捻上香
願此香煙騰空徑上供養
无上至眞經寳(臣)等歸身歸命首體投地仰
依
太上三尊願以是功德歸流
皇帝伏覬聖逾軒昊明比羲舒曆草抽階顯
示晦明之數神羊衛屏潜祛邪佞之人福嶽
彌髙壽山増峻皇后妃御六宫宣翊賛之功
太子諸王宗祐表繁昌之固朝多英俊野絶

逋遺蜂岑螺馭之賔梯航入貢神獸天香之
使飛翥來庭萬宇同文九圍順化今故燒香
自歸依
師尊大聖衆至眞之德得道之後昇入无形
和與道合眞
以今中分行道請法衆等運茲三捻上香
願此香煙騰空徑上供養
无上至眞師寳(臣)等歸身歸命首體投地仰
依
太上三尊願以是功德歸流某官禄算増延

災衰寜息南宫丹籙别署生名北府黒書全
祛罪目九玄開度衆福資薰洎乎三界幽明
十方寥廓道風遐布聖力普覃咸蠲短景之
期盡契長生之楽泉扄朗晏幽獄停閑嘉貺
所資俱登道域今故燒香自歸依
師尊大聖衆至眞之德得道之後昇入无形
和與道合眞
　　　禮方
　　　懴悔
　　　三啓三禮

鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　(臣)等至心稽首禮
太上无極大道
　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位

上清玄都大洞三景弟子无上三洞大法師
(臣)某謹重上啓
太上无極大道元始天尊太上大道君太上
老君十方无極大道道德衆聖三十六部尊
經玄中大法師天師君上相上宰上保上傅
四司五帝三界官屬一切尊靈(臣)等伏聞道
運宣行眞經布化明科妙訓開悟於人天靈
冊竒文敷揚於幽滯所以三乗三洞拯弱喪
以知歸龍篆鳯書佐邦家而致福冥心契感
虚室通眞咸在至誠以崇禎貺欽惟大道潜

賛帝功
皇帝以某官運履晦蒙恩深軫念將期銷解
用保清寜奉龍璧香花紋繒法信爰崇齋直
是啓壇場(臣)等叨備玄司恭承明命輙依科
式虔告眞靈燒香然燈照燭幽夜上映福堂
之上下開冥昧之庭爲某官悔謝存亡和平
𡨚對若干日夜行道轉經懴九世七玄前生
今代幽明負犯生死愆瑕惡對罪根宿𡨚往
債及九宫八卦三命五行暗曜明星無邊災
咎因今祈謝咸乞蕩除即使玄祖超昇積瑕

原宥凶隨懴解吉逐願來百福資薰千災蕩
滌増新禄祚延益年齡永奉
聖朝上酬
帝力下願二儀貞觀三景輝華五緯循常八
風調順寳圖隆固
聖算遐延超帝道而邁皇風澄九圍而清萬
國六宫百揆中外宣功太子諸王賢明佐聖
歳無疵癘俗有謳歌天下太平羣生遂性重
冥寒夜動植飛沉俱承齋謝之縁並悟玄通
之道上明

天尊廣濟之澤下副(臣)等懴謝之誠謹啓以
聞
　　　發願
一願大道淡泊虚无安閑空寂澄清自居廣
　開法門敎導頑夫皆蒙惠澤精苦自修預
　以同學普得昇虚與天相保長存無憂
二願諸天結炁澄清髙虚廣覆保眞固靈炁
　候調節四運和平國安民豐普天閑寜廣
　濟一切惠達有生保天長存億劫不傾
三願土地覆載無窮安平不陷海淪不崩保

　鎭家國兆民興從養生安死惠周十方未
　稼滋植營運日豐咸得厚載萬𩔖皆從
四願日月二景髙明無有薄蝕虧盈安靜光
　照諸天洞消暗冥保固劫運世祚和平普
　加潤澤惠灑衆生
五願星辰與日齊光轉燭照耀朗映十方各
　安其位經緯直行保鎭家國無有災傷四
　海寜一普天興昌
六願四時隨節推遷景氣和調無有災患疫
　毒消滅普天安平五榖豐熟國富民歡

七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗
十願江海蕩蕩无極含容恢廓無細不植淵
　奥柔惠潤加蠕息天人獲慶年同劫石
十一願帝王國土日昌四鎭安睦兵革不揚

　天人歌唱吉應來翔敷敎濟濟威化揚揚
　兆庶稱慶長樂未央
十二願蝖飛蠢動巳生未生咸蒙安全普天
　生成皆見元氣受陽之形草木果林經冬
　不零一切濟度靡不鮮榮和與道合眞
　　　復爐
香官使者左右龍虎君侍香諸靈官當今(臣)
朝元之所自然生金液丹碧芝英百靈衆眞
交㑹在此洞案爐前令(臣)體耀金輝斬伐胞
根七玄技擢百關備仙解除死籍宴坐泥丸

東華紀字䇿景虚玄十方仙童玉女接侍香
煙傳臣向來所啓之言速達徑御
太上无極大道無形無名虚无自然金闕玉
陛下
神霄九宸上帝御前
　　　出戸



太上黄籙齋儀卷之十四
