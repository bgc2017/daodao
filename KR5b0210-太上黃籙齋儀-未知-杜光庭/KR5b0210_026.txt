










太上黃籙齋儀卷之二十六(二十七二/十八同卷)歸四
　　　　唐廣成先生杜光庭刪
　消災清旦行道
　　　入户
　　　各禮師存念如法
　　　衞靈
　　五星虚映煥景神庭包羅無象
　　合炁羣靈潜形杳黙周遊五經
　　揚威耀日役使甲丁却妖除禍
　　滌穢消氛萬魔恐怖龍虎飛奔

　　紫雲交覆萬炁齊并
　　　鳴法鼔二十四通
無上玄元太上道君召出臣身中三五功曹
左右官使者侍香金童傳言散花玉女五帝
直符直日香官各三十二人出出者嚴装關
啓玄壇天帝神君當召此間土地里域眞官
正神以今奉爲入意願得玉清道氣靈寳妙
光下降流入臣等身中令臣所啓之言速達
徑御
太上無極大道無形無名虚無自然金闕玉

陛下
　　　各稱法位
具位臣某等謹同誠上啓
虚無自然元始天尊無極大道太上大道君
太上老君昊天玉皇上帝十方巳得道大聖
衆至眞諸君丈人三十六天帝君玉虚上帝
玉帝大帝東華南極西靈北眞玄都玉京金
闕七寳玄臺紫微上宫靈寳至眞明皇道君
三十六部尊經玄中大法師三界官屬一切
眞靈臣等伏聞二象經綸五材生化吉凶倚

伏寒暑推遷盛衰之運不常災福之門是啓
大則乾坤否塞劫曆變移次則善惡紏紛憂
危震愓惟兹至道包括虚無不始不終自得
希夷之妙極慈極愛旁垂濟度之科有惡皆
除無災不解臣等獲參眞奥叨奉玄㣲志在
立功佐時行化受法之日登壇告盟約當保
國度人廣宣慈澤凡有歸向敢不上聞
　　　讀詞
按如詞㫖誠切上陳布立壇場以銷災咎臣
等披尋經訓依按典儀玉訣眞經龍章鳳篆

凝雲結氣混合成文保鎭
帝王和平災運制御劫㑹降伏妖魔普度群
生大弘神化敢縁斯㫖共聲誠祈燒香然燈
希恩請福以今早朝行道請法衆等運兹𥘉
捻上香
願此香煙騰空徑上供養
無上至眞道寳臣等歸身歸命首體投地仰
依
太上三尊願以是功德歸流社稷尊靈宗桃
列聖凝神太漠宴景九清晏紫府以逍遥升

朱陵而快樂貽祥祚暦延貺億千
皇帝皇后嬪妃皇子公卿臣佐文武職寮伏
冀國祚安寧
聖壽遐逺忠貞義烈輔賛睿圖内屏外藩輝
華
帝業萬方有泰八極無虞播玄元清靜之風
歸大道和平之化今故燒香自歸依
師尊大聖衆至眞之德得道之後升入無形
和與道合眞
以今早朝行道請法衆等運兹二捻上香

願此香煙騰空徑上供養
無上至眞經寳臣等歸身歸命首體投地仰
依
太上三尊願以是功德歸流某家九祖七玄
幽靈滯識生神丹霍蛻質朱陵落注訟於地
司息考延於後嗣逍遥上境安處福庭今故
燒香自歸依
師尊大聖衆至眞之德得道之後升入無形
(和)與道合眞
以今早朝行道請法衆等運兹三捻上香

願此香煙騰空徑上供養
無上至眞師寳臣等歸身歸命首體投地仰
依
太上三尊願以是功德歸流率土含靈普天
有識下窮泉曲旁及幽扄景福遐沾羣情俱
泰弟子某災凶殄息厄運清消壽禄増長福
祥臻萃今故燒香自歸依
師尊大聖衆至眞之德得道之後升入無形
(和)與道合眞
　　　禮方

　　　懴悔
　　　各思九色圓象嚥液命魔宻呪
　　　歩虚旋遶
太極分髙厚輕清上屬天人能修至道
身乃作眞仙行溢三千數時丁四萬年
丹臺開寳笈金口爲流傳
大梵三天主虚皇五老尊尚難窺徼妙
豈復入名言寳座臨金殿霞冠照玉軒
萬眞朝帝所飛舄躡雲根
濛濛如細霧冉冉曳銖衣妙逐祥烟上

輕隨彩鳳飛幾陪瑶室宴忽指洞天歸
佇立扶桑岸髙奔日帝暉
　　　三禮
　(臣)等至心稽首禮
太上無極大道
　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位

具位臣某等謹重伸上啓
太上無極大道元始天尊太上大道君太上
老君道德衆聖三十六部尊經玄中大法師
上相上宰四司五帝三界官屬一切眞靈臣
等伏聞大道垂光元和布化陶鈞一氣孕育
三才隂陽有代謝之期劫運有昇淪之數禀
神毓質分象流形未超變化之機固有興衰
之兆非祈上聖難降儲祥竊惟三洞玉書九
天金簡龜編鳳册龍篆虎符上可以安鎭帝
王保制劫運體道無極與天長存次可以迴

復天經攺移災暦寧家保國濟物安人幽冥
荷拯拔之功厄滯有修禳之品靈香上御䖍
懇必通眞格敷陳尊靈必鑒弟子某慮災凶
在運憂愓彌深齎信列詞願祈昭祐臣等叨
承明訓勸率法流依按玄科奉修齋福關明
三界懴謝十方瀝懇冥心轉經行道燈分鶴
熖蕩昏暗以流輝香散龍烟徹虚無而達信
伏冀
天尊太上萬聖垂慈救之仁金闕玉京千眞
播護持之力勑下三境普告諸天降福延恩

濟生度死和平𡨚咎消解災殃五行無妨剋
之凶三景息照臨之㑹上解宿曜天文十二
𨇠次之厄下解山川九宫八卦分野之災宿
罪積愆深殃重舋前𡨚往債故殺誤傷三業
六情無邊過犯因今懴謝咸乞蕩除上願國
祚延洪
聖壽遐永三光昭朗四序均調兵革不興烽
煙罷警妖惡伏匿善瑞來臻水火旱蝗干戈
疫癘無侵國界克保昇平然乞七祖生天九
幽罷對飛沉遂性品𩔖安寜地府隂曹三塗

六趣俱登福岸咸沐道風上明
天尊廣濟之澤下副臣衆等歸命之誠謹啓
以聞
　　　發念
一念為道四大合徳齋主七世父母免墮憂
　苦上升天堂衣食自然
二念帝王國主道化興隆庠序濟濟皇敎恢
　弘威儀翼翼普天所瞻民稱太平四夷賔
　伏妖惡自滅聖賢日生
三念法師功德大建敎化明達俱獲飛仙

四念同志學人早得仙道更相開度
五念九親和睦好尚仁義貴道賤財行爲物
　範
六念損巳布施道士及饑寒者天下人民各
　得其所
七念蠕動跂行一切衆生咸蒙成就
八念赦貸前生今世罪對立功補過
九念家國隆盛宗廟有人世生賢才
十念尊受經師不敢中怠平等一心廣度一
　切克獲上仙白日登天拜見太上永成眞

　人雲車羽駕(和)與道合眞
　　　復爐
香官使者左右龍虎君侍香諸靈官當令臣
行香之所自然生金液丹碧芝英百靈衆眞
交㑹在此洞案爐前令臣學道得道求仙得
仙遇有縁人證無爲果十方仙童玉女接侍
香煙傳(臣)向來所啓之言速達徑御
太上無極大道無形無名虚無自然金闕玉
陛下
　　　出戸




太上黃籙齋儀卷之二十六

















