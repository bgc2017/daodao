










太上黄籙齋儀卷之二十四
唐廣成先生杜光庭刪
安宅落景行道
入戸
各禮師存念如法
衞靈
五星髙耀瑞氣飛浮元始集神
天地交周玉符寳節嘯命微幽
擲火揚威奸凶無留萬魔振伏
紛葩却消摧怪伐惡道炁同流

神光照夜隂翳俱収萬仙降格
扇景乗飈群生咸遂惠遍神州
鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入意願得
玉清道炁靈寳妙光下降流入臣等身中即
使玄壇清靜内外成眞天無氛穢地絶妖塵

琳琅振響十方肅清萬魔不干眞誠上徹令
臣所啓速達徑御
太上無極大道金闕玉陛下
各稱法位
具位臣某等謹同誠上啓
虚無自然元始天尊無極大道太上大道君
大聖祖髙上大道金闕玄元天皇大帝大上
老君髙上玉皇十方巳得道大聖衆至眞諸
君丈人三十六天帝君玉虚上帝玉帝大帝
東華南極西靈北眞玄都玉京金闕七寳玄

臺紫微上宫靈寳至眞明皇道君三十六部
尊經玄中大法師土府太皇九地五帝中黃
戊巳應感眞靈臣等伏聞太上垂文元皇設
敎陶融萬有亭毒群方三洞玉書降九清而
演妙諸天大聖弘至道以度人以佐國爲先
慈救爲本凡有詞欵敢不上聞
讀詞
臣等依按詞誠理冝開奏齋主某以居宅之
所併有繕修慮違忤神明犯干禁忌䖍申懴
滌以贖愆瑕是敢遵按典儀精崇壇墠開玄

都玉笈依黃籙簡文法地象天修齋行道以
今晚朝行道請法衆等運兹初捻上香
願此香煙騰空徑上供餋
無上至眞道寳臣等歸身歸命首體投地仰
依
太上三尊願以是功德歸流
宗廟先靈列聖昭穆
皇帝昇聞上境安鎭鴻圖均兩矅而燭萬方
齊三光而育群品儲官妃后光賛休明文武
職寮輔成睿化今故燒香歸依

師尊大聖衆至眞之德得道之後升入無形
和與道合眞
以今晚朝行道請法衆等運兹二捻上香
願此香煙騰空徑上供養
無上至眞經寳臣等歸身歸命首體投地仰
依
太上三尊願以是功德歸流齋主某家九世
幽靈遊神碧落六親眷屬列品仙都洎乎宅
宇之中龍神將吏鎭安其位清蕩妖凶克叶
乂寧永符貞吉今故燒香自歸依

師尊大聖衆至眞之德得道之後升入無形
和與道合眞
以今晚朝行道請法衆等運兹三捻上香
願此香煙騰空徑上供餋
無上至眞師寳臣等歸身歸命首體投地仰
依
太上三尊願以是功德歸流普天率土合識
有生普及幽明均沾福祐齋主某家凶災殄
息禄筭延長允承道德之風俱契眞仙之果
今故燒香自歸依

師尊大聖衆至眞之德得道之後升入無形
和與道合眞
禮方
懴悔
歩虚旋遶
頭䐉禮金闕擕首遨玉京騫樹圓景園
煥爛七寳林天獸三百名師子巨萬㝷
飛龍躑躅吟神鳳應節鳴靈風扇竒華
清香散人襟自無髙仙才焉能耽此心
嚴我九龍駕乘虚以逍遥八天如指掌

六合何足遼衆眞誦洞玄太上唱清謡
香花隨風散玉音成紫霄五苦一時迸
八難順經寥妙哉靈寳囿興此大法橋
天眞帝一宫藹藹冠耀靈流煥法輪綱
旋空入無形虚皇撫雲璈衆眞誦洞經
髙仙凛手讃彌劫保利貞
三禮
(臣)等至心稽首禮
太上無極大道
(臣)等至心稽首禮

三十六部尊經
(臣)等至心稽首禮
玄中大法師
重稱法位
具位臣某等謹重伸上啓
太上無極大道元始天尊太上大道君太上
老君十方無極大道道德衆聖天尊至眞大
帝天帝三十六部尊經玄中大法師九土玉
皇太始五帝中黄戊巳十二眞君三界應感
一切眞靈臣等獲奉至眞叅修祕妙功莫加

於動植化未洽於生靈毎思佐國化人弘道
賛法奉揚玄奥廣濟人天齋主某以營葺所
居興工動役或摙林運石驚觸龍神或增下
損髙犯違禁忌或所居之地有古跡靈墟或
穿鑿之方有荒祠敗壘或汙瀆仙境或侵逼
名蹤或失五姓之冝或乖二宅之利因其繕
飾遂構災凶䖍設壇場遍申祈懴臣等按天
師格品依正一法文上請救敗君等一十二
部天官將吏兵士驅除故氣清蕩氛邪却地
中土木之精及遊尸厲鬼解土公侵食之害

銷五方禁忌之災一切凶妖悉今除蕩使禎
祥霧集禍害氷銷伏願
太上衆尊垂慈鑒映降流眞氣覆祐其方勑
勒正神鎭安其位常扶貞吉永保康冝上願
帝道隆昌
皇風逺扇三邊有泰八海無波疫毒不侵星
辰合度洎乎泉扄夜府長覩光明蠢𩔖有生
無失其所齋主其家七玄幽爽證品生天子
孫傳忠孝之規逺近享又安之福龍神宻衞
動靜如寧普沐

玄功並昇
眞界上明
天尊慈宥之澤下副臣等懴謝之誠謹啓以
聞
發願
一願乾坤明素二願氣象清玄
三願聖人萬壽四願化洽八埏
五願天垂甘露六願地發祥煙
七願四時應候八願萬物生全
九願家多孝悌十願國富才賢

十一願齋功廣被
十二願善瑞日臻和與道合眞
復爐
香官使者左右龍虎君侍香諸靈官當令臣
行香之所自然生金液丹碧芝英百靈衆眞
交㑹在此香火爐前令臣學道得道求仙得
仙齋主受福幽顯沾恩十方仙童玉女接侍
蘭煙令臣所啓之言速達徑御
太上無極大道金闕玉陛下
岀戸




太上黃籙齋儀卷之二十四
















