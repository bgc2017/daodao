










太上黄籙齋儀卷之五十六鳴八
　　　　唐廣成先生杜光庭刪
　禮燈(夫禮燈之法出金籙簡文凢修齋行/道以燒香然燈最為急務香者傳心)
　(達信上感眞靈燈者破暗燭幽下開▲夜/所以科云燒香然燈上照諸天福堂下照)
　(長夜地獄苦魂滯魄乗此光明方得解脫/旣然燈須各有所法象春九夏三秋七冬)
　(五四季十二皆隨五行本數設之然有諸/天諸地八卦九幽諸燈之位隨金籙文中)
　(方位羅列燒香禮呪即福德立降災咎自/消或以啓齋之夜或三日七日之中如法)
　(然燈落景行道畢出壇至地戸以讃詠憧/節庠序雅歩導引衆官弟子等旋繞燈下)
　(依位呪之毎呪畢衆官弟子皆禮禮▲/復以空洞聲引歸玄師前散如常儀)
　　　明燈頌

太上散十方華燈通精誠諸天悉輝耀
諸地皆朗明我身亦光徹五藏生華榮
炎景照太無遐想通玉京
(右頌開東嵩嶽河中同華皆長聲吟之落景/陞壇以引法師於燈下禮燈時以此頌先引)
(旋繞燈一周只於地戸/列班禮呪亦合其儀矣)
　　　衆官於地戸列班定法師言曰
太極太虚眞人曰隂陽構象天地分形晝夜
旣殊昏明有異所以清浮表質諸天爲仙聖
之都濁厚流形諸地爲鬼神之府九天之上
隂氣都消九地之下陽光永隔是則冥冥之

界無復光明當晝景之時猶如重霧及昏暝
之後更甚隂霾長夜罪魂無由開朗衆生或
無善業宿有罪根殁世巳來沉淪地獄受諸
惡報幽閉酆都不覩三光動經億劫我
天尊大慈悲愍弘濟多門垂然燈之文以續
明照夜靈光所及罪惱皆除更乗懴拔之縁
便遂往生之願若有善男子善女人發無上
道心依按科格來詣齋所齎備香油爲國主
帝王君臣父子三塗九夜若幽若明依法然
燈照燭内外上映諸天之上福堂之中下照

九地之下地獄之内使苦魂超度幽爽開光
九祖生天三塗罷對福沾一切功德無窮當
知此人積劫善縁必得成道今有某官某乙
修建黄籙靈寳齋依按簡文然燈供飬當願
帝王享福三景著明七祖生天三塗朗晏見
世神明敬祐眞聖護持福祚巍巍永登仙果
弟子再拜
上元金籙簡文眞仙品曰然燈威儀於道戸
上然二燈以照齋主住宅爲弟子銷災度戹
安宅鎭神弟子於燈下三禮

　　　法師呪曰
正一陽光熖上朱煙開光童子一十二人洞
照天下及臣等身百邪摧落却鬼萬千光明
朗徹通眞達靈昇入無形與道自然
上元金籙簡文眞仙品曰然燈威儀於本命
上然三燈以照三魂爲弟子制邪度戹拘守
三魂弟子於燈下三禮
陽光洞明三魂自生總録萬神長附我形日
中齊景永保無傾
上元金籙簡文眞仙品曰然燈威儀於行年

上然七燈以照七魄爲弟子安神却禍制魄
除邪弟子於燈下三禮
明燈攝光遊精不飛七魄安守萬神總歸月
中齊景長處光輝
上元金籙簡文眞仙品曰然燈威儀於太歳
上然一燈以照太歳之辰爲弟子除一年災
害福慶來臻弟子於燈下三禮
太陽流暉光焰四方洞照我身七圍九重内
朗外明洞達太空
上元金籙簡文眞仙品曰然燈威儀於大墓

上然三燈以照齋主代世丘陵墓爲弟子拔
度先世亡魂托生淨域斷絶注訟解復連之
災弟子於燈下三禮(宮羽辰肖丑角未/徵戍向墓位禮)
太隂冥冥萬劫無期陽光洞煥下照杇骸魂
受光明鍊景反胎得生淨境懽樂熈熈
上元金籙簡文眞仙品曰然燈威儀於小基
上然五燈以照齋主近代丘陵基拔度神爽
得生天堂利祐見在福祚興昌弟子於燈下
三禮(宫羽戍角丑商未/徵展向墓位禮)
長夜幽冥萬劫無開景潜太隂七魄蕩飛朱

靈童子太陽洞輝照明魂魄神爽同歸
上元金籙簡文眞仙品曰然燈威儀壇堂前
然七燈以照七祖父母幽魂苦爽得生天堂
弟子於燈下三禮
天迥地轉代謝相推九幽無光七祖不闚太
陽開度死魂應歸明燈續夜杇骸生輝
上元金籙簡文眞仙品曰然燈威儀於中庭
然九幽之燈以照九幽長夜之府拔度九幽
之中弟子先亡魂爽覩見光明弟子於燈下
三禮

九幽冥冥萬劫無光長夜閉魂元始未通華
燈續明下照土皇開度七祖上生天宫洞照
内外世爲仙王
上元金籙簡文眞仙品曰然燈威儀於夾門
然二燈以照宫宅爲弟子驅邪捕惡保䕶闔
門弟子於燈下三禮
陽光開明朱煙爓暉太炎童子備守玄扉洞
照宫宅四窻八開驅鬼捕邪萬精斬摧三界
敬護代代不衰衆眞交㑹日月同輝
上元金籙簡文眞仙品曰然燈威儀於地戸

上然二十四燈以照二十四生氣爲弟子延
生益氣増福安神注上生名削除死籍弟子
於燈下三禮(向地/戸禮)
三部八景合成我身二十四氣以成我神明
燈自然上聞太玄身度水火與氣自然八景
齊并願得神仙
上元金籙簡文眞仙品曰然燈威儀於八方
然八燈以照八卦爲弟子照明八達開窻九
官八神宻衞八方開通弟子於燈下三禮(向/王)
(禮)

三景煥明八卦開窻天氣靜閉太隂隱光華
燈照明萬願皆從身入光明永享無窮
上元金籙簡文眞仙品曰然燈威儀於四面
中央然九燈以照九宫爲弟子度九宫災戹
上九宫仙名弟子於燈下三禮
九五分立天地開張玄光潜伏太隂不陽明
我華燈上照九宮玄夜開朗我願吉昌
上元金籙簡文眞仙品曰然燈威儀於十方
然十燈以照十方爲弟子照明十極招眞降
靈解釋災厄名書十天弟子於燈下三禮(向/天)

(門/禮)
天開地閉玄隂不明爓上朱煙爲我通冥十
方尊神玄鑒我形魂魄洞輝自然光精
上元金籙簡文眞仙品曰然燈威儀於四面
然二十八燈以照二十八宿爲弟子削除死
籙益上生名北斗落死南斗延年弟子於燈
下三禮(向東/南禮)
明星大煥光流十門玄精下映九幽北營我
然華燈乗光上聞願得青蓋照我形魂
上元金籙簡文眞仙品曰然燈威儀於天門

上然三十六燈以照三十六天爲弟子開度
七祖父母昇入天堂弟子於燈下三禮(向天/門禮)
龍漢蕩蕩三氣乗玄梵行眇眇彌羅大千悠
悠長魂仰望綿綿今日明燈我願成仙與我
七祖同昇諸天
上元金籙簡文眞仙品曰然燈威儀於五方
然五燈以照五嶽爲弟子上名仙籙保鎭身
形弟子於燈下三禮
五嶽靈山安鎭五方五帝尊神神仙之宗今
日然燈上照天王記我命籍度入仙宫七祖

解脫同昇太空
上元金籙簡文眞仙品曰然燈威儀功德至
重上照諸天下照諸地八方九夜並見光明
見此燈者皆罪滅福生然燈之士其福甚深
九祖父母上生天堂去離憂苦永出九幽逍
遥上元仙宫之中見在安泰子孫興昌門戸
清肅萬災不千存亡開度生死荷恩功德無
量所向從心於家於國咸享利貞九夜二塗
並登眞道(普念無/上尊)
　　　次小學仙讃引至玄師前散如常儀

　　　眀旦滅燈
上元金籙簡文眞仙品曰然燈威儀然燈之
官勤爲用意令燈光明徹竟夕不得中滅半
暗半明令人獲罪冝愼之焉
上元金籙簡文眞仙品曰然燈威儀明旦滅
燈法師呪曰
玄隂閉光長燈續明太陽巳朗八幽開清燈
還太隂光附景生日月二置與我合并(呪畢/便滅)
(燈/止)
凢修黄籙齋當依眞文玉訣四時然燈外別

然金籙諸燈依法拜呪訖或三日之内併行
之或拜呪一夕皆獲福利幽顯沾恩矣或不
因齋壇特然此燈依法拜呪功亦等耳崇善
之士其弘之焉或於齋内然九幽燈别行禮
呪之儀或不因齋特爲存亡然九幽燈亦可
特行禮呪之法其儀軌附之於後
九幽神燈禮呪
上元金籙簡文眞仙品曰然燈威儀爲帝王
國主上銷天災正天分度下安兆庶濟拔存
亡當然九幽神燈上照九天福堂下照九幽

地獄人天蒙惠生死荷恩
九眞妙戒金籙度命妙經云天地八方有九
幽地獄考謫罪魂皆由生死之時造諸罪業
身淪之後淪滯三塗受報終天無由解脱冥
冥長夜不覩光明若非大聖垂慈善縁開度
長居黒暗億劫難原所以天尊懸科著然燈
之品繼明西日照景窮泉流光所臨窮魂息
苦神輝所燭幽爽停酸然燈之功獲福無量
或爲遷拔亡者或爲解厄除災當備香油詣
諸靈觀歸心拜手䖍仰眞靈燒香然燈禮願

供養精誠丹苦福力所覃亡者生天見存蒙
福報應之說備存業報金籙九幽靈寳諸經
聊述其由此不繁載
夫然九幽燈者當市清淨香油不得用非義
之財及濁雜葷穢之物或以諸香宿漬於油
中取其燈焰芳㓗散流香氣上感諸天下蠲
腥雜燈光朗徹銷暗繼明即大獲功德
九幽之燈當於靈壇廣殿衆聖之前分爲九
樹依九位陳列樹别九盞或一樹九層層别
九巵九九之數法天象地下開九夜上達九

玄濟存拔亡最爲聖福或力不及者止辨九
巵不必備用此儀止焚香告眞精誠冥祝功
德通感亦一揆也或隨位備漿水粥時果各
九分或八十一列於九位之前尤爲精妙
次焚香存神叩齒二十四通啓白
具位(臣某)謹啓里域眞官日直使者虚空監
察應感靈司今謹有(某乙)爲某事於某處然
九幽神燈祈恩致福當乞上關三景下白九
幽祈告感通功德成就所啓所願咸乞如言
弟子再拜

弟子(某乙)然九幽神燈上照中天福堂之内
朗徹光景輝映萬方中照中宫境域神州妖
惡潜消災凶殄息下照中央普掠之獄破諸
幽暗開諸光明劒樹韜鋒刀山息刃窮魂罷
考罪魄停酸離苦生天逍遥快樂弟子再拜
弟子(某乙)然九幽神燈上照東方無極諸天
福堂之内陽光煥赫映徹東方中照震宫卯
位青帝之方清蕩災凶掃除氛翳下照東方
風雷地獄破諸幽暗開諸光明所有飛戈飄
㦸震雷霹靂停威息苦▲赦罪魂克果生天

逍遥快樂弟子再拜
弟子(某乙)然九幽神燈上照南方無極諸天
福堂之内陽華洞煥徹照無窮中照午位九
宫赤帝之野消平災異掃滅氛邪下照南方
火翳地獄破諸幽暗開諸光明所有火城火
山考對之者吞火食炭一切窮魂克獲清涼
逍遥快樂弟子再拜
弟子(某乙)然九幽神燈上照西方無極諸天
福堂之内神光煥耀洞映太空中照酉位兊
宫白帝之境掃除氛穢蕩滌災凶下照西方

金剛地獄破諸幽暗開諸光明所有鐵杖金
鎚考對之者窮魂罷苦積罪蒙原早得生天
逍遥快樂弟子再拜
弟子(某乙)然九幽神燈上照北方無極諸天
福堂之内祥光照灼徹照無邉中照坎位一
宫黒帝之野蕩除邪穢洗滌凶災下照北方
溟泠地獄破諸幽暗開諸光明所有毒汁氷
池考對之苦寒㦸霜刃楚毒罪魂並得生天
逍遥快樂弟子再拜
弟子(某乙)然九幽神燈上照東北方無極諸

天福堂之内靈光洞朗照映虚空中照艮卦
八宫丑寅之野廓清災沴摧蕩凶邪下照東
北方鑊湯地獄破諸幽暗開諸光明一切幽
魂承兹福利鐵义煑漬息苦停酸早獲生天
逍遥快樂弟子再拜
弟子(某乙)然九幽神燈上照東南方無極諸
天福堂之内光華普照煥耀無涯中照巽卦
四宫辰巳之野蠲消邪惡摧滅災凶下照東
南方銅柱地獄破諸幽暗開諸光明一切罪
魂免其燋爛罪根除蕩内外清涼盡獲生天

逍遥快樂弟子再拜
弟子(某乙)然九幽神燈上照西南方無極諸
天福堂之内靈光洞朗照映虚空中照坤位
井參之野廓清災沴摧蕩凶邪下照西南方
屠割地獄破諸幽暗開諸光明一切罪魂免
其鋩鋒利刃之苦早獲生天逍遥快樂弟子
再拜
弟子(某乙)然九幽神燈上照西北方無極諸
天福堂之内光華普照煥耀無涯中照乾宫
奎壁之野蠲消邪惡摧滅凶災下照西北方

火車地獄破諸幽暗開諸光明一切罪魂乗
兹福利火車罷扇塗炭消憂早獲生天逍遥
快樂弟子再拜

太上黃籙齋儀卷之五十六
















