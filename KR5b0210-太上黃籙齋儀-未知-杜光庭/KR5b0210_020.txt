










太上黃籙齋儀卷之二十
　　　　唐廣成先生杜先庭剛
　人臣爲國消災中分行道
　　　入户
　　　各禮師存念如法
　　　衞靈
　　丹靈朱火炎霞激風赤輪剛運
　　天光八衝迸威包羅交變萬方
　　流金豁落羣魔㓕蹤辟姦破妖
　　明耀元功金符召制躡雲乗龍

　　謡歌慶㑹散花太空神化冥運
　　四極安隆伏御帝前罔有不恭
　　　鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入意以令
行道之時願得玉清道炁靈寳妙光下降流
入臣䓁身中即使玄壇清淨内外成眞天無

氛穢地絶妖塵琳琅振響十方肅清萬魔不
干眞誠上徹令臣所啓速達徑御
太上無極大道至眞玉皇上帝御前
　　　各稱法位
上清玄都弟子臣某等同誠上啓
虚無自然元始天尊無極大道太上大道君
髙上大道金闕玄元天皇大帝太上老君昊
天玉皇上帝十方巳得道大聖衆至眞諸君
丈人三十六天帝君玉虚上帝玉帝大帝東
華南極西靈北眞玄都玉京金闕七寳玄臺

紫微上宫靈寳至眞明皇道君三十六部尊
經玄中大法師三界官屬一切眞靈臣等伏
聞太漠未形眞精獨運恢道化而裁成品物
顯神功而區别三才以定髙卑以興邦國君
爲元首綂制幽明代隂陽亭育之權司億兆
慘舒之柄順天體道大庇寰區其或運履晦
蒙物罹迍否一夫不獲庶類貽憂某官某乙
誠切匡時志深禱福將祈嘉祐資奉
聖朝臣等職在敷弘所宜關奏况承詞㫖敢
不上聞

　　　讀詞
按如詞言義深弘救是用按遵玄式嚴啓皇
壇備通眞降聖之儀考三籙九清之格香花
効懇信幣達誠瀝丹悃於人寰佇玄休於天
府以今中分行道請法衆等運兹初捻上香
願此香煙騰空徑上供飬
無上至眞道寳臣等歸身歸命首體投地仰
依
太上三尊願以是功德歸流
社稷尊靈

宗祧先聖升神三境飛歩十華貽巨貺而福
宏圖介殊禎而昌寳曆火䑕氷蚕之野正朔
無遺雞林兒樹之郷謳歌並洽超周年世邁
禹封疆今故燒香歸依
師尊大聖衆至眞之德得道之後升入無形
和與道合眞
以今中分行道請法衆等運兹二捻上香
願此香煙騰空徑上供飬
無上至眞經寳臣等歸身歸命首體投地仰
依

太上三尊願以是功德上祝
皇帝伏覬福流玄極惠洽紫宸八海澄波廣
同睿渥十山聳翠髙等聖年調玉燭於四時
布瓊枝於萬葉
后妃嬪御太子諸王啓迪洪休共扶
皇極文階武秩良輔元勲宣七德而靜九圍
奉三無而康四海五兵韜戢百穀豐登瑞牒
祥符盈編溢冊普天率土俱契雍熈今故燒
香歸依
師尊大聖衆至眞之德得道之後保天長存

和與道合眞
以今中分行道請法衆等運兹三捻上香
願此香煙騰空徑上供養
無上至眞師寳臣等歸身歸命首體投地仰
依
太上三師願以是功德歸流混茫之内道域
之中上極三清下窮九壘隂陽主宰天地職
司弘
天尊拯護之慈宣衆聖包容之德滌除氛沴
蕩滅災凶潜福

帝圖永安國祚致太平之化開仁壽之庭某
官某乙克廣福祥彌新壽禄惟深渥澤長賛
聖明今故燒香歸依
師尊大聖衆至眞之德得道之後升入無形
和與道合眞
　　　禮方
　　　懴悔
　　　三啓頌
鬱鬱家國盛濟濟經道興天人同其願
縹緲入大乗因心立福田靡靡法輪升

七祖生天堂我身白日騰
　　　三禮
　(臣)等至心稽首禮
太上無極大道
　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位
上清玄都弟子臣某謹重伸上啓

太上無極大道元始天尊太上大道君太上
老君至眞無上三十六部尊經玄中大法師
上相上宰四司五帝三界官屬一切眞靈臣
等獲以宿因躬逢道運玉書金劄降自天關
龜冊虎符行於世域師資付授得以禀修而
身逺雲泉跡迷塵海功未匡於邦國道未及
於飛升惟勵丹襟冀酬
玄造況立功行敎佐國爲先凡有誠祈敢忘
遵副某官某乙以時逢災否憂國疚懷䖍備
信儀精修齋直按

太極九清之㫖依金明三洞之文燒香然燈
轉經行道𥨸惟無爲大敎以昭感爲先不測
神功以精誠爲本鏧精誠於下土必昭感於
上玄伏惟
太上三尊十方衆聖諸天諸地應感眞靈開
大宥之恩降無涯之澤釋除
宗祧先聖爰及
皇躬積過深尤無邊愆咎使神源澄靜道惠
融明地紀天元息災祥之數八宏萬國扇和
樂之風二象安寧三光朗徹兵鋒偃戢疫毒

銷沈鷙暴摧亡龍神輯睦天兵騎乗誅剪奸
妖孽黨兇徒應時殄戮風雨調順稼穡蕃滋
動植殊形飛潜異禀三塗苦爽六趣幽關承
懴請之縁遂逍遥之志勿爲疵癘常保安貞
八溟無逆浪之虞萬𣲖順朝宗之勢普兼顯
晦共覩昇平一切生靈咸臻
道化上明
天尊廣濟之澤下副臣衆等歸命之誠謹啓
以聞
　　　發願

一願大道淡泊虚無安閑空寂澄清自居廣
　開法門敎導頑夫皆蒙惠澤精苦是修預
　以同學普得升虚與天相保長存無憂
二願諸天結炁澄清髙虚廣覆保眞固靈炁
　𠉀調節四運和平國安民豐普天閑寧廣
　濟一切惠逮有生保天長存億劫不傾
三願土地覆載無窮安平不䧟海淪不崩保
　鎭家國兆民興從養生安死惠周十方禾
　稼滋植營運日豐咸得厚載萬𩔖皆從
四願日月二景髙明無有勃蝕𧇊盈安清光

　照諸天洞消暗冥保固劫運世祚和平普
　加潤惠澤灑衆生
五願星辰與日月齊光轉燭照耀映朗十方
　各安其位經緯直行保鎭家國無有災傷
四海寧一普天興昌
六願四時隨節推遷景炁和調無有災患疫
　毒消滅普天安平五榖豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年

八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗
十願江海蕩蕩無極含容恢廓無細不植淵
　奧柔惠潤加蠕息天人獲慶年同劫石
十一願帝王國主日昌四鎭安睦兵革不揚
　天人歌唱吉應來翔敷敎濟濟威化洋洋
　兆庶稱慶長樂未央
十二願蝖飛蠢動巳生未生咸蒙安全普得

　生成皆見元炁受陽之形草木果林經冬
　不零一切濟度靡不鮮榮和與道合眞
　　　復爐
香官使者左右龍虎君侍香諸靈官當令臣
朝元之所自然生金液丹碧芝英百靈衆眞
交㑹在此香火爐前令臣學道得道求仙得
仙國家受慶幽顯沾恩十方仙童玉女侍衛
蘭煙傳臣向來所啓速達徑御
太上無極大道至眞玉皇上帝御前
　　　出戸



太上黃籙齋儀卷之二十







