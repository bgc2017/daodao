










太上黄籙齋儀卷之三十五王一
唐廣成先生杜光庭集
普度幽魂遷拔中分行道原缺清且
入戸
各禮師存念如法
衛靈
丹靈朱火炎霞激風赤輪剛運
天光八衝迸威包羅交變萬方
流金豁落羣魔滅蹤辟姦破妖
明耀元功金符召制躡雲乗龍

謡歌慶㑹散花太空神化冥運
四極安隆伏御帝前罔有不恭
鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入意以今
關告願得玉清道炁靈寳妙光下降流入(臣)
等身中即使玄壇清淨内外成眞天無氛穢

地絶妖塵琳琅振響十方肅清萬魔不干眞
誠上徹令(臣)所啓速達徑御
太上无極大道至眞玉皇上帝御前
各稱法位
上清玄都某嶽先生(臣)某等同誠上啓
虚无目然元始天尊无極大道太上玉晨道
君太上老君无上玄老十方巳得道大聖衆
至眞諸君丈人三十六天帝君玉虚上帝玉
帝大帝東華南極西靈北眞玄都玉京金闕
七寳玄臺紫微上宫靈寳至眞明皇道君三

十六部尊經玄中大法師三界官屬一切眞
靈(臣)等宿植良縁遭遇玄化生成羣有濟拔
幽沉叨奉師資佩三清之祕籙叅承玄旨諷
三洞之眞經品列仙階名昇玉簡未能陶神
瑩骨絶跡冲襟空依衆妙之門多犯明眞之
律向以受法之日申盟五帝告誓三官濟度
天人匡賛家國凡有禱請理合申陳今奉懇
誠固難遏絶所承詞㫖敢不上聞
讀詞
按如詞懇理濟幽明齋主以歷劫功深諸天

善勝仰自然之大化奉无極之元尊匡國致
君愛親事長弘救拔之深㫖憫沉滯之幽魂
惻隱興懹隳傷寫志遵憑聖敎以報大恩披
黄籙典章啓玄壇階級崇嚴鎭綵恭獻香花
告三官五帝之靈朝金闕玉房之聖(臣)等依
經奉禀從戒精嚴滌慮凝神洗心注念以今
午朝行道請法衆等運茲初捻上香
願此香煙騰空徑上供養
无上至眞道寳(臣)等歸身歸命首體投地仰
依

太上三尊願以是功德上資
皇家宗社九廟威靈德契無爲功宣有截
皇帝龍圖永固鳯曆彌昌混一車書和同海
嶽兆民攸賴百度惟貞德化昭宣奕葉繁茂
萬方寧謐九曜髙明遁跡修眞師宗父母咸
遊八極早翥三清今故燒香歸依
師尊大聖衆至眞之德得道之後昇入无形
以今午朝行道請法衆等運兹二捻上香
願此香煙騰空徑上供養
无上至眞經寳(臣)等歸身歸命首體投地仰

依
太上三尊願以是功德奉福齋官九玄七祖
往逝神儀判除奪紀之名増益記功之簡昇
眞靖境流慶子孫長居得一之貞揚名後世
永懋持三之寳垂訓前脩今故燒香歸依
師尊大聖衆至眞之德得道之後昇入无形
和與道合眞
以今午朝行道請法衆等運茲三捻上香
願此香煙騰空徑上供養
无上至眞師寳(臣)等歸身歸命首體投地仰

依
太上三尊願以是功德恩流庶品福被萬民
咸遂生成各均利濟爰及蓬飄旅魄浪泛遊
魂罹八難之深殃脫九幽之極苦未除黒簿
莫記丹書咸願慈尊降垂靈貺命天官而緫
録勑地府以全收皆赴壇筵盡霑救度永離
惡趣俱植善根託䕃人天受生快無今故燒
香歸依
師尊大聖衆至眞之德得道之後昇入无形
和與道合眞

懺方
三啓
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
三禮
(臣)等至心稽首禮
太上无極大道
(臣)等至心稽首禮
三十六部尊經

(臣)等至心稽首禮
玄中大法師
重稱法位
上清玄都某嶽先生(臣)等重啓
太上无極大道元始天尊太上大道君太上
老君三十六部尊經玄中大法師三界内外
名山洞府一切眞靈(臣)等伏聞太玄有作禀
無爲而有爲至聖無私生有物而無物陶甄
品彚停毒生成其用無窮神功不宰宣廣闢
之業弘救度之門踈網恢恢大信黙黙今齋

主某知微慮逺扣寂求玄浩劫先天九玄七
祖流形散氣積業餘殃逮于己身迄至親屬
輪迴生死造作愆尤仰依懴洗之文希惠滌
除之貺慕玄尊救拔之理儼恪威儀繄上聖
濟度之科肅嚴齋戒金龍法信寳座朝眞諷
誦靈章䖍祈聖祐重念齋官位居分理職守
方隅生民悉繫於慘舒作福盡由於禱請醮
勞萬慮懇梱一心念及勲賢至于烝庶或立
功報國在王事以殁身或禦難忘家向他邦
而喪已或行商坐賈積貨亡軀或作吏傷廉

取財殞命或遭時疫癘或作亂冦攘赦所不
原刑用誅戮亦乃孤惸絶嗣剃落焚身隂魄
無依陽魂靡託春秋乏享烏鵲傳音集爲旱
澇之災散作螟蝗之害功髙未顯圖廟食以
無因罪大難原望憑依而後悔俱沉五苦皆
滯九幽匪仗玄恩難離隂府恩惟
太上慈聖
北極眞君勑山川土地之神社廟城隍之主
追招遣喚引領搜尋盡赴靈壇俱來聽受咸
辭鬼録共冠天儀沐浴恩波超登聖果奉逍

遥於金闕申讃詠於玉京聖力優加神功㧞
擢載誕中華之境必生上善之門然願齋主
福被親姻榮延忠孝災殃盡滅瑞炁同臻地
運發生天儀玄曜災星戢彩祥炁騰光玄化
恢弘
皇圖盛大河清海晏雨順風調百穀滋豐五
兵偃戢萬民富樂九德光孚品物咸亨飛潜
遂性上蒙
天尊慈悲之澤下副(臣)等歸命之誠謹啓以
聞

發願
一願大道淡泊虚无安閑空寂澄清自居廣
開法門敎導頑夫皆蒙惠澤精苦是修預
以同學普得昇虚與天相保長存無憂
二願諸天結炁澄清髙虚廣覆保真固靈氣
候調節四運和平國安民豐普天閑寧廣
濟一切惠逮有生保天長存億劫不傾
三願土地覆載無窮安平不陷海淪不崩保
鎭家國兆民興從養生安死惠周十方禾
稼滋植營運日豐咸得厚載萬類皆從

四願日月二景髙明無有薄蝕虧盈安清光
照諸天洞消暗冥保固劫運世祚和平普
加潤惠澤灑衆生
五願星辰與日月齊光轉燭照耀映朗十方
各安其位經緯直行保鎭家國無有災傷
四海寧一普天興昌
六願四時隨節推遷景氣和調無有災患疫
毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同居結友衆眞惠

流一切興國愛民普濟羣生人同劫年
八願風雨流灑無窮普加施泄受其發揚萬
物滋生國儲民豐
九願五嶽各安其方巍巍包藏長爲仙宫安
鎮國祚保天無終䕶度一切莫不仰宗
十願江海蕩蕩无極含容恢廓無細不植淵
奥柔惠潤加蠕息天人獲慶年同劫石
十一願帝王國土日昌四鎭安睦兵革不揚
天人歌唱吉應來翔敷敎濟濟威化洋洋
兆庶稱慶長樂未央

十二願蝖飛蠢動巳生未生咸蒙安全普得
生成皆見元炁受陽之形草木果林經冬
不零一切濟度靡不鮮榮和與道合眞
復爐
香官使者左右龍虎君侍香諸靈官當令(臣)
建齋之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
蘭煙傳(臣)向來所啓速達徑御
太上无極大道至眞玉皇上帝御前

岀戸



太上黄籙齋儀卷之三十五





