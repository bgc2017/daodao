










太上黄籙齋儀卷之五十二鳴四
　　　　唐廣成先生杜光庭刪
　轉經(夫修黄籙靈寳諸齋每日三時行道/三時轉經晝夜六時爲弟子聞奏誦)
　　(念以祈福祉其行道後消息移時仍别/陞壇轉經賛道法事一如金籙簡文登)
　　(壇上座誦經威儀如或風雨不常及别/有法事即行道與轉經相續可矣陞壇)
　　(轉經法師冠元始之冠黄裙紫褐五/色雲霞之帔是各法服衆官如常服)
　　　衆官於師前序立
　　　知磬唱道
道場衆等人各運心歸命三寳滅一切念
　　　入戸

　　　上御案香
　　　上香宻呪
王華散景九炁凝煙香雲宻羅逕衝九天侍
香金童傳言玉女傳臣所奏上聞帝前令(臣)
所啓咸賜如言今日告齋諸天臨軒三界五
帝列言上清執籙把籍齊到帝前
　　　三歸依
　　　人各恭敬
至心歸依十方道寳當願衆生起心回向一
切敬禮

至心歸依十方經寳當願衆生心開悟解受
持轉誦
至心歸依十方師寳當願衆生普上法橋無
有障礙
道場衆等執簡端心平坐如法
　　　衆官各依位平坐
　　　讃詠如法
　　　宿命讃(侍經行水行/經侍香行香)
宿命有信然弱喪謂之無皆欲眼前見
過目即言悠大賢明道敎𢡖戚憫頑夫

依依念子苦勤勤令我憂
　　　靜念如法(法師依法暝日存/思出威儀自然經)
　若轉靈寳衆經法師當思身坐青黄白三
　色雲氣之中左青龍右白虎前朱雀後玄
　武日月五星照映左右侍經仙官羅列壇
　内已有圓光如日之象畢嚥液三過叩齒
　　　三通宻呪曰
寂寂至無宗虚峙劫仞阿豁落洞玄文
誰測此幽遐一入大乗路孰計年劫多
不生亦不滅欲生因蓮花超凌三界徒

慈心解世羅眞人無上德世世爲仙家
　若轉道德衆經法師當思太上老君玄中
　大法師尹眞人河上公眞人畢叩齒三十
　六通嚥液三十六過先心存左青龍右白
　虎前朱雀後玄武足下八卦龜三十六獅
　子伏在前頭中七星五藏生五氣羅紋覆
　身上三一侍經各千乗萬騎天地各有萬
　八千玉女玉童衛之宻呪曰
玄玄至道宗上德體洪元天眞雖逺妙
近縁泥丸君宫室皆七寳窓牖自有分

清靜常正眞駕景乗紫雲日月左右照
昇仙長年全七祖生上天世爲道德門
　若轉度人經法師當東向叩齒三十二通
　上聞三十二天心拜三十二過閉目靜思
　身坐青黄白三色雲氣之中内外蓊冥有
　青龍白虎朱雀玄武獅子白鶴羅列左右
　日月照明洞煥室内頃生圓象光映十方
　如此分明宻呪曰
無上玄元太上道君召出(臣)身中三五功曹
左右官使者侍香金童傳言玉女五帝直符

直日香官各三十二人關啓所言今日吉慶
長齋清堂修行至經無量度人(臣)及甲乙轉
經受生願所啓上徹逕御
無上三十二天元始上帝至尊几前(畢引氣/三十二)
(過東向/誦經)
　若轉上清洞神諸經各依本法存思呪也
　　　念諸天尊聖號
　　　啓經讃
稽首虚皇天尊前
　　　請轉寳經

　　　轉衆經
　　　送經頌
大量虚玄玄也
　　　解坐讃
爲諸來主作善因縁如蒙開悟仰荷玄恩
　　　衆官起立
　　　歎經功德(出三/洞科)
詳夫三洞寳經萬天勝範結飛玄之氣成雲
篆之章義冠無生文垂永劫故天地持之以
分判日月因之以運行鬼神敬之以變通人

倫奉之以開度是以詠之者則形陟絳霄聞
之者則神生碧落莫不人天仰頼生死依慿
爲羣品之津梁作衆眞之戸牖不可得而言
之者其惟大乗之韞乎粤有大道弟子(某乙)
爲國爲家濟拔存亡按靈寳簡文考神仙品
格齎纹繒鎭信油燭香花修黄籙大齋若干
日夜九時行道九時轉經爾其開凾演奥即
響徹三清執卷吟玄乃聲聞五億當願侍香
金童結香字於天中典經玉郎進經文於簡
上即使愆銷昔劫福降今辰存亡荷開泰之

恩動植悅生成之德洎乎悠悠庶品蠢蠢舍
生俱乗六度之舟並達
三清之岸
　　　三聞經
聞經巳後當願羣生萬罪並消善芽増長
聞經巳後當願衆生深入法門歸依信受
聞經巳後當願羣生永斷執迷常歸正道
　　　旋行禮誦七眞讃(或三首五首如歩/虚法出玉京山經)
　　　　(法師叩齒君在金/華宮如嬰兒之狀)
太上玄虚宗弘道尊其經俯仰巳得仙

歷劫無數齡巍巍太眞德寂寂因無生
霄景結空構乗虚自然征日月爲炳灼
安和樂未央
學仙絶華念念念相因積去來亂我神
神躁靡不歷滅念停虚閑蕭蕭入空寂
請經若饑渴持志如金石保子飛玄路
五靈度符籍
濟我六度行故能解三羅清齋禮太素
吐納養雲牙逍遥金闕内玉京爲余家
自然生七寳人人坐蓮花仰嚼玄都柰

俯酣空洞𤓰容顔曜十日奚計年劫多
法鼓㑹天仙鳴鍾徴大魔
靈風扇香華璨爛開繁衿太眞撫雲璈
衆仙彈靈琴雅歌三天景散慧玉華林
七祖升福堂由此歩玄音前世福未足
斯書邈難㝷信道情不盡圖飛乃反沈
太上無爲道弘乏在兆心
學道由丹信奉師如至親挹景偶清虚
孜孜隨日新衆人未得度終不度我身
大願有重報玄德必信然隂惡罪至深

對來若轉輪
學道甚亦苦晨夜建福田種德猶植樹
積簣而成山子能耽玄尚飄爾升青天
修是無爲道當與善結縁太上至隱書
名曰智慧篇拔苦由大才超俗以德眞
靈姿世所竒曄若淵中蓮
人行各有本皆由宿世功立德務及時
發願莫不從善惡俱待對倚伏理難窮
賢士奉法言道亦在兼忘解是大智慧
上爲太極公寳蓋連玉輿命駕御九龍

金華擎洞經捧香悉仙童嘯歌徹玄都
鳴玉叩瓊鍾
竦身凌太清超景逸紫霄保無持法綱
遊玄極逍遥萬劫猶昨夜千春如晨朝
巍峩䕃雲華手攀寳林條香烟自然生
玄階興扶揺靈幡順風散繁想應時消
滅智弘大混無爲爲清謡(巳上並與/金籙儀同)
　　　小學仙讃
學仙行爲急奉戒制情心▲夷正炁居
仙聖自相㝷若不信法言胡爲棲山林

　　　回向讃於玄師前散如常儀
太極左仙公曰眞頌八篇皆太上太極眞人
之辭衆仙常所躭誦不宣泄於下仙祕藏金
闕玉房之内冝傳至人修靈寳齋者也不可
示浮華之徒愼之愼之
太極眞人曰侍經仙童玉女聞此禮經讃詠
之音皆懽恱而祐兆身也是大經悉當用此
讃而禮拜矣若冥心誦經者亦心詠之乃上
仙之祕辭修眞之妙音也(岀靈寳玄都玉/京山经第三)
天尊曰經者吾遺敎導引愚迷能發衆生無

量道意意從悟起因悟成眞衆聖修行皆登
道果故元始以一炁生化三炁分爲三天一
曰始炁爲清微天號玉清境天寳君所化吾
以龍漢之初號無形天尊於此天中出洞眞
寳經十二部以敎天中九聖或號萬天玄師
无上法王經九萬九千九百九十九億萬歳
二曰元炁爲禹餘天號上清境靈寳君所化
吾以延康之初號
元名天尊於此天中出洞玄靈寳眞經一十
二部以敎天中九眞或號三界醫王太上眞

尊經八萬八千八百八十八億萬歳三曰玄
炁爲太赤天號太清境神寳君所化吾以赤
明之初號梵形天尊亦稱觀世眞人出洞神
寳經一十二部以敎天中九仙或號十方導
師至極天尊經七萬七千七百七十七億萬
歳開皇攺號吾號虚皇理元陽宫中敷揚三
洞下化人間號太上道君經六萬六千六百
六十六億萬歳逮至上皇吾總號元始理紫
微宫中廣布經戒救度羣生三洞寳經凡三
十六部亦曰三乗洞眞寳經謂之大乗洞玄

寳經謂之中乗洞神寳經謂之小乗結飛玄
之炁自然成章玉字金書龍文鳳篆大方一
丈八角垂芒敎化諸天流通世界始終歷劫
常轉法輪或實或權有廣有略因機取悟隨
世修行雖天地運終而三洞不滅開度羣品
道引人天三界十方俱受利益其受每劫之
初洞眞下化人懷道德共處無爲悉奉正眞
長生得道次則洞玄下化人物漸離散朴澆
淳失道叛德末則洞神下化人物轉更澆浮
不奉正眞年命短促自是之後人心破壞三

洞不行智慧曰興人鬼交雜運度促急不滿
百年念念無常死亡不絶吾重出宣行三洞
布化人間隨代機縁敷弘經敎或大或小順
物所冝故元始本文未盡下敎其三清上境
四梵天中眞聖修行其文具足山川洞府海
嶽山宫雖有所修亦不備足(謂隨方所修之/經三洞不得備)
(足/也)故命老子託化人間救度衆生演出科戒
或夷或夏或聖或凢周徧十方悉令開度三
洞妙法散在人間勸諸女男使勤修習凢夫
積罪業累沉迷與道無縁不能信奉唯從僞

法諸雜邪神徒竭身心終歸地獄其信行三
洞悉入福堂或白日昇舉尸解遁形隱跡洞
宫遊行世界長生變號永劫長存鍊氣易形
轉神入道人莫能識無量無邊吾過去後魔
敎轉興天下同遵人民夭折兵戈水火疾病
死傷國破家亡朝夕相繼竭其府庫以奉妖
邪僞亂日興澆訛時扇饑寒苦惱父子流移
天下愚愚永無悟矣吾念爾軰積劫沈淪說
是要言以示聾瞽然三洞妙法法有二種一
者眞法二者化法眞法者離諸虚妄永劫長

存化法者文字流通隨時變滅化法之中凢
有五種一者結飛玄之炁雲篆成章離合自
然變見不測在三清上境常住鎭經億劫長
存聖眞扶護二者靈書一丈八角煥明在三
界十方諸天五億隨劫昇降應感流傳三者
諸天宫殿樓閣臺房門戸之間書題誦詠制
伏人物出入修行四者花文葉字玉箚瓊編
方丈蓬萊間風玄圃乍隱乍顯隨劫存亡敎
習神仙伏諸魔鬼五者紙墨縑素竹木漆書
散在人間流傳誦詠劫初即下劫末還昇保

國安人開度羣品經者元始之言敎化衆生
使識根元本始宿命因縁罪福報對善惡吉
凶生化門戸方便所由今攺惡從善保安性
命長生無爲歸之於道永劫軌模保之者福
降修之神仙矣(出業報/因縁經)
太上道君謂三天法師曰夭尊敎戒三洞妙
文天書玉字雲篆龍章雖復無邊總括條䟽
雖十二事部𩔖分别隨根不同一者自然本
文二者神符三者寳訣四者靈圖五者譜籙
六者戒律七者威儀八者方法九者術數十

者傳記十一者讃頌十二者章表自然本文
天書八㑹鳳篆龍章是爲天地萬物之本開
化人神成立諸法主召九天神仙上帝校定
圖籙調正璇璣攝制酆都降魔伏鬼勑命水
帝召龍上雲天地劫期聖眞名諱所治城臺
衆眞境界廣宣分别種種降差服御元精化
形之法神符者雲篆之文神眞之信召攝衆
魔威制神鬼總元御運保命留年玉訣者天
眞上聖述釋天書八㑹之字以爲正音開示
大道靈圖者衆聖化迹應見無方圖寫變通

令總悟解譜籙者衆聖記述仙眞名諱宗本
胄胤神宫位緒戒律者條制勑約防非檢過
詮量罪福分别輕重威儀者具示齋戒進退
楷模俯仰節度▲式容止方法者衆聖著述
丹藥祕要神草靈芝柔金水玉修飬之道術
數者明辯思神存眞念道心齋坐忘遊空飛
歩餐吸六氣導引三光錬質化形仙度之法
傳記者是諸衆聖載述學業得道成眞通玄
入妙修因方所證果時節讃頌者衆眞大聖
巧飾法言稱揚正道令總信樂發起回向生

尊重心章表者師資傳授妙寳竒文登壇告
盟啓誓傳度悔謝請福關告之辭此十二事
總統衆法一切意趣無不備周化引三乘入
一乘道
　　　三洞眞經部帙品目
洞眞實經十二部(凢二十三萬/三百八十卷)
　太一部第一妙林部第二
　太清部第三徹視部第四
　上清部第五開化部第六
　元陽部第七妙眞部第八

　開山部第九十仙部第十
　玉林部第十一黄老部第十二
洞玄寳經十二部(凢八十萬/四千卷)
　靈和部第一靈寳部第二
　通神部第三無量部第四
　集仙部第五内祕部第六
　眞志部第七集善部第八
　鍊精部第九生尸部第十
　宫圖部第十一鍊魔部第十二
洞神寳經十二部(凢八十四/萬二千卷)

　太眞部第一至德部第二
　黄庭部第三鍊氣部第四
　道德部第五元神部第六
　大劫部第七内簡部第八
　神呪部第九三皇部第十
　按摩部第十一小劫部第十二
右三洞三十六部共一百八十七萬六千三
百八十卷
　　　歷代聖人神仙所受經
老君授上三皇玄中大經

老君授中三皇太素經
老君授下三皇金闕祕經
老君授中三皇開元經
老君授後三皇攝提本經
老君授伏羲元陽經三十四卷
老君授神農元精經三百六十卷
老君授祝融安神經
老君授黄帝道德經
天眞皇人授黄帝三一經龍蹻經
老君授顓頊微言經三十卷

老君授天老天元經
老君授帝嚳黄庭經五十卷
老君授帝堯玄德經
老君授帝舜政事離合經
老君授夏禹德戒經
老君授殷湯長生經四十卷
老君授文王赤精經
老君授武王虚無經
老君授昭王八天隱文經
老君授尹喜出塞經化胡經西昇經元陽經

　　　　　　道德經内解經九室經
老君授南滎趎衛生經
老君授宋王六甲經
老君授始皇鬼林經
老君授干吉太平經
老君授漢張天師玉訣九千篇符圖七千章
　　　　　　神呪四千首科律敎戒一千
　　　　　　二百卷
老君授㓂謙之新科一百二十卷
西王毋授漢武帝上清經四十六卷

王君授魏夫人上清經三十二卷
三眞人授葛仙翁靈寳經十六卷
太極眞人授抱朴子靈寳經十四卷
三眞人授仙人李順興上清經七卷
三茅君授仙人周子良上清經四卷
河上公授漢文帝道德經章句二卷
自三古巳降迄于巨唐寳軸靈文或隱或見
或出於史冊或著在别傳至宋朝簡寂先生
校讎之際述珠囊經目萬八千卷其後江表
干戈秦中兵革眞經祕冊流散者多後周武

帝立通玄觀収集衆經猶及萬卷洎隋火版
盪唐室龍興剪掃氛祅底寧寰宇至開元之
歳經訣方興玄宗著瓊綱經目凡七千三百
卷復有玉緯别目記傳䟽論相兼九千餘卷
㝷值二胡猾夏正敎凌遲兩京祕藏多遇焚
燒上元年中所収經籙六千餘卷至大曆年
申甫先生海内搜揚京師繕寫又及七千卷
長慶之後咸通之間兩街所寫𦆵五千三百
卷近屬巨㓂凌犯大駕南廵兩都煙煤六合
榛𣗥眞宫道宇所在凋零玉笈琅函十無三

二余屬兹艱會漂寓成都扈蹕還京淹留未
㡬再爲搜捃備渉艱難新舊經誥僅三千卷
未獲編次又屬省方所得之經㝷亦亡墜重
遊三蜀更欲搜揚累祖兵鋒未就前志時大
順二年辛亥八月三日庚辰成都玉局化閱
省科敎聊記云耳



太上黄籙齋儀卷之五十二











