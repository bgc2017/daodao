










太上黃籙齋儀卷之二十一
唐廣成先生杜光庭剛
人臣爲國消災落景行道
入戸
各禮師存念如法
衞靈
五星髙耀瑞炁飛浮元始集神
天地交周玉符寳節嘯命微幽
擲火揚威奸凶無留萬魔振伏
紛葩却消摧怪伐惡道炁同流

神光照夜隂翳俱収萬仙降格
扇景乗飈羣生咸遂惠遍神州
鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入意以今
燒香行道願得玉清道炁靈寳妙光下降流
入臣等身中即使玄壇清淨内外成眞天無

氛穢地絶妖塵琳琅掁響十方肅清萬魔不
干眞誠上徹令臣所啓速達徑御
太上無極大道至眞玉皇上帝御前
各稱法位
上清玄都弟子臣某等同誠上啓
虚無自然元始天尊無極大道太上大道君
髙上大道金闕玄元天皇大帝太上老君昊
天玉皇上帝十方已得道大聖衆至眞諸君
丈人三十六天帝君玉虚上帝玉帝大帝東
華南極西靈北眞玄都玉京金闕七寳玄臺

紫微上宫靈寳至眞明皇道君三十六部尊
經玄中大法師三界官屬一切眞靈臣等伏
聞三統肇分萬邦棊布非
帝王無以撫御非道德無以鎭寧三皇體道
以君臨五帝宣德而成化由是民懷朴厚俗
致淳和六炁均調四時平泰其後隂陽差爽
九六相乗炎黃有征伐之興堯湯有水旱之
變率資盛德旁頼神功天地萬靈咸加幽賛
旣逢否運冝禱眞靈用遵修奉之科庶降
厖洪之福況承詞㫖敢不上聞

讀詞
按如詞言儀形家國某官某乙誠深匡賛翹
仰尊靈齎備信儀䖍修齋直依三元品格靈
寳明科燒香然燈轉經行道歷諸天而告謝
周萬聖以歸依冀達
上玄廣流禎貺
以今晚朝行道請法衆等運兹初捻上香
願此香煙騰空徑上供養
無上至眞道寳臣等歸身歸命首體投地仰
依

太上三尊願以是功德歸流
社稷尊靈
宗祧先聖升神紫闕流福
皇圖友五帝於瓊宫優游自適貽千祥於寳
胤隆盛無窮今故燒香歸依
師尊大聖衆至眞之德得道之後升入無形
和與道合眞
以今晚朝請法衆等運兹二捻上香
願此香煙騰空徑上供養
無上至眞經寳臣等歸身歸命首體投地仰

依
太上三尊願以是功德上祝
皇帝伏冀九天寳曆増
聖壽於無疆八海瓊波廣宏休於不極明逾
兩曜臨照無私德並二儀含弘益大
后妃嬪御柔範布於九圍太子諸王懿勣光
於萬葉文武卿佐中外職僚敷暢
帝猷振揚
鴻化洎乎鳶郊鴈塞異域殊封常洽雍熈克
臻道化今故燒香歸依

師尊大聖衆至眞之德得道之後保天長存
和與道合眞
以今晚朝行道請法衆等運兹三捻上香
願此香煙騰空徑上供養
無上至眞師寳臣等歸身歸命首體投地仰
依
太上三尊願以是功德旁周三界普及羣方
同播玄功共宣洪澤運三天之正炁蕩滌姦
兇召八極之神兵殄平妖沴允昌大業克固
宏基某官某乙神介休禎天資祚壽永䖍忠

孝常奉
聖明今故燒香歸依
師尊大聖衆至眞之德得道之後升入無形
和與道合眞
禮方
懴悔
三啓頌
大道洞玄虚有念無不契煉質入仙眞
遂成金剛體超度三界難地獄五苦解
悉歸太上經靜念稽首禮

三禮
(臣)等至心稽首禮
太上無極大道
(臣)等至心稽首禮
三十六部尊經
(臣)等至心稽首禮
玄中大法師
重稱法位
上清玄都弟子臣某等重伸上啓
太上無極大道元始天尊太上大道君太上

老君至眞無上三十六部尊經玄中大法師
上相上宰四司五帝三界官屬一切尊靈臣
等伏聞
聖主垂衣撫臨億兆承天布化體道御時必
昭敬於
上玄以資景祐冀和寜於下土以永昌圖故
得天道潜扶神明幽賛人天交感寰海用康
近以九六乘時隂陽愆爽災凶在運中外貽
憂某官某乙理國志深致君誠切思弘勝福
仰奉

聖朝披按典儀精嚴法信馳心三境注念諸
天恭啓壇場䖍修齋直臣等洗心靜念沐浴
清虚燒香然燈轉經行道謄詞誠於十極祈
鑒祐於
三清伏惟
無上法王至眞衆聖臨瓊軒而下矚流巨貺
以周霑調正天元和平地紀使三光融朗五
緯循常彗孛韜形景星効祉八風叶序六炁
均調水旱無侵災妖殄絶山川靜謐鷙獸銷
藏俗洽淳貞物無疪癘鬼魔竄跡邪孽摧亡

夷狄懷朶邊封清晏姦臣賊子効節輸忠烽
燧不驚干戈戢息
帝圖昌盛
聖壽延長朝富忠良野無遺逸六宫百辟共
揚道德之風太子諸王同賛厖洪之業梯航
畢集稼穡常豐某官某乙允介禎休惟新禄
社洎乎幽泉寒府六趣三塗慧日流光永除
昏晦神風滌穢克遂清涼蠢動飛沈俱升法
界上明
天尊大慈之澤下副臣衆等懴謝之誠謹啟

以聞
發願
一願大道流行普天懷德
二願一切有生咸皆悟道
三願九夜幽魂一時解脫
四願孤爽無依咸得受生
五願天下太平五榖豐熟
六願臣忠子孝君仁父慈
七願四海通同𡨚親和釋
八願潜胞處卯咸得生成

九願積疾新痾旋即痊愈
十願孤露衆生豐衣足食
復爐
香官使者左右龍虎君侍香諸靈官當令臣
行道之所自然生金液丹碧芝英百靈衆眞
交會在此香火洞案爐前令臣學道得道求
仙得仙國家受慶幽顯沾恩十方仙童玉女
侍衞蘭煙傳臣向來所啓速達徑御
太上無極大道至眞玉皇上帝御前
出戸



太上黄籙齋儀卷之二十一







