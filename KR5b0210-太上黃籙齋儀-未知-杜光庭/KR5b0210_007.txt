










太上黄籙齋儀卷之七賔七
　　　　唐廣成先生杜光庭集
　第三日清旦行道
　　　入戸
　　　各禮師存念如法
　　　衛靈
　　天書敷羅下盻太微元化生成
　　靈煙九回八景六周聖運所持
　　左賔赤方右啓帝扉東華南府
　　灌錬辟非回輪日曜轉盻月暉

　　今日大慶萬道同歸玄壇正炁
　　保天無衰普告三界驛龍風馳
　　　鳴法鼓二十四通
无上三天玄元始三炁太上老君召出(臣)等
身中三五功曹左右官使者左右捧香驛龍
騎吏侍香金童傳言玉女五帝直符直日香
官各三十六人出當召此間土地里域眞官
正神速出嚴裝關啓(臣)今正爾燒香奉爲某
官某乙爲國爲家奉修无上黄籙大齋若干
日夜以今第三日清旦登壇焚香行道願得

太上十方正眞生炁降流(臣)等身中所啓速
達徑御
至眞无極大道玉皇上帝御前
　　　各稱法位
上清玄都弟子(臣)等謹同誠上啓
虚无自然元始天尊无極大道太上大道君
大聖祖髙上大道金闕混元天皇大帝太上
老君髙上玉皇十方巳得道大聖衆至眞諸
君丈人三十六天帝君玉虚上帝玉帝太帝
東華南極西靈北眞玄都玉京金闕七寳玄

臺紫微上宫靈寳至眞明皇道君三十六部
尊經玄中大法師東嶽上卿司命眞君西極
緫眞王君太平下敎二十四眞人五嶽靈宫
名山洞府得道神仙三界眞靈(臣)等伏聞太
漠混融至眞澄寂元尊撫化大道御天崇不
宰之玄功啓長生之祕揵理出隨迎之表敎
垂億劫之先普度羣生大弘神化(臣)等夙資
福運生禀靜基獲佩靈章遵承妙旨立功行
敎佐國爲先凡有所祈理冝陳奏今奉詞旨
敢具上聞

　　　讀詞
按如詞言誠深修奉恭爲家國普及存亡稽
首玄虚冥心丹切所冝汲引俾達誠祈是敢
依按玄科建修黄籙法下元之品格披上聖
之簡文鍊沐形神精修齋直
以今清旦行道請法衆等運兹初捻上香
願此香煙騰空徑上供養
无上至眞道寳(臣)等歸身歸命首體投地仰
依
太上三尊願以是功德上資宗廟尊靈證品

太虚棲眞
玄極
皇帝紫宸繼聖丹扆朝元揖羣后於華胥納
萬方於仁壽皇后昭宣四德保乂六宫山河
維帝子之城磐石固宗臣之國公侯卿輔中
外職寮百度惟貞羣生蒙慶今故燒香歸依
師尊大聖衆至眞之德得道之後昇入无形
和與道合眞
以今清旦行道請法衆等運茲二捻上香
願此香煙騰空徑上供養

无上至眞經寳(臣)等歸身歸命首體投地仰
依
太上尊經願以是功德歸流某家九世幽儀
六親滯識北宫釋魄南府鍊神濯形流火之
池列品飛香之殿往生淨域託化瓊都今故
燒香歸依
師尊大聖衆至眞之德得道之後昇入无形
和與道合眞
以今清旦行道請法衆等運茲三捻上香
願此香煙騰空徑上供養

无上至眞師寳(臣)等歸身歸命首體投地仰
依
太上三尊願以是功德奉福家國眷屬親姻
咸資景貺沐靈津而養壽漱瓊醴以安神萬
善同臻百靈共衛旁該品彚普及四生聖澤
所霑並登眞道今故燒香歸依
師尊大聖衆至眞之德得道之後昇入无形
和與道合眞
　　　禮方
　　　懴悔

　　　歩虚
頭腦禮金闕携手遨玉京騫樹圓景園
煥爛七寳林天獸三百名獅子巨萬尋
飛龍躑躅吟神鳯應節鳴靈風扇竒華
清香散人襟自無髙仙才焉能耽此心
　　　三啓三禮
　(臣)等至心稽首禮
太上无極大道
　(臣)等至心稽首禮
三十六部尊經

　(臣)等至心稽首禮
玄中大法師
　　　重稱法位
上清玄都弟子(臣)某等謹重誠上啓
太上无極大道元始天尊太上大道君太上
老君十方无極大道道德衆聖天尊至眞太
帝天尊三十六部尊經玄中大法師上相上
宰四司五帝三界應感一切眞靈(臣)聞有物
混成先天地而垂迹周行不殆並日月以騰
光鼓六炁於虚无扇八風於寥廓生成品物

含孕生靈惟古及今安家濟國某丕承
道化夙荷
玄功思報君親莫先齋直仰慮億曽往識見
在親縁結咎釁於三官積愆瑕於九地未蒙
原赦猶滯幽扄依按典儀精崇齋福伏冀
眞仙廣萃
靈澤遐覃勑五帝四司三官九府威光下燭
開度神儀至于過去見存三業諸罪承茲福
祐咸乞蕩除上願宗廟尊靈昇神碧落
聖躬和暢

帝道昭明書軌混同華夷寧謐邊烽不警封
堠無虞百榖阜成三光朗晏外藩内屏良輔
元勲克賛雍熈永光聖運然後九幽泉曲六
趣三塗蠢動飛沉咸登道域上明
天尊弘慈之澤下副(臣)等歸命之誠謹啓以
聞
　　　發念
一念爲道四大合德齋主七世父母免墮憂
　苦上升天堂衣食自然
二念帝王國主道化興隆庠序濟濟皇敎恢

　弘威儀翼翼普天所瞻民稱太平四夷賔
　伏妖惡自滅聖賢日生
三念法師功德大建敎化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
　範
六念損已布施道士及飢寒者天下人民各
　得其所
七念蠕動蚑行一切衆生咸蒙成就
八念赦貸前生今世罪對立功補過

九念家國隆盛宗廟有人世生賢才
十念尊受經師不敢中怠平等一心廣度剋
　獲上仙白日登天拜見太上永成眞人雲
　車羽駕和與道合眞
　　　復爐
香官使者左右龍虎君侍香諸靈官當令(臣)
行道之所自然生金液丹碧芝英百靈衆眞
交㑹在此香火爐前伏願存亡受福家國霑
恩十方仙童玉女侍衛香煙傳奏(臣)向來所
啓徑達

至眞无極大道玉皇上帝御前
　　　出戸


太上黄籙齋儀卷之七
















