










太上黄籙齋儀卷之五賔五
　　　　唐廣成先生杜光庭集
　第二日中分行道
　　　入戸
　　　各禮師存念如法
　　　衛靈
　　黄中䇿炁斬馘妖宗遏絶邪源
　　制斷魔蹤太上符命召制神功
　　萬靈斯格却禍除凶王炁三輪
　　洞運眞風紫戸舍瓊大度無終

　　左命青腰右攝芝童逍遥飈景
　　緫御九空玄壇應機乗炁虚冲
　　萬眞普降濟度無窮
　　　鳴法鼓二十四通
无上三夭玄元始三炁太上老君召出(臣)等
身中三五功曹左右官使者左右捧香驛龍
騎吏侍香金童傳言玉女五帝直符直日香
官各三十六人出當召此間土地里域眞官
正神速岀嚴装關啓(臣)今正爾燒香奉爲某
官某乙爲國爲家奉修无上黄籙大齋若干

日夜以今第二日中分登壇朝眞行道願得
太上十方正眞生炁降流(臣)等身中所啓速
達上御
至眞无極大道玉皇上帝御前
　　　各稱法位
上清玄都弟子(臣)某等謹同誠上啓
虚无自然元始天尊无極大道太上大道君
太上老君髙上玉皇十方巳得道大聖衆至
眞諸君丈人三十六天帝君玉虚上帝玉帝
大帝東華南極西靈北眞玄都玉京金闕七

寳玄臺紫微上宫靈寳至眞明皇道君三十
六部尊經玄中大法師西極緫眞王君東卿
司命太元眞人太平下敎二十四眞人五嶽
靈宫名山洞府得道神仙三界應感一切眞
靈(臣)等運偶福期善資昔㑹三尊布無爲之
化四明開廣濟之門得以凡姿依宗妙法披
九光之寳牒盻三洞之瓊篇内度庸虚諒非
所任唯憑齋戒冀立微功佐國度人庸副玄
旨凡有所向敢不上聞
　　　讀詞

按如詞言歸誠玄極爲國爲家請福祈恩弟
子某自惟禀質三靈陶神四大愛河溺性欲
海馳誠幻境易迷福山難搆積尤累過歳月
茲深伏聞黄籙妙齋玄都祕格上拔億曽萬
祖惡對罪根下拯九夜三塗窮魂幽爽解消
殃結開度天人福惠所覃永安家國是敢肅
䖍誠懇齎備香花鎭信紋繒金龍燈燭建齋
行道祈降上眞普爲存亡歸心請命以今中
分行道請法衆等運茲初捻上香
願此香煙騰空徑上供養

无上至眞道寳(臣)等歸身歸命首體投地仰依
太上三尊願以是功德上資社稷尊靈宗桃
先聖融神三境髙歩九天幽賛洪基保安大
業
皇帝壽齊兩曜化洽三元車▲八紘提封萬
國儲宫藩邸匡佐
帝圖良輔元勲保乂王室瑞雲昭布法雨舍
滋四友三師山棲同志並登眞果咸契仙階
今故燒香歸依
師尊大聖衆至眞之德得道之後昇入无形

與道合眞
以今中分行道運兹二捻上香歸身歸神歸命
大道(臣)等首體投地歸命
太上尊經願以是功德奉福某家九祖幽儀
七玄神識洪暉下照出昏暗之泉扄玄澤旁
霑釋焦勞之罪綱三官削録五道生神聞正
法於紫微朝至眞於碧落佩靈書祕籙超夜
府寒庭六趣三塗同臻福界本故燒香歸依
師尊大聖衆至眞之德得道之後昇入无形
與道合眞

以今中分行道運兹王捻上香歸身歸神歸命
大道(臣)等首體投地歸命
太上三尊願以是功德歸流某家九姻六族
内外親縁體洽元和神融妙道金貞玉瑩増
福祉而益光鏡朗塵清延壽涯而彌逺災隨
霧廓善與雲臻動植飛沉寰中象外俱霑巨
福咸沐玄功今故燒香歸依
師尊大聖衆至眞之德得道之後昇入无形
與道合眞
　　　禮方

　　　懴悔
　　　歩虚
控轡適十方旋憩玄景阿仰觀劫仞臺
俯盻紫雲羅逍遥太上京相與坐蓮華
積學爲眞人恬然榮衛和永享無期壽
萬椿奚足多
　　　三啓三禮
　(臣)等至心稽首禮
太上无極大道
　(臣)等至心稽首禮

三十六部尊經
　(臣)等至心稽首禮
玄中大法師
　　　重稱法位
上清玄都弟子(臣)等謹同誠上啓
太上无極大道元始天尊太上大道君太上
老君十方无極大道道德衆聖天尊至眞大
帝天帝三十六部尊經玄中大法師上相上
宰四司五帝太平下敎二十四眞人西極緫
眞五君五嶽靈宮名山洞府三界應感一切

眞靈(臣)等伏聞元皇立敎至道垂文碧字遐
宣拯四迷於六趣丹書弘闡錫繁祉於九幽
生死蒙恩昏明咸泰某上惟九玄十世累劫
親縁爰洎君親至于家國思崇景貺大啓洪
禋歸命玄壇投誠紫府請修齋直以達誠祈
(臣)等依按品文遵行戒式纂列星辰之位上
法圓穹壇開日月之門旁依眞格香花燈燭
證信達誠龍璧紋繒表心展禮冥思注想冀
獲感通所祈
无上法王放慈光而下照

玄都大聖垂惠澤以遐臨勑飛天神王告盟
三界開寒庭之府解釋幽魂累世神儀並蒙
薦拔沐浴神液超度南宫觀聽法音化生仙
境上冀
聖君萬壽帝業無疆廓八海之波濤皆爲帝
澤亘九圍之川嶽盡作王畿車軌畢同星躔
咸順八風和暢五榖豐登兵革不興烽煙永
戢人無疵疫俗有禎祥某家眷屬宗親並霑
洪福三塗九夜動植沉潜咸資妙道之慈齊
契自然之果上明

天尊大慈之施下副(臣)等丹禱之誠謹啓以
聞
　　　發願
一願大道淡泊虚无安閑空寂澄清自居廣
　開法門敎導頑夫皆蒙惠澤精苦是修預
　以同學普得升虚與天相保長存無憂
二願諸天結炁澄清髙虚廣覆保眞固靈氣
　候調節四運和平國安民豐普天閑寧廣
　濟一切惠達有生保天長存億劫不傾
三願土地覆載無窮安平不陷海淪不崩保

　鎭家國兆民興從養生安死惠周十方禾
　稼滋植營運日豐咸得厚載萬𩔖皆從
四願日月二景髙明無有薄蝕虧盈安清光
　照諸天洞消暗冥保固劫運世祚和平普
　加潤澤惠灑衆生
五願星辰與日齊光轉燭照耀朗映十方各
　安其位經緯直行保鎭家國無有災傷四
　海寧一普天興昌
六願四時隨節推遷景炁和調無有災患疫
　毒消滅普天安平五榖豐熟國富民歡

七願浮雲結氣衆煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終䕶度一切莫不仰宗
十願江海蕩蕩無極舍容恢廓無細不植淵
　奥柔惠潤加蠕息天人獲慶年同劫石
十一願帝王國土日昌四鎭安睦兵革不揚

　天人歌唱吉應來翔敷敎濟濟威化洋洋
　兆庶稱慶長樂未央
十二願蝖飛蠢動巳生未生咸蒙安全普得
　生成皆見元炁受陽之形草木果林經冬
　不零一切濟度靡不鮮榮和與道合眞
　　　復爐
香官使者左右龍虎君侍香諸靈官當令(臣)
行道陞壇之所自然生金液丹碧芝英百靈
衆眞交會在此香火洞案爐前願修齋弟子
某存亡受福幽顯霑恩十方仙童玉女侍衛

香煙傳(臣)向來所啓徑達
至眞无極大道玉皇上帝御前
　　　出戸

太上黄籙齋儀卷之五















