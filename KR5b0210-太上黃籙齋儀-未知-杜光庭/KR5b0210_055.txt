










大上黄籙齋儀卷之五十五鳴七
　　　　唐廣成先生杜光庭刪
　投龍璧儀
下元黄籙簡文靈仙品曰拔度罪根威儀修
齋都畢依
赤書玉訣丹書槿札金龍青絲纒之以關靈
山五嶽昇度之信封於絶嵓之中一依具法
下元黄籙簡文靈仙品曰關五帝威儀畢當
以丹書玉札一枚金龍一枚青絲纒之以投
三江以關水帝昇度之信一依玉訣具文

下元黄籙簡文靈仙品曰關水帝畢以玉札
金龍金紐九枚青絲纒之埋於壇所以告盟
地官一如科云
上元金籙簡文眞仙品曰拔度生死修齋威
儀以金龍五枚鎭五方眞文之上事畢投之
山水
下元黄籙簡文靈仙品曰拔度罪根威儀當
以上金作十金龍以鎮十方拔度飛魂十方
方按一枚
玉匱明眞科云修黄籙寳齋當以上金三兩

鑄三龍龍各重一兩(國家用上金公侯大臣/次金士庶人銀銅塗並)
可副以玉簡(卽王/扎也)提修齋所爲及國號太歲
月日法師姓名投奠方所投於名山大洞靈
泉龍穴及齋壇或住宅之中以告盟天地水
三府使監證齋功闕者考屬地官九都曹
科曰龍者乗雲氣御隂陽合則成體散則成
章變化不測入地昇天故三十六天極陽之
境可以驛傳信命通達玄靈者其惟龍乎(龍/者)
(陽畜也夫天用莫如熊地/用莫如龜人用莫如馬也)是以上天以龍爲
驛騎往來人間矣五金之最堅剛不渝天地

所寳通靈合神故以上金鑄之取法龍形投
之洞府告盟三元也洞府眞官所司寮屬告
龍信簡文錄其善功以奏言於上聖感應之
報猶影之隨形修尚之士不可闕也
科曰簡也者告也紀也札也紀世之善告於
上眞法長一尺二寸象十二辰廣二寸四分
法二十四眞氣厚二分法二儀上下正方法
日之方景正眞通達無所避讓國家以玉爲
之玉有九德可以爲禮天地神祇之信故用
王焉公侯臣庶通用槿木以其㓗白纎緻可

比玉矣明尊畢之殊也
科曰璧者禮天地山川之寳也以玉爲之投
山川用圓璧一其色蒼徑三寸虚其中(山簡/爲九)
(天之信故用蒼/璧用以法天也)投水簡用六出之璧其色黒
徑三寸虚其中(水簡爲九海水官之信故用/玄璧水之色也六出水之數)
也投土簡用黄璧正方徑二寸虚其中(土簡/爲九)
(地之信黄者土之色/也方者地之形也)璧與龍副於簡封之外
以青絲纒之
科曰投三簡之法當用金鈕九隻以副於簡
(三簡用二/十七鈕也)金鈕代㰱血青絲代割髮造盟達

誠最爲重也故以青絲纒鈕璧附於簡及龍
而後放之也(鈕法國家用金臣庶/以銀塗金銅塗金可)鈕徑九分
圓其外如環之形也
科曰修齋畢别卜良日或齋㓗之辰醮饌法
師衆官及齋主弟子或汎舟以詣水洞或梯
陸以登山門各於洞府之外薙草掃灑㓗浄
敷列醮席酒果餚饌當鹿脯湯茶等(國家六/十四分)
(臣庶二/十四分)如嚴醮之儀乃盛服澡漱朝謁法事
備如科式所在地司靈官監察將吏當爲予
關啓洞中仙曹通達告齋之簡如此福善立

感不得都無關啓直爾投於洞中不達眞靈
反獲罪考矣(若山水之洞稍逺師衆不可俱/行難於登泛者當選壇内法職)
(一二人與弟子齎簡以請洞所設醮關告投/奠一如本儀若國家投龍五嶽諸山具有金)
(龍科式輿此常/禮繁省不同矣)齋家或公私所拘不得躬詣
洞府者可選精愼䖍恪信奉恭勤者一人代
往行禮無可代者師爲關告之又不得藏匿
簡文因循持久旣關告盟之信所在地司錄
奏獲罪非細切冝愼之至洞所於門外選平
地或船中或石上並須掃灑精㓗以設醮位
淨席五領醮巾五條青布緋布並可酒茶湯

隨盤數五果餅饌隨時所有國家六十四分
臣庶二十四盤香四爐巾案四副
　　　洞府神仙位


三弟子拜位
寳
位師關奏位



　　　日直土地監察
陳設訖以香水灑壇之外以蕩氛穢禁勑如
常儀師徒弟子並須澡漱嚴㓗以䖍恭爲先
不得因循諠聒不恭如違考罰尤深
　　　各禮師存念如法
(次思三尊經寳玄師五星五土五嶽/五蔵五靈經籍度三師三色雲氣當)
(處洞府眞仙靈司監察官屬日直土/地並儼然在坐羅列分明如齋法訖)
衞靈
五靈列位煥鎭五方始皇護魂丹老衞形
皓靈侍魄黒帝攝生中央黄帝統御萬眞

元皇誥下幽夜開光罪銷北府名列南昌
金籙定籍玉字除殃朱陵鍊質飛神太蒼
三官九府無極神郷普受開度上生天堂
　　　鳴法鼓二十四通
　　　發爐
無上三天玄元始三炁太上老君召出臣身
中三五功曹左右官使者左右捧香驛龍騎
吏侍香金童傳言玉女五帝直符直日香官
各三十六人出當召此間土地山川正神速
出嚴装關奏臣今正爾燒香奉爲某官某甲

設黄籙寳齋功圓事畢投簡靈山願得
太上十方正眞生炁入臣等身中所啓速達
徑御
太上無極大道崑崙五嶽靈山洞府前
　　　各稱法位
具位(臣某)等謹奉請
大羅玉清無極無上至眞大道元始天尊太
上大道君太上老君三十六部尊經玄中大
法師三寳衆聖一切尊靈垂慈降臨稽首再
禮謹奉請

某洞府眞仙洞天官屬得道眞人垂光降臨
謹奉請
當境主司虚空監察香官使者三洞威神里
域眞官詡衞將吏山水川澤一切正神具官
來降
　　　次三捻上香
　　　獻酒
　　　各稱法位
　　　長跪啓曰
具位(臣某)謹上啓

太上無極大道太上三尊十方巳得道大聖
衆至眞諸君丈人東華南極西靈北眞三十
六部尊經玄中大法師太極眞人玄一三眞
人諸天日月星宿崑崙上宫諸神仙西靈金
母五嶽眞君靈山正職潜霍儲君青城丈人
廬山使者鍾山鬱絶西玄墉臺丘嶽大神三
官北部六宫幽司天下地上冥靈諸神監生
主録南上三門至神至靈一切羣仙(臣)胎誕
塵濁瞽闇無知萬劫善縁依承道化奉宣慈
訓佐國立功濟物度人弘道讃法(若受經/籙云)以

今某年月日詣三洞法師某嶽眞人某甲受
靈寳五老眞文赤書靈篇三部八景諸天内
音神仙二籙八威䇿文五帝符杖中盟眞經
傳授事竟投簡靈山請以金鈕(後兩過無/鈕除此四字)
金龍驛傳(黄籙投/簡云)奉爲(某官/某乙)修設
黄籙大齋爲國爲家普及存亡懴罪乞恩解
消災咎法事都畢投簡靈山金龍驛傳乞落
除罪録記名玉暦願神願仙解釋九玄七祖
九族衆親先亡後化拔贖惡根免脫酆都岱
宗二十四獄五嶽之府九幽之中刀山劒樹

苦惱之郷魂覩光明永蒙開度輪轉受化逍
遥福門安穩墳墓注訟不興舉家蒙福一切
荷恩妖精殄滅善瑞日生修道叅眞永階仙
品蒙如所啓仰荷玄恩(臣某)誠惶誠恐稽首
再禮謹啓
　　　次起立捧簡文香上熏之叩齒九通
　　　次讀簡文畢用青紙封之青絲纒龍
　　　鈕璧等弟子執之香上師呪曰
玄上開明元始監眞上帝五老赤書丹文
天地本始總領三元攝氣召㑹催促學仙

髙上符命普告十方日月星宿五嶽靈山
天上地下溟泠大神監生主録南上三門
關領玉簡勒名丹篇削落罪目上補帝臣
歸慿至道修齋立功拔贖九祖一切若魂
行道事竟謹依靈山請投玉簡乞削罪名
皆蒙解脫無有𡨚親去離三惡魂昇九天
生死開度億劫長存今日上告萬眞咸聞
請以龍簡關盟眞官乞如所告金龍驛傳
　　　(呪畢衆/官再禮)
　　　次投簡於洞中

　　　投龍頌
　　　三禮
　　　復爐
　　　學仙讃
　　　撤饌
投水簡法
　　　各禮師存念如法
　　　衞靈
　　　鳴法鼓二十四通
無上三天玄元始三炁太上老君召出臣身

中三五功曹左右官使者左右捧香驛龍騎
吏侍香金童傳言玉女五帝直符直日香官
各三十六人出當召此間土地里域眞官正
神速出嚴装關啓臣今正爾焼香投簡願得
太上十方正眞生氣入臣身中令臣所啓速
達徑御
太上無極大道暘谷神王九江水府水帝前
(各三/禮)
　　　各稱法位
　　　降眞

　　　長跪啓白
臣謹上啓
太上無極大道太上三尊十方巳得道大聖
衆至眞諸君丈人東華南極西靈北眞三十
六部尊經玄中大法師太極眞人玄一三眞
人日月五星北斗七元五嶽四方日窟常陽
暘谷洞隂神君聖衆扶桑大帝九老仙都君
三河四海九江淮澤三官九府十二河源九
府水帝溟泠大神水府衆仙一切羣靈(臣)誕
質下土禀識凡微宿以道因遭逢聖運靈寳

垂化大法度人佐國立功奉弘慈訓(受經/籙云)以
今某年月日詣三洞法師某嶽眞人(某/甲)受靈
寳五老眞人赤書靈篇三部八景諸天内音
神仙二籙八威䇿文五帝符杖中盟衆經傳
授事畢投龍清泉請以金鈕(後兩過無金鈕/當除此四字)
金龍驛傳(黄籙齋/畢云)奉爲(某官/某乙)修設黄籙大齋
爲國爲家普兼存没祈恩謝罪請福消災解
釋𡨚仇増延命禄法事都畢投簡靈泉金龍
驛傳乞除死籍消罪注生願神願仙賜以自
新九玄七祖解拔苦根去離暘谷幽夜寒郷

沐浴鍊度超昇天堂塚墓安吉殃注永泯舉
家受福神炁休寧學識開朗智慧圓明揚闡
正法消伏姦凶三界證度功滿行充帝王安
鎭國祚興昌謹以啓聞乞如所陳(臣某)誠惶
誠恐稽首再拜謹啓
　　　次捧簡文香上熏之叩齒三通
　　　次讀簡文畢用青紙封簡青絲纒龍
　　　　　鈕璧等弟子執之香上師呪曰
元始五老上帝髙尊十方至眞太華靈仙
赤文告命無幽不關上御九天請下玉文

日月五星北斗七元中告五嶽四方靈山
下告河海十二泉源九府水帝溟泠大神
今日上告萬願開陳修齋行道普爲存亡
請贖七祖宿對罪根謹投玉簡乞得上聞
記名水府過去昇天生死開度萬靈開聞
請以龍簡告盟水帝賜如所陳金龍驛傳
(畢衆官/再禮)
　　　次投簡於水府
　　　唱投龍頌
　　　三禮

　　　復爐
　　　小學仙讃散如常儀
投土簡法
　　　各禮師存念如法
　　　衞靈
　　　鳴法鼓二十四通
無上三天玄元始三炁太上老君召出(臣)身
中三五功曹左右官使者左右捧香驛龍騎
吏侍香金童傳言玉女五帝直符直日香官
各三十六人出當召此間土地里域真官正

神速出嚴装關啓(臣)今正爾焼香投簡願得
太上十方正眞生炁入(臣)身中令(臣)所啓速
達徑御
太上無極大道九土皇靈地府大神前(各三/禮)
　　　次各稱法位
　　　次向西南降眞
　　　次長跪啓白
(臣)謹上啓
太上無極大道太上三尊十方巳得道大聖
衆至眞諸君丈人東華南極西靈北眞五老

上帝三十六部尊經玄中大法師太極眞人
玄一三眞人鄷都大帝君九府之宫泉曲主
司無極世界髙皇九土皇靈季帝髙眞中皇
九土戊己黄神土府五帝三界官屬土地里
域眞官正神及此觀宅一切靈祇(臣)稟氣凡
愚叨因宿運㑹遇眞法與善因縁值靈寳開
光赤書宣化許以庸穢參奉正眞佐國爲時
立功行敎(受法/籙云)以某年月日奉詣三洞法師
某嶽眞人佩受靈寳五老眞文赤書靈篇三
部八景諸天内音神仙二籙八威䇿文五帝

符杖中盟衆經傳授事畢投簡中宫請以金
鈕(後兩過無鈕/去北四字)金龍驛傳(黄籙/齋主)奉爲某官(某/甲)
修設黄籙大齋爲國爲家普兼存没銷殃謝
罪請福祈恩行道事訖投簡靈壇金龍驛傳
乞削除地簡除其罪愆願度願生保濟形身
九老仙都玉暦注名九祖父母億劫種親先
亡後逝咸享福縁去離九幽之下八門之郷
地獄之内楚掠之中殃注消釋塚宅清寧惡
根斷絶上生福堂某學業圓就功行盛明生
死同福永保無傾帝王受福天下和平謹以

啓聞乞垂感悟(臣某)誠惶誠恐稽首再禮謹
啓
　　　次捧簡文香上熏之叩齒十二通
　　　次讀簡文畢用黄紙封簡青絲纒龍
　　　　　鈕璧等弟子執於香上師祝曰
天地開張萬炁分靈三元同符十方朗清
五嶽上聞主死領生丹書赤文元始上經
普告無上九地皇靈今日上告萬仙定生
修齋行道普爲存亡我願我仙請投玉名
土府太皇勒除罪刑奏告上宫判薄華清

身得飛騰天地同靈九祖種親腐骸更榮
魂升南宫受鍊仙庭今日告命萬神咸聽
請以金鈕表明至誠請如所告金龍驛呈
(呪畢衆/官再禮)
　　　次投簡於壇中或於月建之下
　　　次吟投龍頌
　　　三禮
　　　復爐
　　　小學仙讃畢散
此土簡言功之夜宣讀呪讃巳畢至明便可

埋於壇中不俟别更關告今以張承光法師
儀内有三簡啓奏眞位不同故再録於此若
修齋壇内只以言功醮時呪告便可投也其
山水二簡雖言功之時宣呪巳畢若至泂所
設醮當湏依次第一一宣讀封呪然後投之
庶爲周備不可以壇中告了至山直爾便投
所在眞靈恐下關領善功不達所失尤多切
冝詳愼也所以壇中告此山水二簡者蓋恐
齋主弟子公私所檢不得躬詣洞門故於壇
中對共宣告耳若齋主弟子不憚山水之逺

登渉之勞自與衆官躬詣洞府者即言功之
夕但拜表後告土簡一般了留山水二簡就
山水法事更爲允當切在詳而行之不可執
文爲滯也
投三簡之時當爲所在土地焼錢一二百紙
極佳矣
修道之士三元八節謝罪祈眞投五帝簡法
(出眞文/玉訣)
元始靈寳告五嶽靈山除罪求仙上法簡文
靈寳某帝先生(臣)某年若干歳某月生命屬

某帝名係某嶽願神願仙長生度世飛行上
清五嶽眞人至神至靈乞削罪録上名九天
請詣靈山金龍驛傳
　　　國號年號太歳某月朔某日某辰於
　　　此某處告行
此三簡文並自具年名所屬願神願仙下文
一如水府土文黄籙簡中之言封題龍璧鈕
呪一如前齋法初一遍投三簡各用九鈕第
二第三遍投之但用龍簡無鈕也
　　　次投畢散香出水吟頌曰

元始盟映仙名巳書三官九署罪莫不除
散香五帝告盟太虚請如所陳萬劫吾居
　　　三禮
　　　至心稽首禮
太上無極大道
　　　至心稽首禮
三十六部尊經
　　　至心稽首禮
玄中大法師
　　　復爐

香官使者左右龍虎君侍香諸靈官當令(臣)
投簡之所自然生金液丹碧芝英百靈衆眞
交㑹在此洞案爐前令(臣)學道得道求仙得
仙十方仙童玉女接侍香煙傳(臣)向來所啓
之言速達徑御
太上無極大道暘谷神王九江水府水帝前
(各三/禮)
小學仙讃唱如常法
道言爾有志心發無上道意欲度諸天人民
善男善女咸使得離三惡五道八難之中得

過三惡世世與道相值當以八節甲子之日
投三元玉簡除宿罪之簿言名上天祀事三
過諸天三官九府更相關告上天右别萬神
敬護五帝侍衞三界司迎門戸清肅天地神
祇日月來朝千魔萬精不敢妄干志願堅固
觸冋咸成七祖父母即得解脫三塗五苦上
升天堂生死福善影響相酬三官九府書人
功過其理甚明世世因縁毫分無虧若有至
士爲國主帝王土地官長一切民人九祖父
母長夜三塗修黄籙大齋三日三夜告盟九

天投簡三元福利廣大不可勝言爾諦奉行
勿爲懈怠無使魔壤爾身
道士張承光曰登壇受靈寳中盟畢依自然
金科投金鈕十口放龍清泉爲求仙之道重
登壇受五老赤書二籙杖䇿思微定志等依
明眞科文即投三龍二十七鈕以山水宅三
處爲學仙之信然後以玉訣别以九龍二十
七鈕以八鈕以八節日投山水宅永除罪簿
言名上天又黄籙齋竟亦投龍簡只依三元
簡文無别啓告立成口訣羣愚相承施用蒙

昧余昔遇師陸君通神入妙言事當理無不
感應禀妙在心而文無儀軌若依經本文謾
書投之則山水宅神將非可誠録皆幽顯孟
浪甚乖玄宗故撰此三處關啓文各指告其
仙司又别出三簡立成訣今按分明當時必
蒙刻書削罪記名九玄即拔家門前榮學業
孳茂生死獲仙開示門人尊祕之焉光庭曰
大道以一炁生化三才陶鈞萬有故分三元
之曹以主張罪福即天地水三官實司於三
元也人之生死壽夭罪善吉凶莫不係焉三

籙簡文亦三元之典格也修齋之法當投三
簡以告三元故山簡投諸天洞府奏天官上
元也水簡投靈泉水府告水官下元也土簡
投於壇宅告地官中元也詳簡文之中眞靈
位號事理顯然近代以來只投山水二簡淮
浙江表有三簡之儀行之巳久今檢㝷本末
得張承光法師所述之文奏告三元頗爲的
當投奠信無惑焉故可遵行以爲永式不獨
受經即投三簡修齋遷拔全係三元若三簡
俱行即銓舉善功皆達三官之府矣修奉之

士𦍒無滯疑也



太上黄籙齋儀卷之五十五





