










太上黄籙齋儀卷之九賔九
　　　　唐廣成先生杜光庭集
　第三日落景行道
　　　入戸
　　　各禮師存念如法
　　　衛靈
　　玄隂七靈九炁合形魂精魄爽
　　二景回輪飛光赫奕煥燿長春
　　日月吐暉回合華英大梵流布
　　奔飛火鈴魔王受事朝謁帝京

　　含靈普濟廣惠幽冥玉文敷告
　　萬炁騰昇
　　　鳴法鼓二十四通
无上三天玄无始三炁太上老君召出(臣)等
身中三五功曹左右官使者左右捧香驛龍
騎吏侍香金童傳言玉女五帝直符直日香
官各三十六人出當召此間土地里域眞官
正神速出關奏(臣)今正爾燒香奉爲某官某
乙爲國爲家奉修无上黄籙大齋若干日夜
以今第三日落景陞壇朝眞行道願得太上

十方正眞生炁降流(臣)等身中所啓速達上
御
至眞无極大道玉皇上帝御前
　　　各稱法位
上清玄都弟子(臣)某等謹同誠上啓
虚无自然元始天尊无極大道太上大道君
聖祖髙上大道金闕玄元天皇大帝太上老
君髙上玉皇十方巳得道大聖衆至眞諸君
丈人三十六天帝君五虚上帝玉帝太帝東
華南極西靈北眞玄都玉京金闕七寳玄臺

紫微上宫靈寳至眞明皇道君三十六部尊
經玄中大法師東卿司命太元眞人西極緫
眞王君太平下敎二十四眞人五嶽靈宫神
仙得道三界應感一切眞靈(臣)等伏聞玄微
大道包三界以凝眞渺邈玄風冠萬法以垂
化(臣)等幸資善貺獲奉寳經三境龍書八天
鳯篆役召微命延眞降靈未能絶尚幽林自
新昇度所冝宣弘妙訓敷闡法音上佐
帝王普福寰海凡有所向敢不上聞
　　　讀詞

按如詞言義深䖍奉上惟家國希降福祥齎
信列詞披心請命罄丹誠於下土仰萬聖於
上玄(臣)等輙率法流按依經旨澡神靜念注
想希微崇設齋壇轉經行道以今落景行道
請法衆等運茲初捻上香
願此香煙騰空徑上供養
无上至眞道寳(臣)等歸身歸命首體投地仰
依
太上三尊願以是功德上資宗廟先聖社稷
尊靈宴處玄都福流

皇極瑶圖遐永
大寳克昌
皇帝聖德宸居天長地乆壽逾蒿鎭澤廣滄
溟接袂成康撫肩堯禹后妃叶六宫之慶諸
王傳萬乘之榮朝野忠貞藩垣輯睦庶寮百
揆匡賛洪基海外寰中俱登壽域今故燒香
歸依
師尊大聖衆至眞之德得道之後昇入无形
和與道合眞
以今落景行道請法衆等運茲二捻上香

願此香煙騰空徑上供養
无上至眞經寳(臣)等歸身歸命首體投地仰
依
太上三尊願以是功德歸流某家九玄七祖
一切幽儀髙步蓮臺遊神仙府九龍符命落
酆都罪目之書五帝監盟勒玉簡生名之品
飛翔三界輪轉十華垂福傳休永光來裔今
故燒香歸依
師尊大聖衆至眞之德得道之後昇入无形
和與道合眞

以今落景行道請法衆等運茲三捻上香
願此香煙騰空徑上供養
无上至眞師寳(臣)等歸身歸命首體投地仰
依
太上三尊願以是功德奉福某家眷屬親縁
同躋勝善崇山比福巨海齊年承忠孝之風
叶温恭之美羣災弭息萬行熏修同學至人
三師四友該羅有識周徧含靈俱沐
玄功咸昇
福岸今故燒香歸依

師尊大聖衆至眞之德得道之後昇入无形
和與道合眞
　　　禮方
　　　懴悔
　　　三啓三禮
天眞帝一宫藹藹冠耀靈流煥法輪綱
旋空入无形虚皇撫雲璬衆眞誦洞經
髙仙凛手讃彌劫保利貞
　(臣)等至心稽首禮
太上无極大道

　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位
上清玄都弟子(臣)某等謹重誠上啓
太上无極大道元始天尊太上大道君太上
老君道德衆聖天尊至眞太帝天帝三十六
部尊經玄中大法師玉輔上宰四極眞王三
界五帝名山洞府隨機應感一切眞靈(臣)等

宿以善縁轉輪道域欽承至道參佩玄經值
元始開圖靈書演敎澤流萬品神表五方得
渉玄津仰探㝠奥但以天章祕重修尚深微
所冝幽阜棲身窮巖錬質而從容宇内荏苒
塵寰思建善功以酬天慶濟人助國用福羣
生弟子某仰慮前因逮于累劫九玄七祖一
切種親三業内資六情旁構五聲伐耳萬𩔖
蕩心鼻恱芳香口甘珍饍身耽華麗性溺繁
奢目滯色根意迷邪境六塵六欲障清淨之
法門十苦十纏隔希微之道本以茲衆罪留

滯三塗咎結重隂魂拘長夜未蒙解赦猶處
幽關伏聞元始天尊大慈廣濟迴光三界遊
觀八門覩罪福之因縁垂拯拔之科格是敢
齎持法信崇啓道場懴罪祈恩按靈仙之品
目轉經行道遵上聖之簡文瀝懇皇壇注心
玄極伏冀
至眞大聖
无上法王放五色之神光照九幽之地獄降
九龍符命勑下三官濟拔罪魂出離長夜某
家九玄七世超度泉扄惡對罪根無邊無量

三塗流曳六趣輪迴昔報今縁並從洗滌九
親眷屬同享福因累積過尤無窮愆犯克蒙
銷解俱岀欲纏法未兆之災降將來之福壽
延祚永禍滅殃除上願
帝業恢弘
皇圖悠久山齊聖壽日並睿明六氣和而百
穀登玉燭調而金鏡朗儀璘昭煥海嶽晏安
夷夏和平星辰順軌山川嶽瀆内外職司護
國安人延休介福上明
天尊大慈之施下副(臣)等歸命之誠謹啓以

聞
　　　發願
一願大道流行普天懷德二願一切有生咸
皆悟道三願九夜悲魂一時解脫四願孤魂
無依咸得受生五願天下太平五榖豐熟六
願臣忠子孝君仁父慈七願四海通同𡨚親
和釋八願潜胞處卵咸得生成九願積疾新
痾旋即痊愈十願孤露衆生豐衣足食
　　　復爐
香官使者左右龍虎君侍香諸靈官當令(臣)

行道之所自然生金液丹碧芝英百靈衆眞
交㑹在此香火爐前令修齋弟子存亡受福
家國霑恩十方仙童玉女侍衛香煙傳奏(臣)
向來所啓速達
至眞无極大道玉皇上帝御前
　　　出戸



太上黄籙齋儀卷之九











