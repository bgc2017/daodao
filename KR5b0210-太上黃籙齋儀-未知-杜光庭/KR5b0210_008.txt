










太上黄籙齋儀卷之八賔八
　　　　唐廣成先生杜光庭集
　第三日中分行道
　　　入戸
　　　各禮師存念如法
　　　衛靈
　　元始虚皇集炁居中三境洞杳
　　肇生穹窿七轉九虚混合回風
　　變化萬神天地開通吉日行道
　　萬魔敬從晨暉朗照黙運元功

　　執節建麾散花太空十方普慶
　　劫運無終
　　　鳴法鼓二十四通
无上三天玄元始三炁太上老君召出(臣)等
身中三五功曹左右官使者左右捧香驛龍
騎吏侍香金童傳言玉女五帝直符直日香
官各三十六人出當召此間土地里域眞官
正神速出關啓(臣)今正爾燒香行道奉爲某
官某乙爲國爲家奉修无上黄籙大齋若干
日夜以今第三日中分陞壇朝眞行道願得

太上十方正眞生炁降流(臣)等身中所啓速
達徑御
至眞无極大道玉皇上帝御前
　　　各稱法位
上清玄都弟子(臣)某等謹同誠上啓
虚无自然元始天尊无極大道太上大道君
髙上大道金闕玄元天皇大帝太上老君髙
上玉皇十方巳得道大聖衆至眞諸君丈人
三十六天帝君玉虚上帝玉帝大帝東華南
極西靈北眞玄都玉京金闕七寳玄臺紫微

上宫靈寳至眞明皇道君三十六部尊經玄
中大法師東嶽上卿司命眞君西極緫眞王
君太平下敎二十四眞人五嶽靈宫名山洞
府三界應感得道眞仙(臣)等伏聞至道冲虚
玄功凝寂包羅萬象覆育百靈惠洽存亡恩
孚家國叨蒙師友傳授至眞所冝佐國立功
濟人救物凡有祈告敢不上聞
　　　讀詞
按如詞旨義切修崇酬乾坤煦育之仁答邦
國涵濡之賜上資九世旁及羣生奉龍璧以

質心備香花而效信志惟䖍潔冀獲感通(臣)
等謹按黄籙簡文靈仙科品凝神丹闕冥想
紫微敷列壇場歸心請命伏願九光遐燭萬
聖流慈憫鑒丹誠廣垂鴻福以今中分行道
請法衆等運茲初捻上香
願此香煙騰空徑上供養
无上至眞道寳(臣)等歸身歸命首體投地仰
依
太上三尊願以是功德上資九廟尊靈宗祧
先聖冲眞玉闕蛻質瑶宫

皇帝德廣八溟壽齊五嶽寳圖益固玉曆增
延妃后六宫承華納祐諸王太子被福延齡
侯伯公卿大臣良佐輔成睿化匡賛帝圖今
故燒香歸依
師尊大聖衆至眞之德得道之後昇入无形
和與道合眞
以今中分行道請法衆等運茲二捻上香
願此香煙騰空徑上供養
无上至眞經寳(臣)等歸身歸命首體投地仰
依

太上三尊願以是功德歸流某家九玄七祖
一切幽靈落罪録於酆都鍊魂神於南霍殃
銷累劫永超五苦之郷罪滅無窮開度四迷
之域寒庭夜苦咸覩光明今故燒香歸依
師尊大聖衆至眞之德得道之後昇入无形
和與道合眞
以今中分行道請法衆等運茲三捻上香
願此香煙騰空徑上供養
无上至眞師寳(臣)等歸身歸命首體投地仰
依

太上三尊願以是功德奉福某家洎諸眷屬
龜臺註算鳯籙增年五濁雲銷四魔煙滅福
延無極禍息未形旁及羣生徧該含識盡出
輪迴之果咸登富壽之郷今故燒香歸依
師尊大聖衆至眞之德得道之後昇入无形
和與道合眞
　　　禮方
　　　懴悔
　　　歩虚
嚴我九龍駕乗虚以逍遥八天如指掌

六合何足遼衆眞誦洞玄太上唱清謡
香華隨風散玉音成紫霄五苦一時迸
八難順經寥妙哉靈寳囿興此大法橋
　　　三啓三禮
　(臣)等至心稽首禮
太上无極大道
　(臣)等至心稽首禮
三十六部尊經
　(臣)等至心稽首禮
玄中大法師

　　　重稱法位
上清玄都弟子(臣)某等謹同誠上啓
太上无極大道太上三尊十方大聖三十六
部尊經玄中大法師上相上宰四司五帝三
界官屬一切尊靈(臣)等被沐玄功欽承道化
師資開度叅佩寳文三洞玉經九清祕籙度
世長生之旨昇天乆視之書所冝抗志煙巖
棲神雲谷自期騰翥謝絶紛華而跡處塵昏
行乖髙蹈未能齋心洞府隱景林泉動渉罪
因若履冰薄而告盟之首約在度人佐國立

功上禆玄敎凡有祈向因敢披陳某將報君
親之重恩仰希家國之清泰載䖍丹懇佇降洪
休燈燭香華表誠三界紋繒法信騰欵諸天
伏惟大聖髙尊垂慈鑒映勑三官五帝九府
四司開泉曲幽扄赦長河苦爽九玄神識俱
出重隂沐浴靈津逍遥天路十仙汲引衆聖
津梁悟道聞經永出生死某家親姻眷屬享
福無窮惠澤所資並蒙元吉即使天無謫役
冰絶盟言鬼息殃流地銷簡對酆山地獄岱
嶽泉關注訟不興福嗣安泰上願風雨昭朗

日月貞華天有景星人無疵厲
聖圖延永
大業興昌百穀豐登五兵偃戢時和俗阜國
富家寧九夜三塗有生含識咸承
妙訓同契
無爲上明
天尊弘濟之澤下副(臣)等䖍奉之誠謹啓以
聞
　　　發願
一願大道淡泊虚无安閑空寂澄清自居廣

　開法門敎導頑夫皆蒙惠澤精苦自修預
　以同學普得升虚與天相保長存無憂
二願諸天結炁澄清髙虚廣覆保眞固靈氣
　候調節四運和平國安民豐普天安寧廣
　濟一切惠達有生保天長存億劫不傾
三願土地覆載無窮安平不陷海淪不崩保
　鎭家國兆民興從養生安死惠周十方禾
　稼滋植營運日豐咸得厚載萬𩔖皆從
四願日月二景髙明無有簿蝕虧盈安靖
　照諸天洞消暗冥保固劫運世祚和平普

　加潤澤惠灑衆生
五願星辰與日齊光轉燭照耀朗眏十方各
　安其位經緯直行保鎭家國無有災傷四
　海寧一普天興昌
六願四時隨節推遷景氣和調無有災患疫
　毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年
八願風雨流灑無窮普加施泄受其發揚萬

　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗
十願江海蕩蕩無極含容恢廓無細不植淵
　奥柔惠潤加蠕息天人獲慶年同劫石
十一願帝王國土日昌四鎭安睦兵革不揚
　天人歌唱吉應來翔敷敎濟濟威化洋洋
　兆庶稱慶長樂未央
十二願蝖飛蠢動巳生未生咸蒙安全普得
　生成皆見元炁受陽之形草木果林經冬

　不零一切濟度靡不鮮榮和與道合眞
　　　復爐
香官使者左右龍虎君侍香諸靈官當令(臣)
行遒之所自然生金液丹碧芝英百靈衆眞
交㑹在此香火爐前伏願存亡受福家國霑
恩十方仙童玉女侍衛香煙傳奏(臣)向來所
啓徑達
至眞无極大道玉皇上帝御前
　　　出戸
太上黄籙齋儀卷之八
