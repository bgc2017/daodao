










太上黄籙齋儀卷之十八
唐廣成先生杜光庭集
特勑爲臣下遷拔落景行道
入戸
各禮師存念如法
衛靈
五星髙曜瑞炁飛浮元始集神
天地交周玉符寳節嘯命微幽
擲火揚威奸山無留萬魔振伏
紛葩却消摧怪伐惡道炁同流

神光照夜隂翳俱收萬仙降格
扇景乗飈羣生咸遂惠遍神州
鳴法鼓二十四通
无上三天玄元始三炁太上老君召出(臣)身
中三五功曹左右官使者侍香金童傳言玉
女玉帝直符直日香官各三十二人出出者
嚴裝關啓玄壇天帝神君當召此間上地里
域眞官正神急上關啓(臣)今奉爲入意以今
晚朝行道願得玉清道炁靈寳妙光下降流
入(臣)等身中即使玄壇清淨内外成眞天無

氛穢地絶妖塵琳琅振響十方肅清萬魔不
千眞誠上徹今(臣)所啓速達徑御
太上无極大道至眞玉皇上帝御前
各稱法位
上清玄都弟子(臣)某等謹同誠上啓
虚无自然元始天尊无極大道太上大道君
髙上大道金闕玄元天皇大帝太上老君昊
天玉皇上帝十方巳得道大聖衆至眞自然
靈寳天尊隨機赴感救苦天尊至眞諸君丈
人三十六天帝君玉虚上帝玉帝太帝東華

南極西靈北眞𤣥都玉京金闕七寳玄臺紫
微上宫靈寳至眞明皇道君三十六部尊經
玄中大法師五老上帝三元君天地水三官
考校罪福應感眞靈(臣)等伏聞善惡無形惟
人所兆報應無爽猶響隨聲今古循環吉凶
攸繫所以北宫主死南昌領生天地神明詮
功紀過洪纎備舉毫末無遺得不惕勵競懷
仰遵玄戒由是至眞大道无上法王寳經垂
告謝之儀金簡有懴祈之旨一心首悔萬罪
蠲銷

皇帝悼念亡靈眷傷幽夜思弘勝福以拯泉
關式降
綸言恭修齋直今奉詞旨敢不上聞
讀詞
按如詞言義深遷拔(臣)等按紫陽玉笈黄籙
蕳文法地象天敷壇列纂儼十華之位陳四
極之儀備法信纹繒香花油燭轉經行道懴
謝諸天冀眞聖之迴光普幽明而介福以今
落景行道請法衆等運茲初捻上香
願此香煙騰空徑上供養

无上至眞道寳(臣)等歸身歸命首體投地仰
依
太上三尊願以是功德歸流宗祧先聖社稷
尊靈騰景王清垂祥寳胤鸞𩥵遊宴昇汗漫
以無爲鳯曆延洪與乾坤而不極天元昭朗
地紀寧閑萬國㑹同羣生遂性今故燒香歸
依
師尊大聖衆至眞之德得道之後昇入无形
和與道合眞
以今落景行道請法衆等運茲二捻上香

願比香煙騰空徑上供養
无上至眞經寳(臣)等歸身歸命首體投地仰
依
太上三尊願以是功徳歸流
皇帝伏冀皇明逺矚睿渥遐覃坐玄扈以凝
神重觀寳籙俯洪河而展采再揖珍圖地廣
宏基山齊聖壽后妃嬪御恊賛彤廷太子諸
王昭宣鴻化文武卿佐内屏外藩福祉益新
徽華克茂三邊靜謐永無關戍之勞八極懽
康常有梯航之貢干戈戢息疫毒銷亡水旱

無侵龍神侻豫凶妖不作稼穡有年一切含
生俱享元吉今故燒香歸依
師尊大聖衆至眞之德得道之後昇入无形
和與道合眞
以今落景行道請法衆等運茲三捻上香
願此香煙騰空徑上供養
无上至眞師寳(臣)等皈身皈命首體投地仰
依
太上三尊願以是功德歸流某官即時冥界
伏冀丹誠上達玄澤下臨三境元尊放神光

而照燭諸天上聖流惠渥以資薰九泉開昏
晦之衢六趣息輪迴之苦魂神錬沐𡨚債和
平罪惱俱銷福祥臻萃洎乎三塗冥識七世
幽靈共沐勝功咸登道果人故燒香歸依
師尊大聖衆至眞之德得道之後昇入无形
和與道合眞
禮方
懴悔
三啓
大道洞玄虚有念無不契錬質入仙眞

遂成金剛體超度三界難地獄五苦解
悉歸太上經靜念稽首禮
三禮
(臣)等至心稽首禮
太上无極大道
(臣)等至心稽首禮
三十六部尊經
(臣)等至心稽首禮
玄中大法師
重稱法位

上清玄都弟子(臣)某等謹同誠上啓
太上无極大道元始天尊太上大道君太上
老君至眞自然靈寳天尊隨機赴感救苦天
尊三十六部尊經玄中大法師天師君上相
上宰五老上帝三元君天地水三官三界應
感一切尊靈(臣)等伏聞大聖開圖元皇撫運
天關化育地紀裁成惟人最靈首出羣品隂
陽遷貿性識波流處身有善惡之殊動靜繫
吉凶之目罪福以之昇降生死以之區分所
以元始天尊諸天大聖垂慈救之旨開採護

之門命五帝四司垂機接引三元衆聖應化
主張天地水官示考校之理隂陽曹吏宣報
對之儀欲使盡契福階俱超罪網而昏迷難
悟滯濁難祛蹈過垂愆莫紀其極某官爰從
積世以洎生前無數劫來轉輪生化或六情
所搆三業所爲罪目多端不可記憶或興師
統衆征討四方或秉法持綱紏繩於物或懲
姦剪暴用鉞申威或撫弱遏强行賞示罰或
興工土木犯觸龍神或犒士宴賔宰殺物命
或釣潜弋宿馳騁畋遊或詳舉刑章情有曲

直或愛憎喜怒肆意任心人有悲嗟鬼有𡨚
債未曽祈首積在幽冥三官有罪考之名五
帝有報對之目冥冥夜府祈向何由
皇帝軫念幽靈願言遷拔按依科格嚴設壇
場神燈散彩於九冥香炷飄芬於三界普諸
天而懴罪徧十極以祈恩伏冀
上聖髙尊慈光憫照三官五帝巨澤滂流賜
罔極之恩弘大慈之施無邊之罪咸賜蕩除
即使四極甄明十仙汲引出重隂之府詣流
火之庭澡瑩形魂沐浴神爽昇居長樂飛翥

上宫證道參眞永離幽夜其有前𡨚往債隨
念和平積罪餘殃應時銷釋子孫享福玄祖
超昇動植飛沉泉扄苦趣齋功所及並洽休
禎上願日月貞明乾坤安鎭星辰有瑞風雨
無愆大業隆昌聖躬萬壽天枝帝葉廕八極
以常榮文德武功包九圍而並化干戈自戢
榖稼彌豐域外區中盡登仁壽上明
天尊大慈之澤下副(臣)等歸命之誠謹啓以
聞
發願

一願大道流行普天懷德二願一切有生咸
皆悟道三願九夜悲魂一時解脫四願孤爽
無依咸得受生五願天下太平五榖豐熟六
願臣忠子孝君仁父慈七願四海通同六親
和釋八願潜胞處卵咸得生成九願積疾新
痾旋即痊愈十願孤露衆生豐衣足食
復爐
香官使者左右龍虎君侍香諸靈官當令(臣)
朝元之所自然生金液丹碧芝英百靈衆眞
交㑹在此香火洞案爐前令(臣)學道得道求

仙得仙齋主受福幽顯沾恩十方仙童玉女
侍衛蘭煙傳(臣)向來所啓速達徑御
太上无極大道至眞玉皇上帝御前
出戸
太上黄籙齋儀卷之十八





