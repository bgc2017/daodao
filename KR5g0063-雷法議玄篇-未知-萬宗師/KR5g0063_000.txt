








雷法議玄篇席八
元盧真人萬宗師撰
余昔遇度師於龍山之上秀水之濱得聞混
元太一之道五雷禦邪之文緫局二十四部
分上中下三卷其間符圖印訣密呪符式約
二百餘篇飛罡躡斗結印掐文奚可具其品
目三復之竟遂告師曰此所謂法海淵源也
伏聞至道不繁至法最簡今此靈文雖秃干
毫未能盡録耳師曰子可盟天立誓方授子
捷妙之法弟子告曰倘蒙師慈授我以元玄

之奥微妙之機即割肉爲香剪髮爲誓何可
憚歟果真師於囊隱之中出視一小册對天
盟授其間符印呪訣不出三十餘章法式罡
訣皆可心記師曰至玄至簡妙在斯文且夫
天上三十六者子得聞乎以至道言之乾元
真一之數乾者陽也是丹靈真一之炁元始
布化之初彌羅凝結渺漠難窮或爲軒爲蓋
爲闕爲宫以三十六炁而爲天天爲萬物之
祖故天與之形道與之貌況脩真之士欲求
長生不死與天齊年非得三十六炁之妙豈

可與道合真而驅龍掣電者哉予聞此言方
明道之造化法之斡旋其理歸一揆耳至於
二十八宿列於四維真皇大帝羅布黄庭内
座帝宫合六六之數故中斗大魁緫監衆靈
是也輔佐天皇至化掌持刼運緫覽要權其
中靈官將吏列職分司禀聽真皇號令而行
且如箕星主風璧星主雨昴星主晴虚星危
星主雪軫宿主雷其風晴雨雪雹電霹靂各
有所主威星大耀猛將毒雷皆居三十六梵
炁之中悉在一七九星之下此星廼衆星緫

領大梵之要權威烈當先何神不伏雷神雖
猛咸聽令行與夫諸星大曜捷將猛神隨炁
斡旋晝夜不息蓋行之有度止之有方不知
方度何爲克應自非洞達幽冥之士識該天
機至奥之人豈能知威星大曜行止者乎且
甲乙日午時祈雨其璧星居止何方縱知方
位分明不知以何勑驅役邪故兵家遁甲論
曰先明太一真數以觀星曜吉凶之象臨陣
之間必以開休生門以要道如丙丁日未時
行軍其開休生在於何方悟之者决勝千里

迷之者寸步難移如陰陽風水之士選年月
修造高人知吉凶則無災無咎察善曜則有
禧有祥此者密識星機通神妙用如斯知奥
緫歸一掌之中豈在虚侈繁文矣故我師王
公侍宸之掌中風雨曾動明君此非掌中之
妙何言此也蓋屢取効歟大抵行持之士須
明陰陽星殺合炁衝擊當先究聞
上帝親機元皇玉札方能効應是以雷機至
化冠于古今歷代謫仙但口口相傳亦不能
記文字而已所以

太上祕訣云披髮步罡尋煞炁劒尖燃火爇
眞文此謂眞文也乃
眞王上帝於溟涬未分之前在飛玄眞境之
上布梵炁於碧霄紫漢之間結成龍章鳳篆
光映十方震動六合即命
天皇眞人依規按筆乃書成章
元始上帝於龍陽明宫授付
眞王其餘結賜龍宫海藏永鎮寰宇所謂法
旨不知幾階惟雷居其捷焉但後學之士心
高炁銳行短言輕雖遇眞師孰能究其玄妙

故掌中機要不曾聞劒上眞文未嘗見蓋功
微效寡觸事不靈中道而廢怨道咎師者多
矣乃是錯授斯法悮我後學殊不思參究法
源未徹不過
眞師付度具世傳欻火眞形雷公眞相乖訛
萬狀繁亂元眞不惟無効於目前抑且貽笑
於人神與夫木郞大呪法家得其全備者亦
妙爾縱得其備將此法篆如何造化符中祕
要又未明機首一句乾天曜輝玉池東此一
句書在雷公頂踵之間下筆如何安篆至於

雷公聖像欻火眞形跨龍坐下執槌手中句
句造化字字分明生成有格其餘符篆大槩
如斯且立壇祈雨如龍潭相去法壇百里之
遠必用倒海符親詣投之縱有靈驗己落第
二機矣如我眞師則不然先於玄壇之上以
一符召功曹功曹至捧一符召某處雷公雷
公至持一符召某處龍神龍神至則風生雲
合電掣雷轟依法使之立喝雨至此法皆曰
至妙我師猶謂此爲繁文未爲目前應驗吾
遇祈雨之際止書一符于鐵簡之上擊投於

畢宿之方論訣飛罡一喝兩至可謂至玄至
妙
自下令擊伐邪廟之法應在須臾我師條曰
凡遇崇累害生命罪當誅伐先於掌中尋金
虎大煞流火凶星在二十四位之中今月今
日今時落在何處指方既定以雷火符激之
彼星屬金此符屬火金火相尅應時辟伐繼
即邪廟破矣嗚呼天寳玄誥琳瑯祕文苟非
異士親傳眞師口訣將見皓首窮終無所得
且如尋常起雷之士必須先奏

上帝次取報應然後方行大抵驅邪治病馘
毒除妖正謂如救頭燃若待
上帝勑下何如和聲求援緩步救焚豈可立
待己故眞王垂教云雷霆玉府乃五雷部轄
也奉
上帝命賞善罰惡便宜行事故我師王君太
素得眞王便宜行事之要非其靈骨之人豈
能遇也又非猛烈忠孝之者孰能持也且持
法之一端實修眞之捷徑非神全者豈能驅
策鬼神以救沉痾是故祖師以元一之眞炁

化無量大將軍滅六天魔鬼積功累行上朝
金闕故行持之士不造妙旨形還壞滅不積
陰功難達玄境不煉精華神不清悅不濟疾
苦道果難成凡欲求仙學道之者不出乎爲
國救民興利除害正直聦明精勤香火禳九
玄七祖之罪釋千劫百世之愆夙緣有幸得
遇師友毋背盟言飛昇可待輙犯
玄律苦海沉淪精心行之其應如響後學之
士毋耳忽諸
雷法淵海正演數

夫古者行持之士以心感物以正禦邪心正
則百神効靈身正則萬邪遁跡去古逾遠降
本流末遂立教法以禦鬼用符術以感神爲
雷之爲物乃
上天之號令合二炁之陰陽復則靜豫則奮
生於軫宿起於巽户非時不發有神攸司而
道家者流有以法行雷者有以法借雷者殆
不幾爲驚世駭俗之論乎今夫正演之說果
何自而立邪吁我知之矣正心誠意與天爲
徒淵深莫測忽兮若海恢弘正道流演無窮

然此未造玄元之妙達微妙之機未足以語
此也今有人焉久參上法普濟下民遇度師
傳至當之理代
上天行眞教之風得古人正心神會之旨趣
加以飛罡躡斗結印掐文心香一焚心符一
爇號令之鳴萬神聽命會捷雷宿之方窮弄
雨師之柄一檄雷轟一喝雨至此喝彼隨其
應響回視行雷泛泛之士不究斡旋之妙不
知感召之由每窮古人之糠粃妄談吾道之
淵微言與行違心與物汨瞠眉竪目虚喝張

惶欲望報應寂然無聞者相去蓋千萬里也
若乃火師汪若谷得眞王便宜行事叱咤雷
霆號令風雨處統眞機内全太素以齋戒事
上帝以至誠感鬼神號令精明賞罰必信動
容周旋默與道會佐
天行化輔
國救民子謂無愧矣今欲發揮正演之化必
先傳授正演之文非徒目前之美觀將爲後
學之矜式僕不敢自祕用工鋟梓以廣其傳
願我同志毋耳忽諸時宋淳祐八年二月眞

元節谷隱作以法行雷舉世皆是然得傳識
其奥者或寡矣且夫正演之作豈淺淺者所
能哉然匪徒其能言之又且能用之此予不
緘也敬述以賛補於將來非小補哉
大樸未散陰陽以萌兩儀既奠八卦乃成
維震維巽主風主霆繇水而化觸火而明
自復而壯俾枯者榮上驅天號下付物形
孰司此柄以時而鳴出乎地户達于帝庭
樞臺主轄梵炁結成一九而三數肇玉淸
皆隸神霄具載禹經以法而運其無匪輕

粤然古者相承迨今惟詞至玄可復幽冥
世降俗薄僞私始生自稱宗壇妄攝仙卿
問其行事亡實其名以訛受訛召將役兵
所謂微妙如聾聽聲間有知者他心營營
天恐斯道湮没欲傾俾續其傳純白田君
深悟其詮嘿修黄庭先覺之徒後進之英
紫皇祕訣得以直行洞究原本弗徇利名
濟俗爲念持習研精俯按五方仰參列星
宏綱要括斡旋不停祈晴響應考治患寧
不肯獨善誘掖同盟著作正演可想達靈

運雷之法豁開愚盲當與王薛班列瑶京
能求旨趣虛者必盈余觀其文三歎甚驚
叙其辦洽譽豈至情補於將來百世芳馨
與法偕流如丹如青言不盡意讃而勒銘
玉霄吟贈識庵先生
玉霄一派何人曉元機隱奥難尋討妙法心
傳存幾階八乘學士知音少赤天都雷隸眞
王欻火大將居舍房丑未二宫些兒妙未牛
二將侍師傍此法流傳世罕知天恐斯道將
傾摧玉府謫仙鄺眞士親付何君造化機何

君既明闡大法不離周天一十八祈晴禱雨
應聲生收拾歸來翫明月坐令滿室光輝生
元珠直透公崑崙中有嬰兒握神化駕箇火
龍謁帝君
欻火眞形詳論
宗師玄虚萬君議玄篇曰世傳欻火眞形
雷公丹篆實爲乖訛萬狀繁亂無䂓不惟
無効於目前深有取笑於神鬼如木郞大
呪法家得其全備亦妙矣縱得其備將此

呪以何爲造化首句曰乾晶流輝玉池東
此一句於雷公頂踵之間下筆生成何爲
雷公聖相欻火眞形以致跨龍座下執鎚
手中句句造化分明字字生成有袼其他
眞篆大槩如斯云云余從冠年因觀議玄
篇之奥論遂孜孜參訪苦志尋求雖累蒙
師友指教終未合先賢之宗旨余於癸丑
寓金陵忽有異遇乃元豐年間宗師曾君
之祕典也其家藏三世不敢妄動或誤拂
其塵則災絆隨至蓋有所待而然也余受

之焚香開卷首言欻火眞形雷公聖相生
成變化之道平生所疑頓然氷釋行之果
有奇驗後授一二嗣法皆未得人余今將
老矣不傳恐祕天道傳之則難於擇人詳
論之書既成併露眞機一二以示將來庶
可尋流知源免湮沉於祕典也凡欲行持
先服先天祖炁㸃化一身凡胎之炁蓋此
先天祖炁乃鴻濛大道之根當於混沌未
分已前求之萬法千門皆始於此也即非
父母媾精己後穢濁之炁前篇詳論之矣

既得祖炁入身㸃化凡濁然後可以行持
凡書符先推生旺次入靖室勑召雷霆萬
神屯駐充塞宇宙自然天昏地黑二炁昇
降方乃藏形變體五炁相生一生一而聖
胎結就行十轉廻靈之上道合九天生神
之玄機次布祖炁於三景太空之中生玄
牝於先天眞土之位運命元玄一黄演之
炁九重纒其胞命解結回根次運命元洞
冥紫户之炁九重纒其胎命次運命元長
靈明仙之炁九重纒其魂命次運命元碭

尸冥演由之炁九重纒其魄命次運命元
五仙中靈之炁九重纒其臟腑次運命元
高眞冲融之炁九重纒其靈府次運命元
高仙洞笈之炁九重纒其元府次運命元
眞靈化凝之炁九重纒其華府次運命元
自然玄照之炁九重纒其嶽府以成九九
八十一數生成五臟六腑三關九宫百神
内備運乾晶於兩目下筆曰乾晶流輝玉
池東鼻爲山嶽故曰木郞太一三山雄手
執斧曰金鎚玉斧爍天宫一手執雷鑚故

曰霹靂破石泉源通書兩足欲其廣運神
力憾山捲海昇降陰陽故曰閼伯撼動崑
崙峯幽靈翻海玄冥同書其爪欲銳故曰
黄利持劒斬螭䗤然後召起天雷神雷龍
雷水雷社令雷鼓動奮發而爲兩翅故曰
雙搏飛行遊太空書圓光欲先鋒照耀則
曰太一捷疾先禦兇圓光烜嚇洞燭聖容
故曰朱髪巨翅雙目彤圓光之上書三昧
火光則曰雷光迸空烈火紅與夫座下飛
龍竅妙亦然自頭至尾句句深有造化且

如四足則召起五嶽及四令蠻雷先天五
將等分布眞威以佐先鋒豈可以小小符
籙淺淺造化同日而語哉書符既成即運
眞水眞火脫胎化生分形變化攝入符中
即見火神奮翅神龍哮吼飛騰宇宙翻動
海嶽一切雷神悉皆隨從便宜治事余當
卓劒壇前斡運造化催督號令須臾則風
生雲合電掣雷轟甘雨降隨若行祈晴禱
雪馘崇降魔種種行持皆不可缺此聖相
眞符乃先天大法中之玄機骨也木郞大

呪共有九十七句造化句句分明若得其
妙則諸家雷法皆可役用何所往而不可
也學者深研之
太極雷壇祭四維神法
五月五日用黃羅一尺二寸如法寫下赤雞
紫鵝符焚香誦木郞呪百遍將符沉東北水
中次歸淨室設四位血食供養酌酒召玉雷
皓師等四神獻酒即見雞鵝之形次又見神
形任意所禱化紙旱涸之年有禱即應五雷
經云此四神乃太初混芒之時水精也禹王

治水令鎮四維亦云八卦之精主雲雨年年
祀之可立致雲雨
念木郞呪書


赤雞紫鵝符





玉雷皓師君(乃東南之神人首龜身)春


洞陽幽靈君(乃東北之神人首蛇身)夏


虚皇太華君(乃西北之神人首魚身)冬



火光流精君(乃西南之神人首龍身)秋



東海神阿明南海神祝融西海神巨乘

北海神愚强


雷法議玄篇

















