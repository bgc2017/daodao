








南嶽小録(并序)
道士李(沖昭)述
(沖昭)弱年悟道近歲依師洎臨嶽門頻訪靈
跡唯求古來舊記希窮勝異之事莫之有者
咸云兵火之後其文散失遂偏閱古碑及衡
山圖經湘中說仍致詰於師資長者嶽下耆
年或得一事旋貯篋笥今據所得上自五峯
三澗古來宫觀藥院至于歷代得道飛升之
流靈異之端撮而直書總成一卷目爲南嶽
小録庶道侣遊山得之披覽粗知靈跡之所

自云時壬戌歳冬十月序
叙嶽
南嶽者周禮職方氏曰南嶽之鎭曰衡以其
分當翼軫光輔紫宸鈴三氣之根鈞五靈之
德上列注生之宿下符長育之功稱物平施
故謂之衡山五嶽眞形圖云潜霍廬𧟢麻玉
笥洞陽小潙九疑羅浮等十山爲之佐命復
有神仙聖境曰朱陵洞洞天也又云山禀靈
氣時有異人又福處誌云朱陵之天周環七
百里七十大峯有五小峯有二壇露光青玉

學道居此度世上昇又青玉壇洞靈源光天
壇悉是福地五嶽作鎭皆有髙眞統治蓋以
導雲雨養萬物惠群生者也
五峯
祝融峯紫蓋峯雲宻峯
天柱峯石廪峯
祝融峯去地髙九千七百八十丈在諸峯之
圵最髙擁諸峯而直上有祝融廟基及青玉
壇光天壇白璧壇雷公池風穴仙梨樹上清
院基峯之東南有李泌書堂

紫蓋峯去地髙四千五百丈九尺其形嵳峩
有似麾蓋因以爲名上有仙人池七眞閣下
有紫蓋院基王氏藥堂
雲宻峯昔夏禹治水登此峯立碑紀其山髙
下丈尺皆科斗文字近代樵人或有遇者其
碑至靈隱而不見又有禹溪及隱眞平斷石
源朱陵洞丹崖仙人石室存焉
天柱峯其形似柱因以爲名亦名柱括峯下
有魏夫人石壇或云魏夫人在此處得道
石廪峯遠望如倉廪其上方阔十丈傳云傍

通洞府昔有洞門觀胡浮先生常乗白豹遊
之又有小石廪峯下有舜廟又有華蓋岣嶁
擲鉢回鴈皆小峯之數
三澗
靈澗夀澗洞眞澗
靈澗以其通於仙源而多靈藥是有其名岀
紫蓋峯西逾聖夀觀合夀澗南下嶽觀分注
平野及有洞眞澗
司天霍王廟
司天霍王廟在嶽觀前去觀百餘歩本以南

方屬火配神曰祝融玄宗封爲司天王以配
夏享有廟令司人本廟在祝融峯上隋代遷
移廢華藪觀而建立今祝融峯頂有古廟基
存焉
眞君廟
眞君廟在嶽觀之東五十餘歩本與司天王
同廟各殿開元中司馬天師上言五嶽洞天
各有上眞所治不可以血食之神同其雩祀
既恊聖㫖爰剏清廟是嶽也啓夏之際潔齋
致醮兼度道士五人長備焚修洒掃即開元

十五年五月十五日明制也五靈經云佐治
者九人從吏三百人羽衛官三萬人爲國家
祈眞請命之地上眞記云太虚眞人領南嶽
司命即炎老君也潜山眞人鮑君副治霍山
眞人韓君佐治金華眞人黄君初平天柱眞
人左君元放南霍眞人鄭君思遠霍林眞人
許君暎丹霍眞人周君陽紫虚元君魏夫人
華存並居佐命之曹吳越楚蜀之㑹皆當司
察之
衡嶽觀

衡嶽觀在華蓋峯下按舊碑𣈆太康八年徐
眞人靈期鄧眞人郁之建置梁天監二年周
眞人靜眞再加弘葺武帝賜三百戸莊田充
基業至隋大業八年詔請蔡天師法濤李天
師法超住觀焚修興行教法其衡州府庫田
疇什物並賜觀資用唐貞觀二年太宗重書
額請張天師惠朗度道士四十九人爲國焚
修髙宗弘道元年請葉天師法善對嶽辟方
四十里充宫觀長生之地禁樵採斷畋獵罷
獻環以爲常典觀内有田先生得道降眞堂

劉天師眞堂後有尹眞人上昇壇其觀碑文
隋學士曹憲撰令見存焉
招仙觀
招仙觀按舊碑文曰肇基劉宋分宇簫齊又
别傳𣈆咸亨間徐眞人建置至齋元興元年
七月二日有住持昇玄道士張曇要乗鶴白
日沖天其夜雷電激吼天地震動今觀後約
一里地有朝天香壇存焉唐貞觀二年蕭天
師靈䕶盧陵人時在嶽招仙觀亂後荒凉天
師素能點化之術遂點化黄白之物投外藩

轉錢物而剏觀宇不數年克致完合貞觀五
年建㝷眞閣
九眞觀
九眞觀按碑文𣈆太康中鄧眞人建置徐眞
人祠唐開元年中有王天師仙喬初天師爲
行者道性沖昭有非常之志因將嶽中茶二
百餘弗直入京國毎携茶噐於城門内施茶
忽一日遇髙力士見而異之問其所來乃曰
某是南嶽行者令爲本住九眞觀殿宇破落
特將茶來募施主耳於是力士上聞玄宗召

見嘉歎乆之問曰爾有願否對曰願鬱鬰家
國盛濟濟經道興上深加禮焉俾於内殿披
度厚與金帛津置令歸嶽中修剏觀宇不數
年而完全道行逾髙聲流上國㝷有詔命封
爲天師乾元二年三月三十日得道
又有薛天師季昌本綿州綿竹縣尉在京捨
官入道志操不群將歸南嶽上聞玄宗玄宗
嘉之亦厚頒金帛上命筆賦詩送贈有序曰
錬師初解簮裾栖心衡嶽及登道録慨然來
兹願歸舊居以守虚白不違雅志且重精修

忽遇靈藥志人時來城闕也乃賦詩一首寵
行云爾詩曰洞府修眞客衡陽念舊居將申
金闕要願奉玉清書雲路三天近松溪萬籟
虚猶期傳秘籙來往候仙輿後封天師天師
又師司馬天師玄宗禮重呼爲道兄凡是觀
中什物多是恩賜臨行又贈金噐一百事銀
噐二百事綿帛至多皆有御札天師以乾元
二年二月六日得道自離亂後焚燒蕩然雖
重修舍宇竟未完復唯存恩賜鍾一口重四
千斤咸通中有王尊師名因節住持道行出

衆營緝至多聲逹京師爲王侯所重令在北
嶽封總教大師觀後有白雲先生藥堂又有
一小池名甘泉其泉味甘煎茶似乳舊日亦
有甘泉院
西靈觀
西靈觀按圖經云梁天監五年建置本女眞
住持經兵火後未睱修營西有魏夫人仙壇
開元中有女眞薛師在觀得道又於晨溪别
構道院毎出入常有白豹隨行遊歷洞府薛
天師常詣之不與相見後不知所之

聖夀觀
聖夀觀本靈夏盧尚書名藩書堂以咸通六
年抗表奏捨爲聖夀觀觀内盧公眞堂壇殿
儼然又有層崖峭壁脩竹茂松澗水潺湲風
景甚異
九仙宫
九仙宫本張眞人名始珍所居有石壇方阔
丈餘梁天監三年有仙者八人迎張眞人於
石壇上同昇天去咸通九年衡州刺史史覿
奏置宫額十年十月勑下宜依所奏行之

中宫
中宫本梁朝王眞人靈與修行上昇之處又
大曆年李得琳先生居之得道
元陽宫
元陽宫本𣈆朝陳眞人興明修行上昇之處
上清宫
上清宫本徐眞人靈期修行上昇之處大曆
七年有玄和先生張太空居之得道又大中
元年韓威賦居之得道
紫虚閣

紫虚閣有魏夫人仙壇髙一丈二尺上圎平
約阔一丈亦名飛流壇傳云夫人自撫州乗
龍飛來至此夫人𣈆太尉舒之女諱華存號
上眞紫虚元君有臺閣儀像儼然又云𣈆咸
和年於此修道又北去半里有神溪投龍潭
毎修齊畢投金龍於此
石室隱眞宫
石室隱眞宫大曆年中廣成劉先生玄靜修
行之處行三五歩岡奪虎穴而居之名曰隱
眞宫刺史韓臯出俸錢爲剏會眞閣初先生

在兹十五年餘修道莫有知者時因太史占
之云有眞人星見隠者在兹嶽得道應於天
文上聞武宗武宗遽降詔命委本道監軍使
遣人賫詔徴召使人到嶽逼尋無所不至忽
一日中使人行及中官西南面三里餘歷嶮
攀羅見一石室深邃屈曲有住之家於是擘
藤羅入深乃見先生凝然而坐中使宣命先
生初乃佯狂後即承命尋赴闕庭詔封爲帝
師號廣成先生却復兹地未㡬而羽化今石
室有昔時鐫石爲醮壇天寳臺碓磑甖缶碁

局茶竈燈臺皆就石而琢成之今悉存焉
凌虚臺
凌虗臺昔有薛天師季昌周尊師混汙相次
居之得道
洞靈臺
洞靈臺本李天師明後居之得道亦是福地
漆香臺
添香臺昔有女眞居之得道今臺及聖境存
焉
劉根先生藥巖

劉根先生藥巖昔有仙人劉根居之修行之
所在九仙宫之西北頗甚深䆳亦殊異之境
也
紫蓋院
紫蓋院昔有道人建置亂後唯基址存焉
白雲先生藥堂
白雲先生藥堂在九眞觀西開元中司馬天
師承禎本號白雲先生後授貞一先生嘗於
此修行
尹眞人壇

尹眞人壇在嶽觀北百餘歩眞人諱道全上
昇之處
田先生藥巖
田先生藥巖在中宫東面百餘歩先生諱良
𨓜元和中修行於此後得道
北帝院
比帝院在嶽觀東北去觀三里昔有女眞侯
鋉師居之修行勤於香火後亦得道
洞眞瀑布
洞眞瀑布在招仙觀北去觀三里瀑布如簾

垂及亭臺碑文紀其勝異上有朝天壇昔日
張眞人曇要上昇之處又下有投龍潭毎修
齋畢投金龍於此也
王氏藥院
王氏藥院咸通間有術士王生居之有茂松
脩竹流水周遶及多榧樹茶園今基址存焉
光天觀
光天觀傳云融峯院是觀基
隱眞平
隱眞平在雲宻峯之中坦然而平方闊五里

是神仙遨遊之所時人㝷之少有到者
斷石源
斷石源在隱眞平水源有石髙數文闊數尺
而中斷上有鐫字云此有丹砂水如乳而甘
香有人得掬飲之可夀至千歳㝷遊者到此
間唯聞石下有流水之聲在左邊聽即落右
邊在方邊聽即落左邊罕有得者
朱陵洞
朱陵洞即三茅洞天在九仙宫正西三里有
石巖下有平石方二丈是舊時投金簡之所

傳云朱陵洞之東門也
前代九眞人(岀九仙宫碑舊有九仙殿)
陳眞人興明居元陽宫𣈆武帝大始元年三
月一日上昇
胡浮先生姓施名存居洞門觀西峯搆虛閣
𣈆惠帝永康九年四月上昇
尹眞人道全居嶽觀溪𣈆懷帝元嘉元年正
月九日上昇
徐眞人靈期居上清宫宋元徽二年九月九
日上昇

陳眞人惠度居古玉清宫齊武帝永明二年
五月十三日上昇
張眞人曇要居招仙觀齊延興元年七月三
日上昇
張眞人始軫居九仙宫梁天監三年七月十
三日上昇
王眞人靈與居中宫梁天監十一年七月十
三日上昇
鄧眞人郁之字玄寂居洞門觀梁天監十年
十二月三十日上昇

又有雙襲祖雙子辨二人相次得道
唐朝得道人(在嶽一十四人)
敖先生景童天寳十七年七月三日得道
蕭先生靈䕶弘道三年八月十五日得道
李天師思慕天寳十四年八月廿六日得道
何尊師隱其名天寳二年十月十五日得道
薛天師季昌乾元二年二月六日得道
王天師仙喬乾元二年三月三十日得道
傳天師待仙乾元三年十一月七日得道
董先生秦仙大𠪠元年十一月六日得道

玄和張先生大空大曆七年二月八日上清
宫得道
李先生德琳大暦十二年九月五日中宫得
道
田先生良逸元和六年正月七日在降眞院
得道
廣成劉先生玄靜大中五年五月十一日得
道
周尊師混汙㑹昌二年正月得道
韓威儀大中元年上清宫得道

田先生有弟子陳徴君馮徴群張徴君三人
不就徴皆於天台山相次得道
眞君傳
(漢中壘校尉劉向)撰
赤松子者神農時雨師也服水玉以教神農
能入火自燒數往崑崙山中常止西王毋石
室中隨風雨上下炎帝少女追之亦得俱去
至髙辛時復爲雨師焉
王毋者神人之面蓬𩬊戴勝虎爪善囑巖居
君王毋在崑崙之墟焉讃曰

渺渺赤松飄飄少女接手翻飛
泠然雙舉縱身長風俄翼玄圃
妙逹坎巽作範司雨
田先生寫眞讃蒙谷子諸葛黄撰
田先生實衡之攸民間世所出天然眞氣生
而知道醇孝養親得混朴自然之理言貌不
飾裘褐垢弊侯王禮重我亦不榮甿隸紿輕
我亦不陋驅役鬼神意往即至一入衡嶽踰
五十年九百門人皆是軒冕請爲法主一作
帝師廣成先生是也即先生之道其可知也

儀形可質圖寫存焉自始及今未有稱述黄
承甚闕序以讃云
靈根獨秀眞人間生仙非積學
道乃天成汪汪德貌落落神情
兹形如在猶可作程


南嶽小録終













