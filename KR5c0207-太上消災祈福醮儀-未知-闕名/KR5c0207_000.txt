








太上消災祈福醮儀則五
先奏告關牒禁壇祝如常式
次啓堂頌
次各禮師存念如法
次宣五方衛靈神呪
東方
九炁青天明星大神煥照東郷洞映九門
轉燭陽光掃穢除氛開明童子備守我軒
收魔束妖上對帝君奉承正道赤書玊文
九天符命攝龍驛傳普天安鎭我得飛仙

南方
南方丹天三炁流光熒星轉燭洞照太陽
上有赤精開明靈童總禦火兵備守三宫
斬邪束妖剪截魔𠒋北帝所承風火八衝
流鈴交煥敢有不從正道流行我享上功
保天長存億劫無終
西方
七炁之天太白流精光耀金門洞照太冥
中有素皇號曰帝靈保神安鎭衞我身形
斷截邪源正道開明宫殿整肅三景齊并

道合自然飛升紫庭靈寳符命普惠萬生
功加一切天地咸寧
北方
北方玄天五炁徘徊辰星煥爛光耀太微
黒靈尊神飛仙羽衣備衛五門檢精捕非
敢有干試豁落斬摧玊符所告神振八威
邪門閉塞正道明開映照我身三光同輝
䇿空駕浮舉形仙飛
中央
黄中理炁總統玄眞鎭星吐輝流煥九天

開光童子一十二人元炁陽精炎上朱烟
洞照天下及臣等身百邪摧落殺鬼萬千
中山神呪普天使然五靈安鎭身飛上仙
次都講唱鳴法鼓二十四通
次發爐
無上眞玄五靈老君當召功曹使者左右龍
虎君捧香使者三炁正神急上關啓三天眞
元道君臣今正爾燒香修齋設醮謹奉爲醮
主弟子臣某爲齋意其餘誠懇具載青詞願
得

太上十方正眞生炁降流入臣等身中令臣
所啓速逹逕御
至眞無極大道三清上聖昊天玉皇上帝(御前)
次衆官各長跪出官
謹出臣身中五體眞官功曹吏出上三天執
法開化隂陽功曹度道消災散禍解厄君吏
各十二人出臣所受法籙治中建節監功大
將軍前部効功後部効殺驛廷令驛廷丞四
部監功謁者上仙上靈直使功曹左右官使
者隂陽神決吏官各二人出出者嚴裝顯服

冠帶垂纓整其威儀功曹弁朱陽之幘冠通
天之冠衣皂紈單衣腰帶龍頭之劔捧持謁
簿使者弁玄隂之幘冠九德之冠衣絳章單
衣腰帶虎符齊執玉版直事功曹住立四方
正一功曹住立中央治病功曹營衞臣身左
官使者建節在前右官使者持幢在後陽神
決吏立左隂神決吏立右上部功曹住立上
方中部功曹住立身中促炁功曹催促十方
上部使者遠望上天中部使者遠瞻八方都
官使者帀繞臣身郎吏虎賁察姦鉤騎都官

侯射天丁力士治正執正吏收神食神吏收
鬼食鬼吏收炁食炁吏收毒食毒吏收精食
精吏收邪食邪吏誅符破廟吏剛風騎置吏
驛馬上章吏飛龍騎吏等並皆屯住臣左右
前後受臣詞語關啓此間土地里社正神監
察考召甲子諸官君將吏謹同誠上啓
太上無極大道太上老君太上丈人九老仙
都君九炁丈人百千萬重道炁千二百官君
太清玉陛下恭以天人交感在祈祐以所符
陟降中潜非至誠之不格唯精𠂻之内控仰

元鑒之有門矧蘂笈之眞詮廓靈科而示教
璇穹大象霄景神輝有躔次以下臨有休祥
之外繫今醮主某爲某事肅嚴壇供仰駐神
遊庶伸蘋藻之誠以竢監觀之應詞言通感
不負効心伏乞功曹使者將吏靈官速上奏
陳應時感降所祈獲遂所願恊從臣與醮主
誠惶誠恐稽首再拜以
聞
次各稱名位
具法位臣某等謹同誠上啓

虚無自然元始天尊無極大道太上道君太
上老君混元上德皇帝太上開天執符御曆
含眞體道昊天玉皇上帝紫微天皇大帝紫
微北極大帝南極注生大帝斗中天尊玉帝
星君十神太一眞君十一曜星君北斗七元
星君左右輔弼星君南斗六司星君天地水
三官二十八宿星君九天儲福定命眞君九
天應元保運眞君九天司命司録眞君九天
掌籍掌算眞君九天監生延生大神玄中大
法師正一眞人三天輔玄大法師天曹太皇

萬福眞君天曹定名玉曆眞君天曹延生保
命眞君天曹扶衰度厄眞君天曹掌籍掌算
眞君天曹財庫禄籍眞君天曹司命司録眞
君天曹司非司危眞君天曹門下引進眞官
天曹門下上章直日典者洞淵水府福地靈
曹見生星斗眞君本命元辰眞官城隍里社
土地眞官三界官屬一切威靈臣聞玉天嚴
遠難陞浩劫之家金洞渺清徒仰素靈之館
粤帝尊而在上握化紀以居中啓十方之無
礙心應物而動號三界之大慈父視人如殤

俯仰鬱羅之臺卷舒投芥之劫迴瞻萬兆悲
晉晷於蜉蝣俯盻九塵嗟漢宫於螻蟻永惟
下俗本絶眞階蓋憑開度之科許罄精微之
懇今醮主弟子某爲某事嚴持信幣密欵仙
庭兾天貺以臨觀庶人心而專逹伏望
三清併軌離曲宻之華房十極流軿從飛虚
之法駕百億天帝後轡丹飈千二官君前迎
翠節擲火萬里下呼陽而召隂旋香三輪上
出日而入月極東浮於熾水盡西景於虞汧
南造朱陵之宫中盤黄炁之府朔隂之舘北

盡於夜城丘寒之泉下殫於神谷至於魯稱
教父由太極之從行西號釋尊自延眞而密
侍元始符命疇敢不祇輙布菲詞仰披雲望
叩碧天而祀事稱聖號以降神伏願曲鑒凡
情允垂飈駕臣與醮主等謹稽首再拜上請
次請聖位上香上茶獻酒
次奏初獻法事
次重稱法名
具位臣某等謹同誠上啓
三清上聖十極髙眞醮位靈仙三界主宰臣

聞一眞布景本無髙下之基萬兆肖形盡毓
清和之炁旣生死而寖遠遂好惡以森繁穢
身縱溺於沉迷大道尚垂於營救或罪根之
彌甚始隂責以潜加苟悟百非即消萬禍今
醮主弟子某識神冥滯營魄振驚由浩劫以
淪胥㑭元靈而奔躁不趨覺路樂登陟於迷
途不憩眞庭甘犇馳於世網念迴還於先日
歷勞苦於至艱爰至今身命亦危於晝電再
思積行功未半於秋毫或反道而欺天或黷
尊而犯上或漏慢經法或凌侮父師或治家

失孝悌之歡或臨事濫公私之節或殗穢於
眞館或犯突於上靈或冐大禁於三光或墮
嚴禋於七世或傷殘物命或淫祀鬼神或沉
湎酒醪或昏迷聲色或積財於不義或運智
於多岐或狠愎自賢或饕餮無狀或奉道虧
立功之行或居家迷開訓之儀或禀人倫或
沉女弱共淪五欲巳劇千生迪惟髙聖之宣
慈大庇含生而開度醮主某詣道自首祈天
愽容伏乞
璇極上眞玉虛大帝垂恩枯骨錫命行尸解

片體之隂愆除億曽之冥考閱罪先期於冰
釋逆釐次竚於雲臻俯伏對敭屏營待報欲
陳詞意仰進丹閽臣雖巳考詳尚虞踳駮謹
冐天禁戰悸宣聞
次宣青詞
具如詞㫖備極精䖍冀伸欽竚之心用謝生
成之賜醮主弟子伏願齋功紀籍道果資身
増壽禄於將來保年齡於向去仰荷
眞靈之德惟蘄福祐之恩臣與醮主等不任
激切之至謹稽首再拜

次再上香獻酒
次奏亞獻法事
臣謹重誠上啓
三清上聖十極威靈臣聞玉帝鑒觀金眞洞
察感羣生而布欵采庶品以流恩上士希仙
即萬仙而漿就善人徼福乃百福以妙嚴理
貴精微事符歆答今醮主弟子某伏爲某事
騰詞清夜馳意紫閽夙啓蘭科仰膺靈貺伏
願醮主弟子某落除世網進補仙階許映全
家俱入華陽之洞劉綱盡室並昇丹緑之軿

隂陽之數巳逃生死之根永謝或干禄仕冀
登踐於崇髙或計貲儲㑭豐盈於貨殖尊卑
福履中外欣昌幽冥息人鬼之非出處有亨
嘉之㑹慶均嗣續庇及親踈水火兵賊之災
虞無侵里閈日月星辰之否厄不犯形軀長
遘百昌永逃九厄臣與醮主等不任祈祝之
至所獻錢馬都狀之儀恭對醮筵謹當敷奏
次奏錢馬三上香獻酒
次奏終獻法事
臣謹重誠上啓

三清上帝十極髙眞三界官屬醮席眞靈臣
聞瀆則不告聖人垂簡易之文天且弗違大
道順披陳之素醮主某密形至懇仰叩靈恩
敢不盡畏丹心動防司殺奉明科而視履約
仙禁以踐言一日告盟百身無斁伏況法事
粗悉罄寳目於鴻儀夜如何其落銀河於清
漢鳳冠燈熖將暗於九光鵲尾鑪香欲殘於
百和洞章八闋玉酒三終燎朱火於天錢即
歸空際促瓊鍾於仙籟將返霄間絳節逶迤
紫旂容與還玉京者無極之尊帝復金闕者

太上之眞皇衆靈咸從於丹轅列聖皆驂於
紫䇿傍飛月鳳指洞室以分驅俯控雲龍瞰
滄溟而下邁神司復位將吏還天委禧福以
充庭瞥靈光而在目至於生生萬品皆均樂
育之私寂寂九幽盡被超升之澤臣與醮主
等凝瞻法從結想太空泣恨塵岐難留聖躅
臣等不勝攀戀禱祝望恩之至謹稽首再拜
奉送
次送神頌
次遣官還位

臣醮奏事訖向來所出功曹使者各從衆妙
門而入在左還左在右還右直使功曹主領
檢押復安金堂玉室湏召即到一如故事
次復爐
香官使者左右龍虎君侍香諸靈官當令醮
奏之所自然生金液丹碧芝英百靈衆眞交
㑹在此香火鑪前伏願醮主受福闔家蒙恩
十方仙童玉女侍衛香烟傳奏向來所啓之
言速逹逕御
至眞無極大道三清上聖昊天玉皇上帝(御前)



太上消災祈福醮儀


















