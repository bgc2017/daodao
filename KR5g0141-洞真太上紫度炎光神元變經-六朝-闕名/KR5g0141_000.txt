








洞真太上紫度炎光神元變經廣三
紫度炎光序
紫度炎光者非紫度炎光有本文是神經自
空虚之中凝炁成章玄光炎映積七千年其
文乃見太㣲天帝君以紫蘭結其篇目金
簡書其正文仍記爲紫度炎光神玄變經神
玄變經者從玄中變而名焉玄章旣存
髙上玉皇命金晨玉童西華玉女各三千人
侍文左右衛在太上六合紫房之内
南極元君主之

太㣲帝君記
太㣲帝君者生于始青之端曜靈徹玄炁未凝
之始結流芳之胄法形焉連光映靈紫雲曜
電玄煙流靄丹暉纒絡妙覺潜啓仍採納上
契條暢純和吐納冥津遂降生靈之胎哺兼
法泉曲芝行年二七金容内發玉華外映洞
慧神聦朗覩虚玄編掌帝號其任乎澄流九
霄之霞飛眺洞清之源明機覧於極玄須綜
運於億津積感加於冥㑹妙啓發於自然是
以得御紫度炎光逥神飛霄登空之法修行

内應上登玉清髙上之尊道俻以付中央黄
老君焉
西王母授經時作頌三篇
嘯歌九玄䑓崖嶺凝凄凄端心理六覺暢目
弃塵滓流霞耀金室虚堂散玄薫積感致靈
降形單遁亦分倐忽盻萬劫豈覺周億椿
秀圃蔚神階朱瓊煒琳庭流風散空洞玉籟
乘虚明紫煙纒曲字丹暉映緑軿飛旗欎玄
盖羽節耀紫清登景九霄際遨遊戯鳯城願
受榮境子一樂同朝生

騰轡控玄暉晏景洞野外流浪尋靈人合形
慶霄際手披朱峊户眼若神冲㤗金闕欝嵳
峩清景無塵穢解衿玄閬䑓適我良願㑹脫
屣三徒難保錬固年邁
紫度炎光中方内存招无洞觀天上法帝君
結形之始仍學招真之道遐思逺覽潛想内
瞩坐觀无崖洞想幽虚年始三𡻕中方審正
真神披朗逆知未然究覽極天之境无幽不
鑒无上不關无下不盻遂受大帝之號由積
感所降豈生便任乎常以平旦天光未明清

輝始發之時兩手相摩令熱拭兩目四眥三
七過叩齒二十四通以舌盪䑛口内上下周
帀令芝液並生咽液九過畢以被通冠覆一
身體定卧令中方審正當使内外寂寞不聞
音響手掩兩耳閉目内存身見東方九萬里
之外山川草木禽獸胡老之𩔖如在目前使
分眀審正不定更存乆乆自然見也旣分眀
使聞耳中有鐘鼓之聲琅琅良乆仍見東嶽
仙官乘碧龍碧霞手把五芝從玉女十二人
飛青羽裙齎青精玉胎盛以金柈授與我身

旣見仙官覺禮而受之即服覺其味甘便拭
目咽氣九過止如此三年目見萬里之事耳
聞萬里之音无不朗然逆知方來𠮷㓙年筭
長短之兆身生異光洞見表裏招无之道其
法極妙口口相傳不形於文次還思如上法
内存見南方九萬里之外山川草木土色禽
獸越老之人如在目前使分明審正不定更
存乆乆自然見也旣分明便聽耳中有百籟
之聲嘈嘈良乆仍見南嶽仙官乘飛龍雲盖
手把華旙從玉女十二人着青錦飛裙齎玄

綱絳實盛以金柈授與我身旣見仙官覺禮
而受之即服覺其味酸便拭目九過止如此
三年自然洞覩幽虚目見萬里之外耳聞萬
里之音乆乆爲之无不朗然逆知方來𠮷㐫
之事體生玉澤面有玉光招无之道次存還
如上法内存見西方九萬里之外山川土色
草木禽獸玄老之人如在眼前使分明審正
不定更存乆乆自然見也旣分明便聽正耳
中有金鼓之聲鎗鎗良乆仍見西嶽仙官乘
素霞飛輿從玉女十二人著玄錦飛裙齎金

液丹精盛以金柈旣見仙官覺禮而受之即
服覺其味甜便拭目咽氣九過止如此三年
目視洞徹察見無窮萬里之事𠮷㐫禍福朗
覩未然面有金光招无之道其法至妙不得
文傳口口相告次思如上法内存見北方九
萬里之外山川土色草木禽獸羌老之人如
在眼前使分明審正不定更存乆乆自然見
也旣分明便聽耳中有鐘銅之聲琅琅良乆
仍見北嶽仙官乘玄雲飛軿手把五芝從玉
女十二人着玄錦飛裙齎瓊液琅腴盛以金

柈授與我身旣見仙官覺禮而受之即服覺
其味苦便拭目咽氣九過止如此三年洞觀
八方察幽究虚坐見無窮身輕體明坐在立
空招无之道極真難宣次思如上法内存已
身徹見九天之上宫䑓山川林木飛禽走獸
雲崖无際之端與衆真相接群仙共言審正
分明不定更思乆乆自然分明旣聽耳中聞
有五音絃磬之聲如可聽聞良乆因見中嶽
仙官乘黄霞龍從十二玉女著黄飛裙手把
五色華旙齎五芝丹精盛以金柈授與我身

旣見仙官仍覺禮而受之即服其味香便拭
目咽炁十二過止紫度炎光招旡至極妙法
難可口宣行之三年洞覩幽虚徹見玄冥筭
禄夀命𠮷㐫之兆一身洞逹面生金光存五
方旣畢起坐東向叩齒九通祝曰
萬化渾生玄綱御空逥輪无聲運轉四方流
光萬里洞覩空洞三精寳曜飛霞欝房晨精
玄注九竅開通四㑹八逹存虚招无令我神
慧明究𠮷㐫驂駕玄輿緑軿飛轅上升太晨
進拜玉皇

帝君内存招无洞視觀天上法事畢於此立
驗之妙殊於衆用中方審正一心存念入室
百日便有彷彿將來三年神冥洞徹无不朗
然萬不遺一可謂无中希真真爲之降其道
幽㣲非世所論人貴禄位我貴此道四海之
主求易此法吾未聞矣吾道不死之根逆知
未然洞鑒幽虚仰測无窮聽響萬里之趣旁
通天下之竒豈復過乎有得之者刻乘緑軿
飛霞玄盖上升帝晨唯在寳祕慎勿妄傳違
負明科泄露真文身及祖師七玄父毋同充

鬼役身𣳚幽泉負考三官艱苦備受明慎之
焉佩受紫度炎光修學存真招无洞視之道
常當於别室寂䖏不關人事静念存思天下
四方萬里之外山林草木禽獸人民玄夷羌
胡傖老異類皆來朝拜巳身又思我兩目有
流火之光如星煥落赤曜光充萬里之外四
方山澤淮濟林木皆隨光明消除極天清蕩
無復塵穢目覩无極之郷周遍洞逹无所不
關如此皆令分明審正叩齒九通仰祝曰
玄光内映洞鑒无窮徹視逹聽九孔開張流

精奔激萬里清通坐覩自然逆究吉㐫得乘
飛霞上登太空畢引炁咽液七過止若能修
行此道百日之中便有彷彿將來三年目覩
空洞坐見萬里之外耳聞萬里之音至極妙
道非可文傳口口相付審受祕言
流金火鈴
流金火鈴以太上大道君遊宴之玄光上激
九天之威下滅六天之㓙玄光虚映道君之
項流照八極三十萬里三天立正之𥘉罷除
六天之始以傳太㣲天帝君神文藏於瓊宫

玉房之内虚光自明煥赫上清飛龍毒獸翼
其側紫雲玄暉盖其巔玉華之女金真之童
各三百人典衛靈文散香虚庭積七千年化
生五符光徹八方因有五方營衛之官太㣲
天帝君以傳金闕後聖道君後聖道君以付
上相青童君使授諸爲真人者佩遊上清學
真之夫而無流金火鈴項生圓光皆不得上
登三光若有金骨玉質玄名青宫得受此文
佩之而行諸天諸地四海五嶽率天衆聖仙
官莫不稽首來迎神光駭動所制不輕三元

立遣玉童玉女三十六人侍衛其身佩之九
年得乘八景玉輿飛行太空






流金火鈴者九星之精一名圓光太上之威
章生於九天之先結炁成文光明煥赫照徹

十方懸精垂映太上之項積十千年化生五
鈴神符玄降太㣲天帝君威攝極天之魔神
布九霞之庭率天以下莫不總統太上大道
君寳祕此道吿下普天主司真仙糺察輕洩
有真仙之才得佩此符不依玄科而輕付非
真穢慢靈文皆七祖受殃考及先師同充鬼
官以紫繒二尺二寸朱書戴之頭上若有金
名玉骨得佩此文皆宿命應仙佩符之身出
入遊行常當存想巳身項上有圓光映照三
十萬里之外九年之中勤心念真清齋篤志

剋得真靈下降圓光自明乘空而行坐存
立亡
五鈴登空步虚保仙上符(一名火鈴)
太㣲天帝君受炁之始玄象𥘉分登九玄虛
生之䑓五帝神官衛於八方五符空映若存
若亡晻藹鳳䑓之上瓊房曲室之内積七千
年其文見焉流光曜於九天寳文欝煥乎玉
清左擲則爲流金火鈴右振則冠豁落七元
攝制極天之魔威布九霞之庭至極妙道洞
㣲難勝帝君方清齋太空瓊䑓洞真之殿玉

室金華之房侍女衆真五色神官十億萬人
飛獸毒龍俠闕備門巨虬千㝷衛於墻岸鳳
鳴龍嘯百音激館威揚廣庭獅子嘷喚衆吹
靈歌玉響流璨神妃合唱而奏音玉女鳴絃
而拊彈余乃引中央黃帝老君太極四真人
設流霞之醴環剛之果赤樹白子𨼆芝雜結
衆香芬落積九十日於是龜母按筆太一拂
筵天妃侍香玉華結編以白玉爲簡金書其
文以付仙都左公封以玉笈雲錦之囊傳付
中央黃老君依盟奉受五符稽首而退即致

九靈流景雲輿五色神官五萬人飛青翠羽
龍帔上登金闕玉清之宫若有金書東華得
見此文則宿運應仙佩符而行萬神來朝出
虚入宿逥巔五嶽運度五星身生水火變化
十方佩之九年降致緑軿上謁三元位登玉
清其道祕妙非真不傳輕泄篇目身没形殘
依玄真明科七千年得傳一人違盟負誓殃
及七玄身及先師同充下鬼十苦八難

青帝碧霞流鈴登空歩虛上符






東方青帝元洞元明元曜延靈曜元君各九千
人青陽玉童九十人侍文左東嶽太山仙官
二千四百人青腰玉女九十人侍衛靈文右
衛佩符某甲身
赤帝丹霞流鈴登空歩虚上符






南方赤帝大洞元生大靈機皇君各八千人
絳宫玉童八十人侍文左南嶽衡山仙官二
千四百人大丹赤圭玉女八十人侍文右衛
佩符某甲身
白帝青霞流鈴登空歩虚上符






西方白帝金城曜元元導太仙君六千人耀
靈元化玉童六十人侍文左西嶽華山仙官
二千四百人太素玉女六十人侍文右衛佩
符某甲身
黒帝緑霞流鈴登空歩虚上符






北方黒帝玄洞元隂五耀延靈元華欝單君
各五千人皇機太極玉童五十人侍文左北
嶽恒山仙官二千四百人太玄玉女五十人
侍文右衛佩符某甲身
黄帝蒼霞流鈴登空歩虚上符






中央黄帝中耀五陽五隂中皇洞極髙皇君
各千二百人皇機執中玉童十二人侍文左
中嶽嵩山仙官各二千四百人黄素玉女十
二人侍文右衛佩符某甲身
男以丹書青素佩之左女以黄書白素佩之右

流金火鈴内存振威大祝神慧
修佩流金火鈴出入逺近經履危險㓂病之
中厄害之下當存真光以自衛開道萬里之
路發行之始正向其方叩左齒二七通咽炁
三十六過便思所在之䖏形象山林草木人
民禽獸神靈分明朗然皆來朝拜我身思北
斗七星覆我頭上仍存我左目爲奔星右目
爲迅電其光煥赫奔星九萬里外見所之道
路隨光開通山林草木人民屋宅兵㓂鬼炁
令消除無復孑遺四道豁然因祝曰前開後

閉天平地昻神公出遊四道開張當令天地
通我橋梁前後左右洞逹八方左擲奔星右
迅電光流火萬里何妖敢當太一將送萬神
來迎有所之向靡不𠮷良乘雲駕虚上升太
空畢引二目之精各還其宫左取七炁右取
七炁咽之畢如此可以冒險渉難攻鬼伐兵
无不應響盪然其法至妙不得妄傳五帝流
鈴五符威制極天之魔召攝五方神靈上應
五晨參落七元下應人身九孔七明周天竟
地靡有不關无幽不測細無不鑒存符則先

擲符則振威子若佩之口受師言若在人間
遇惡鬼之地當作振威大祝北向閉炁十二息
思五方炁覆冠一身內外朗明都無所見因叩
齒三十六通咽五方炁方啓三咽炁除盡入
兆身存我兩目童子光如流星煥落五方便
祝曰天元七精五帝流鈴煥擲電光如天奔
星光曜十方照鬼真形有何小妖當我生門
太上有命誅戮无親屠肝刳腹絶滅鬼精千
千皆摧萬萬皆傾神威吐祝攝録无停便咽
炁三十六過止如此一祝則五方神官皆保

甲命卒録所在有靈之炁束縳詣庭三祝則
鬼王滅種若入五嶽周逰山川冒險履峻皆
當未及其䖏百歩叩左齒三十六通若之東
嶽便存東方青帝希林珠官屬九千人衛我
前後左右以青霞之炁覆冠我身若之南嶽
便存南方赤帝丹玄子官屬八千人衛我
前後以絳霞之炁覆冠我身若之西嶽存西
方白帝少皓靈官屬五千人衛我前後以素
霞之炁覆冠我身若之北嶽當存北方黒帝
玄冥皓官屬五千人衛我前後以皂霞之炁

覆冠我身若之中嶽當存中央黄帝執中元
官屬萬二千人衛我前後以黃炁覆冠一身
畢祝曰乾天耀靈七晨玄精五斗華蓋繞絡
我形五色飛霞混合交并身佩七元流金火
鈴煥擲无方極天欝冥五帝神官驅䇿天兵
爲我攝制山川土地千鬼萬靈皆來束首自
送真形前誅後戮所捕无停畢如此一祝夭
魔滅迹萬神來朝逰行五嶽履渉山川無復
試觀之患五嶽仙官自奉送五芝五生玉英
來給子身若在軍㓂之中懸白刃之下厄難

之中當叩右齒十二通存七星覆身玄光洞
映周帀一體存肝爲𡻕星出在左肺爲太白
出右心爲熒惑出在前賢爲辰星出在後脾
爲鎮星出在胸上令五星精炁纒繞前後我
身居斗魁之中五星之下次存五帝神官衛
我左右祝曰天爲我屋地爲我牀五嶽山川
爲我橋梁玄斗元精爲我衣裳藏身七元之
内流火之郷度我者太一務猷過我者白元
无英災不能千兵不能傷當令我身上詣金
闕九老之京畢如此在屈厄之中垂終之命便

得解脫五色錦各五十尺以請五帝仙官紫
金五兩𧵥誓五方之信沉香五斤上聞三元
真珠一兩以爲盟丹之誓書刀子一枚以爲
斷死氣之路金珠七枚以奉七元之精絳紋
七十尺以爲炎光之炁
凡授符經之身當齎信詣師清齋三日沐浴
燒香書符及經露置髙壇之上一宿明朝共
登壇吿北帝啓盟文度符經付弟子自不登
壇告誓不得妄開篇目師輕泄經文身被風
刀之考弟子不受而披卷殃及七玄身殘失

明四極之科禁輕泄經文太經之律禁无盟
誓自非金名玉格莫得聞見求仙之夫先无
五符佩身五嶽仙官不衛兆形鬼録不落死
名栖身岩岫則爲九天魔王所敗出入人間
則不免官横刃兵得佩之者上天覆護縱横
无方適意周旋存思真人還復本宫五芝五
生身映玉光仙官防衛三元詣房乘雲駕虛
上升玉清受符百日當以五寸桐板五枚書
符各着一板上又書剌各一枚記某年月朔
某日某子某郡某鄕某嶽先生王甲年若干

某帝子屬某嶽以符剌埋着五嶽臨埋符時
叩齒三十六通祝曰上啓三元玉皇帝尊下
吿五嶽五色仙官奉受流鈴五符真言清齋
五香記名山川請定真仙來衛我形五芝流
黄黒白赤青身生水火煥落火鈴龍轡詣房
上登玉庭如此即五方仙官防衛兆身授子
神真之道逰行五嶽山海百靈莫不來朝
帝君夜照神燭
夜照神燭乃九天真王授於太㣲天帝君
登九層之䑓金輝紫蘭之殿玉房之内明神

燭於五帝禮願修行按篇祝念精思九百日
中神感靈應遂致五帝降以靈符虚生五方
煥乎上清光鮮内照洞映虛无覽之不測毁
之不亡暉曜瓊房七百年中神文乃見五色
之獸衛符俠燈記爲夜照神燭通光靈符五
色煥爛洞徹五方帝君方退齋上清以紫金
鑄文受於太空之中靈瑞吿啓乃使龜毋按
筆太一拂筵書以金簡結以紫縄付仙都左
公掌録瓊宫紫雲藹其上虚馥散其烟玉童
侍衛三十六人傳付金闕後聖九玄帝君上

相青童君後授後學應爲真人者此法寳祕
不傳下世有金骨玉髓名參青宫録字上清
當得此文有得之者便成真人行之九年神
光自生體朗炁清乘虚駕空上造帝堂
青帝神燭頌安燈燭於東方人定入室東向
叩齒九通冥目內存東方青炁光明覆滿一
室心拜燈前長跪頌曰靄靄玄真𥘉飈飇炁
髙澄元緒无方紀羽章朗而興尋求履萬劫
太輝降神燈洗盪七玄難苦魂皆超騰空生
自然光身輕乘雲升

赤帝神燭頌安燈燭於南方叩齒九通冥目
内存南方赤炁光明覆滿一室心拜於燈前
長跪頌曰太虚生空洞无形復无響寂寂元
始内三素生雲景幽室何寥寥明燈以通想
朗覩自然光三晨同體象
白帝神燭頌安燈燭於西方叩齒九通冥目
内存西方白炁光明覆滿一室心拜燈前長
跪頌曰三靈吐竒華經絡九重霄夜光無瑕
翳寳耀越度交洞映无窮野朝徹入太幽㧞
出九玄苦福𨺚積禍消

黒帝神燭頌安燈燭於北方叩齒九通冥目
存北方黒炁覆滿一室拜燈前跪頌曰朗哉
太陽輝神光洞三清炁散玄漠内虚煙生紫
庭控御乘飛霞飄飄凌无形㧞我七玄祖南
宫更受生長與三光齊極天无危傾
黃帝神燭頌安燈燭於中央叩齒九通冥目
内視存中央黄炁覆滿一室心拜燈前跪頌
曰五帝捴玄一中元御十方攝正輔大冥幽
燭朗空同炁散无崖際同度及神宗禮頌太
真章詵詵步虚空希感徹玉帝長謁三元房

此帝君受九天真王神燭内頌修行積感致
夜光自朗五帝通光靈符降于帝室也子有
玉名得悟祕文當齎上金五兩以禮五方五
色之繒各五十尺以盟五帝告誓三元然後
奉焉
五帝通光靈符
東方太明太虚太洞玄元始陽之精九千萬
重玄生玉真炁典統玉䑓九千生官制御九
千之炁通理三天仙王得者神仙佩者成真
人行之者光明通靈白日升天





右東方青帝自生神燭通光靈符以青絹九
寸朱書佩之又書九寸符安所住
東方安著神燭燈下九年神燭自明神符自
生也
帝遣青光童子十二人侍衛已身
南方太陽太精太洞炎始之精八千萬重玄

上生玉真炁典統玉䑓八千生官制御九天
之炁輔正三天之法得者神仙佩者成真人
行之者光明通靈白日升天





右南方赤帝自生神燭通光靈符以絳繒九
寸朱書佩之又書九寸符安所住南方著神

燭燈下九年修行神燭自明
帝遣赤光童子十二人侍衛已身
西方太寳太華太洞玄輝之精六千萬重虚
生自然玉真炁典統玉䑓六千生官制御九
天之炁攝正三天之真有得之者神仙佩之
者成真人行之者光明通靈白日升天







右西方白帝自然神燭通光靈符以白繒九
寸朱書佩之又書九寸符安於所住西方神
燈燭下九年修行神燈自明
帝遣白光童子十二人侍衛已身
北方太冥太玄太隂北始之精五千萬重虛
生玉真炁典統玉臺五千生官制御九天之
炁攝正三天之真有得之者神仙佩之者成
真人行之者光明通靈白日升天





右北方黒帝自生神燭通光靈符以黒繒九
寸朱書佩之又書九寸符安於所住北方神
燈燭下九年修行神燈自明
帝遣黒光童子十二人侍衛已身
中央太明太黃太洞太真三元始生之精千
二萬重虚生玉真炁典統玉臺千二百生官制

御九天之炁攝正三天之真有得之者神仙
佩之者成真人行之者光明通靈白日升天





右中央黄帝自生神燭通光靈符以黄繒九
寸朱書佩之又書九寸符安於所住中央神燈
燭下九年修行神燈自明

帝遣黃光童子十二人侍衛巳身
五帝自生夜燭神燈通光靈符生於虚空之
内神光玄照煥落太无天帝君禮而奉焉
付金闕聖君上相青童君使受後學當爲真
人者若有玄名上參玉格得見此法毎以人
定入室燒香禮拜神燈讀誦都畢還東向叩
齒二十四通祝曰玄真髙遐清暉夜翳神燭
通明玉符同慧真靈内照玄光映界五色童
子耀輝徹視得乘飛輿上升帝位畢叩齒二
十通咽五方炁各五過止如此五年剋得自

明之燭五色童子絡身明徹逺覽逆究无窮
明燭每令常明不令中滅也若未能隱䖏逺
託山林故在人中安燈別室不得使異炁之
人履殗冒穢干忤神真則靈光不現若依此
如法明燈光照一城則萬魔滅形千鬼喪目
所在真官營衛一門也其法實祕不得妄宣
朝得冥傳使寳經輕泄身沒鬼官七玄之祖
長充地獄萬劫幽泉巳无仙冀明慎之焉
鎮魂固魄飛騰七十四方靈丸
雲母(四兩)雄黃(四兩)硝石玄參

槐仁龍骨(五兩)猪苓青丘霜
虎枚花(隂干)鷄舌香(二兩)青木香(二兩)沉香(二兩)
薫陸香詹糖(二兩)戎塩(三兩)空青(八兩)
丹砂(八兩)石黛白石英(二兩)太陽嬰童羽
衣(二兩)太陽精上素華(二兩)桃花(四兩)
真瑰(余各四兩)北結隂精流花(一升二合當以九月建日取之盛别噐中)
結炁凝精素丹(一升二合當以十二月建日取之盛之别噐中)
神化隂精流珠(一升二合當以冬至日取之盛别噐中)
合二十七種上二十四種法二十四神三種
應以三元之精炁二應九晨結魄凝魂五色

流黄化形變景无有常方故人服之神鎮氣
安當以三月建日合藥五月壬日服丸始合
以次從雲毋各别擣三千杵帀桃花合二十
四種合七萬二千杵畢各置一柈中未得擣
藥仍告齊三十日訖事令童男擣藥童女侍
香皆令少口慎言好性善言肉香骨芳之人
置藥二十四柈中露着中庭三宿勿令鷄犬
外人見不使聞哭聲露畢以次納藥着釜中
第一納雲母次椎黃後納桃花内二十四種
都畢皆當好以次第相覆令竟釜中次北結

隂精流華一升二合次納結炁凝精素華丹
一升二合次神化隂精流珠一升二合畢以
清稷𣓠一斗二升沃藥上即以土釜盖之令
上下内外四面四邉令内外宻厚七分故以雲
毋在下其炁充上桃花在上其色冠下故有
次第也當先作六一泥土釜二枚用東海
左顧牡礪戎塩赤石脂黄丹滑石蚓螻土六
分皆等合治擣細篩和以百日米醋和畢擣
令相和合成六一之泥也以泥兩土釜内外
漸漸薄泥日暴令爆燥稍上内外令厚二寸

半都畢仍作竈南向安𨭊孤着竈中央釜底
令去地一尺二寸糠火燒之三日三夕令火
去釜九寸九日九夕進火令近六寸又九日
九夕令火至底令三九二十七日畢寒之三
日發開視藥起飛精仰着上釜神藥成也不
起更泥如𥘉又進火如先二十七日寒之三
日无不成也取三𡻕雄鷄羽掃取之仰着上
釜則爲飛丹紫華流精有百變之色玄光映
煥七十四方服之一銖身自生流光七十四
色左唾則三魂立見右唾則七魄化生七形

之童飛羅羽裙神輿玉輦立到於前盛之釜
柈精疑釜底則爲玉胎瓊液之膏和以白蜜
更合於臼中東向擣之令一萬杵一銖爲一
丸丸畢宻噐封之露着中庭三日三夕畢清
朝服一丸合三日服王丸即能乘空步虚出
有八無今七日含服七丸即自浮景霄霞騰
身五嶽五色神官五萬人衛從身形東向服
九丸則致青霞緑軿青龍控轡青陽玉童九
十人青腰玉女九十人東嶽仙官九千來迎
兆身南向服八丸則致絳霞雲軿赤龍控轡

絳宫玉童八十人太丹赤圭玉女八十人南
嶽仙官八千人來迎兆身西向服六丸則致
素霞玉輿六龍控轡耀靈玉童六十人太素
玉女六十人西嶽仙官六千人來迎兆身北
向服五丸則致皂霞飛輦玄龍控轡太極玉童
五十人太玄玉女五十人北嶽仙官五千人
來迎兆身又向戊已之上服三丸則致黄霞
玉輿十二飛龍控轡中央黄機玉童十二人
黄素玉女十二人中嶽仙官千二百人來迎
兆身服五事畢即致五嶽仙官奉玉札鳳章

請兆之身上詣九宫金闕之下受署真仙之
號可謂靈丸之妙大哉凡諸變化作七十四
種金銀寳玉赤樹絳實立生水火有妙於琅
玕八景四蘂降生神丹之用不能一一具䖏
特略大化之㣲
凡欲遊戯五嶽周流八極不拘仙官之勞不
憚典局之煩未欲升天者自可不須服五方
之丸但常服七丸三丸之數固魂鎮魄飛騰
七十四方遨遊五嶽夀同三光餘可依五方
之數爾若服五方之丸便爲五嶽之司便有

局任不得適意世間也
流光曜電變景保生上經
太極真人時登北漠外羽明野玄隴山紫㣲
宫見紫㣲夫人間居寂室固神澄暉仰飡玄
流採服二象吐納飛霞逥五光以自映運二
曜以䕃軀五色蓊藹流煥瓊臺仰看紫㣲之
中壁西北角有刻書玉簡名流光五色童子之
章真人清齋三月詣紫㣲奉受其篇紫㣲說是
流光曜電變景上經受還修行三年得成真
人紫㣲常所寳祕不得妄傳自无金闕玉音

紫字青華不得聞見若行之者清齋沐浴燒
香寂室静思念真百日得給玉童玉女各五
人修行勿懈五色童子憇子之房流光運子
之身上登玉清常當清朝日出暉之時入室
東向存思東方青光童子名青上玉字飛正
身作碧霞之色流光爛照東方一面如電曜
之狀乘碧霞之輿玄光流映冠覆一身覺身
變入青光之中内外晻冥良乆乃豁除叩齒
十二通咽炁九過止祝曰東方童子青上玉
君賜我青芝流光之泉玄霞碧輦來迎我身

上造玉庭得爲真人次存南方童子名丹暉
字玄紀身作赤霞之色流光竟於南方如電
暉曜之狀乘絳霞之輿玄光流映冠覆一身
覺我身入赤光之中内外晻冥良乆豁除仍
叩齒十二通咽炁九過止祝曰南方童子丹
暉真君賜我降生之漿流光玉芝之芳丹霞
電曜覆䕃我房與我同升俱造帝庭次存西
方白光童子名皓華字逥神子身作素霞之
色流光爛照西方一面如電曜之狀乘素霞
之輦玄光流映冠覆我身覺我變入白光之

中内外晻明无所聞見良乆豁除叩齒十二
通咽炁九過止祝曰西方童子皓華上君賜
我素水玉芝流珠金液之泉素霞飛盖來降
我身與我同升俱造太真次存北方黒帝童
子名玄明上字太隂文身作皂霞之色流光
洞照煥於北方如電曜之狀乘素霞之輦玄
光流映冠覆我身變入黒光之中内外晻明
无所聞見良乆豁除叩齒十二通咽炁九過
止祝曰北方童子玄明上君賜我黒芝玄水
玉英皂霞飛軿五色神龍流光晻藹來降我

身隨雲上升得造華宫次存中央黄光童子
名執中字黄録子身作黄霞之色如黄金之
精流光爛照中央五色流曜如電之揚乘黄
霞之輦來憇我房纒繞我身覺身變入黄光
之中内外晻明无所聞見良乆豁除叩齒十
二通咽炁九過止祝曰中央童子執忠神真
賜我黄水月華逥精飛晨五色煥落流光内
鮮覆我黄華之烟騰空登虚上升帝前都畢
思五色混黄更相覆烈雲炁欝勃正帀一室
纒繞我身覺體薰薫有熱内外洞徹良乆化

見青龍在左肩上白虎在右肩上朱雀在頭
上螣蛇在足下冠我身形呪曰五色蓊𣡡白
黒赤青中央玄降混合欎冥化爲天獸來衛
我形賜我五芝五藏豐盈絳府結絡神華自
生夀齊日月長保黃寧千變萬化當升太靈
咽液還容保牙求仙上法
常以平旦二炁未分之始玄暉巳映形神並
降上㑹泥丸精液咸生是故其時咽而服之
將來三年面生玉澤光變童顔雲華固根朽
齒方生必能長修五老降房神仙升玄夀齊

三光不死之道非真勿傳至其時安心定意
令五神静寧叩齒十二通以思青腰玉女齎
東方少陽之炁青芝玉漿灌漑我身流溢紫
㣲宫中祝曰東方青牙飲以朝華玉漿醴泉
注液滂沱流潤六府玄注如河身強體輕上
攝太霞畢以舌䑛上齒外九過咽之次思南
方赤圭玉女齎太陽之炁絳芝玉漿灌漑我
身流溢絳宫之中祝曰南方赤牙飲以醴泉
玄芝玉漿流溢如川仍潤絳府骨化生神飲
食太虛舉體皆仙乘雲駕霄上造帝前便以

舌䑛下齒之外八過咽之次存西方太素玉
女齎少隂之炁素芝玉漿灌漑身中流溢華
盖宫祝曰西方白牙飲以靈液玉水洪流玄
芝奕奕灌我六府鎮魂固魄神安胃管名言
金格畢以舌䑛上齒之内六過咽之次存北
方玉女齎太隂之炁玄芝玉水灌漑我身流
溢太倉之宫祝曰北方黒牙服食玄滋飲我
飛泉哺我玉𥹋神府充溢如丹如芝夀傾天
地億萬同期畢以舌䑛下齒内五過咽之次
思中央黄素玉女齎中和之炁黄水水華之

丹灌漑我身流溢玉堂祝曰中央黃牙白石
峩峩飮食玉𥹋之丹渴飲黄水月華五藏充
盈流潤如河夀同三辰萬无傾殂形升九玄
御龍飛霞畢以舌䑛上下内外四面反舌㓨
玄英取芝液十二過咽之
咽液保牙之道中央黃老君太極真人常所
修學色如童子膚如玉澤躰充炁盈髮白反
黒牙齒根固无有朽落遂致玄降名言玉籍
位登清虚與帝同席子若修之當於金闕㝷
名玉閣无有仙録不得披釋

逥霄降霞御空上法青童君受
帝君生於明霞之内五雲纒絡霄炁映容形
法帝籍受號玉虚凝真固液方思玄霞以自
運念遊霄以登空御玄晨於十天騁飛電以
控龍於是精思成真遂乘虛入无其訣省要
不雜衆方今以授子便可奉行
東方青霞諱飛虚西方白霞諱素廬
南方赤霞諱丹映北方黒霞諱玄象
中央黄霞諱惣生
能知五霞降致飛軿朝夕存思玄霄來請乘

空上升身造太清子修此道毎以平旦日始
暉之時出中庭叩齒十六通東向三呼五方
霞諱畢仰祝曰五方玄霞流映玄虚參七御
九逥造我廬得乘飛晨控御紫輿上造太極
請受真書畢心拜咽炁三十六止暮向西亦
如上法夫人修學上道不知雲霞内名雲輿
不爲之降存思亦不致感子得此法行之十
八年室生自結之炁雲軿下降運子之身上
登玉清也此道寳祕文説玄霞之諱於世人
終不得又修其方故宜祕之輕泄罪累子身

殃及七祖可不慎之
運度天關披神洞觀祕文
帝君曰子欲飛騰上造金闕當修洞觀運度
天關朝拜父毋存呼内眞遊戯九天上詣帝
房每以夜半露出中庭仰存北斗七星朗然
思見我身在斗中央隨斗運轉歷度天關至
西南方之上便再拜正立叩頭九通仰頭㣲
三呼天父▲地母▲今故歸身歸身反於父
毋自然之尊可不運度我身我身得度永離
思路存思二尊仰享福祚畢咽炁二過咽液

九過止
此二尊天地之至諱玄真之𨼆名不得妄告
於人三過告人九天之司減筭損年殞命九
泉終不得仙凡修上真之道七星移度披天
三關不知此諱九天玉真閉子修思之感非
玄門之子不可得而披真靈不爲子降此天
地之妙法受者當齎金人玉人各一形詣師
口受訣言登盟告度不得違科身沒鬼官殃
及七玄受者慎之慎之
洞真太上紫度炎光神元變經
