








洞真上清神州七轉七變舞天經廣二
上皇先生紫晨君上經
神州在天關之北日月廻度其南七星轉輪
其中央晝左廻八緯夜右轉七經七星運周
天光廻靈此上皇紫晨受化之度便修七轉之
法位登於玉清也
上皇先生紫晨君蓋二暉之胤結王晨之精
育龍煙於大空包紫虚於通靈託九玄以含
秀凝洪露以成神陶三炁以自灌經玄母以
法生任歷劫而受化感吉日而濯形於是上

皇元年天甲啓晨誕於神州八景之天平丘中
域洞淵之濵厥名諱婆字曰𧆞渢旣生之旦
面發金容體映玉光五色紫章七十二變精
耀玉顔神龍吐芝以灌漑鸞鳳舞翼以廕玄
丹霄散景於瓊軒流光煥爛於遐真二景停
暉於八朗七元廻精以匡晨金仙散香以亂
氣神妃擲華以發煙五緯結絡神秀紫天年
冠二九逍遥中元飡精咽氣吐納靈津含芝
内灌凝神胎仙挹漱守黙淡泊自然思微念
炁時不𧇊間積感洞元名超上清受號元皇

登位紫晨蘭鳯應瑞順運流遷神秉五曜形
盤七元飛霄廻轉乗空絡煙群仙啓路三道
合明流電吐威逸駕九玄再登王陛三謁紫
庭遊眄瓊闕宴景三元携契五老王霄上賔
飛獸攘踞神鳳撫鳴巨虬框轡靈風散香流
芬激揚蓊藹玉清金童攀雲而侍輪玉女躡
虚而衛靈東遊碧水桑材之館洞浄浩靈極
清之源暘谷神王緫仙玉司請九玄元圖青
精翠靈九變之光日景啓明之章以錬真化
形遊洞上宫西之玄羽素野西隴濛氾之濵

紫微玉堂王母請皓靈素章龜山元録定真
王格以禪紫皇之號南造朱陵大丹極炎流
火之郷太陽瓊宫九層玉臺南極上元君請
太丹洞元火鈴七曜瓊章金真玉光以招二
景玉精錬化七變之容北造朔隂九玄寒郷
太隂玉晨九元真妃受流精飛景寳章蕭條
九耀豁落七元以披天関朝宴玉京上登始
天元景玉京𡺿𡼳之臺九曲之房太真丈人
太上大道君受三天正法威制六天受九縫
飛精章衣流金鳯壐位登紫晨上皇先生於

是靈暉曜姿金容暢顔體冠法服頭戴紫文
飛霜七色之冠侍女衆仙十億萬人飛龍毒
獸備衛玉軒夜明自然神燭室散虚馥之煙
風皷玄旌廻舞紛藹嘯朗太无玉音激籟虚
唱飛歌八響應㑹鸞鳴鳳吹清奏玄奉玄精
廻映三晨停蓋萬真禮慶莫不宗頼熲神神
州之闕蕭條无崖之館匡制三五之運拯化
承唐之難理二儀於玄圖緫上皇之遺幹靜
詠瓊軒俯眄冥翫蔚蔚三関幽章啓韻令唱
玄閬明範應讃虚音騁洞惠朗煥激八風

以迅軀攝流電以揚精召六甲於五行役武
卒於天丁符五岳以伺駕檄威章以振靈變
舞天於神州廻七轉於妙庭招虚无以自灌
服玉符以升形絡玄象於日月運七炁於斗
星於是飄飄九域公子同軒司命齊輪遊宴
紫晨領括洞淵總御群仙自天以下莫不受
事於上皇由七變之道妙焉
神州七轉上經
七轉七變之道上皇紫晨君受於九天父母
修行道成以傳玄感清天上皇君皇君以傳

三天玉童三天玉童以傳紫極真元君紫極
真元君傳天帝君天帝君傳南極上元君南
極上元君傳太微天帝君太微天帝君傳後
聖金闕君後聖金闕君傳上相青童君承真
相係皆經萬劫一傳小有天王後撰一通以
封於西域山中得者皆奉迎聖君於上清宫
給玉童玉女各二十一人典衞靈文營護有
經者身
上皇七轉之道絳簡紫書祕於紫天元臺玉
室金房之内授己成真人不教始學凡受洞

真三十九章雌一玉檢大有妙經解結散滯
㧞度七玄而不知七轉之法皆不得誦詠玉
篇夫七轉之章皆神州之曲髙上之音運於
天地叅絡三晨左廻右轉合㑹洞門變五還
應七元轉三還五緯度天関其道甚妙
故爲舞天誦之一遍朗徹无間七轉八誦三
光齊真五老定籍司命改篇解散宿結斷絶
胎根上開九祖更反胎仙制御千秋萬魔束
身修之萬遍位登紫晨凡修七轉之道當先
讀第五太上大道君章次讀三元紫精君章

次讀真陽元老玄一君道章次讀青靈陽安
君章次讀皇清洞真君章次讀九天太真章
次讀元始髙上玉皇章此七轉竟周於元始
髙上也還讀上皇道章次讀皇上帝君章次
讀太陽君章次讀髙上太素君章次讀中央
黄老君章次讀无英中真上老君章次讀皇
初紫虚君章還讀太上大道君章此八緯周
竟㑹於太上所治玉京山也還讀如先又從
第五起七過乃畢如此則上響玉帝萬真禮
音下召萬境束結真形精修百日沐浴垢塵

坐震靈之上誦七轉之章萬遍道備白日升
天髙上玉篇祕而奉行慎示非真泄露靈章
罪滅子身考流七玄凡修七轉之道每以月
朔十五日及八節之日齋戒正中入室東向
讀七轉之章八過止至夜半北向又讀七過
上一日晝夜合十五轉此則上應天関連度
三光中整一形通津固神下制萬魔平滅千
靈輪轉相和叄五齊明學失此道死入幽冥
精修苦念尅乘飛軿上登紫晨遊宴玉清凡
有神州七轉七變舞天之道役使玉童玉女

各二十一人遊行五嶽玄絡青毛之節駕青
景之龍佩神𧆞之符戴芙蓉之冠着紫繡毛
帔丹青飛裙鳴金鈴玉真紫蓋華憣帶毛亦
班符封山召雲上遊紫極金堂之中若未能
變景騰霄故在人中修行此道九天父母上
皇紫晨亦以法服飛仙羽章給子之身但不
顯於囂塵之中耳子修此道當常存巳身著
此章服乗龍御雲七年尅得真靈見形上升
紫晨也
髙上元始玉皇道章第一

神州玉章曰元始玄玄祖氣肅精神風亂天
撫閑四清上景總仙帝一黄寜六曜啓暉凌
梵撫征混合萬變玉蘭發榮太真潜映華反
南庭㧞苦七難窮魂化生明梁之舘變白爲
青長咽吐霞蓊藹紫清森羅曜日百和俱鳴
玉唱洞朗惠冠无形七轉八緯昇入帝靈
九天太真道章第二神州玉章曰玄虚九清
氣三素凌華芒淵響啓靈扉七門扇羽章豁落
丹霄觀幽寥冝運彰六覺悟玄㑹眇栖合太
空陽臺大洞野幽逸英芝光遺累翳虚空絶

宅自冥通髙㑹玄晨闕騫首朝玉皇神映木
靈音虚鼓響明鍾九轡浮雲軒逍遥紫霞峯
丹陵啓碧室緑庭披五房金門煥嵳峩藹沬
上清宫太一度符籍保我右无英七祖離窮
徒南仙反形容遊冥太帝室乗浮適十方
上皇玉虚君道章第三
神州玉章曰玉虚範玄匠髙㑹通𡨋想翳翳昇
九元朗朗生帝景三曜无停暉明真煥雲亡
提㩗宴玉賔契駕乗煙騁黄籙命玉符公子
運我上解散七玄祖更法无中影七化反自

然帝一同玄響
皇上玉帝道章第四
神州玉章曰帝牖含玉蘭玄上有清扉七覺
悟幽旦熈神落風廻旌旗耀太空煥朗金靈
暉扶晨發曜羅牢張洞紫微丹皇嘯運珠赤
子守玄畿七祖解胞根反胎皆仙飛廻五還
造二三周順運廻叅晨絡玄紀萬真咸總歸
㩗提霄上客帔景朗瓊幃控轡登雲輪極宴
玉帝喈
太上大道君章第五

神州玉章曰景化九玄關玉晨逥紫精内映
絶宅府乗虚造四明法輪皆三周七變還無
英太一檢夭魔迴章校千靈左嘯洞玄微右
吒九天傾契落彌入荒流眄䇿神兵㧞過七
祖難越度仙皇人司命保元籍東宫注玉名
廻光泥丸府五藏秀華榮耀景負圓珠固魂
保劫齡上宴九霄館蕭蕭登玉清
三元紫精君道章第六
神州玉章曰三元澄靈化紫清洞虚无伯央
啓神宗金門玄相求三素廻帝室飄飄戯玉

州丹暉映空天室曜蘭敷承光固幽關凌
梵躡雲軀五雲夜日秀朗上京衢大一度
符籍㧞散七玄憂廻嬰及仙宅歘然神明初
變五還反二天象迴一周七化順炁轉公予受
靈符妙吹九晨飊超登仙公廬
真陽元老玄一君道章第七
神州玉章曰玄一帝尊撫閑真陽五秀結炁
神華内昌司命定録太一扶將滅魔洗穢誅
剪不祥急告北帝檢察鬼郷有横者戮无使
越揚神真出遊十天司迎右㩗白元左引无

英乗雲迅駕上造玉清流鈴交擲豁落開張
金仙執幡西華散香五色羽節丹青玉霜流
金寳蓋登仙鳯章上戯洞青遊宴玄梁
青靈陽安君道章第八
神州玉章曰三華曜丹府青靈扇八氣迴輪
上元闕五道齊玉位凌梵之日門履昌合神
契二真把符命㧞度五苦界混化帝一景迴
風洞妙惠飛歩入此元七晨運身逝上挾九
天關玉路先氛翳合符丹霄上飄飄凌雲際
皇清洞真君道章第九

神州玉章曰洞真混玄化皇清法三靈虹映
九天階含真秀景生蕭刄煥金室丹暉曜太
冥五老典命籍玉司緫神營歸㑹離羅上八
合周黄寜解結絶胞拫七祖更受榮太乙度
五籍朽落反胎嬰充鎭泥丸宫五藏秀丹盈
八徊盻日門乗虚騰紫庭
皇初紫元君道章第十
神州玉章曰紫元煥九霄皇初曜輝室三五
契神州離合運朱日蕭條金門上迴隂緫元
七㧞出五苦戹超登白元匹洞披朱㞯戸逍

遥入玄蓽理化順風氣混合帝尊一帶月抱
叔王過我死根滅五符保長命永與酆都别
七祖同獲慶洪芝蕙流溢迴風化七轉金章
洞靈室
无英中真上老君道章第十一
神州玉章曰无英落雲姿結秀玉陽房蕭蕭
元素炁圓珠映紫宫髙㑹玄玄上㩗我九天
王被朗金華門五帝命空同度兆五符籍寳
魂耀九重桃康固下關氣與泥丸通霐化混
合真三帝同玄宮父寜母延精使我成仙公

七祖離幽徒南軒反形容逍遥洞野外盻觀
劫刄中
中央黄老君道章第十二
神州玉章曰圎華曜太暉黄老治中真吟詠
玉皇章妙響激洞鄰赤景逸幽寥太一増劫
年度符升紫房七祖離苦臻飄飄玄華上靈
風散紫煙混化三五氣迴合成我身司命保
籙籍公子度靈篇長宴景龍轝携契髙上賔
髙上太素君道章第十三
神州玉章曰髙上嚴龍駕宴景紫霄館太素

映玄光五老翼靈讃合契命符籍冥初歘巳
判㧞度三塗梁超然離苦難仰掇騫林實含
華増年筭帝一守上關太張解胞散混合化
胎仙寳魂耀幽幹熈恰暢六府玄母結始旦
七祖去幽宫飄飄戯玄漢
太陽君道章第十四
神州玉章曰玉寳耀雲蓋微玄契三晨太陽
化元景混合運胎仙開隂結太漠凝精固魂
神金符煥玉契披釋七祖根太一嘯洞章靈
響徹南軒童子㩗素明帶日御雲輪乘飊映

空蓋仰手掇華騫司命度仙籍受號玉皇前
神州玉章乃十四帝君洞野之曲百神内名
玉天之玄象三晨之精誦其章玉響激朗上
元虚无則九天真王萬仙皆陪位神庭稽首
禮音故誦大洞真經皆當先行七轉之道此
章契絡十天迴停三晨萬魔㐲竄千妖喪形
誦之萬遍白日昇天
紫晨常以月三日七日九日十四日十七日
二十一日二十七日當取白芷青术香桃皮
三物各七分煑之七斗水子時北向沐頭臨

沐之時即叩齒九通㣲祝曰
五川洪池曲水丹華洗垢除塵芳香滂沲神
形濯錬玉漿芝泥便沐事竟又隂呪曰
神真變景攺容錬形體含玉髓胃藏華生畢
此九沐浴變錬之道行之令人體杳神通與
真合靈修七轉之道不知此法神明不降誦
詠无徹也學者習之
神州七變舞天經第一之變當先化身爲雲
召風超氣吐熖成煙五霞冠帀以變兆身積
感道降上昇太玄當以壬癸之日夜半子時

燒香靜室平坐北向安徐靜思冥目存炁見
霧露蓊藹冠覆巳身都定仰嘯三過覺有風
氣入室便左嘘九過思炁出口化爲青煙便
九過思喚東方青霞諱飛虚來衛我左轉右
嘘七炁思炁出口化爲白煙便七過喚西方
白霞諱素廬來衛我右左顧右嘘三炁思炁
出口化爲赤煙便三過喚南方赤霞諱丹映
來在我前正嘘五炁思炁出口化爲黒煙便
五過喚北方黒霞諱玄象來衛我後仰嘘十
二氣思炁出口化爲黄煙便十二過喚中央

黄霞諱緫生來衛我形都畢叩齒十二通仰
祝曰
召風制天吐炁爲煙霧露蓊欝羅布十天五
霞纒絡帀冠我身變化隨體形無稽延呼召
應命飛升帝晨畢服霞精玉景飛玄生符還
北首而卧正申四體向上閉目存巳身化爲
五色之雲雲炁欝欝與炁合昇然飄飄昇虚
散滿於天周竟无崖從空來還便摩兩手掌
心令熱拭面三九過將上至脚下三過起揺
頭七過以正北向微祝曰

五色變景化成飛雲與體合炁俱昇洞門乘
霞絡晨上謁三元畢咽炁七過止修此七年
思不𧇊日則雲炁降感應炁響集身化形變
與炁同煙乘雲而飛上造帝晨至妙之道上
皇玉篇祕而奉修慎勿示人天科告慎唯不
妄傳第二之變當化身爲光映照室内朗曜
八荒乘玄御虚昇入太空行此之道常以月
朔三日九日及十五日二十五日正中入室燒
香左右安神定炁冥目静思存日中精光五
色流霞煥眀東方光中又有紫炁大如目瞳

煥曜在五光之内流爛竟天便隂呼日魂内名
曰日魂珠景照韜緑映迴霞赤童玄炎飈象凡
十六字畢思見日光下降兆身入左目瞳中
須㬰紫炁帀冠内外次存月中精光五色流
精朗映西方月光之中又有黄炁大如目瞳
在月光之内流爓極天便隂呼月魄内名曰
月魄曖蕭芬艶翳寥婉虚靈蘭欝華結翹淳
金清熒炅容臺標凡二十四字畢思月光下降
兆身入右目瞳中須㬰黄炁帀冠内外日月
二景混合更相纒繞帀絡兆身便叩齒二十

四通祝曰
日月玄光圎天欎精九陽齊化二煙同生玄
霞流映注入我形變景爲光與炁混并生在
立亡二真合靈叅駕飛浮上之玉庭畢服隂
陽玉景開眀靈符訖還東首而卧正伸四體
向上閉目思日中有童陽君長七寸冠飛天
冠衣朱綾單衣姓羲諱兆靈月中有娥景少
隂女長三寸五分頭戴七稱進賢寳冠衣素
羅飛裙姓玄諱娥精日月二真下入兆身治
兩眼之瞳存巳身化爲日月五色之光流爛

煥耀覺體飛輕豁然蹈空隨光而昇通體帀
熱如在日月之中遊歷四逥竟天來還便摩
兩掌令𤍽拭面三七過將上至下三過起坐
摇頭七過畢仰祝曰
二景流暉光映五形内外洞徹變化立生與
炁同昇與光合精圎華已布耀羲持靈玄真
敷散運我八冥畢咽炁二十四過止行此一
十八年目主流電之光頭上常負日月之精
變化易景與二耀齊并乘虚御空造之玉庭
妙化之道祕而奉行不得宣泄禍延七玄身

没幽泉萬不得仙第三之變當先使其身化
爲火精精光流熖燒錬身形内外圎帀從火
反生身被三煉尅登太清唯使懃念以招真
靈行此之道常以甲午丙午戊午庚午乙卯
丁卯巳卯辛卯之日入室燒香南向冥目存
頭頂之上有青煙之炁欝欎冠頭思巳左目
中有炎薫火光曜陽君長七寸姓祝諱赤精
頭着霞陽三梁寳冠衣絳章單衣左手執日
精右手執變景通光之符右目中有赤圭耀
靈通精玉女長五寸姓南諱娥延頭着飛雲

三角之髻衣赤羅之袿左手執月珠右手執
神化七變錬精玉符二人俱從目中而出上
入青煙之内玄光映照洞冠於頭叩齒三通
祝曰
炎精二神化生流火錬體變景乘煙飛揚混
合元炁洞入火郷桃君授符命籍永昌畢服
變景通光神化七變煉精二符服畢解衣帶
散髪南首而卧正伸四體向上閉目鼻引青
煙之炁咽之二十一過畢次口吐赤炁四十
五通吐炁之時以目存炁作火精冠身兆巳

在火中覺體通熱有微汗佳便起南向三過
呼左目神赤精三過呼右目神娥延二神共
以火炎之煙錬度我身便摩兩掌令熱拭目
四十五過將面至脚七過畢仰祝曰
變煉五神體骨凝生玄光流熖飛迅炎精三
迴七轉吾道能眀微思洞想覧察幽靈散光
天窮朗曜紫庭畢咽炁三過止此火煉變形
之道能常思苦祝行之七年兩目之中則生
流電之光書符於五心入火不然吐炁成煙
冬能入水祼身不寒役召六甲廻轉天關乘

雲御空白日昇晨第四之變與氣浮沉煉身
化水九河爲儔引炁成濤吐炁成流制御蛟
龍召役水侯萬丈之淵可得入逰子能行之
極天不休凡修此道當以月一日三日九日
十八日二十七日一月五日以太隂九河帝
君宴景暘谷上戯玄精逰㑹之時也兆至其
日當以夜半入室燒香北向冥目内思九河
帝君姓蕭諱馮命頭冠逰天玉精之冠衣五
色雜綵章衣左手執金鈴右手執玉璫治在
扶桑暘谷清水上宫坐金床玉榻五色幃帳

内外光眀侍玉女童各二十四人日月之道
經緯其庭兆當審思毎使分眀旋頃存見九
河帝君執命河九源寳章之符來入兆身治
於臍下丹田宫中思東方青龍運東極渌波
之水西方白龍運西海素流洞清之源南方
赤龍運南海丹洪萬丈之泉北方黒龍運北
海玄隂極源之瀾中央黄龍運黄炁陽精玄
注玉芝五色之水共來陶灌兆身覺體小寒
便三呼九河帝君馮命長治我身丹田之中
命龍運水灌錬我身便服命河九源寳章之

符叩齒十二通仰祝曰
五帝神龍運取四海五之洪泉以錬我形我
形得化歩行水源沉淪溟波旡極之津九河
開道蛟龍𨗳前十二河伯皆衛我身无使魍
魎妄當我真畢還北首正卧向上冥目又思
兆身乘五色之龍入於西海之中渉水歩川
如之路行揚濤迅浪意不爲難逰洞水下極
意周旋常存帝君在兆眼前旣竟來還便起
引東方九炁南方九炁西方九炁北方九炁
中央九炁咽之畢兩手相摩令熱拭面二九

過又仰祝曰
三河四海緫統九江長波萬里洞淵无窮神
真出逰控御五龍河伯水帝通我橋梁鯨鯢
開道魍魎滅亡清河玉女扶將送迎畢又咽
五炁止此水錬變形之道修行五年則𥁞地爲
江唾地成淵身入海底嘯御蛟龍乘濤運流
適意所從役使水官河伯司迎乘雲飛昇上
登太空第五之變當化身爲龍臣御五星錬
易形容乘雲宴景上登玄宫修此之道當正
中入室南向冥目思嵗星在我左太白在我

右熒惑在我前辰星在我後鎮星在頭上五
星纒繞我形軀須㬰之頃𡻕星化爲青炁太
白化爲白炁熒惑星化爲赤炁辰星化爲黒
炁鎮星化爲黄炁五氣欝勃化成五色之雲
冠覆室内覺我坐在雲炁之中左引青炁十
八息右引白炁十二息前引赤炁十六息後
引黒炁十息仰引黄炁十二息覺體帀熱叩
齒三十二通仰呼東方𡻕星皇君諱證瀾字
清凝南方熒惑星皇君諱寳容字飛雲西方
太白星皇君諱維停字散融北方辰星皇君

諱華瓶字玄羅中央鎮星皇君諱寥凌字振
㝷五星真皇共乘飛雲五色玄轝來降我身
流精陶注哺我龍津飲宴太和胎息自然龍
振體化欝然登玄畢服龍胎保精之符還東
首而卧正伸四體向上閉目存五色之雲覆
廕我上思我身化爲青龍冉冉隨雲而升周
逰五嶽上造三清須㬰之間還於寢床竟急
摩兩掌令熱拭面三七過揺身三七過又祝
曰五神逥化變景升飛逰戯五嶽上之太微
周旋天地得道來歸長保自然萬劫不衰畢

咽炁三七過止如此五年修不廢日神龍降
見隨意所欲化爲龍身此上化之道紫晨妙
真祕而奉行白日登晨第六之變當行出有
入无之道解形遁變流景之法毎以六戊之
日入室南向冥目内思存左目爲奔星右目
爲迅電光精煥赫流電𣡡冥存見光中有一
真人形長九寸頭冠通天耀光玉冠衣五色
流黄飛雲之衣姓耑諱流爛左手執神虎䇿
文右手執解形七變之符此无英童子也生
在流光之内以符玄授於兆身便叩齒三十

六通祝曰流光奔移煥赫天威五形解變七
景齊飛出有入无上造紫微得與三晨長保
光輝畢服解形七變之符以釋根解滯畢南
首而卧向上冥目思兆身在流光之中隨光
奔移覺體輕揚如升如飛須㬰之間奔星迅
電之光入兆身中光明洞赫體中帀熱思見
真人還兆絳宫中便三呼无英童子耑流爛
爲我解形遁變隨光流煥形逐炁變骨隨光
散便摩手拭目及面三十六過仰祝曰
變形散炁分影爲光光奔萬里形影俱藏二

炁相乘流溟八荒得御玄轝上造帝堂畢咽
炁三十六過止此解變之道帝君所行巳得
帝真萬金寳祕慎勿輕傳修之七年身變七
十二光流精紫章洞映内外萬化无方能𨼆
能顯能見能藏得有此法上爲真皇第七之
變其法至精縱體空洞纒絡七星召風降雲
嘯吒群靈吐納玄芝改容錬形皓華易色朽
齒更生含真内發萬𡻕反嬰神州七轉乃升
玉清兆欲尋之苦思幽冥積感神降道自見
形欲修其化當以月七日十四日二十一日

一月三過行之此以七變之日紫晨七錬之
時也毎至其日正中夜半二時入室先讀之
七轉之章竟便北向思天北斗九真帝君内
妃隱諱第一星帝君變隱逃元内妃名太一
法坦字牽正第二星帝君保胎化形内嬪名
太一三瓫字羅朱嬰第三星帝君六遁七星
上元丹毋名太一雲夷字𩀱兆第四星帝君
匿景藏光中元内妃名太一七列字丘單嬰
第五星帝君變體易景斗中大女名太一欝
書字丘䦨第六星帝君隱迹散象斗中中女

名太一炁精字抱定陵第七星帝君分景萬
形斗中少女名太一郁黙字天凡淑第八帝
君化日月水火斗中髙皇左夫人名太乙啓
珠字絡茂華第九帝君化金石山河斗中髙
皇右夫人名太一愛條字雲精玄九君内妃
精光煥赫朗曜北方便祝曰
玄斗神皇内妃九真流精下注陶灌我身變
形七轉上升斗辰錬胎化精内發金仙畢服
七元曜靈玉符還北首而卧閉目思巳身升
入斗星中央華蓋之下隨斗運轉迴歴四方

存見斗中三台真人形長二寸四分姓迴元
諱迴靈朱冠絳衣授我七元曜靈玉符覺我
服符自然飛升來還寢床起北向叩齒七通
三呼斗中真人迴靈便仰祝曰
太一九女散形玄阿神光迴曜靈風發華左
握七精右御飛霞流鈴九變十化七歌分形
爲千唾地成河所願所求无令艱難靈章七
轉威制天魔順敬者仙逆道者殂畢咽炁二
七過止此神州七轉舞天之道縱景萬變之
法錬形化仙玉訣行之九年九妃宴景同轝

飛空體發竒光面映金容七星絡軀乘雲升
晨七變舞天乃上皇紫晨始學玉真煉化之
道九天父母授以變景七轉之章解結釋滯
披散七玄使錬形易體上昇玉宫修之洞䆒
積感始天遂位登上皇受號紫晨其道髙妙
不得妄傳輕泄寳文殃延上祖考及巳身十
苦八毒萬劫不原有骨分之人得此神文祕
而奉行尅日成真
第一雲精玉景飛玄生符



行事以朱書青紙服之朱書青繒佩之五霞
之精能知五霞上清金華行之七年同景曜羅
第二隂陽玉景開眀靈符




行事朱書青紙服之朱書青繒佩之此日月二景之

精能知二景之精隱景藏形行之十八年上昇紫庭
第三變景通光神化七變錬精玉符




行事青書白紙服之青書白繒佩之此太陽
之精能知其化錬身易形景炁洞虗與火齊
并行之七年上昇帝庭
第四命河九源寳章符




行事惠書白𥿄服之墨書白素佩之此洪波
玉精之炁能知九河内名變化分形上逰九
源下沉水靈行之五年萬變立成
第五龍胎保精符




行事黄書白紙服之黄書白繒佩之此龍精
九化之炁能知龍胎變景升崖上逰九玄下
戯九疑行之五年歴劫不衰
第六解形七變符




行事青書黄紙服之青書黄繒佩之此雷電始
凝之精此道極妙分影散形流光萬化與真

合冥
第七七元耀靈玉符



行事朱書青紙服之朱書青繒佩之此七星
之精變化隱藏昇景玉庭
右七變之符九天父母以授上皇紫晨君變
影煉形之道太真之所祕九天之所寳紫晨
君所修得上登帝皇之號其道尊妙衆經之

宗七轉旣備天真齊同自无金骨玉體不得
叅聞若玄名東華緑字上清得見妙篇祕而
修行當依太真之科七千年聽得三傳七百
年内有其人亦聽傳之受者當賫真珠一斤
青紋三十二尺上金五兩以盟九天不泄之
信愛財慕法罪同貪欲輕寳受經誠感玉皇
丹以告感信以明心茍无信心何爲其於浮
好乎如此之學將沈萬丈之谷而望攀雲之
路豈不邈哉輕財尊道道雖幽寂隂察已彰
將有登峻之階造真有由也今撰此篇以傳

應仙之人不施於凡才輕泄寳文宣露上真
七祖父母充責鬼官運濛山之石塡積夜之
河萬劫還生不人之道身被風刀之栲自然
失經萬不得仙受者祕而慎焉
凡上清寳經三百卷玉訣九千篇符圖七千
章皆出元始髙上玉帝禀承自然之章玄古
之道學者得其篇目立登真皇其道祕在九
天之上大有之宫相傳玉文以付上相青童
君封於玉華青宫逮至元景元年撰集一通
以封西城山中舊科皆經萬劫一傳自六天

罷退三道正明運度相促至道應行改科七
千年聽傳若七百年内有至心骨相應玄録
字上清者皆得依盟而傳有得此經尅成真
人依次修行理无不足道无不成炁足道備
則白日昇晨
太帝君命扶桑大帝暘谷神王所撰三十一
卷獨立之訣皆備天地之運黄庭玉景調理
五藏通暢神關誦之萬遍亦得飛騰凡學之
士皆當先受明科㧞罪贖過披解七玄令罪
滅九隂福生上清然後得投金簡玉札奏名

青宫受豁落七元流金火鈴金真玉光金玄
羽章威制六天三天正法消魔上經次有九
真八道靈書紫文服御日月招致雲霞黄素
品格四十四方曲素訣辭五行招魂策虚駕
无紫度炎光飛行羽經躡行七元三九素語
祝命五方黄炁陽精日月洞明金璫玉佩二
景混生三元玉檢固神寳真神州七轉八變
舞天契絡天地齊迴晝冥乃得披誦大洞真
經三十九章㧞度七祖受生南宫雌一玉檢
五老寳經金華玉房隱朝三元大有妙經洞

玄素靈太丹隱書五籍寳神三竒寳文萬遍
升玄兼御靈飛藏景録形七星移度披天三
關隱地八術丹景道精七十二變萬化立成
混合帝一五神胎生備行衆經道滿炁盈上
下相須大小齊靈登齋入室幽思念生真神
降感三元詣房越行錯縮神散炁零空體獨
學若魂无形苟欲貪足不從本根輕披三寳
揺動九天三司所執結罪四明不出三年身
没鬼官不自忿巳反怨道經非道負人自由
諸身至學之士叅受寳文當案科品以次修

行萬无不感理无不全道无不降形无不仙
萬遍道備白日升天上經三百首上真各有
所禀亦不悉備後來積學亦不得齊於太真
之所修也世人多混穢炁炁正故學有次序
階級之科若修大帝所撰三十一卷道備然
後自得適其所好爾始學之士不得逕造所
欲以𧇊明科其考甚重深各慎之
小有天王曰凡修三十一卷以得次第丹清
上徹太帝自當遣太極真人更授子衆經俯
仰之格學者勤精苦念毎使无𧇊尅得飛騰

遊宴玉亰也
凡受上經當檢口慎言不得背彼向此道說
經文疑惑天真宣露世間毀壞同學冐名賢
人𡜍能勝巳虚誕天靈攻伐師友謀反不道
自言有道洞備妙經如此皆四司所執奏言
太帝七祖父母收結鬼官長閉地嶽身被風
刀之考萬不得仙學者各宜慎之
四極科中品曰經不受師𥨸天寳受无盟信
怱天道若於因縁得經世无經師得依科賫
信詣絶巖之峯隱盟而受若有經師便詣師

盟度得經而不盟受輕妄修行觸忤天靈妄
說經目語於凡學之人者此考甚重四極四
司之官所執七祖父母充積夜之河无極之
役身被見事之栲死充十苦八難吞火抱劔
以謝輕說經之責受者明慎科制




洞真上清神州七轉七變舞天經
