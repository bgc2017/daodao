








齋戒籙弔七
夫入靖修眞要資齋戒檢口愼過其道漸階
南華眞經云顔回問道於孔子孔子曰汝齋
戒吾將語汝顔回曰回居貧唯不飲酒不茹
葷乆矣孔子曰是祭祀之齋非心齋也汝一
志無以耳聽而以心聽無以心聽而以氣聽
䟽瀹汝心志澡雪汝精神掊繫汝智慮我將
語汝夫道冥然難言哉將爲汝試言其約略
爾混元皇帝聖紀云按諸經齋法略有三種
一者設供齋以積德解愆二者節食齋可以

和神保壽斯謂祭祀之齋中士所行也三者
心齋謂䟽瀹其心除嗜慾也澡雪精神去穢
累也掊擊其智絶思慮也夫無思無慮則專
道無嗜無慾則樂道無穢無累則合道旣心
無二想故曰一志焉蓋上士所行也夫齋者
齊也齊整三業乃爲齋矣若空守節食旣心
識未齊又唯存一志則口無貪味謂茲二法
表裏相資大戒經云夷心静黙專想不二過
中不味内外清虚是也子雖簿閑節食未解
調心故示齋法令其受道而末學之徒孰能

虚心一志哉夫鄙乎祭祀之教自謂得心齋
之理蓋嗊嗃怠慢之失矣雖口談空寂無解
其目是自矜也
洞玄靈寳六齋十直
道教五戒一者不得殺生二者不得嗜酒三
者不得口是心非四者不得偷盗五者不得
淫色十善一念孝順父母二念忠事君師三
念慈心萬物四念忍性容非五念諌諍蠲惡
六念損己救窮七念放生養物種諸果林八
念道邉舍井種樹立橋九念爲人興利除害

教化未悟十念讀三寳經律𢘆奉香花供養
之具凡人常行此五戒十善𢘆有天人善神
衞之永滅災殃長臻福祐唯在堅志
年六齋
正月三月五月七月九月十一
月
月十齋
一日(北斗下)八曰(北斗司殺君下)十四日(太一使者下)十五
日(天帝及三官俱下)十八日(天一下)二十三日(太一八神使者)
(下)二十四日(北辰下)二十八日(下太一下)二十九日

(中太一下)三十曰(上太一下)
自下中上三太一下日皆天地水三官一
切尊神俱下周行天下伺人善惡
甲子日(太一簡閱神祇)庚申日(伏尸言人罪過)本命日(計人功行)
八節日(有八神記人善惡)三元日(天地水官校人之罪福)
六種齋
第一道門大論云上清齋有三法一者絶羣
獨宴靜氣遺形二者清壇肅侣依大眞儀格
三者心齋謂䟽倫其心澡雪精神
弟二靈寳齋有六法一者金籙齋保鎭國土

二者黃籙齋救世祖宗三者明眞齋懴悔九
幽四者三元齋首謝違犯科戒五者八節齋
懴洗宿新之過六者自然齋爲百姓祈福
第三洞神齋精簡爲上絶塵期靈
第四太一齋以恭肅爲首
第五指教齋以清素爲貴
第六塗炭齋以勤苦爲功
巳上諸齋自古及今登壇告盟啓誓玄聖
或三曰七日九日十五日皆晝夜六時行
道轉經禮懴儀格甚重除上清絶羣獨宴

靜氣遺形心齋之外自餘皆是爲國王民
人學眞道士拔度先祖己躬謝過禳災致
福之齋此時移代同異不無詳略於靈寳
齋中爲半景之齋旣無宿請亦無言功唯
只一時或兩時懴悔亦不三時上香歩虚
禮經並闕或小小齋中三禮歎願隨時去
取逐便制儀旣非大集心達而巳
二種齋
本相經曰齋有二種一則拯道二則濟度拯
道者謂發心學道從初至終念念持齋心心

不退復有二門一謂志心二謂滅心志心者
始終運意行坐動形寂若死灰同於枯木滅
諸想念唯一而巳滅心者隨念隨忘神行不
係歸心於寂直至道場濟度者謂廻心至道
翹想玄眞願福降無窮災消未兆又云䖍心
者唯罄一心丹誠十極燒香禮拜唯求於道
捨財者巿諸香油八珍百味營饌供具屈請
道士及以凡器歸心啓吿委命至眞内泯六
塵外齊萬境冥心靜慮歸神於道克成道果
永契無爲救濟存亡拨度災苦隨其分力福

降不差功德輕重各在時矣
十二齋
玄門大論一者金籙齋上消天災保鎭帝王
簡文亦云兼爲師友二者玉籙齋宗云正爲
人民今此本未行於世三者黃籙齋拯拔地
獄罪根開度九幽七祖四者上清齋求仙念
眞錬形隱景五者明眞齋學士自拔億曾萬
祖長夜之䰟六音指教齋諸福謝罪禳災救
疾七者塗炭齋拔罪謝殃請福度命八者三
元齋學士已身悔罪九者八節齋學士謝過

求仙十者三皇子午齋輔助帝王保安國界
十一者靖齋如千日百日三日七日修眞之
用十二者自然齋救度一切存亡自然之中
修行時節
八節齋
凡八節之日是上天八會大慶之日也其日
諸天大聖尊神上會靈寳玄都玉京上宫朝
慶天眞奉戒持齋遊行誦經此日修齋持戒
宗奉天文者皆爲五帝所舉書名玉曆
心齋

南華眞經曰顔淵問道於孔子孔子曰汝齋
戒吾將告汝顔淵曰回貧唯不飮酒不茹葷
乆矣孔子曰是祭祀之齋非心齋也汝一志
無以耳聽而以心聽無以心聽而以氣聽䟽
瀹汝心除嗜慾也澡雪汝精神去穢累也掊
擊其智絶思慮也夫無思無慮則專道無嗜
無慾則樂道無穢無累則合道旣心無二想
故曰一志
齋直
三天内解經曰夫爲學道莫先乎齋外則不

染塵垢内則五藏清虚降眞致神與道合居
能修長齋者則道合眞不犯禁戒也故天師
遺教爲學不修齋直冥如夜行不持火燭此
齋直應是學道之首夫欲啓靈告冥建立齋
直者冝先散齋不使宿穢臰腥消除肌體清
潔無有沾汙然後可得入齋不爾徒加洗沐
見穢在肌膚之内湯水亦不能除
三元齋品曰建齋之日當輸金眞玉光九天
之信置於五帝以招神致靈
三元齋品曰學法未備即俯仰之格多不合

儀金鎻流珠經曰古來呼齋曰社㑹今攺爲
齋㑹
太上太眞科經曰消遣世務三業爲修齋存
三守一齋爲本墓齋者齊也潔也淨也不必
六時行道三時講誦晝夜存念懴悔請福干
噪玄虚更失萬一能得一者心攝三業能攝
身者端拱不擾能攝口者黙識宻明能攝心
者神與道合如斯爲主成聖眞仙未合此者
攝身朝禮離殺盗淫攝口誦經免妄言綺語
兩舌罵詈攝心存神脫貪恚癡十惡旣去十

善自來去來至極與道合眞
釋齋有九食法
玄門大論云齋法大略有九一者麤食二者
蔬食三者節食四者服精五者服牙六者服
光七者服氣八者服元氣九者胎食麤食者
麻麥也蔬食者菜茹也節食者中食也服精
者符水及丹英也服牙者五方雲牙也服光
者日月七元三光也服氣者六覺之氣太和
四方之妙氣也服元氣者一切所禀三元之
氣太和之精在乎太虚也胎食者我自所得

元精之和爲胞胎之元即清虚降四體之氣
不復關外也麤食止諸躭嗜蔬食棄諸肥腯
節食除煩濁服精其身神體成英帶服牙變
爲牙服光化爲光服六氣化爲六氣遊乎十
方服元氣化爲元氣與天地合爲體服胎氣
乆爲嬰童與道混合爲一也此之變化運運
攺易不復待捨身而更受身往來死生也今
意方法未必止是食事其或是方藥或按摩
等事可㝷也
說雜齋法

三元品戒經云正月七日天地水三官檢校
之日可修齋聖紀云正月七日名舉遷賞會
齋七月七日名慶生中會齋十月五日名建
生大會齋三官考覈功過依日齋戒呈章賞
會可祈景福
明眞科云正月三月五月七月九月十一月
一歳六齋月能修齋上三天帝令太一使者
除人十苦八道祕言云正月三月四月六月
七月八月九月十月十一月此九眞齋月一
月十五日二十九日此月中三齋日正月一

日名天臘五月五日名地臘七月七日名道
德臘十月一日名民歳臘十二月節日名侯
王臘此五臘日並冝修齋并祭祀先祖明眞
科云月一日初八日十四日十五日十八日
二十三日二十四日二十八日二十九日三
十日己上爲十直齋日庚申甲子八節太一
八神下司察人過咎修齋太一歡恱庚申日
人身中伏尸上天言人罪過本命日受法人
身神吏兵上天計人功過三洞奉道科云正
旦爲獻壽齋七日爲延神齋二月八日爲芳

春齋四月八日爲啓夏齋五月五日爲續命
齋六月六日爲清署齋七月七日爲迎秋齋
八月一日爲遂邪齋九月九日爲延𥮅齋十
月一日爲成福齋十一月十五日爲啓福齋
十二月臘日爲百福齋二十八日爲迎新齋
立春爲建善齋春分爲延福齋立夏爲長善
齋夏至爲朱明齋立秋爲遐齡齋秋分爲謝
罪齋立冬爲遵善齋冬至爲廣慶齋如此等
齋各具本經儀格故學道不修齋戒徒勞山
林矣夫齋者正以清虚恬靜謙卑恭敬戰戰

兢兢如履氷谷若對嚴君丹誠謙若必祈靈
應檢勑内外無使喧雜行齋之人特忌斬衰
孝子新産婦人月信未斷及痎瘧瘡疥癈疾
等並不得昇齋堂庭壇驅使如願苦求預齋
乞解過咎者任投辭爲其陳懺悔謝不得雜
登堂宇應行法事等仍遷令別坐兼忌六畜
(蓋此等人穢觸眞靈賢聖不降乃修齋無功也)
凡修齋主䖍誠齋官整肅至如香燈不備
亦曰踈遺啓聖祈眞莫先於此香貴在沉
水栴檀依上清香珠丸合和不得用甲麝

招眞致靈務存精志如寒棲學眞道士修
齋單貧不可致者亦冝以少爲信無令頓
闕若純以乳頭非道家所用也
初登齋靖看焚香氣向東南西北直上者五
帝依向而至登眞隱訣云香者天眞用茲以
通感地祇縁斯以達信非論齋潔祈念存思
必燒香左右侍香金童必爲招眞達意登眞
隱訣云眞人攝日暉以通照役月精以朗幽
故然九光之微燈晃八方之盡夜
四極明科云立春春分然九燈於庭立夏夏

至然八燈立秋秋分然六燈立冬冬至然五
燈本命日十二燈自此陳乞謝過祈恩用燈
於庭法與修諸齋自有燈數於庭訖依記四
時向王唯本命向太歳叩齒二十四通呪曰
髙上太眞萬聖帝皇五帝玉司總仙監眞今
日吉辰八節開陳陽罪隂考絶滅九隂於今
永始拔釋七玄免脫火鄕永離刀山三塗五
苦不累我身得同天地長保帝晨五願八㑹
靡不如言呪畢解巾叩頭百二十過當今額
向地而巳勿令痛竟復巾仰天心念我身今

日上享天恩賜反形骸受生飛仙畢仰咽二
十四氣止如此三年宿𠎝並除身與眞同案
諸經齋法略有三種一者設供齋可以積德
解愆二者節食齋可以和神保壽斯謂祭祀
之齋中士所行也三音心齋謂䟽瀹其心除
嗜慾也澡雪精神去穢累也棓擊其智絶思
慮也夫無思無慮則專道無嗜無慾則樂道
無穢無累則合道旣心無二想故曰一志焉
蓋上士所行也詳矣齋者齊也要以齊整三
業乃爲齋矣若空守節食旣心識未齊又唯

在一志則口無貪味之謂也二法表裏相資
故大戒經云夷心靜嘿專想不二過中不味
内外清虚是也子雖薄閑節食未解調心故
云茲齋法令其受道而末學之徒孰能虚心
一志哉夫鄙乎祭祀之教自謂得心齋之理
蓋怠慢之失矣雖口談寂無解其目是自矜
焉易云聖入以此齋戒
齋科
道士王纂金壇人也居馬跡山常以隂功救
物仁逮蠢動值晉之末中原亂罹饑饉旣臻

疫癘仍作時有毒瘴損斃者多閭里凋荒死
亡枕藉纂於靜室飛章告玄三夕之中繼之
以泣至三夜有光如晝照其家庭即有祥風
景雲紛郁空際俄而異香天樂下集庭中介
金執銳之士三十餘人羅列如有所候頃之
珠幢寳蓋霓斾羽節紅旌錦旂各二人相對
前行節最後又有四青童執花捧香侍女捧
按地鋪錦席前立巨屏左右龍虎將軍侍從
官將兵士二千許人立兩面若有備衞焉復
有金甲大將軍二十六人神王十人次龍虎

二君之外班列肅如也須㬰笙簫駭空自西
北而至五色竒花灼爍𧰟逸一人佩劒持版
而前吿纂曰太上道君至矣於是百寳大座
自空而下太上道君侍二眞人二天帝在座
之左右道君坐五色蓮花二眞二帝立侍焉
纂拜首迎謁跪伏於地道君曰子慜念生民
形于章醮刳心瀝血感動幽明地司列名蓋
化育萬物而五行爲之用五行互有相勝各
有興衰代謝推遷間不容息是以生之不停
氣氣相續億劫巳來未暫輟也得其生者合

於純陽升天而爲仙得其死者瀹于至隂在
地而爲鬼鬼物之中自有優劣强弱剛柔善
惡與人世無異玉皇天尊慮鬼神之肆横害
於人也常命五帝三官檢制部御之律令刑
章罔不明備而季世之民澆僞者衆淳源旣
散祅詐萌生不忠於君不孝於家廢三綱五
常之教自投死地由是六天故氣魔鬼之徒
與歷代已來敗軍死將聚結爲黨伐害生民
駕雨乗風因衰伺隙爲種種病中傷甚多亦
有不終天年罹其夭枉者㝷於杜陽宮出神

呪經授眞人唐平使其流布以救於物民間
有之世人見王翦白起名謂爲虚誕此蓋從
來將領生爲兵統死爲鬼帥有功者遷爲隂
官殘害者猶居魔屬乗五行敗氣爲瘵爲瘥
然以陽威憚之神呪服乏自當彌戢矣今以
神化神呪二經復授於子按而行之以拯護
萬民兆庶也即命侍童披九光之韞以神化
經及三五大齋訣授之於纂曰勉而勤之隂
功克克眞階可冀也言訖千乗萬騎西北而
舉升遷上清矣纂案經品齋科行於江表疫

毒銷彌生靈乂康自晉及茲普蒙其福者不
可勝紀焉
持齋
無上祕要云昔有道士持齋誦經有一凡人
爲賃作治𢊍齋堂道士見其用意至日中持
齋因喚與同食食竟爲其說法語此賃人今
隨吾持齋功德甚大可至明日中時復食勿
壞爾齋徒勞無益能如此者將可得免見世
窮厄此人稽首受戒而去暮還家其婦一日
待婿具以道士戒言喻婦婦甚不解遂致嗔

怒賃人不能免其婦意遂壞其齋與婦共食
其後命過天使其人主蜀山千歳樹精𢘆給
其中食其樹茂盛暑夏之月有精進賢者三
人經過依樹而思賢者歎曰此樹雖凉日已
向中何由得食此人於樹人曰當爲賢者供
設中食無所爲憂須㬰食至賢者共食食竟
言曰我覔道道在何所此自然非道也因問
樹曰不審大神可得暫降形見與某相面否
此人於樹空中答曰我非能使人得道者也
具記姓字處所昔常爲道士勸使持齋爲婦

人所壞功德不全致令使我守此樹精不能
得出天以我昔經齋中食今毎至中給我齋
食口不暇食又無縁得遷欲屈賢者爲至我
舍道我如此能爲我建三日齋戒我身便得
昇天賢者感此人意爲㝷其家具以其言語
家人如此家人即爲䢖齋請諸道士燒香誦
經三日謝過此人即得飛行昇入雲中於景
霄之上受書爲散仙人故齋之功德甚重不
可不修此人半日持齋死經一日即時出身
不拘一年而得爲仙故天計功過明之不𧇊

也夫爲學者可勤持齋戒以期㝠感能修之
者必獲昇騰之舉
隂陽雜齋曰
三會日
正月七日(舉遷賞會齋)七月七日(慶生中會齋)十月
五日(建生大會齋)三會日三官考覈功過宜受
符籙齋戒呈章以祈景福
五臘日
正月一日(名天臘齋)五月五日(名地臘齋)七月七日
(名道德臘齋)十月一日(名民歳臘齋)十二月節日(名侠)

(王臘齋)
五臘日常當祠獻先亡名爲孝子得福無量
餘日皆是淫祀通前三元日爲八解日皆可
設淨供求福焉
明眞科云甲子日夜半時甲戌日黄昏時巳
上天皇眞官下日
甲申日晡時甲午日日中時巳上地皇眞官
下日
甲辰日食時甲寅日平旦時巳上人皇眞官
下日

右其日修齋五嶽四瀆神君各依方位紏察
善惡無不上聞
又丁卯日日出時丁丑時雞鳴時巳上天皇
眞官下日
又丁酉日日入時丁亥日人定時巳上地皇
眞官下日
又丁未日日昳時丁巳日禺中時巳上人皇
眞官下日
其日修齋五嶽眞人各遣五神營衞記名仙
籙



齋戒籙終







