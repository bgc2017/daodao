








二篇同卷唱九
龍虎元㫖
龍虎還丹訣


龍虎元㫖
龍虎者鉛汞是也汞者是龍鉛者是虎母藏
子胞子隱母胎知白守黑神明自來白者金
之精黑者水之基用鉛之法其道微玄此之
謂也不可識之知之但假天性自然而遇矣

今舉天之魂加地之魄合日月之精爲隂陽
之道汞爲青龍卦主震藏主肝東方甲乙木
木能生火其形本青遇火乃赤故化爲砂爲
朱雀卦主離藏主心南方丙丁火離爲陽陽
極則隂生故砂中生汞也離卦中二畫也日
中金鷄也鉛爲玄武卦主坎藏主腎北方壬
癸水坎爲隂隂極則陽生鉛中白金也坎卦
中一畫也月中玉兔也金爲白虎卦主兊藏
主肺西方庚辛金來歸性被水火銷鑠色轉
爲黄黄芽爲變化因水火銷鑠聖人不傳顯

之以口訣黄主脾爲中宫戊己土四物盡歸
中宫而成寳古歌曰易有孤成功易獨也滿
歸后土夫肝青爲父木也肺白爲母金也腎
黑爲子水也脾黄爲土土無正形王在四季
五行相推在乎其中矣夫五行相生還復相
制是以金生水水生木木生火火生土土生
金此謂之相生也火尅金金尅木木尅土土
尅水水尅火此謂之相尅也牙爲金也以金
伐木砂爲火也以火銷金鉛爲水也以水滅
火水既盛以土鎮之成乎其類制乎其氣此

謂返制也古歌曰黄土金之父流珠水之母
水以土爲鬼鎮水火不起是一水二火三木
三性會合以爲宗侣隂陽得偶恬惔自處雲
從龍風從虎影之隨形響之應語水性潤下
火性炎上大還金丹體亦如此訣云隂中有
其陽陽中有其隂既識砂中汞須求鉛裏金
二味實天地之大寳日月之至精夫日猶陽
之魂好動而不息所以金雞而類陽極隂生
故日中有鷄也月猶隂之魄好靜而不動所
以玉兔而類隂極陽生故月中有兔也是以

水中無陽不能載火中無隂不能照隂氣自
天而降陽氣因地而升雲雨霧露是也男白
女赤乃爲雄雌隂生於陽陽生於隂合天地
之大道也夫硫黄四兩制汞一斤四黄位在
中宫皆主於水土相制漸爲一體汞在黄中
不在汞中此爲非其種類不能成矣今人盡
以硫黄爲太陽非也且日爲太陽精是金鷄
者隂也故日中有太隂陽精金雞是也硫黄
是土四黄八石之類非隂陽之精也變化由
其眞終始自相因狐剛子問曰玄黄化藥盡

有其真八石之功其效不少何忽丹砂獨得
延齡魏君曰雌石雄黄辟邪去惡石英鍾乳
補髓添精陽起磁石治腎之疾雲母久服寒
暑不侵玉屑多餐精神不亂孔公紫石身體
充肥火山硇砂破冷立效曾青空青煑汞令
乾古今記傳硫黄散癖仙籍具論赤石丹砂
自然不死若以氣衰血散體竭骨乾八石之
功稍能添益若以長生久視保命安神須餌
丹砂八石見火悉爲灰燼丹砂入火化爲水
銀能重能輕能神能靈能黑能白能暗能明

五行之性也遇火輕速上昇鬼神尋求視無
所有龍虎交結化體堅貞作粉服食變腸爲
筋是以泥燒爲瓦千載不朽鹽入於肉物莫
能爛金丹服在身中歷千年而不死又曰金
丹入五内霧散若風雨薰蒸達四支顔色悅
澤好老翁變丁壯耆嫗成姹女更生易齒牙
改形免世厄號之爲眞人豈可金丹之功而
喻八石者哉夫修大丹之法不在藥味廣多
而在用法度周旋也古歌曰鉛若是眞不失
家臣鉛若不真其汞難親青腰使者赤血將

軍白虎作腦黄芽爲筋白虎者銀也黄芽者
土也青腰者曾青也赤血者雄黄也青霞子
云鉿火鉛也與汞木是一家故云家臣黄芽
是砂中之土爲宗根也義不可知眞大師之
訣也青霞子曰道非常道玄之又玄迎之不
見其首隨之不見其後忽於無中其形乃有
爲隂中之陽忽於有中其形却無爲陽中之
隂誰名黄芽爲夫相守契合
狐剛子曰黄芽何物爲之魏公曰用鉛不用
鉛五金生於鉛鉛是五金之筋髓七寳之良

媒八石之尊主五金切忌鉛不得誤用之鉛
精鉛精鍊鉛而成狐剛子曰黄芽幸而聞之
敢問鍊鉛之法用何鼎器魏公曰鼎鼎元無
鼎藥藥元無藥黄芽不是鉛須向鉛中作欲
得識黄芽亦不離鉛脚不得黄芽門用鉛亦
須錯青霞子曰芽若是鉛棄鉛萬里芽若非
鉛從鉛而始鉛爲芽母芽爲鉛子若得金華
捨鉛不使又曰鼎且非金鼎爐且非越爐離
從坎下發兌向土中居三性既會合二味自
然俱固濟胎不泄變化亦須臾訣曰白金爲

君是黑鉛之精西方位也而含少陽之精更
以鍊於鉛中神功自真灰池炎鑠鉛沈銀浮
謂之黄輕亦曰金華亦曰秋石亦曰黄芽其
性微熱已是長生之寳然孤陽之牙未可獨
立次以隂陽方爲君臣若黄帝得金華之美
故謂之美金華淮南王云秋石者八月之節
西方之位以其色白故號秋石王陽謂之黄
芽以黄色如萬物之初芽故曰黄芽體在一
源分爲數號各因其人名之不同曾青爲氣
達於上下雄黄爲使光明四隅如假良媒會

合相須大功既就各有分區八石棄捐黄出
武都惟金與水炫燿明珠子了其義神道自
扶訣云金性冷生於至陽汞産於砂也石性
熱生於至隂銀産於鉛也二味各得天地之
元氣水火銷鑠石沈金浮君臣相返隂却是
陽君却是臣然後隂陽相須君臣相得此乃
神仙要妙大道之宗源上下水火依時升降
千變萬化莫過於鉛汞類同者相從事乖者
難爲一種是以鷰雀不生鳳狐兔不乳馬故
須種類青霞子云萬物芸芸各歸其根金生

於水衆妙之門隂陽交熾上下騰奔神胎不
泄制魄拘魂類同則合事乖者分鷰不生鳳
狐非馬羣訣云黄芽八兩屬乾屬剛屬陽龍
汞八兩屬坤屬柔屬隂虎故曰乾坤剛柔隂
陽龍虎牙八兩汞八兩合爲一斤以應兩弦
每兩有四分計六十四分以應六十四卦每
分有六銖以應卦之六爻計三百八十四銖
以應三百八十四爻亦象一年有三百六十
日并二十四氣以成三百八十四數也水一
火二木三金四土五以應五行五日一候四

十五日一節故古人託易而象焉孤隂不成
孤陽不生一隂一陽其道乃昌其藥如子在
胞如果在樹但覩成熟莫測其變化固濟綿
宻不使漏泄起自於寅王在於午墓在於戌
初起火一陽生復卦至臨卦泰卦大壯卦夬
卦乾卦姤卦遁卦否卦觀卦剥卦坤卦至姤
卦滅火至坤卦畢止其藥得金味而辛得木
味而酸得水味而鹹得火味而苦周迴四隅
而歸中宫得土味而甘故謂之還丹五行味
足而歸中宫戊己土到中宫方得名還丹今

云丹者赤色之名還者還其本體其味不甘
徒有赤色非還丹也五行既遍十二卦將周
二八之數不減一斤上下兩弦通乎大道鬼
神莫能測聖賢莫能知藥從汞結如果從花
結實如子從氣成形藥從金水成丹惟聖與
賢方表鑪中之變化但天地自然成功實玄
化之妙道太上微言非人不可傳罪及七世
得人不傳亦受其殃故先聖書之藏于石室
金匱得者切以爲深戒也火候從十一月半
斤十二月一斤正月一斤半二月不用火三

月二斤四月一斤半五月二斤六月一斤半
七月一斤八月不用火九月半斤十月四兩
至十五日開爐欲入養藥先入小爐十五日
定分兩不折却入大爐從十一月起首至卯
酉二卦不用火所以十箇月成丹子丑寅爲
春卯辰巳爲夏此六月純陽用事隂求於陽
水入金也午未申爲秋酉亥戌爲冬此六月
純隂用事陽求於隂金入水也二氣相蒸金
水之形常轉往來不定上下無恒水得金而
昇騰金得水而潜匿相須變化凝結器中還

丹之體神哉神哉後之君子不可輒議之也
太上誡詞云受吾文百年之内可傳三人三
十年可傳一人若無同心者三十年寫一本
須盡其理藏於名山石室中以俟有分者得
之東嶽董師元於貞元五年受之於羅浮山
隱士青霞子貞元十九年傳受劎州司馬張
陶開成三年京師傳族弟李汾長契五年傳
成君隱士口訣不載於文祕之祕之
歌曰
天地初分日月高狀如雞子復如桃隂陽真

氣知時節直待三年脫戰袍
大道分明在眼前時人不會誤歸泉黄芽本
是乾坤氣神水根基與汞連
龍虎丹砂義最幽五神金内汞鉛流千朝變
紫雲飛去直至大羅天上頭
認得根源不用忙三三合九有純陽潜通變
化神光見從此朝天近玉皇
用鉛須得汞相和二性爲親女唱歌鍊到紫
河車地動白雲相伴鶴來過
合其天地合其元子母相逢不敢言先汞後

鉛真道大莫教失伴鶴歸天
此寳從來二八傳吉年吉月入爐安千朝火
候依時節必定芽成汞已乾

龍虎元㫖





