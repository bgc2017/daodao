








上清高聖太上大道君洞眞金元八景玉籙
東華上仙曰太上八素隱書南華上仙曰大
洞眞經西華上仙曰金眞玉光映天洞觀玉
經北華上仙曰蕭條九曜豁落七玄上經玉
皇中華上仙曰太上高聖八景玉籙中央黄
老君南極元君藏録二經於太素瑶臺玄雲
羽室封以鬱森之笈玉清三元之章乃命北
寒金臺龍華玉女七百人又命白空虞宫西
靈玉童七百人侍衛大洞眞經及太上虚生
大隱符玉籙焉上清高聖太上大道君者

蓋二晨之精炁慶雲之紫煙玉暉曜焕金映
流眞結化含秀苞凝玄神寄胎母氏育形爲
人諱□𠔬字上開元母妊三千七百年誕於
西那天鬱察山浮羅岳丹玄之阿側矣元監
朗於始旦八洞被於太初周觀九緯俯濯醴
川逍遥攝生採眞食精飛玄揚羽漱挹泰明
受籙紫皇位司高仙振風朱素朝會萬神玄
淵峨岑大音彌芬希想玉眞之虚霞上清之
靈晨爾乃拔思眇慕蹈空栖眞沉朱華璋解
冠九天眄朗丘岳極洞萬峰神秉五曜形磐

七元感精太寂思招玄清遂浩映渟暉飛珠
濯靈隱芝結秀寳光夜生朝探華晨餐晨上
精乘雲落煙八道焕明神電廻風緑炁幽藹
廣眄八浩九元帀至再登紫陛三飛瓊闕四
賓太素五宴琳室携握五老洞源極宻高尊
上帝莫不履此慧暢玉篇咀嚼沖味徘徊
幽虚嚮流逸霄形沉八玄韜光萬源浩浩冥
貫條條霞摽神秀外覺炁彌淡州容與大化
寥廓本無太空任寄即色隨消淳風滿峙恬
機理愉天音朗解高塗窈窕玄心充於希韻

飛翰蔚乎慶煙龍潜一勃鳳儀眇扇遂撫四
大揔括弱喪於是受書玉虚眺景上清位爲
太上高聖玉晨大道君治蘂珠日闕館七映
紫房玉童玉女各三十萬人侍君散香焉佩
九色離羅之帔衣飛森霜珠之袍巾須臾百
變之冠帶晨光日鈴育精之劎下極萬萬受
事虚皇也君或累變常流順風入藹鼓揚三
道下眄八外登乎丘阜杖褐萬國玄唱四振
領拔宏致鵬翮八撫和音流萃委彼雲霞之
上韻暫釋一徃之眇蔚俯攝蒼梨亹亹彌邁

夫决疑朗惑欽範靈德曜龍文於蒼淵焕采
雲於川澤濯天貌於蘭玉發金精於幽谷乘
大順以御至象遊冥神以混五濁虚澄九落
勞不止足凝形泊中提携榮辱寔太上之曲
教也若其躭栖靈觀洞宴七覺機芒飈末測
神盡奥弘模瀠渟虚遷幽間神浪希夷九音
以懸玄寂旣忘託寓華園照照法標明明功
全妙激重理扉洞萬千儛景扇虚乘空抱煙
磐紆七紀籙首上縁靈符曜散敷陳隱篇括
致沉蒙運轉滯輪綜結五象携領諸天寔太

上之化理以視於羣方也若夫散教養形赴
救神炁明立三宫沖靈獨泰寥朗二順含元
嘉會遣撤雜思忘累遣外行洞幽虚積妙成
大吐故受新攝精逐穢除邪念之紛交蔵眞
正之寳貴漱晨華以招日皇挹夜明以抱月
珠鬱儀横運焕啓太无結璘吸霄雙景合逰
飛芝葩玄靈若被岫鳳腦鼓翼於金曆驎精
奮耳以振軀夜光焕乎五嶽晃朗垂條而結
華隱龍鳴雲瓊子竦遘於是靈瓜漫壟紫㮈
鬱丘丹散千合玉宻懸嵎蹀躞七元登空駕

浮西靈浩漿東建醴朱酣丹琳可以遷九玄
味虎沫足以嬰朽夫爰有四蘂紫津三華玄
剛青瓶漂芝玄柯瑩琅素盈衝霄絳生五英
挹玄渠之甘露變白首而方童矣若登峻嶺
洪秀天和育明弱羅焕扇神柯晨榮縹蘂落
林丹蘭敷靈嵉嵉巖虚飛煙奏香合谷獻葩
芳液凝形紫碧絳雲金條艷精緫根太華吐
納七冥六慶揮慧八解寄成略略遠暢飄飄
絶冥心泊節惔以廻孫嬰也於是定覺造信
明序等疇玉眞啓晨沐浴靈丘清賓上朝精

心豁愉蔚蔚三關偶景以綢寂幽内韻含唱
高柔仗麾命仙研神步元歷落九天儼然整
齊七聖表梯高風以標明範旣維緫運四浮
也將有靜詠瓊堂愔翫大有靈風散景六雲
生牖從容霄杪俯眄崇阜蕭條萬谷緫轡空
畒擲輪靈津飛獸嗥旅神童翼蓋西華宴石
芬霧繞襟芳煙生乎寥寥岳器金蔵玉藪五
象八廓澄景合偶遊觀隱奥是以永久也時
復解帶萬流日遊月旋招風扇羽流蕩九遷
明霞遂鏡暝暝重玄雲房含曜採眞理間窈

窕絶宅神洞寥間精暉内映三館潔鮮千痾
不兆故有常痊遂爾振策七圃揚青建朱騰
空儛旌駕景騁飈徘徊八煙盤桓空塗仰簪
日華拾落月珠摘絳林之琅實餌玄河之紫
蕖偃蹇靈軒領理帝書萬神入拜五德把符
上眞侍晨天皇抱圖太眞四告中篇定模六
紀流盈整炁攝虚於焉撫空仰玄吟唱而言
曰子欲爲眞當存日中君駕龍驂鳳乘天景
雲東遊希林遂入帝門若必昇天當思月中
夫人駕十飛龍乘我流零西朝六領遂詣帝

堂精根運思上朝玉皇薈敷鬱儀以躡景晃
散結璘以暨霄九緯横擲七象電幽靈風交
鼓二晨八道騁素以侍朝三雲焕華於北維
萬龍騁騰以唱嘯東鵬鼓節紫華啓翹高奔
圓精洞景逍遥雙皇合輦後天而彫也隱通
坦陶神泯炁平靈賓森列披素玉庭左把龍
符右操虎經八風洞虚流響五城玄黄焕落
鬱若羅星三寶交扇步豪搜瑛高宗拔藻鎗
鎗彈瓊玄音續拔金根琅砰鸞儛雲池飛鳳
唱聲紫杜運蘭繞空繞靈躍踏太霞曜采上

清發飈龍隧駭動八明累椿積劫保兹利貞
也或變教分道假名移形六一渴未玄雲育
成飛丹水玉騰躍雪霜靈華八射紫游九揚
徘徊亂轉曖昧三黄絳液易精九琳吐芒琅
玕百變碧映水陽八瓊飛景秀蘂緑漿曲晨
乘霄流金月明玄津玉醴靈映五公光弃投
音一唱八張波若火精伊離玉薑金𨫼百會
舍利縛香鬱鬱靈寳化易文章刀圭旣陳壽
不可量實眞元之珍藥上帝之所祕蔵也或
鍊五雲玉華靈金餌清朱魄緑蕖華腴碧精

南燭翠□沉沙空青朝探五晨玉淵素漿亦
能反故還新變老得嬰也於是四炁運和八
風扇虚宴眄紫林振裳九隅扶桑鬱秀建木
舞丘萬眞逡巡濯翮滄流百草結柯五華曜
敷蓂莢夕生合節而浮若登齋入室當先驅
除以辟鬼病又防百試乃冥目内視拊心而
祝北向叩齒三十六通有微言於玉清瓊元
君曰六天大魔王受制幽寥無巨獸赤甲毒
龍四喉白鷹仰鳴奮爪振豪萬精幽匿滅邪
破妖天丁一怒五嶽啓朝風火征伐九天扇

照矣於是重楗閉視練神宻精調研三宫存
一天庭帝君撰宴卿輔普明和適炁液朝謁
九靈五神安疊津源流盈白元啓眞无英布
生洞景潜朗四德以平結暉内寳歌洞翫清
太素列圖壽亦不傾也時復廣眄空同嗷嘈
絶漢乘風振轡始暉滄畔演心八陔熙神獨
粲登碧水之靈臺觀滄洲之紫館希悠眇眇
霞飛煙散藹裔雲鏤翳勃晃爛偶景眺目儵
欻萬旦虚音互騁玄風合讚扇元掣剛日華
暐焕縱容霄漢所以永宴矣若採琳玄壟翦

芝瓊園眇邈高眞巍巍天尊玉華翼景金眞
繞轅絳波嶽踊躍心和鮮手落七曜澄廻八
門仰浮匏河俯步絶山領理上契咀嚼至玄
把持法器懷精含神飄飄高肆順風隨新曇
曇德模潜英啓全所以積椿久眄常保利津
也或遇緑林茂崿逸景結丘逍遥玄覺觀化
玉虚萬度非有本質在无軒飈神磐靈姬啓
符羽裙渟霄翠帔翳舒高詠玉清講豪原初
太微侍席五皇曜樞洞機宣幽至象合殊玉
童彈璈北華啓筝天女羅陳百百齊并玄鈞

四噦千音鏗零紫鳳撫翅漱籟同鳴雲鸞差
池整喙唱聲神羽裙呼飛徵揚商蒼龍仰嗥
叢雲鬱生神虎嘯咤八風扇庭撞金折玉拊
鍾拍瓊朱煙蔽勃三素緑青圓精寢曜飛霞
眄冥然後太帝下席散神縱靈眺眺霄符晃
朗亭亭左揮南房右指文昌進趣奇蔚會節
順翔窈窕衝晨蹀躞滄浪炁貫逸館羅袿拂
空揚旄遏麾秉旗招光遷延内詠心和魂暢
眄眸旣周一至永長矣又各大唱妙幾論元
理靈玉響八維金音振庭開陳太素敷誘隱

冥衆藻扶䟽微言續呈暉條森灑極妙之精
旁遘岌叢以羣臻别柯棼羅以散榮有邁於
閶闔之南映又似乎紅葩之繞梁流景之伊
鬱飛煙之藹蒙曜九采於帝圖歌紫虚之邕
邕廣聽嘈囐於玉臺擊石沸駭於金堂五雲
纒蓋八素朗章招日月之高精命七宿之靈
綱握節以步六天振朱紱之煒煌儛十絶於
北燭麾華幡於白空乘神風以盼八景何事
九鳳與八狼緑蓋眇眇以竦躍絳旌飄飄以
逆衝九轡一疊躡霄雲驤摘青丹之蘂翹散

飛華之反香懸梨五練而水柔九琳洞合而
玉成火琅遂珠流金採瓊廻勾陳之北阿落
散晨之極星秉輪空同運炁而征巍峨奥眞
法恒數成有齊上契命何可傾若其元渟逰
泮微音激清執玩三慧鑒攝黄寧浩哉聖玄
微乎幽翰洞起无生空逸啓旌握固神庭纒
綿靈關外夷四鏡寳在六元苕苕玉德形器
欻延可謂温和萬範順轡御圓也及至夕齡
時栖方遂八易清淡抱生眇眇神迹婉延化
理測幽極頥妙運奇絶寓翰汜適龍華駽焕

於繡雲五映潜躍於太霞丹暉電曜景風扇
和高會上宫汎浪虚波悠悠玄眞濯炁玉河
振披八道馨流霄阿乃爲理玉日新不居是
用積劫靈累後无弗殂也爰有寳魂制魄凝
神胞胎之法發數十言耳可以安身合道衆
魔散却乃異天之絶祝祕宣龍燭之玄北其
㫖不可得而演重言不可得而譯鳥音獸聲
風纒雲落殊天幽唱莫能通釋若聊緫領奇
翰採炁洞宅領括九幽冥韻内廓乃玉音金
流以施於南户之方矣本命之日及有心震

之地閉關精思叩齒三過安炁呼吸正身北
趣而心存微言曰羅勒那翰方柰閼練班目
勃隧憚漢巨虵赤察白象丹黎大魔眞韻廣
敷虛靈峙霄緫覽吉凶發洞暢幽儛眄衆品
領括繁條百方千塗莫不豁寥天地齊度孰
云能彫也畢若夫决分萬滯剖堅散疑觸音
合節四映顯丕天曜焕遷不傳不師八風迴
釋天帝陳辭曰羅來秀光玉虚四司激攄八
坦秉安定危有生无營玄精致思悠豁極洞
物非我持混形同采焉能及之嘉宴寒津坐

起大夷二唱曰无三合五離大羅六慧空同
九轉七清澄光四元繾綣體神忘覺萬慮非
盡華文空肆玉朗雜軫廕雲重玄眇内輪隕
七積動飈冥心遠泯細塵亂藹原宗歸大任
形投空造神内外冥默妙篇自然高會沖靈
獨鏡恢恢遠泰四律受炁雲澤脩永九觀元
元心亦豁靜虚煙牢落二晨焕頴雲梯遷適
无轡而騁八界三道胡神以驚高德遠曜衆
門運靈即空亦无作无兩名太玄一標支條
由情幽寥照灼渟音和清二度七結及乃无

生飈霄遏離有中頗虚大妙雖唱玄景未竦
塵迹始豪坐與本无不貴常珍理歸漠愉大
慧已釋與天同休萬事百向莫不會遇將有
眞妙玄致靈章无方恍惚奇洞高眄圓鄉擢
此神音觸類在亡凛凛登霄芬芬運芳仰執
軌度於絶間俯拯萬和於弱䘮四輪揚暉眞
元眇遷大帥秉柂把籙明篇乘飈策景龍騰
九天法鼓洞震瑋曄靈磐曜南宫之朱皇浮
七蓋於玉津扇擲羽旂徘徊靈源緑雲掣旗
北風振羣流鈴羅射飈皇生幡導達萬變應

節扇煙朱虎俠景毒龍翼軒伺凶夫之失道
威六天之大姦有惡必誅有吉必存千魔爲
之伏首山精爲之自殘流響逸乎太空二景
藹而落焕矣逍遥羣品汎形萬旦高極玉霄
下盡杪散變化假體千術肆觀惠化衆兆各
獲曩清上下蒼黎開括元生標名列籍致神
測精有能施用飛登上清洞元詠微出幽入
冥乃撰太上八景玉經羅眞之妙闡帝之明
子獲其篇號曰元景左卿思習洞道上清左
公徊爲三素逍遥紫空夫緫億兆者將撫攝

羣流軌運萬物周眄廣虛目朗八外盡空同
之所宗遘玄暉之極蔚雲合遼涯風行煙萃
罕得高靜霄霞指兩儀之修御也豈容默然
三清任六氣以假適乎遂紼心坦觀熙靈十
阿於是乃命八帝檄落萬靈告水源之陰甲
召五皇之守君河海整嚴千眞理輪火甲厲
鋒天丁揮斤山嶽開塗日月照晨爾乃太上
大道君將游行乎九霄眺神於外天採幽章
於玉虚求隱符於紫皇明光八維略徹羣方
者也於是太上大道君初乘一景之輿駕八

素紫雲攝希微倉帝名籙豐子俱東行詣鬱
悅那林昌玉臺天見玉清紫道虚皇上君受
九暉大晨隱符太上大道君次乘二景之輿
駕七素絳雲攝中微赤帝名定无彦俱南行
詣高桃厲沖龍羅天見玉清翼日虚皇太上
道君受觀靈元晨隱符太上大道君次乘三
景之輿駕六素紅雲攝紫微白帝名渠淵石
俱西行詣碧落空歌餘梨天見玉清昌陽始
虚皇高元君受緫晨九極隱符太上大道君
次乘四景之輿駕五素青雲攝玄微黑帝名

齊元旋俱北行詣𨚧摩坦婁于翳天見玉清
七靜導生高上虚皇君受沓曜旋根隱符太
上大道君次乘五景之輿駕四素黄雲攝始
微上帝名接空子俱東北行詣扶刀蓋華浮
羅天見玉清太明虚皇洞清君受玄景晨平
隱符太上大道君次乘六景之輿駕三素緑
雲攝靈微中帝名秉巨文俱東南行詣具渭
耶渠初默天見玉清始元虚皇太霄君受合
暉晨命隱符太上大道君次乘七景之輿駕
二素紫雲攝宣微下帝君名宏膚子俱西南

行詣沖容育鬱離沙天見玉清七觀无生虚
皇金靈君受齊暉晨玄隱符太上大道君次
乘八景之輿駕一素靈雲攝洞微眞帝名泗
澄攄俱西北行詣單緑察寳輪法天見玉清
八觀高元虚皇渟景君受高上龍煙隱符太
上大道君又乘洞景玉輿駕太霞紫煙玄景
之暉攝九微内帝君名申明閑及上皇九玄
九天諸眞仙王等俱仰登彌梵羅臺霄絶寥
丘飛无雲根之都玉清上天見玉清紫暉太
上玉皇明上大道君受高清太虚无極上道

君隱符太上九遊之嚴矣佪騰之初也八景
次駕八素運煙玉輿飛旂太霞繞輪引日合
月俠輦揚軒五皇驅除發曜九天元剛把籙
北極命神太帝啓道太素攝雲神虎七千以
大嘯毒龍九百而開津猛獸唱塗六領衘山
鷹禽奮爪斷羅萬姧九帝帶日景五嶽剖九
關爰有火甲赫柏圓兵森羅執戈百丈蹹阜
傾河天丁武卒萬萬蜲虵女騎千里落羽浮
虚仰擲火鈴躍空晃流流金逆激焕裂八嵎
威風洞源扶林拔株慶雲藹藹以玄竦龍霞

幽羅以叅扶帶七晨之夜景要九光之月珠
黑虎甝號散揚天陳叩玉鳴鍾北酆啓旦明
轡九衢寳香華散景輦擲霄八素儛軒千百
萬塗黄衣師兵羽蓋浮空丹旗延精錦牙龍
旄萬萬相傾飛煙薄日映鬱喪明五霞纒曜
衝藹虚庭握節制魔揮劎步精龍人吹簫文
虎奏筝玉鼓震雷九暉晝冥八狼御律齊音
鏗鏗雲璈虚彈歷落宫商角羽納徵合空洞
明神姬八百歌儛上清雲帔錦袂羽巾徊青
右揮浩眞左招晨桑窈窕雲陳翠華流星仿

翔羅列交袂連頸潜濯太虚彈空吸景呼七
道之紫煙流龍燭之熒熒萬盼極歡逍遥霄
領邁霞超空淩厲玉城天鈞鳳音羽鸞唱鳴
飛華雪灑夜日運精瓊華九節潔白如霜太
桂生系掃拂圓明晨霞列轡三輪九軿沸洞
虚玄顛倒杳冥大哉玉駕何靈德之至尊鬱
矣霄景何飛蘂之蔚翰夫大音洞暢玉道幽
邃高曜廻明玄華朗蔚妙響却扇神姬列衛
五老輔身進德益炁和魂攝精七魄受制洞
仙虚眞帝一尊貴於是司命齊飈公子同軿

徊轡八塗流神九精五帝下迎上造上清北
謁五帝唱詠洞經寢宴太素華羽圓明金妃
詣房玉童散香讀訖於此心拜四方所以尊
貴洞靈心願騰空也畢受大洞眞經三十九
章太上大道君玉籙八風徘徊帝一之道者
當先清齋三年或清齋七百日或清齋一百
四十日沐浴五香存眞念仙玄心苦告稽首
師門乃受之矣授經曰師君受經曰弟子自
非赤心坦幽長苦靈囿肘伏師門頓首德宇
者而洞經玉籙終不告兆也兆身无奇炁特

鍾自然合神神光内照羽暉映玄太素生五
蔵七靈入泥丸骨有五帝之玉暉血有流金
之浩泉如此皆天仙之相也自无此天相亦
終不與此經師相遭遇矣受經盟誓割青破
鐶啓約相授截帶骨親然後乃得行帝一之
炁讀大洞眞經太上玉籙焉經師源於本玄
攝始炁以運幽拔滯路以通眞啓雲津以告
翹大渡越於水火必生明乎濟超爲此經弟
子者當苦心經戒尊奉師君饌膳同味甘苦
分均始終鏡於神明嶮痾同於塗辛然後帝

一盼善以恒坦之固太上揮匠以必成之輪
心膂无鬲於所崇五蔵不沈累於泥丸於是
炁遘晨霄德㧞七玄世世生大福子孫常貴
仙重玄累萬萬方來植道根祖考反生胎太
上輔兆神於是玉房明白九徊混分鏡心常
一百靈歡然盈縮所苦常存師君大洞眞經
高上首篇三十九章畢於是焉受大洞眞經
三十九章太上大道君八景玉籙八風徘徊
帝一之道太丹隱玄廻元五通十二上願玄
母八間先進洞房金華雌一九玄列紀靈書

紫文鎮生五蔵琅玕華丹者當破鐶割繩乃
得傳之節度如左紫金爲鐶鐶徑一寸截破
一鐶分爲兩半經師及弟子當各帶一半終
身佩之青絲爲繩綖長九尺各割半以纒繞
縛此半鐶又合帶之青錦一尺八寸各分半
爲囊以盛此金半鐶及青絲繩矣分鐶繩各
畢弟子三拜受經經師跪授之各心中存祝
曰(某甲)今受大洞眞經三十九章太上大道
君八景玉籙當令身昇紫虚上造仙宫七祖
父母反胎攝生大福大慶世世來庭子孫繁

盛千千華明受經无泄諷脩玉章事事如法
戒奉以保身形違戒背經世世生禍殃割絲
截鐶上聞三清下告五嶽北帝三官(畢)
晉永和十一年歲在乙卯九月一日夜半
受經於紫微王夫人凡二萬二百三十字
其大洞眞經一萬字



上清高聖太上大道君洞眞金元八景玉籙
