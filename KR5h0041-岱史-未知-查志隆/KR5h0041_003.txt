










岱史第三卷形勝考
叙曰曷考乎形勝也考古今之誦說乎泰山
者也夫自有天地以來形勝無如泰山故自
有書契以來誦說形勝者亦無如泰山乃其
始經見則虞典岱宗兩言有夫虞典凡嶽皆
以方位言惟泰山不言方位而言岱不言嶽
而言宗固謂夫出震配乾萬物始代儲坤蟠
亘五嶽推宗其形勝甲於普天之下無兩也
嗣是而詩稱魯詹禮稱兖鎮爾雅稱東嶽則
槩其一方所推重而極言耳他若子史百家

佛經道録奕奕相屬炫句玄詞所謂天孫神
房洞天福地與夫金床玉几之說最不可窮
詰然古人於搜神紀異稗官野史亦所不廢
也世即有善言形勝者或未能越此故舉凢
見聞所及併編録之以備叅考廼其寒暑之
候逈異於下方里至之遥艱難於躋陟俱世
所欲聞者宜不厭於鎻贅云
舜典曰岱宗　按五經通義云岱宗言王者
　易姓受命報功告成必於岱宗也東方萬
　物始交代之處宗長也言爲群嶽之長

禹貢曰海岱維青州又曰海岱及淮惟徐
　州　按書註云青州之域東北至海西南
　距岱又云岱之陽濟東爲徐岱之北濟東
　爲青
魯頌曰泰山巖巖魯邦所詹按說苑云山
　者宣也言宣氣生萬物也泰言高大之至
　也爾雅云右陵泰丘或云泰者太也謂天
　地太和之氣發舒於東方也
周禮職方曰河東曰兌州其鎮曰岱山按
　鎮言其重也

爾雅曰河東岱　又曰泰山爲東嶽　又曰
　中有岱嶽與其五谷魚鹽生焉　按詩註
　云嶽言山之尊也東方主天地生氣以方
　位别五嶽是爲天之東柱
公羊傳曰觸石而出膚寸而合不崇朝而雨
　天下者惟泰山耳
漢官儀曰盤道屈曲而上凢五十餘盤經小
　天門大天門仰視天門如從穴中視天窗
　矣自下至古封禪處凢四十里山頂西巖
　爲仙人石問東巖爲介丘東南巖名日觀

　日觀者雞一鳴時見日始欲出長三丈所
　又東南名秦觀秦觀者望見長安吴觀者
　望見會稽周觀者望見齊黄河去泰山二
　百餘里於祠所瞻黄河如帶若在山阯山
　南有廟悉種栢千株大者十五六圍相傳
　云漢武所種小天門有秦時五大夫松見
　在
後漢書曰光武封泰山雲氣成宫闕
道藏書曰泰山周廻一百六十里畸五十步
　方面各四十里

郭璞書曰泰山在奉高縣西北從山下至頂
　四十八里一百步
山海經曰泰山環水出焉東流注於海
法苑珠林曰泰山之東有醴泉焉其形如井
　本體皆石欲取飲者皆洗心跪而挹之則
　泉出如流若或污慢則泉縮焉盖有神明
　以宰之也
曾鞏二堂記曰泰山之北水與齊之東南諸
　水西北滙於黑水之灣又西北滙於栢崖
蘇東坡送楊傑詩序曰無爲子嘗奉使登泰

　山絶頂雞一鳴見日出
魏莊渠書曰泰山之上有日觀峰者夜半可
　以眺而見浴日彌望如鋪金者海也緑色
　微茫中有若掣電者海島溪山相間也金
　色漸淡日輸浮動水中如大玉盤適海濱
　望而見海日是矣登天台之巔曰華頂者
　乃知此特小海耳諸山環列外乃爲大海
　泰山有日觀者觀日於未出也有月觀者
　觀月於已没也長安觀者西望秦間諸山
　也越觀也者南望會稽諸山也衡山有七

　十二峰亦有日觀月觀不及泰山者當卯
　位也
岱宗記曰梁父長白二山爲泰山輔嶽
通志曰濟南諸山其非麓也兖州諸山其南
　麓也青齊海上諸山其左翼也河東諸山
　其右翼也斯其爲泰山矣乎廼若山南則
　有漢武遺栢天門則有五大夫松絶頂則
　有秦無字碑懸崖則有唐開元銘斯則泰
　山古蹟之最優者
茅君傳曰仙家凡三十六洞天泰山周廻三

　十餘里名三宫空洞之天
愽聞録曰泰山名蓬玄太空洞天嶽帝所居
　其高四千丈環一千里
五嶽記曰東嶽泰山嶽神天齊王領仙官仙
　女九萬人山周廻二千里在兖州奉符縣
福地記曰泰山洞天周廻三千里鬼神之府
列仙傳曰岱宗石室中上下懸絶其中金床
　玉几
尸子曰泰山之中有神房阿閣
愽物志曰泰山一曰天孫言爲天帝之孫也

　主召人魂魄東方萬物始成知人生命之
　長短
道經曰五嶽之神分掌世界人物各有攸屬
　岱泰山乃天帝之孫群靈之府主世界人
　民官職生死貴賤等事
堪輿家曰泰山之麓水交流孔林獨茂盖指
　泮渿梳洗汶漸而言吾夫子之生也豈偶
　然哉是故其終也曳杖之歌泰山自任公
　姓振振世禄罔替則嶽靈之篤於孔氏者
　其有窮乎

勝覽曰嘗臘月衝雪登嶽至御帳雲烟糢糊
　至十八盤天宇開霽俯矚山腰猶有雲靄
　及下山大雪如故　冬春之交諸崖谷出
　烟霧寒甚初尚可指數頃則靉靆蒙覆盡
　失山形少霽溪壑林木及樓閣簷牙凝結
　氷花珠聯粉綴如畫　嘗於春時晨觀山
　半雲布平密絢爛一色宛然倒看天宇
　四月以後山多蒸濕不可居　五六月亦
　寒衣必綿卧必炕早暮如深秋遇夏時暴
　雨山半風激雲湧雷聲電光皆出其下隱

　約見麓地白波沆漭如海頃忽雲升嶽顛
　則上下皆雨　人飲諸崖水多瀉惟瑶池
　白鶴水簾玉花玉女數泉甘美元君祠東
　崖一竅泉滴如珠晝夜出一斛許其味尤
　佳





