










岱史第二卷星野考
叙曰曷考乎星野也考泰山之分野而繫之
於分星也謂其上應天象也夫陰陽之精其
本在地而上發於天在天二十八舍在地十
二州各有所主即一丘一阜懸象列宿矧夫
崧高維嶽峻極於天而泰山尤群嶽之宗其
昭回法象豈不鉅麗自保章氏失職久遠郡
國廢置代遷千百年來譚星野者或以泰山
主心房氐或主婁胃或主虚危其言纚纚洋
洋靡所適從然載籍雖博猶考信於徃古古

天文角亢之分野主兖而禹貢徐兖之域泰
山固隸兖也主角何疑焉㫖哉僧一行其言
之也曰天下山河之象存乎兩戒觀兩河之
象與雲漢之終始則分野可知而通志云山
東當山河之會得升降之中泰山介乎其間
此千載通論也兹備籍諸史以竢閎覽愽物
之君子折衷焉
史記天文書曰角亢氐兖州房心豫州虚危
青州燕齊之疆候在辰星占於虚危宋
鄭之疆候在歲星占於房心

正義曰東方角亢氐房心尾箕角亢鄭之分
野兖州氐房心宋之分野豫州箕尾燕之
分野幽州北方斗牛女虚危室壁斗女
吴越之分野揚州女虚齊之分野青州危
室壁衛之分野並州
前漢天文書曰角亢氐沆州房心豫州尾箕
幽州虚危青州丙丁江淮海岱一曰甲
齊申齊酉魯
前漢地理志曰齊地虚危之分野也東有甾
川東萊琅邪高密膠東南有泰山城陽北

有千乘清河以南勃海之高城重合陽信
西有濟南平原皆齊分也
魏太史令陳卓曰泰山角六度
晋天文志曰泰山入角十二度
唐天文志曰降婁玄枵其神主於岱宗嵗星
位焉女虚危在予齊分野女虚危玄枵
也循岱嶽衆山之陰其地得陬訾之下流
其象著爲天津絶雲漢之陽凡司人之星
與群臣之録皆主虚危奎婁在戍魯分
野奎婁降婁也循岱嶽衆山之陽在陬訾

下流婁胃之墟
宋天文志曰東方蒼龍七宿角亢氐房心尾
箕其神爲青帝司春司木司泰山
宋中興天文志王奕曰泰山入角十二度
馬端臨象緯州郡躔次並同
天原發微曰天下山分爲四條上應二十八
宿負海貨殖所阜之國自北河下流南
距岱山爲三齊自南河下流北距岱山爲
鄒魯此負海之國也
通志曰山東自南正達於西正得雲漢升氣

自北正達於東正得雲漢降氣則山東其
當山河之會而得升降之中乎
汪子卿曰按山東通志引晋書言循岱嶽衆
山之陰主虚危循岱嶽衆山之陽主婁胃
引唐書言濟陰齊魯主心房氐蓋我
朝清類分野據二書之說以定星野之次而
通志因之夫以心房氐言岱猶爲近之乃
若虚危北宿也婁胃西宿也而可以東方
言耶又按古天文圖書降婁魯分也玄野
則吴越揚州之次也嵗星十二嵗周天非

有定位而唐志云云圖復云云要亦所謂
其神主岱而非躔次之謂邪夫王者齊政
本於璿璣不可不知而亦不易知也故今
志以王奕馬端臨爲正而餘則傳疑以俟
夫明於占步者
















