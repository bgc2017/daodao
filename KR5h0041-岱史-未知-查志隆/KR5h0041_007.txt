










岱史第七卷望典紀
叙曰曷云乎望也帝王祀事之稱也紀之者
何秩祀以崇禮也夫國之大事惟祀祀之大
事惟天地與五嶽而岱惟嶽首帝王狩望必
先焉於禮豈弗崇重哉然虞書望祀而曰秩
周禮四望而曰秩視三公盖别於天地也無
用越禮以爲媚也降及後世餙縟矯誣唐則
稱王宋則稱帝獻符奏策瑶牘雲臺輙冀幸
饗神而徼之福顧不思夫神聦明正直而一
者也以此媚之克享否乎我

高皇帝稽古制祀典先正其名號曰東嶽泰
山之神而郊壇而遣告而禱賽一切秩之以
禮與帝典王章同符列聖承之昭然成憲可
爲萬世法若夫公卿百執事有事於祀者凡
以爲國爲民也例得附録焉
唐虞歲二月東巡守至于岱宗柴望秩于山
川(見舜典)
周大宗伯以血祭祭五嶽山宗伯四望五嶽
五嶽視三公(見周禮)
周公封于曲阜伯禽爲魯侯遂得主泰山

之祀(見魯世紀)
魯僖公三十一年夏四月四卜郊不從乃
免牲猶三望(見春秋○公羊傳曰三望者何望祭也祭泰山河海也)
魯宣公三年春王正月郊牛之口傷改卜
牛牛死乃不郊猶三望(同上)
季氏旅於泰山子謂冉有曰汝弗能救與
對曰不能子曰嗚呼曾謂泰山不如林放
乎
秦始皇即帝位三年東遊海上祠名山大川
及八神八神之次二曰地主祠泰山梁父

八神之祀莫知所起盖周之先已有之始
皇因之及舉封禪亦祠泰山
漢高祖至武帝時泰山屬濟北王境内自奉
祠元狩元年王以天子且封禪上書獻泰
山然後天子官領祠元封五年帝至奉高
修封祠泰山其後五年一修封凡五祠焉
宣帝神爵元年詔太常制五嶽常祀禮皆
使者持節唯泰山與河歲五祠餘皆三祠
光武申元元年定北郊祀五嶽建武三十
年三月帝却封禪之議幸魯退祭泰山

三十二年二月帝舉封禪祭天於泰山下
南方又以一特牲於常祠泰山䖏告祠泰
山
章帝元和二年二月幸祀泰山風俗通
曰岱宗廟十月日合凍臘月日涸凍正月
日觧凍皆太守侍祠
魏文帝黄初三年祀五嶽
晋成帝咸和八年立北郊五嶽從祀
梁令郡國有五嶽者置宰祀三人以孟春仲
冬祠之

後魏景穆帝立五嶽廟於桑乾之陰每嵗遣
祠官詣諸嶽鎮禱焉
孝文帝祭岱嶽文曰造化氤氲是生二儀
玄黄既闢山川以離四流含靈五嶽苞祗
並兼方象出納望羲岱宗穹崇梁甫盤崛
青丘碕嶬春趾鬱嵂肇生庶類啓光品物
上敷神工下融靈秩載恊化文四氣以溢
百王鐫成莫不兹室
唐武德貞觀制以五郊迎氣之日祭五嶽又
祭東嶽於兖州

玄宗開元初五郊迎氣之祭如舊制(祝文見後)
開元十三年封泰山神爲天齊王禮秩加
三公一等是時天台道士司馬承禎言
今五嶽神祠是山林之神也五嶽皆有洞
府有上清眞人降任其職山川風雨陰陽
氣序是所理焉冠冕章服佐從神仙皆有
名數請别立齋祠玄宗奇其說勅五嶽各
置眞君祠故今道書稱東嶽太靈蒼元司
命眞君云
開元初定常祭儀祝曰嗣天子某謹遣某

官某敢昭告于東嶽岱宗惟神賛養萬
品作鎮一方式因春始謹以玉幣犧齋栥
盛庶品朝薦于東岳岱宗尚饗
天寳元年七年八年皆以歲豐遣官祭五
嶽
德宗貞元二年詔太常卿裴郁等十人各
就方鎮祭嶽瀆
宋初祭東嶽泰山於兖州
眞宗大中祥符元年封禪禮畢詔加號泰
山天齊王爲天齊仁聖王五年加上曰

天齊仁聖帝命學士晁迥撰天齊仁聖帝
碑銘今存嶽廟
晁逈碑銘
臣聞結萃爲山麗無疆之厚載升名曰嶽
表奠服之崇丘至若根一氣以混成媲四
時而首出作鎮東夏寔惟岱宗辨乎五方
設位冠配天之大畫爲八卦建標當出震
之區邃深連空洞之宫翕習號神靈之府
夫其魁甲艮象握制坤軸嶾嶙碕礒穹崇
岧嶢天門路界於欝蒼日觀勢臨於杲曜

列仙遯迹存棲眞之石閭永命儲休閟與
齡之金篋滋殖百卉函育庶類畜泄雷雨
吐納風雲封之所以合元符登之所以小
天下近綴梁社遠矚秦吴控壓海沂襟帶
洙泗鄒人所仰魯邦是詹肇生物之化榷
蓋頤貞之壽域也古先哲后誕膺駿命披
皇圖稽帝文告成功申大報昭姓考瑞刻
石紀號自無懷氏迄唐明皇登封展采布
在方册者罔不于兹矣開元十三年始封
神曰天齊王禮秩加三公一等綿歷五代

寂寥無聞爰暨皇朝勃興嘉運叶百姓與
能之望應眞人革命之秋太祖皇帝總擥
英雄鞭撻宇宙勤勞四征削平多疊方混
一於寰中太宗皇帝纂隆洪緒懋建皇極
斟酌道德統和天人乃綏懷於海外然而
艱難創業緼畜貽謀勒崇奮炎將底績而
未暇開先遺大知弈世而有歸粤惟崇文
廣武感天尊道應眞佑德欽明上聖仁孝
皇帝陛下承鼎定之基格盂安之世顯仁
以育物廣孝以奉先宣洽重熙財成庶政

弭息戎旅撫柔要荒乘國步之密清宅天
哀於醰粹因之以豐懋加之以阜康席慶
宗廟之重游心帝王之術長轡遠御大道
坦夷天衢於是乎嘉享德教於是乎漸被
戴日戴斗聿遵朝聘之期太平太蒙盡入
車書之域垂衣在上擊壤在下得以疇咨
俊茂慱訪幽隱講求典禮包舉藝文接千
歲之統可炳儀於封祀當萬物之盛宜昭
告於神明然猶務謙尊而益光體健行而
不息冲晦藏用淵默思道俄而天休震動

上帝顧懷眞籙洊臻靈心有懌總集峻命
覺悟丞黎踰金簡玉字之文等河圖洛書
之寳承是秘檢發爲蕃釐霈澤開榮普天
受賜新建元之號易通邑之名茂昭降祥
聳動群聽是時東土耆老凑闕廷以上書
南司宰輔率官師以抗表願循考古之道
焕發升中之儀弗獲固辭乃徇勤請且以
增覆載之高厚揚祖宗之純懿也儲峙供
億悉出於縣官經啓營繕不煩於民力大
中祥符元年冬十月具儀制嚴仗衛陳屬

御隮介丘齋心服形奉符行事群司奔走
百禮修明集巉巖之巔浚顥英之氣壇壝
清肅牲器純備玉幣式叙樽彝在列奠獻
克謹皦繹用張晏娭交三神之歡陟配崇
二聖之位舉權火升高烟示瑶牘以環觀
建雲臺而特起社首之禮抑又次焉咸秩
無文奉行故事朝會赦宥涵濡盪滌采輿
誦求民瘼旌前列衍徽章叄用王制著明
皇績大猷克集神實幽賛故自始及末見
象日昭史氏之筆殆不停綴則有非烟紛

郁太陽晏温仙芝無根菌蠢以含秀醴泉
無源□涌而善利靈輝休氣嘉穀奇木鱗
介之宗長翔游之品類表異駢出曠代絶
倫豈非受職修貢發祥介福之徵乎人謂
是山崇冠群嶽功侔造化斯不誣矣國家
稽虞書四廵之首原漢氏五祠之重述宣
邦典申嚴祭法奉正直聦明之德罄精虔
嘉栗之誠爲民祈福與國圴慶封巒之後
復增懿號曰仁聖天齊王蓋以形容靈造
舉褒崇之禮也名稱之義大矣哉化工生

物之謂仁至神妙用之謂聖登隆顯赫亦
云至矣復思嚴飭廟貌彰灼威靈責大匠
之職議惟新之制於是命使屬役恊辰僝
功庀卒徒給材用興雲鍤運風斤程土物
以致期分國工而騁藝規畫盡妙樂勸忘
勞踰年而成不愆于素棟宇加宏麗之狀
像設貴端莊之容几所對越肅恭逾至四
年春舉汾陰后土之祀成天地合答之禮
憲章明備上下交感純嘏既錫大賫施及
圓首方足式歌且舞猗歟間歲順動焜煌

景鑠而皆擬聖明之述作從英茂以飛騰
灼叙慶靈奉揚殊貺紀諸盛節悉以命篇
布日星之華配雲雨之潤並刊鳳澡散跱
龜趺播洋益之頌聲垂極蟠之能事而志
求象罔順拜崆峒闢衆妙之門廣列眞之
宇非止卜永年於郟鄏是將納雅俗於華
胥者也又以太一五佐本乎天大寧五鎮
本乎地其位參兩鴻名可齊特尊列嶽咸
加帝號由是奉升泰山之神曰天齊仁聖
帝乃命案馳道之東偏直宸居之巽位辟

地經始别建五嶽帝宫以申崇尚之禮焉
御製奉神述詔中書召侍從之臣諭以制
作之本意觀夫聖文之梗槩以爲岱鎮之
大輔于柔祗動植之所蕃息原源之所滋
液至靈允宅陰隲攸司鍾戬穀而有徵繄
黎元之是賴舊中具載前王式瞻著册封
之典嚴祀祠之禮增奉邑之數申樵蘇之
禁皆以仰不測之明威顯無方之妙迹也
方今兵革偃戢華夷會同歲獲順成物無
疪癘率由丕應冥助永圖固當稽彼前聞

進其尊稱謂乎唐虞曰帝商周曰王夫啇
周之王爵人臣而有素唐虞之帝奉神道
而何疑况其容衛等威冠裳制度極徽數
以宿備宜明艷以相符因而成之禮無違
者願延景祐普及含生至乎□聲動睿辭
無私廣大坦然明白之理沛然利澤之德
曲成司牧俾臻富壽有以見聖人之情矣
遂誌勒石徧立於五嶽廟庭從近臣之議
也是嵗冬並命使介分詣諸嶽定吉日飭
有司皇帝被法服御朝元殿禮行樂作而

臨遣之持節受册兖冕相繼次叙而出觀
者如堵且嘆文物聲名之盛未嘗有也使
者奉詔訖事率叶素期於穆宏觀□超千
古矣越明年詔五臣撰辭各建碑於嶽廟
而臣浸漬皇澤涵泳清徽偶集鳧鴈之行
遂塵龍鳳之署預承綸㫖强叩蕪音曷勝
眷奬上以慶幸宣明盛禮叨奉册於秦城
潤色貞珉玷彌文於魯嶽荷輝榮之稠疊
愧才學之空虚燥吻濡毫謹爲銘曰節彼
泰山蟠亘大東一氣凝神五嶽推雄勢並

鳧繹秀出龜蒙崛起海表目爲天中高摩
霄極俯瞰暘谷神策斯秘昌圖可卜物性
鍾仁民居獲福魯邦是常盛德在木百靈
淵府三宫洞天稷丘眞隱芝童列仙白鹿
方駕飛龍命篇宅其勝境幾乎大年嶽長
曰宗嵗交曰岱仰止巉岩奠兹持載壽域
既優神聦有賫禱祀誕隆寅威如在千載
興運八紘開基武功盪定文教緝熙封禪
縟典祖宗制宜逮夫聖嗣方畢宏規惟帝
奉符惟神佑德茂績其凝皇猷允塞嘉應

沓臻鴻禎靡測芃芃豐衍元元滋息於赫
靈廟控帶名區有詔改作俾受全模恊心
董役豐資庀徒技嬋勿倍雷動星敷大厦
咸新群改黎觀𥦖窱靚深峥嶸輪奂肅穆
威容潔清几案飲脩允宜肸蠁攸賛功懋
天作澤從雲游式諧民望昭報神休殊號
斯薦前古匪儔庶安億兆豈止懷柔天帝
之孫復升以帝出乎震宫臨乎日際事固
莫京理亦潜契樹此翠碑騰芳百世
金每嵗御署祝板命守臣侍祠

元至元二十八年加上泰山天齊大生仁聖
帝嵗一遣官祭嶽祠
皇明洪武三年六月二十日
皇帝制曰磅礡東海之西中國之東參穹靈
秀生同天地形勢巍然古昔帝王登之觀
蒼海察地利以安民主祝曰泰山於敬則
致於禮則宜自唐始加神之封號歷代相
因至今曩者元君失馭海内鼎沸生民塗
炭予起布衣承上天后土之命百神陰佑
削平暴亂正位稱職當奉天地享鬼神以

依時統一人民法當式古今寰宇既清持
脩祀儀因神有歷代之封號予起寒微詳
之再三畏不敢效蓋神與穹同始靈鎮一
方其來不知歲月幾何神之所以靈人莫
能測其職受命於上天后土爲人君者何
敢預焉懼不敢加號特以東嶽之神名其
山依時祭神惟神鑒之(嵗春秋二仲月泰安州記禮先丁祭)
(一日)
御製岱山高文曰岱山高兮不知其幾千萬
仞根盤齊魯兮亦不知其幾千百里影照

東海兮巍然而柱天益於民庶兮興雲吐
霧神龍出乎其間降祥則甘露垂於松栢
佳歲則滂沱遍於厚坤冬則寒風時出巖
壑雜然而有聲百川林藪森然而如雷坤
之所載世之山首岱山北至如暘谷之東
方或登峯頂時聞天聲萬籟岱山之高也
哉柱天之勢其可云乎俄而風生萬壑雲
起諸巒隱隱雷動百川倏忽電掣萬里長
虹此岱山之神至也至則威靈百備神之
造化如此少時風靜雲收電歛雷息又百

川之清泰其岱山尤其高哉其蒼松也始
天地而生倚丹崖而長松之所以長尋不
比丹崖所以高萬仞向量盖由太古之嵗
月以至于今蒼松掃丹崖而莓苔不秀册
崖映蒼松而五色交輝猿啼雲𣗳之杪鶴
並日觀之東鵰鶻盤旋乎深谷雖扶摇不
可得而昇峯於戲登泰山而小天下越大
海而眇江湖信哉
洪武十年歲次丁巳八月丁未朔
皇帝謹遣曹國公李文忠道士吴永輿鄧子

方致祭于東嶽泰山之神曰朕荷上天后
土之眷命蒙神之效靈以致平群雄息禍
亂君主黔黎於華夏統控蠻夷於今十年
中國康寧然於神之祀若以上古之君言
之則君爲民而禱歲有春祈秋報之禮於
斯之際有望於神而祭者有巡狩於所在
而燎瘞者今予自建國以來十年于兹國
爲新造民爲初安是不得親臨所在而祀
神也特遣開國忠臣李文忠道士吴永輿
鄧子方以代予行奉犠牲祝帛於祠下以

報效靈自今以後歲以仲秋詣祠致祭惟
神鑒之尚饗
洪武十一年遣道士吴永輿官行甫告曰
惟神靈峙方嶽鍾秀后祗主司生民厥功
允大時維仲秋禮當報祀特命使者奉犠
牲祝帛詣致祭伏惟鑒之尚饗
洪武二十八年遣神樂觀道士樂本然國
子監生王濟祭曰昔者元運將終英雄並
起民患兵殃時予亦與群雄並驅輯兵保
民上帝默相山川受命效靈所在必克轉

戰五年餘方乃兵偃民息衆樂生生之計
天下太平二十八年矣今洪武乙亥四月
間廣西布政司報蠻夷酋長龍州趙宗壽
奉議州黄世鐵不循治化負國殃民兵興
之事本重既行不敢不告所以告者兵行
十萬各離父母妻子途間饑飽勞逸山嵐
瘴氣患者有之此兵行之難兵入其境良
民受害且大軍所過荆棘不生民驚且疑
未有不傷者也此其所以告也但欲瘴癘
之方化煙嵐爲清涼之氣俾殄渠魁良民

安業軍士速回各得完聚以養父母是其
禱也然予未敢輕告上帝惟神鑒之爲予
轉達謹告
洪武三十年遣神樂觀道士朱鐸如監生
高翥祭曰昔元末兵爭傷生者衆予荷皇
天眷命嶽鎮海瀆山川效靈諸將用命偃
兵息民今三十年矣兵燹之餘民方安定
通來西南戍守諸將不能昭布仁威但知
肥己虐人致令諸夷苗民困窘而奮怒攻
屯戍致傷戍守善民者予非敢用兵由是

不得已指揮諸將帥兵進討然山川險遠
彼方草木茂盛煙嵐雲霧蓊鬱之氣吞吐
呼吸則人多疾疫此行人衆各辭祖父母
父母妻子涉險遠以靖邊夷以安中夏萬
冀神靈轉達上帝賜清涼之氣以消煙嵐
早定諸夷速歸營壘得奉祖父母父母眷
屬團圓是其禱也今年九月二十六日兵
行特遣人專香帛牲醴先詣神所謹告尚
饗
永樂五年遣道士復生監生張禮祭曰比

者安南逆賊黎季釐及子孫黎蒼逞兇肆
暴屢壞邊疆侵奪思明府禄州等處地方
予加寬貸不肯興師問罪但遣使諭使還
地黎賊巧詞支吾所還地多非其舊還地
之後復據西平州又侵寧遠州逼脅命吏
占管人民劫掠資財殺虜男女邊境之民
受其殘酷安南之人並被其害誅求百端
老幼不寧占城之地累年遭其劫掠予數
遣人告諭冀其改過而賊稔惡日甚罔有
悛心予爲天下主視民塗炭安忍不救乃

命將出師聲罪致討志在弔民豈敢用兵
實出於不得已賴皇天后土眷二嶽鎮海
瀆效靈將士奮志賈勇悉掃蕩其孳黨撫
安其良善尚念將士暴露于外離其父母
妻子山川險阻道里迢遞今天氣炎熱恐
嵐瘴欝蒸起居失調易於感疾予夙夜念
此寢食不寧萬冀神靈鑒予誠悃聞於上
帝賜以鴻庥潜消瘴癘俾降清涼使將士
安寧百疾不作物遣人致香帛牲醴先詣
神所祭告尚饗

宣德十年嵗次乙卯五月壬申朔十五日
丙戌
皇帝謹遣泰安州知州胡宗敏祭告于東嶽
泰山之神曰予嗣祖宗大位統理下民
夙夜惓惓養民爲務上祈神靈陰隆助相
俾雨暘時順灾沴不生百穀用成民用康
濟國家清泰永賴神庥謹以香帛達予至
誠惟神鑒袼尚饗
正統元年歲次丙辰五月丁卯朔十五日
辛巳

皇帝謹遣吏科給事中車遜致祭于東嶽泰
山之神曰越此東土泰嶽惟崇民物典安
厥功允茂予嗣承大統謹用祭告惟神歆
格永祐家邦尚饗
正統三年遣泰安州知州胡宗敏告曰朕
祗御下民永懷保恤百穀長育兹惟厥時
顓冀明靈特隆敷祐無灾無沴時雨時暘
作歲豐穰以穀黎庶尚饗
正統九年遣翰林院侍續習嘉言告曰子
奉天育民愧涼于德致兹久旱灾及群生

夙夜省躬中心惓切神司方嶽憂憫諒同
雨農以時冥任其責特兹致禱尚冀感通
弘布甘霖用臻豐稔匪予之惠時乃神庥
尚饗
景泰三年遣太子太保兼都察院都御史
王文奉香帛太牢祭曰兹者河流泛溢自
濟寧州以南至于淮北民居農畆皆被墊
溺所在救死不贍朕實傷切于懷夫朕敷
政以惠民神岀泉以澤物皆上帝所命今
泉流溢於淮泗灾害及於公私伊誰之責

固朕不德所致神亦豈能獨辭必使泉出
得宜民以爲利而不以爲患然後各得其
職仰無所負而俯無所愧專戾感通以慰
懸切謹告
景泰六年遣刑部尚書薛希璉奉香帛牲
醴告曰恭承天命重付眇躬民社所依灾
祥攸繫志恒内省㺵每外乖或寒燠愆期
或雨暘踰度田疇失利穀麥不登憂切民
心妨及國計究推所目良由在兹然因咎
致灾固朕躬罔避而轉殃爲福實神職當

專天有咎無功過將惟一轉殃爲福功孰
與均特致懇祈幸副懸望謹告
成化六年遺掌太常寺事禮部尚書李希
安告曰邇者山東地方爰自去秋訖于今
夏天時久旱泉流乾涸夏麥無成秋田未
種運河淺澁船運艱難中心皇皇深切朕
念惟神奠鎮一方人所恃賴覩兹旱暵寧
不惻然兹特遣官齎香帛以告于神冀體
上帝好生之德默運化機弘施雨澤使田
野霑足河道通行用紓朕慮大慰民望庶

幾神之休聞永永無窮神其鑒之尚饗
成化十三年遣山東布政使司左布政使
陳儼告曰國家敬奉神眀聿嚴祠祀所期
默運化機庇佑民庶乃近歲以來或天時
不順地道欠寧或雷電失常雨暘爽候或
妖孽間作疫癘交行遠近人民頻遭饑饉
流離困苦痛何可言惻然於衷罔知攸措
惟神奠鎮一方民所恃賴睹此灾沴能不
究心是用特具香帛遣官祭未尚冀體上
帝好生之德鑒子憂憫元元之意幹旋造

化弘闡威靈捍患禦灾變禍爲福庶幾民
生獲遂享報無窮惟神鑒之尚饗
成化二十一年遣巡撫山東都察院左副
都御史盛顒告曰惟神自開闢來作鎮東
王興致雨雲歲育萬物靈明克昭蒸民攸
賴是以歷代報祀之典有隆無替乃今嵗
二三月間震動數次意者人事不脩不齊
瀆神弗安弗寧守臣䟽達朕心憂惶祗備
香帛命官徃祭望喬嶽以虔祈冀鑒臨而
奠位助司元化誕福斯人夫古今瞻仰者

在兹國家欽崇者在兹謹告
弘治四年遣通政司左通政元守直祭曰
伏自去嵗一冬無雪今春天時亢旱雨澤
愆期田苗枯稿黎庶憂惶予甚競惕用是
側身脩省虔致禱祈維神矜憫下民幹旋
大造早霈甘澤潤滋禾稼弘濟民艱庶民
有豐稔之休則神亦享無窮之報謹告
弘治六年遺巡撫山東地方都察院左僉
都御史王霽祭曰伏自去冬無雪今春少
雨田禾未能播種黎庶實切憂惶子甚兢

惕用是側身脩省虔致禱祈惟神矜憫下
民幹旋大造早霈甘澤以滋禾稼以濟民
艱庶民有豐稔之休則神亦享無窮之報
謹告
弘治七年遣内官監太監李興太子太保
平江伯陳銳右副都御史劉大夏右僉都
御史熊翀以香帛告曰比者黄河不循故
道怏于張秋東注于海既壞民田又妨運
道特遣内外文武大臣循行潰决之處督
工脩築神其默相用成厥功使農不夾業

國計不虧不勝惓惓願望之至謹告
弘治己未年
御製重脩東嶽廟碑朕聞自古天子報祀鬼
神之禮載在典册自郊祀天地而下復有
所謂名山大川之祭盖名山大川兩間物
形之最鉅者形鉅則氣之所鍾亦鉅而神
必依之於是有雨澤之潤有財貨之生有
年穀水旱之祈禱焉以利生人此報祝之
所由起也惟泰山在古兖州於方爲東故
稱東嶽於時爲春春主生萬物之始群嶽

之長又稱岱宗古者天子巡狩秩祭之所
先而東方諸侯在其封内亦得以祭然其
禮視三公盖以别於天地也降及後世乃
崇以美號至於帝王則與天地無别矣我
聖祖高皇帝有天下之初詔定祀典始復其
號曰東嶽泰山之神禮嚴報祀著令至今
大聖人超卓之見盖出尋常萬萬豈特朕
所當恪守雖萬世子孫莫之能易也東嶽
之廟今徧於天下其在泰山者爲專祀歷
代所重故廟之規制甲於他方香火特盛

我祖宗列聖自國初以來報祀惟謹廟
宇亦屢加脩葺然歷歲既久風侵雨剥棟
宇榱桷盖瓦級磚與夫丹雘藻繪之飾未
免傾圮漫漶弘治己未冬朕承祖宗禮
神之意遣御馬監太監苗逵徃脩祀事具
以爲言即發内帑銀八千餘兩並在廟積
貯香錢命逵會山東鎮廵等官葺之未幾
西陲告警逵有督軍之行工不時就壬戌
冬再以祀事徃乃與廵撫右副都御史徐
源等議委右布政使俞俊專董其役而分

廵副使王宗錫徃來恊同吏勤工善越明
年夏乃就訖白三而殿下若廊廡若門垣
等凡傾者以易圯者以完漫漶者以鮮以
潔金碧輝映廟貌深嚴泰嶽明靈既尊且
安自是而徃陰佑顯相我國家之㣧祚一
方之生靈益有賴於無窮矣逵暨鎮廵等
官咸奏是舉之盛宜有述以示後爰識巔
末並繫之詩曰鴻蒙未判一氣渾然清升
濁降始肇乾坤賦形之大惟山與川氣隨
形鍾神乃在焉巍巍泰山高入雲烟群岳

宗之靡或與肩自古天子秩祭孔虔禮視
三公祀典攸傳降及唐宋縟禮相沿殊名
美號益謹益專於惟我祖志復古先秩
祀有詔功邁前編朕承先烈精誠彌堅
祀事載脩廟貌增妍神心鑒悅降福綿延
壽我胤祚光我化甄蕩蕩平平億萬斯年
正德五年遣户部左侍郎喬宇告曰比者
暵厲踰時雨澤少降水泉枯涸運道良艱
意者政有乖違上干叶氣予心警惕内自
省循爰飭有司各脩乃事粤惟齊魯之地

泉源是鍾名山大川神所居守敬將香帛
特遣廷臣仰冀明靈幹旋大化沛施甘澤
濬發河流庶使國餉踈通田禾暢茂民生
有賴邦本無疆謹告
正德六年遣山東等處承宣布政使司右
叅議徐永告曰去歲以來寧夏作孽命官
致討逆黨就擒内變肅清中外底定非承
洪佑曷克臻兹因循至今未申告謝屬者
四方多事水旱相仍餓莩載塗人民困苦
盗賊嘯聚剿捕未平循省咎由實深競惕

伏望神慈昭鑒幽賛化機灾沴潜消休祥
叶應佑我國家永庇生民謹告
嘉靖十一年遣泰安州知州李旼祭曰惟
神鍾靈孕秀鎮奠一方陰翊國家其來尚
矣朕以寡昧恭承天命十有一年于兹敬
事神祇罔敢少懈顧儲宫未立恒切于懷
兹者特具牲帛醴齊遣官虔禱伏望茂著
神功錫予元嗣則我國家綿慶禩于無窮
而神亦享福于有永矣伏惟尚饗
嘉靖十七年遣泰安州知州丁方祭曰比

嵗嘗命官禱嗣于神昨丙申孟冬之吉仰
荷天賜元儲亦神所賛佑者兹用致謝神
其鑒歆而永惟默佑焉尚饗
嘉靖二十二年歲次癸丑閏三月丁未朔
越三十八日甲戌
皇帝遣廵撫山東地方都察院右副都御史
沈應龍致祭于東嶽泰山之神曰朕祗奉
天命主宰萬民夙夜兢惕靡敢怠遑兹者
淮徐守臣奏稱去夏以來黄河漲溢水患
異常堤岸衝决民舍渰没運道淤塞百姓

阻饑不能聊生朕聞之惻然惟神雄鎮一
方永饗秩祀兹宜體
上帝好生之德捍患禦灾俾濬築工成水循
故道民安常業漕運踈通惟神之顯庥幣
帛將誠神其鑒之謹告
嘉靖三十三年歲次甲寅二月壬申朔十
八日己丑
皇帝遣巡撫山東地方都察院右副都御史
沈應龍致祭于東嶽泰山之神曰比因河
水漲溢糧道梗阻已經遣官祭告兹者明

神顯應脩濬工成河通運達國計有禆特
兹致謝惟神歆鑒謹告
嘉靖三十三年歲次甲寅四月辛未朔十
二日壬午
皇帝遣廵撫山東地方都察院右副都御史
沈應龍祭告于東嶽泰山之神曰朕奉
天命子育萬民所冀歲稔時和灾害不作
爾者各處地方水旱兵荒人民遭阨危亡
載路灾變異常朕心憂惕惟神上奉帝
命奠濟一方諒垂矜憫爰命潔士齎捧香

帛特遣撫臣備儀竭虔詣祠致祭所冀明
神大彰靈應潜幹化機俾氣序順調雨暘
時若弭解灾刦溥資豐泰庶同朕奉天
子民之意而神亦享惠于無窮矣謹告
隆慶三年
皇帝遣巡撫山東都察院右副都御史姜廷
頤告嶽文曰邇者水灾異常殃及黎庶良
軫朕懷兹特遣官祭告惟神鑒祐永福邦
民謹告
萬曆元年

皇帝遣祭于東嶽泰山之神曰惟神毓秀鍾
靈永表東土奠安民物萬世允賴兹予嗣
承大統謹用祭告神其歆鑒佑我國家尚
饗

歷代群臣祀祝
魏高允祭岱嶽文正址坤元作鎮東夏齊二
儀以永固崇至德以配天故能資元氣以
造物恊陰陽而變化若其嵓嶺峭峙川谷
幽深神怪譎詭焂忽百靈吐納風雲育成

萬品攝生之所歸焉禎祥之所萃焉是以
歷代帝王之崇封禪銘功以告其成七十
二君咸在兹焉自非功侔造化應同自然
孰能若此者哉自我國家肅恭禋祀懷柔
百神邦域之内罔不咸秩徃以天路未夷
雖望祭有在今大化既同奄有準岱謹薦
于嶽宗之靈民饗(皇興二年)
宋歐陽脩祭東嶽文脩比者獲解郡章許還
里閈方中車而即路屬暑雨之時行輙以
愚誠仰干大造蒙神之惠賜以不違吹清

颷而散陰泰秋陽以涸轍遂無道路之阻
得返草茅之居荷德之深不知爲報一觴
之潔謹用薦哀
濟南守曾鞏告岱嶽文云嵗之旱有請于
神蒙昇嘉澤田則大稔今春河役發民二
萬更迭齎送衆又倍之蓋此齊人出者幾
半迨其反室維夏之初勞費既深又違穡
事夫民數歲乃遇一稔敝之如此今二麥
方苞而亢陽爲雪吏任其咎所不敢迯惟
民何辜賴神終惠能致雲雨則實在神尚

其念之敢告○惟神含德體仁鎮兹東夏
興雲致雨澤施八紘今此齊邦近在山趾
方夏久旱麥苗將萎吏思其繇奔走群望
而人微言賤不能上動頻陰復散忽已兼
旬念此疲民弊於征歛方嵗之富食常不
足一遇灾害必捐溝壑惟神戚烈覆被群
生顧此此州宜先蒙賜豈伊靈眷獨忍遺
之是用飭遣士民布誠福下情窮詞急冀
獲哀矜使一雨霈然則倒懸可觧尚其降
鑒無作神羞○維泰山歷古至今有天下

者巡狩封禪勒成告代莫不之焉或企足
動容卒莫能至實卓偉殊尤神明之地故
天下宗焉二典所記其光靈威烈焯示萬
世夫豈他山可得而視維齊魯獲仰而事
粒食縷衣莫匪陰施今邦不雨自四月以
迄于兹積水之澤塵起冥冥粟將稿死蝗
亦滋生雖政或不良足以致此而百姓何
罪宜蒙哀矜彼撮土之山勺水之川尚能
與民爲福錫之有年豈如泰山朝出一雲
暮澤天下其勢之易易於轉圜而比近記

麗顧不能憐殆莫之或告告或不虔夫民
之生蓋亦艱矣無儲與藏重歛煩使嵗一
不登多濱於死姦强無知或起乘時聚爲
盜攘以取誅夷循理安業田間之民亦與
俱亡奚可不傷鞏受命天子守藩于東敢
齊以嚴告于靈宫惟神閔人之病助歲之
功霈然下雨變沴爲豐尚俾斯民以牛羊
黍稷得承事于無窮(右三首俱祈雨)臣愚行爲時
之所背言爲時之所輕寡儔少和𦕈𦕈煢
煢奇於人而如此敢望信於冥冥屬東轅

而進謁託斯文而薦誠眷齊魯之舊邦依
大鎮之峥嶸若旱魃之方驕憂歲事之不
登民且佅於溝壑或椎埋而死兵冀聰明
之饗答霈膏雨之霄零言丁寧以上訴心
撇恍而潜驚顧不能以諧世將何以動夫
威靈乃不知夫神與道而爲徒雖窅默而
難明其虚心也物有來而必應其公聽也
無憎愛之常情彼大雖自大小雖謂小吾
與善而已矣常一視而持平故微衷得以
上徹利澤爲之旁行或噫爲風或震爲雨

隱然雷出靄然雲蒸灑甘霔以兼夕滅灾
氣於無形蓋西極于甸服東屬乎滄溟人
盈其望物遂其生黍芃芃而擢秀粟薿薿
而敷榮使時沴遂熄年功可成人食豐乎
鍾鬴神祀衍乎粢盛民相安於田里吏無
用於威刑信大恩之莫報而至德之難名
愚所以意激而感深者方涉世之零丁荷
降鑒之不昧知忠信之可憑敢因辭以進
謝愧抽思之匪精(右謝雨)
國朝

都御史陳鳳梧告嶽文海内名山惟五嶽
爲尊而神奠位東方生長萬物於五嶽之
中又特尊焉自唐以至于
聖朝歷代崇祀威靈烜赫蓋以一方之安危
休戚神有以主之也辛巳之秋鳳梧備員
東藩嘗謁告祠下預祈有年既而叨蒙
聖恩簡任廵撫夙夜弗遑惟綏懷是事壬
午之春以徂于秋雨暘時若感神之惠於
是乎有孚矣是秋先且冬礦寇突起于龜蒙
之間荼毒赤子追捕出境餘醜渡河而南

益肆跳梁頃者賴神之佑會兵剿平中原
之地獲寧謐焉惟是齊魯之域深谷茂林
姦慝潜伏其患靡常伏仗神威鋤兇化暴
使濟河海岱寇盗不興水旱不作熙熙然
物阜民康斯鳳梧之責可少逭焉而崇報
之典其曷敢有忘謹以牲醴特伸祭告惟
神其鑒之謹告嘉靖二年
泰安守許應元告嶽文元聞之含澤布氣
膚寸而合不崇朝而雨天下惟泰山之神
爲然元以迂菲出守兹土始入境問民之

所欲曰嵗荐旱甿莩而逋且半誠得雨殆
其有蘇惟時元神志不一衣裳不潔不敢
以徼於明神屏息而待命者旬再矣嘉穀
未播麥苗且稿而沛澤靳於先施是神之
雪罰兹土者無已也罷憊之民不任敬毒
即守土者無狀宜降厥殃咎彼蠢蠢者誠
可哀憐敢率僚吏竭誠以禱於明神惟明
神卒降之惠俾無稿於道路報神之德曷
其有極尚饗(嘉靖十二年)
左布政使楊維聰告嶽文夫天下之山莫

尊於嶽然五嶽之中獨岱以宗稱其名最
著滃然出雲膚寸而合不崇朝而雨天下
其功最大居於東方實維生物之府其德
最盛寰海之内無有遠近衝僻罔不鄉徃
其神最靈是故自古聖帝明王必加敬焉
而况爲有司者乎維聰受天子命長兹
東土典領方嶽蒞任之初得以職事過于
祠下牲醴之薦敢有弗虔重念維聰之不
德受兹重任凡政之未平民之未乂風雨
之未時蝗厲之或作皆有司之罪也維聰

不敢辭其罪然於神有深望焉默而相之
神之惠也民之福也非維聰之所敢私也
謹告(嘉靖十五年)
分廵濟南道僉事盧問之祭嶽文夫惟神
有奠鎮區域之功惟問之有撫治地方之
責事存分際理通感孚頃以按部之餘遂
興憫農之念意以晘旱之灾吾褻天慢民
者之過也用是省躬布戒率守吏大小虔
告重荷洪庥遄賜昭格而山上之雲觸石
而起膚寸而合不崇朝而雨待哺之民有

望而催租之吏不憂矣其功之速之大實
顯佑于東土問之臨風興懷殊切瞻望謹
命有司崇脩樽豆仰答神功尚饗(嘉靖十六年)
都御史端廷赦告嶽文茫茫后土五嶽盤
薄神爲之宗威靈鑠鑠上扶乾綱風雨時
若下握坤軸是耕是穫恢我皇度靈長
有託庇我蒸人湛淵寥廓凡此神功振古
如昨廷赦奉命撫兹禮當謁神謁神之
初敢于神政匪誕匪私爲民請命夏澇爲
灾冬旱復甚陽侵陰伏寔行春令二麥若

稿斯民之病惟神依民惟民依食胡忍視
民以至此極將神之怒撫臣之失罪在撫
臣民則何慝伏望陰翊化工昭錫靈貺興
雲降雪慰兹渴望如有佚罰撫臣甘之毋
使御民横適維之式號以呼神其聽之尚
饗(嘉靖二十三年二月)謝嶽文廷赦撫按無狀獲戾
神明致兹冬旱用是皇皇靡寧匍匐祠下
爲民請命蒙神降鑒旋收杲日大布重雲
霰雪先集霹霂繼益霑足優渥其應如響
吏民罔知咸歸於廷赦自分罪愆顧有何

德可以動神何誠可以感神寔神正直仁
慈不忍以廷赦之故累及元元顯貺休烈
禮當報謝廷赦既荷神宥自今伊始益當
磨光刮垢力詢民瘼以求不爲神羞惟神
佑之鑒之尚饗(嘉靖二十三年十二月)
廵按山東監察御史鄭芸告嶽文惟神苹
造化之靈秀顯仁威以配天峻德獨宗於
諸岳巍功茂對於八𤥻崇古今之封秩爲
齊魯之具瞻五徵時應六府奠安芸欽承
上命攬轡兹方風裁是秉惟神之綱春生秩

殺慝激淑揚爰及藩臬降鑒有光精神默
契敢不肅將祇陳牢醴維脩典常明禋載
獻維神是匡利奏□功憲度孔昌下土永
賴赫奕用章尚饗(嘉靖二十三年)
巡撫都御史王忬告嶽文蓋聞懿垂編録
休翊明時以雄長乎五嶽者神之大造
也觸石而出□寸而合不崇朝而雨天下
者神之能事也王於奔走天下積致賄施
以利賴此一省者又神之顓惠也則夫雨
暘時若固神之當先及而亦一方之所私

望者矣乃不雨自春迨將中夏達乎四境
且害三時麥已罔秋禾豈望歲夜倬雲漢
晝苦風霾下民其咨上天有憾神之所
以急此一方者不其爽歟且忬受命撫
兹圖惟保釐彈厥心力而已雲行雨施寔
仰明神焉勢分固爾也抑忬及庶司或
陰蓄□辠有乖感假則神宜罰及厥身顧
斯民何辜代服政者罹此荼毒耶謹齋明
思省遣教授胡大慶告此雩事神其欻崇
朝之靈渥千里之利則豈惟忬與一方之

人慰答其望雖神之取信天下輝英今古
或亦攸係矣惟神其聽之哉尚饗(嘉靖三十一年)
(五月)
廵撫都御史沈應龍告嶽文夫嶽之靈豈
直以崖奔嶺蹙谷抱谿廻崛起重險爲一
方鎮哉蓋將賴以橐籥玄機皷盪元精禦
灾捍患流福生民保衛
邦家也矧夫岱靈甲群峯而特峙尸攝生之
神工肟蠁芬芳獨盛千古奔走萬方爲天
下諸嶽之長者歟乃者春則恒陽二麥罔

秋夏則恒雨民鮮粒食所謂國泰呈瑞時
訛反珍者胡罔時錫豈天灾流行雖聖
世有所不免耶應龍承乏撫綏保釐東土
山川之神寔叨主之乃歷巉巖排蒙葺升
青丘陟春阯以脩祀事以祝景貺以佑斯
民以祈不負於聖天子懷柔百神肅恭
明禋之典匪□以好古饕奇俯瞰虚廓仰
眺寥泬爲遊觀樂也維嶽配天尚弼予志
遹彰休佑大康是邦奠聖祚于苞桑鞏
皇圖于永固則庶乎岱宗之標奇於齊魯者

爲益信而崇祀於列聖者斯不誣也惟神
其念之哉(嘉清三十一年十月)再祈雨文天地生萬
物所以奉而行之者神之職也
聖天子養萬民所以奉而行之者應龍等之
職也今山東諸郡旱已大甚麥苗就稿萬
姓皇皇饑莩之形漸多潢池之警曰報此
應龍等白夜憂惶計不知其所出也應龍
等寡昧保釐失職貽民荼毒罪固難辭惟
神聰明正直能興雲雨亦可失職而甘受
天地之罰乎應龍欽承

上命敬共明祀特申祗告敢爲萬民乞命伏
願鑒此精誠幹旋造化甘霖沛澍四墅沾
足枯稿復蘇三農慰望尚期消患於將萌
轉禍而爲福應龍等仰荷明神無窮之錫
而神亦有無窮之休神其聽之尚饗(嘉靖三十)
(二年閏三月)
廵按山東監察御史馮薦告嶽文東土鹻
塉地方遠不逮古賦役繁重即有年民亦
流移徃遭水害窮困不能自存老稚在途
强壯嘯聚疾苦之狀不忍聞見

聖天子痛憫時艱簡重臣出廪賑饑而垂絶
之生意復蘇然猶望今歲有秋也爾麥亢
旱農事盡廢公私既竭將曷以支惟神震
方名嶽能興雲雨以生萬物古今祀典攸
崇也夫民有疾苦官兹土者分宜罷斥竊
恐神兹土者心亦弗能自安神宜仰體
聖君之仁俯從薦等之願誕敷靈液以紓吾
民之疾苦神之德惠將流被無窮矣謹告
(嘉靖三十二年閏三月)
廵按山東監察御史雍焯告嶽文謹以牲

醴敢昭告于
東嶽泰山之神曰於赫岱宗秩祀有恒神功
丕施毓物效靈奠此震極翊此坤寧歷代
禋薦酬德報成迄我
皇朝典祀維明焯等叨事兹土肅將明馨仰
藉神既昭格用徵鞏我鴻圖永躋豐昇
尚饗(嘉靖三十三年十月三十日)
廵按山東監察御史段顧言行偕布政司
左叅議徐文通按察司副使王世貞李嵩
僉事玉遴張師价暨都司署都指揮僉事

李春華告嶽文竊聞天地之大德曰生而
生生不息之元氣盛德鍾焉凝焉是曰泰
山夫泰太和也謂天地太和之氣盡比焉
在也衍之而時則惟春而神寔尸之布之
而方則惟東而神寔專之大哉乾元至哉
坤元胥兹乎生成而終始之是所謂天地
好生之府而特爲四嶽之宗乃若壁峙之
峻極盤薄之閎遠又非所論也以故粤自
有虞氏以迄
昭代咸秩祀而崇報之也固宜予小子言按

部齊魯責在肅清而激慝鋤凶若與大神
之生道相似者然我心我精我儀我誠
神將吐之乎嗟乎吾知其必弗爾矣吾聞
春生秋殺玄化之流也福善禍淫明神之
靈也遏惡著良大君憲天之政也矧以生
道殺之而生生者斯無窮以福機禍之而
福福者斯無窮乎繄乃知大君顯憲幽賛
以成化而予小子觀風攬轡又將以奉君
之命而致之元元者也果終異乎於戲神
不享非禮之祀君子不冥祀于不享之神

大神其以予之言爲不戾耶尚祈鑒我精
誠我假我歆而毋予譴也謹告(嘉靖戊午夏五月二)
(十七日)
廵撫都御史張鑑祭嶽文曰粤稽山東之
地青兖肇域齊魯舊疆聖賢王霸之化禮
義富强之方逮
皇明之御宇爲畿腋之左壤東表溟海西略
河防赫赫明神實主震方鑑奉明命來
撫是邦則巡撫之與威靈乃均夫秉幽明
之章念言東土憂心倀倀薦臻饑饉官方

不良煩苛盜疾昏墊流亡户籍耗减阡陌
蕪荒以今日之所目擊較之古昔之盛惄
焉其如傷履任以來夙夜惕惶仰承神祐
時雨時暘百穀用登盈畆穰穰匪直彼不
歛穧而此遺穗實貧有餘而富露藏是神
錫吾民之福即所以貺有位之康彼存者
既享有年之樂而去者豈無故土之望桑
梓在念逋負難償思者不來來者不臧招
撫墾開孰敢怠遑因則户而平其稅分地
而清其糧上則請命於天子天子即賜

俞允下則責成於有司有司有欺心玩法
削民自殖者典刑有赫實足自戕苟非明
神屢錫以豐年煦育以和氣則民將迫於
貧困疾疫何能永樂利於故鄉經綸潤澤
既明且詳陰隲默祐惟神煌煌鑑盖求上
不負聖天子牧養小民之意下不負生
平奉公憂國之志候閭閻郊野盡復古昔
之盛亦爲東方明神之光用是敬陳牲品
侑以玄黄既齋既潔肅恭對颺爲已徃有
年之謝致將來時若之禳報懇之忱非言

所將福善祐正惟神之祥鑒微衷之懇懇
知來格之洋洋尚饗(嘉靖四十年)
廵撫都御史傅希摯祭嶽文曰兹者漕河
横溢運道阻艱特命大臣總司開濬惟
神雄鎮一方捍除百患凢川流之壑注或山
下之出源式用遣官備申祭告顓望鑒
兹重計舒予至懷急靖洪瀾佑成羣役俾
運儲以通濟永康阜于無疆謹告(隆慶六年)
廵撫都御史陸𣗳德告嶽文曰惟神宗
統羣岳體元發生普天率土孰不景承况

此幅員之内即所敷氣而布精一作一息
是怙是憑廼者恒暘不雨嗷嗷群情撫臣
憂之亟禱於庭亦嘗檄下諸司共敦祈請
雨遲遲而不至天杳杳而難明豈政之多
舛抑禱之鮮誠方擬遣官敷告祠下草
既就而雲合使未發而雨零惟神惠民如
響應聲撫臣何幸竊有餘榮謹潔牲醴遣
官陳詞仰荅寵靈尤冀德施不匱湛澤時
行自河之壖迄於東溟靡取弗遍靡霑弗
盈用俾苞者畢達亢者胥耕消其咨於不

作調戚事於豐登尚饗(萬曆十一年)
巡撫都御史李輔告嶽文曰維神作鎮
東方覆冒下土凢國賦之登耗實紀綱
其司生靈之休戚實宰制其柄威靈焜燿
古今福澤奠安境宇久矣山東頃嵗以來
陰陽舛繆灾歉頻仍乃者冬不雪寒春鮮
雨澤時既入夏竟日長風致令麥方苞而
就枯穀及時而不播農民倉皇於四野吏
士驚怖於庶司雖祈禱連旬而密雲不雨
切念山東之民困於涸轍矣而嵗再不稔

將何聊生山東之賦繁於秋荼矣而室如
懸罄將何輸納即職守官之無狀嗟此下
民其何辜仰惟尊神靈爽咫尺鑒察絲
毫若罪有所歸則職受幽冥之譴如適遭
時厄敢祈矜憫之恩尚縱陰而閉陽隨
興雲而布雨庶生我百穀汙畲穰穰滿車
惠此群黎婦女嘻嘻卒嵗不然感而不應
則神何以稱威靈求而不獲則民何以誦
福澤哉職不任謁誠祈懇之至謹告(萬曆十三)
(年知府李伯春代告告畢而雨至)

廵撫都御史李輔祭嶽文曰今嵗自春徂
夏四月不雨内自皇畿達于淮甸焦枯
奚啻千里□兹東土寔惟左輔民生益否
前雖霑此霡霂曾入土之無幾乃今苗不
秀而秀不實旋復稿矣下民汹汹哀籲
上帝無間遠邇天子憂勞减膳徹樂下
詔罪己馳道不除朝步自宫迄于郊畤桑
林露禱爲民請命罔恤勞只輔兹東土奉
職無狀臯何容諉念此無知顛隮溝壑寔
愴惻而不能已矧

主憂臣辱即匍匐席藁曷敢一息而自寧止
惟神奠位維泰職司生物胡忍坐視斯人
之日就填委輔謹率屬吏布其欵悃以告
于神願神明罰予吏之無民而無遺禍於
嵗出其膚寸不崇朝而雨天下以畀我稷
黍而慰我天子夙夜憂勞之意則此孑
遺猶能供粢盛而備肥腯以奉神之祀於
不匱惟神鑒予之丹誠而示予以肸蠁輔
不勝悚息聽命之至尚饗(萬曆乙酉年四月二十五日)
廵撫都御史李輔告嶽文曰自春徂夏長

風爲虐旱氣如焚夏麥垂枯秋禾未播輔
受明命撫輯東方俯念民艱憂心孔疚先
曾齋心備物赴訴於神伏蒙明神鑒其悃
誠惠以靈澤致禱者再獲雨者三枯麥半
收新谷漸達念念應如桴鼓益瞻靈爽之
不違點點潤若膏酥共載慈恩之無量但
雨澤應時雖慰三農之望而霑足未徧尚
懸再旱之憂且内自京畿外達諸省猶聞
歷三時不霑點雨數千里並無粒食以致
主上焦勞群工警惕上關宗社下係生靈奚

獨鄙念之所悚惶抑亦神哀之所憫惻是
用不厭煩瀆再行頂禮賽隆施於既徃徼
明貺於將來伏望大展神功溥垂陰隲甘
霖不限於疆域在在滂沱洪仁普被於寰
區人人歡洽蕩除旱魃之薰灼挽面樂歲
之謳歌輔不勝感激祈懇叩心待命之至
尚饗(萬曆丙戌年同知趙承芳代告告畢而雨至)
廵撫都御史李戴告嶽文曰惟神海内名
山五嶽稱雄五嶽之尊獨歸岱宗正趾坤
元奠位維東顯配天之靈應茂長育之洪

功矧兹齊魯宜荷帡幪戴欽承
上命來撫東方初入其境旱魃爲傷目兹憔
悴心甚憂惶躬詣神祠爲民祈祥幸賜昭
鑒示我洋洋告詞甫畢靈雨即零翼日旋
車雨降雲蒸大霈甘霖弘闡神靈三農慰
望萬物遂生神功莫報峻德難名遣官代
祀敬潔犠牲修兹報賽用展微誠伏願風
雨時若灾沴不形永祜民庶慶歌豐亨戴
不勝忻躍懇祈之至謹告(萬曆十四年五月五日)
廵撫都御史李戴告嶽文曰惟神化馳九

域位冠百靈裕民足國有赫帝庭矧兹
東土香火維馨家尸户祝是依是屏胡天
不吊降此大戾三春不雨麥乃盡悴九夏
不雨禾且無穗國用民生于焉胥匱聖
主求瘼有位忘飱道路流離黎庶彫殘英
爽有知而寧忍看慈悲普濟具仰彤壇戴
救荒無奇懷憂如禱夙夜齋沐爲民祈禱
神之聽之庶幾懷保蚤霈甘霖回此枯槁
謹告(萬曆十四年六月二十日)
山東運司同知查志隆撰岱史告文曰志

隆蚤歲家塾誦法孔孟則聞登泰山而小
天下云盖未嘗不奮心翹首冀幸一踐跡
之爲快也徃在壬申假道登覽時忤權貴
圖且謁歸謂與山靈永别已矣安得如程
伯子請註鄠簿撰録名勝哉不自意間隔
一紀復出而典職則在山靈咫尺之地會
部使者嶺南譚侍史觀風陟嶽詢訪圖經
屬志隆以筆劄之役所幸時清吏隱竟日
一無事事得以遊思於□林豈山靈有意
乎假此閒曠俾償始願耶竊謂藉手於此

少效涓矣即叨升斗倘逭尸素是用屈首
編摩罔間寒暑曉窗夜燭集古覈今殆四
閱月業已屬草爲考者三曰圖考曰星野
考曰形勝考爲表者二曰山水表曰疆域
表爲紀者四曰狩典紀曰望典紀曰遺蹟
紀曰靈宇紀爲志者五曰宫室志曰物産
志曰香稅志曰灾祥志曰登覽志而捴揭
之以名曰岱史謂夫岱宗之稱昉自黄帝
今宜從其古初而譔著之法獨擅史家兹
稍襲其義例也第念管窺蠡測則心思未

融徑逖崖幽則涉歷未遍碑殘簡脫則目
力未周於兹有深懼焉吉蠲祠下敬藉所
草質諸神明行且涉阻躋巔遍觀周覽豈
敢妄希先賢之勝事開衡嶺之烟雲尚冀
神明降鑒而默佑之雲披日霽畢露奇觀
對景揮毫恍然天啓庶幾幽不負山靈明
不負付托而於己亦不負據梧横卷之辛
勤則惟神眀陰相是賴也敢告(萬曆十四年十月十)
(四日告畢登覽岱巔晴霽凡三日遂得以遍歷諸形勝果符所祝云)













岱史第三冊鬼字號目録八三
卷之八遺蹟紀
五侯遺蹟
玉簡石閭登封臺
周明堂漢明堂(章俊卿明堂論)
無字碑秦篆碑(歐陽修集古録劉跋秦篆譜序)
磨崖碑長城鉅防
鳳凰臺望仙臺舞鶴臺(張說序頌)
社首壇封祀壇朝覲壇
陰字碑御帳坪博城

嬴城謝過城龜陰田
汶陽田菟裘紅城
白騾墓
聖賢遺蹟
孔子顔淵曾子
孟子伯牙延陵季子
柳下惠墓羊祜城
孫復胡瑗許衡
列仙遺蹟
漢泰山老父稷丘君

安期生崔文子
晋張忠
唐吕嵓張仙
元丘長春張志純徐世隆
成興公王從之海印
卷之九靈宇紀
東嶽廟(宋宇文粹中重脩記明李賢重修記)
(薛瑄重修記李欽重修記)
(許天贈重修記李欽脩古井記)
東嶽上廟(陳儒記)東嶽中廟(元至元榜文)

玉帝觀(萬恭表岱巔碑)玉皇廟(陳察記瀋王記)
會眞宫(任式記)后土殿
青帝觀(宋加號讃御讃御祝文明弘治御祝文)
碧霞宫(明弘治御祝文高誨玉女考略)
嘉(靖御祝文尹龍記略)(劉定之記略徐溥記略)
(崔文奎記略郭記銅皷記略)
(方遠宜祝文王之綱玉女傳)
(何起鳴宣諭李輔祈雨告文)
天僊行宫升元觀(宋勅碑徐世隆記)
天書觀長春觀(元和記畧)

龍泉觀風伯雨師廟
高眞院三官廟
酆都廟(李欽記)森羅殿(徐世隆記畧)
趙相公廟三靈侯廟
靈派侯廟(王眞記畧)關王廟
淵濟公廟(趙合記王天挺記李簡謝雨文)
(路希尹感澤記夏靖記)













