










岱史第十三卷香稅志
叙曰曷云乎香稅也四方祈禳之士女捧瓣
香謁疑神明因捐施焉而有司籍其稅以助
國也夫槩天下香稅惟岱與楚之太和山也
而太和山不以岳名則嶽之有香稅惟岱也
方其摩肩涉遠接踵攀危繦至輻凑豈特助
國而已輿厮賴以食力市肆賴以牟利僧徒
賴以衣鉢即行丐亦賴以須臾無死諸所爲
地方利益甚博其究也罄所賫金帛珠玉馬
羖等物以奉神則有司日筦榷之嵗兩會其

成數是皆神靈所感召也豈假於號召科責
乎哉歛而不宰積而能散又非有神輸鬼運
而人世自相嬴衍何造化之妙一至此也山
東
皇畿左輔諸凡賦役獨先頻歲凶荒物力且
日困脫令不藉是安所取辦天盖保右
國家而陰以此佐六郡百姓之急耶其初惟
籍諸藩司以贍地方一切公需代田賦所不
給也邇廼轉而入之内帑嵗有定額議者謂
方今内帑累巨萬而不可校盍貽此備賑六

郡凶荒推廣靈貺惠澤香火之地神意豈不
其然此在求民瘼者所宜講也章程種種具
列如左
委官員額舊例總廵官一員於府佐内行
　委專一督理香稅上下稽查是其責也分
　理官凡六員於州縣佐貳官内行委坐定
　遥叅亭二員一收本省香稅一收外省香
　稅俱塡單給與香客玄武門一員收山後
　香稅亦給單紅門南天門各一員俱驗單
　放行頂廟碧霞宫門上一員查放香客出

　入凡此員額某來久遠不知起自何年近
　該隆慶五年議革遙叅亭官一員並紅門
　南天門驗單官二員盡行裁革只存分理
　官三員一在遥叅亭一在玄武門一在碧
　霞官每遇香客衆多之時分理官力不能
　支議者謂當時栽革太過今宜酌議稍增
　　員額
委官期限近例每年分作三季上季自正
　月至四月下季自九月至十二月其時香
　客衆多故總廵官與分理官俱全數委用

　中季自五月至八月其時香客不多故只
　季分理官不委總廵官又毎一季完訖則
　另行别委故總廵官去住不常而分理官
　亦嘗有奉委未到者此不惟錢糧重大所
　宜稽查而億萬衆巇嶇崖壑中安可不爲
　之廵行存恤也議者謂總廵官宜有專設
　俾之常駐
香稅銀例舊例本省香客每名五分四釐
　外省香客每名九分四釐俱店户同香客
　赴遥叅亭報名納銀領單上嶺近自萬曆

　八年有外省香客冒充本省報名短少香
　稅者因改議不分本省外省香客一例香
　稅銀八分其銀各店户包封署名包上儲
　遥叅亭庫内待夏冬二季起解時店户各
　認姓名領包傾銷其間有等店户當報名
　納銀之日將銅鐵抵换銀兩至起解傾銷
　之日百計抵補不及有脫逃者有自縊死
　者凡此皆所目擊宜爲酌處委官收銀間
　一開包驗實店户傾錠量行給與耗銀庶
　其少甦

混施事例　凢香客施捨金銀珠寳玉石首
　飾並金銀娃娃銅錢及旛蓋袍服紗羅段
　幣等項俱投在碧霞宫内夏冬一季另委
　府佐一員前徃會同原總巡香稅委官登
　嶺啓門收檢諸所施捨前項物件逐一驗
　看估計將金銀珠寳玉石首飾並金銀娃
　娃銅錢等項同前項香稅銀一併觧赴布
　政司儲庫以待轉解支用其旛蓋袍服紗
　羅段幣等項解赴濟南府儲庫支送三司
　堂上並首領與運司濟南府各佐貳員下

　折俸
會計事例　每年香稅並混施銀兩多寡不
　等照數坐派一曰解部卷查嘉靖三十七
　年爲傳奉事内開泰山頂廟香錢除旛蓋
　袍服等物照舊該省官員折俸外其餘金
　銀首飾等項按季數部等因以後節年二
　季差官起解赴部據近年觧部大約春季
　銀一萬兩有零冬季一萬二三千兩有零
　一曰存司專供公堂慶賀　表箋扛夫車
　價公差人役六房文册紙劄寫字書手工

　食及　德　魯　衡三藩府各郡王禄糧
　等項一曰脩城其銀亦儲在布政司以供
　脩理城垣之費一曰脩廟其銀亦儲在布
　政司以供岳嵿諸廟脩理之費每香稅八
　分内除五釐脩廟一曰公費供香稅各委
　官廪給並跟隨人役工食其銀即於泰安
　州支給一曰銅錢舊例觧禮部近嵗部中
　久不取觧俱貯之藩司正所謂錢累巨萬
　而貫朽云












