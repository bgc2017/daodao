










岱史第十二卷物產志
叙曰曷志乎物產也言物產莫尚乎山而泰
山尤廣生大生之區也禹貢曰岱畎絲枲鉛
松恠石神農經載泰山諸藥石而山海經曰
其上多玉其下多金多水王道書福地曰泰
山多芝草玉石是皆物產之聞於古昔也譚
者謂古昔山東富饒甲天下利賴於泰山居
多有審然者自今觀之石山鮮茂林剛風罕
宿羽寒窟無群獸危巖深澗詎復有良玉仙
芝惟是藥草縁崖藥石滿谷如天麻青芝赤

石脂紫石英諸靈品絶異他產則永永爲世
人扶顛起死以弘濟壽域其爲寳弗啻金玉
而已夫泰山之興寳藏詎分古今哉古昔用
之有節故恒見其富饒晩近世費出不經上
既横歛下復侈靡即罄山海之珍難乎其繼
山東富饒之不逮古其以是夫余於兹有深
慨焉
木有秦松在黄現嶺秦始皇登泰山遇風雨
　避於松下遂封爲五大夫五大夫者秦官
　名第九爵也唐陸贄作禁中卷松詩云不

　羡五株封按史記但云封其樹爲五大夫
　不聞有五株松之說而贄云爾者何邪又
　李啇隱有五松驛詩云獨下長亭念過秦
　五松不見見輿薪又李白送人遊桃源亭
　詩云登封泰山風雨暴作雖五松受職草
　木有知云唯舒王誅栢詩云老幹松先得
　大夫官乃爲切當今只存其二然非秦時
　故物疑亦後人續植者老幹拳曲臃腫宛
　如蒼龍勢欲飛騰範宗吴勒石𣗳其下曰
　五大夫松御帳坪稍北路傍古松一株縁

　崖依峪盤結偃蓋若雲覆然其吉詭蓊鬱
　殆退大夫松遠甚方元煥磨崖書其下曰
　處士松盖尚其高隱不羡秦封也　有漢
　栢在泰山之陽登封門之外山南廟左老
　栢數株相傳漢武帝封禪時所植有唐槐
　在獄廟内奇古特異雖良工不能繪它若
　椿梧梓檜揪槲桑柘榕欒榆柳楊楝雖皆
　有之顧登封之地無喬林豐樾而取材于
　工師者或寡焉譚者謂岳多石少土難於
　滋植風剛曰曬易致頽朽是豈山之性哉

　抑自古日尋斧斤而今莫爲之栽培耶
果有梨栗棗柿梅杏桃李柰石榴銀杏櫻桃
　林禽核桃葡萄羊棗文冠果無花果諸品
　多植于岳阯園林其在岳者多野生曰山
　榴獼桃野棠
花有牡丹芍藥紫薇凌霄夜合辛夷長春麗
　春梔子王簪萱葵臘梅薔薇鷄冠鶯粟山
　丹月季蘭蕙茨菰石竹菊百餘種蔓生於
　𣗳曰藤花可蔬鹿芴花别名曰黄花菜珎
　美稱於天下而土人賤之不以供客

藥以泰山著圖經者三十有九種曰青芝赤
　箭景天遠志天門冬千嵗虆徐長卿太乙
　餘糧石龍芮石鍾乳石硫黄白石脂赤石
　脂白石英紫石英玄石滋石滑石雲母石
　絡石草龍骨伏翼蛞蝓松肪栢實茯苓丹
　參茵陳茵芋女蕤狠毒連翹藜盧澤漆瞿
　麥香附子玄胡索惟天麻獨異于它産但
　鮮而難致有名在圖經而不以泰山言者
　四十有九種曰蒼木黄精黄連黄芩玄參
　蝦參苦參沙參萬蒲知母益母貫衆山查

　山藥地黄地榆地丁南星枸杞木蘭防風
　荆芥芫花花椒百部百合草烏柴胡牽牛
　桔梗藁本芎藭漏蘆鬼箭麥門冬葳靈仙
　白蘚皮青木香鬼見愁車前子硝石長石
　青蒙石金星石銀星石金銀花馬兜鈴王
　不留行諸品惟沙參獨良石花可已心疾
　傳金瘡撲患湘之可茶狀如蒙山而氣味
　亦稍相類此則圖經所未載者
穀有黍稷稻麥菽粟芝蔴胡蔴巨勝黍黄白
　黑三種稷黄黑二種稻紅白二種麥有□

　麰喬三種菽青黄赤緑黑刀扁諸種粟百
　餘種曰九里香花裏黄其最佳者
貨有絲有木綿紬絹葛可爲絺有麻檾蜜蠟
茶薄產巖谷間山僧間有之而城巿則無也
　山人採青桐芽曰女兒茶泉崖陰趾茁如
　波薐者曰仙人茶皆清香異南茗黄　芽
　時爲茶亦佳松苔尤妙
䔩蒔於畦圃者弗志其野生曰薺茶黎藿蘧
　芹枸杞椿楝榕欒芽俱可菹香美並異八
　麻𣗳芽和糜粥亦佳曰枸骨芽曰蒡春土

　人甘之
五金出萊蕪之黄山亦以黄白二土石焦二
　炭土可塈可圬炭石可薪而焦良於冶頗
　爲民利故又曰八寳山是爲岳東支麓其
　西麓曰桃花峪山人昔嘗採白金礦山海
　經云其下多金是也又云其上多玉今不
　可見土人云岳巓間嘗一炫光彩意者其
　玉韞之輝與
鳥多野鴿巢巖穴及岳祠榱題多鳩雀有鸒
　□鷹鸇鴉鵲惟岳祠無鴉異哉有曰巧婦

　爾雅釋桃蟲是也曰山僧聲如念佛曰紅
　娘子色如胭脂曰拖紅練拖白練皆以尾
　色名有雉鷄山鷄野鷄□䳓黄鸝鵪鶉翡
　翠布穀畫眉有翠羽褐衣如畫眉者汶有
　鴛鷺鸕鷀鶺鴒野鶩
獸有徸麅貛兔兔有兩其足者不能走每跳
　一二丈計曰跳免有黄鼠蒼狐白狼在深
　山窮谷而登封之地則無也山海經曰有
　獸焉其狀如豚而有珠名曰狪狪今未之
　見豈山林古今之變而氣化有不同與

魚有斑文四五寸許四五月生嶽北溪澗中
　過此則無矣
氷凝嶽頂北十里許陰壑中名曰天牢天日
　不過之地四時有之不假伐藏

















