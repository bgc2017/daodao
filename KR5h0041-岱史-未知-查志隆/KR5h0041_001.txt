










岱史第一卷圖考
叙曰曷云乎圖考也考泰山之形勝而繪之
爲圖也夫鴻濛始判爲物者萬而惟流峙最
大爲峙者萬而惟嶽最大爲嶽者五均之巍
巍峻極而惟岱最大近則横亘齊魯跨引江
淮遠則雄峙九紘霖雨四海豈非華夷之巨
觀古今之崇鎮乎顧欲以方寸赫𨂜摠擥全
勝抑何難也然自古考方辨域必取諸圖不
然則周覽不能窮其勝載籍不能紀其詳即
有高雅之士興起卧游之想曷從而觀焉是

用㨿古證今圖諸簡端圖泰山握坤軸也而
先之以星野繫乾象也圖嶽廟以神所棲也
圖碧霞宫以世所崇奉也圖周明堂以帝王
致治之蹟也而附之以五嶽眞形則以泰山
五嶽之宗宜統會其勝也維嶽降神實生孔
子萬世宗之如泰山喬嶽圖其廟而崇祀之
以表聖蹟重山靈也夫天開圖畫地湧丹青
豈人力哉維兹繪事肖厥化工俾世之觀覽
者一披卷而對越介丘恍乎明神陟降勿勿
乎欲其享之則又非特豁目惠心供勝游之

適云爾




















