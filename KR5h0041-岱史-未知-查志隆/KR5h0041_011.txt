










岱史第十一卷宫室志
叙曰志宫室者何志其宅岱宗之勝而登臨
者藉以盤桓也夫自古名亭佳館崇閣危樓
必㨿山川之勝槩斯擅寰宇之偉觀而勝莫
如岱則據勝莫如岱宫室矣天地其籧篨日
月其户牖烟霞其几席風雨其洒掃不越乎
楹檐櫳榥而超然遠凝邈然周覽曠然出人
境惟兹獨也豈不稱上界清都哉其間過化
亭則宣聖之芳躅泰山書院則孫石名賢之
故墟觀海亭挾仙宫則浴日御風之氣槩仰

止亭迎賓堂則奉迓
朝命而禮當途之冠裳此又宫室中最稱勝
者大抵危崖峻嶺之上材木瓴甓轉運最艱
即一磚之費十倍平地乃其役夫巇嶇血汗
可憐之狀余嘗目擊焉而雲蒸霧欝日烈風
剛於漶圯又最易以故有崇構見稱於古而
今僅存其名者余嘗謂岱巓工役勿務華務
堅固勿務新創務時葺舊構勿待其大傾頽
然後葺之以致耗財動衆而居守又必有專
責焉是亦節愛之一事云

觀海亭即日觀亭在嶽頂日觀峰泰鈁樊獻
科題石扁曰日觀楊綵立石碑二曰東觀
日本西望河源蔡叔廉勒石坡曰天下名
山第一
挾仙宫在嶽頂觀海亭之西萬恭題扁曰憑
虚御風宫後石屏大書曰孔子小天下處
嶽頂公署惟此最寬廣達官燕飲恒於斯
過化亭在嶽頂稍西孔子崖吴謙勒石崖曰
泰山喬嶽
仰止亭即西公署也在碧霞宫西前後三間

俱有翼室前廵撫都御史今工部尚書何
起鳴題扁曰仰止云天柱峯玉女池秦斷
碑俱在亭之後凡達官止宿恒於斯
東公署在碧霞宫之西其制稍隘於西公署
香稅摠廵官憩息之所
乾坤樓在大龍峪下侍郎洪朝選題今名扁
侍郎萬恭又扁前楹曰礪山帶河
半山亭在朝陽洞之西南山上
誠意門公署在誠意門之西凢三間傍有翼
室

五松亭前後俱三間前聽有翼室亭前秦始
皇封松𣗳五故名又名御帳以宋眞宗曾
此駐蹕也今其松存者二焉是亭當嶽之
中道達官每飯中火於此或於誠意門公
署
巖巖亭取義於詩舊在岳麓王母池東成化
間叅政張盛移建水簾洞左
飛雲閣在岳南阯曰紅門嵗久圮廢今紫石
爲臺上有楝宇下通梁道猶閣之制也方
元煥書扁曰梯雲石刻曰蓬玄洞天邢一

鳳篆書曰仰止
高山流水亭在晒經石隆慶間都御史萬恭
剏建自爲之記
萬恭石壁記
余既表泰山之巓掠岱麓而南下則憩晒
經之石石廣可數畆徧刻梵經皆八分書
大如斗不知何代所爲近有好奇者則刻
大學聖經於上端以勝之余乃大書曝經
石字皆博可六七尺刻深三寸垂不磨以
助其勝北聳石巖石若斬截而成澗水漫

石而下以懸于空巖若垂萬珠焉余輙大
書水簾字深刻之水漸漸浙字上字隱隱
匿水中斯泰山之至奇觀也已乃穿澗水
而西得石壁高約十五尺廣約四十尺夷
出天成下擁石基余東向而立則水簾之
泉泠泠出其左而桃柳數十株蔚蔚其右
余遂倚石壁爲之亭亭悉以石石柱四直
入石基其深尺有咫上覆以石板令永久
登泰山者得憩息萬𥜥焉余嗜皷琴輙顧
從者曰夫是倚岱麓之壁也斯不亦高山

乎夫是臨水簾之泉也斯不亦流水乎爲
子援琴而絃之邀泰山之神聆廣陵之歌
若將巍巍乎志在高山也又洋洋乎志在
流水也是謂神品亦謂神觧從者悅遂命
之曰高山流水之亭
更衣亭在岳之紅門道左凢衣冠之士登岳
至是易便服以行故名
且止亭在更衣亭西有石刻亭名三大字
迎賓堂在岳祠東齊之南有司宴王人及
大賓客之所

誠明堂在岳廟内之西延禧殿後凢朝廷
遣大臣有事于岳者居之
御香亭在誠明堂後凢朝廷遣使賫香於
岳祠先置於亭擇告而後奠神垣周石刻
名人詩文
泰山書院在岳南凌漢峰下舊爲唐詩人周
朴菴後爲孫復石介胡瑗講習之地嘉靖
間按察僉事盧問之創三楹妥孫石靈位
尚賢存古蹟也邵賢有詩曰千古清風仰
孫石獨遺堂址向岩隈

泰陰亭在州城之南宋眞宗登封古蹟也廵
按御史吴從憲建亭有記
吴從憲泰陰記畧
余按山東之明年暮春三月循泰岱將有
事於登萊因與同事諸司臨拜嶽祠陟登
封臺而徃蹟之僅存者惟秦之斷碑與唐
之磨崖其他皆湮没磨滅不可復睹及還
州治知州事李逄暘請曰城南有陰字碑
者乃宋眞宗御書封禪紀文距州半里而
近此祥符中東封故蹟也時偕同事徃觀

之碑凢五面相合而成矻然如列屛嶂非
特其製與他碑迥異而其敬天尊祖謙遜
辭讓之意百世之下讀其文字猶令人肅
然歛容稽首而莊誦之也然而時移代變
昔之金泥玉檢光函萬丈今則盖藏委翳
於荒墟蓁莽之區其不爲湮沉磨滅者無
幾矣余因是竊有慨焉乃戒有司除地築
亭于陰碑之北是秋九月望日從事者均
來告成亭凢五間砌以石址臨于濠渭重
門深逈畫楝高暉碑眠峙前儼如上帝之

臨雉堞擁後恍若海市之觀北瞻泰嶽壁
立萬仞則勃然仰止之思南盻徂徠直道
偃蹇則惕然尚友之志視嚮日荒墟蓁莽
之區今則巖巖翼翼廓然大觀非直爲是
州奇勝而奎章宸翰輝映今古眞亦有光
於泰嶽也矣於是命工人篆其碑之南曰
泰陰碑揭其亭曰昭事上帝翌其門曰升
中古蹟州之士民樂其有斯亭也夾道𣗳
以槐栢後渠種以芰荷仍取其地之中作
爲花塢周以栅欄多植奇花麗草以待四

方賓客之觀翼亭之西拓地半畒築室數
間以爲徃來憩息庖羞之所由是至斯亭
者莫不徘徊竟日而不能去也嗚呼可謂
盛矣
環翠亭在蒿里社首二山間登此北眺岱岳
餘三面則鞍牛徂徠諸山蒼翠環峙故名
萃美亭在岳之西址去州治十里金知州姚
建榮建元奉高尹王悟重脩廉訪使徐琰
記亭今廢記石移置文廟
徐琰記畧

天下名山巍然而大岩然而尊者泰山而
已泰山勝境窈然而深蔚然而秀者西溪
而已溪居岱宗之右麓延袤數十里𣗳林
陰翳蹬道崎嶇清泉奇石瑰瑋萬狀行愈
遠而山愈奇境愈勝極溪之所窮顛崖百
丈懸流下擲望之如垂練天紳泉也天紳
之西有巨壑焉一水自天勝巖落爲盤石
所散漫瀉於壑之上簷若建瓴然水簾洞
也而又芙蓉懸刀飛鴉獅子諸峯削翠其
上黑蜧白龍神潭水府潜珍其下雲烟吐

吞晦明變滅跳珠濺沫轟雷掣電顧接有
所不暇眞山水之窟宅大壤之奥區也金
大定間泰安太守姚公面水簾而瞰天紳
創構一亭樽俎不移而諸景咸會因榜之
曰萃美坡詩有云江山雖有餘亭榭着難
穩登臨不得要萬象各偃蹇吾不知世間
得登臨之要有如此亭者乎
靈液亭在岳頂玉女池北宋建今廢
醴泉亭在天書觀宋時所建
環詠亭在東嶽廟御香亭西周垣畒許四面

石刻古今名人詩詠故以命名也其間有
韓琦蔡襄范仲淹歐陽修石曼卿蘇子美
林逋諸公題識种放會眞宫詩而放刻則
堙没不可見矣惟諸公題識姓名尚在嵗
久亭廢諸石刻淪於荒穢中萬曆十四年
按臺侍御毛允行後項呈議委濟南府
通判桑東陽仍其舊址復構亭字將韓范
歐陽諸公姓名手筆拂拭而維新之先賢
數百年遺蹟盖重光焉足以昭示將來俾
知所仰止云

查志隆表章韓范歐陽諸名賢遺蹟議
照得泰山形勝古今登覽遺蹟種種無庸
殫述夫秇文尚矣人品急焉惟其人誠賢
故其言誠立即片語隻字而姓馥名馨當
世想見其丰采後世聞之亦莫不延慕興
起向論模仿其文華輙欲刑儀其質行以
此磨礪人材維持世道故其遺蹟有足多
也竊見岱廟西偏御香亭之右自古有
環詠亭一座其來久遠不知創自何代何
年盖四面垣墻俱石刻先代名賢題詠聯

翩手筆而亭宇介於其中瞻顧諸所題詠
若環繞焉故因以命名也其間名賢之最
著者若韓魏公若范文正公若歐文忠公
若蔡端明蘇子美梅聖俞林和靖石曼卿
諸公皆先宋人物其手筆尤不容湮没者
奈何近嵗亭宇久廢尚幸亭之稱名存於
舊志中職按舊志而求故址則彼鄕人士
絶無知者轉展咨詢延歷時日今幸得其
故址幸四面垣墻石刻依然尚在只廢缺
一隅更幸韓范歐蔡諸名賢手筆無恙惟

是塵埃滿壁未易分披污穢藴崇不堪舉
趾職於兹深慨焉俯仰古今其責在後之
君子若不及今爲之表章則四面垣墻旦
夕盡廢不止僅廢一隅而已何忍諸名賢
數百年遺蹟當盛世而湮没豈不有媿
於斯文哉况舊貫可仍不由新創而一亭
工費爲值幾何合無仍其舊址復構亭宇
仍扁曰環詠而四面垣墻題詠見存者拂
拭之其一隅已廢缺者即將國朝名賢
題詠補入而繕完之則豈惟更新先宋諸

名賢遺蹟而益彰國朝人文之盛豈惟
增光岱嶽相爲終始而於所謂磨礪人材
維持世道者未必不藉此興起也職不勝
大願(萬曆十四年十一月廿五日議)
白雲軒在嶽頂西南稍下鳳凰山之陽有白
雲洞焉萬曆十四年廵撫都御史李以
禱雨登岱賞識其勝恊謀於廵按御史韓
建枋以表之又爲之亭爲之軒巡按
御史毛繼代共落其成詳見記文中
都御史李載白雲軒記

今嵗夏余祗奉
上命塡撫東土時苦旱魃爲灾未及受代輙
禱于泰山之神爲元元乞一旦之命竊私
念公羊傳所稱不崇朝而雨天下者泰山
之雲也今安得爲雲爲雨即符所禱哉已
而見白雲裊裊布護山谷盖自白雲洞中
出也因徃躡之則在鳳凰山之陽石磴陡
絶而下洞高丈許廣亦稱是中有石竅廣
二尺深僅尺許而洞之下陡峻深谷又不
可測所謂百丈崖者是也洞中石竅四時

水常溢注其來無形不知所自夏月則其
勢愈盛沛然旁達故相傳爲龍洞甘霖又
曰雲根雨脉云余於此益信雨天下之言
不誣也圖所爲標其勝宜無如斯言者一
日以語鹽臺譚惺堂侍御則手筆雨天下
三字勒石洞門余檄有司樹之坊坊稍北
構亭一楹亭稍北構軒三楹而軒之宅勝
最奇背負石壁如屛左右如翼獨開一面
甚閎曠憑檻俯視大小龍峪如蒼龍噴水
而山麓行人摩肩接踵雜遝如蟻近眺利

徂徠山當其左傲來山當其右遠眺則云
云亭亭尼丘梁父又環列星羅畢獻奇偉
噫斯天下之大觀也已陟斯洞憩斯軒者
寧無霖雨天下之思乎哉奚但選勝睎秀
云爾有司竭余記之是舉也前按臺韓西
玄侍御與其議今按臺毛文源侍御會其
成其餘有司執事勒之碑陰
萬曆丙戌仲冬吉旦
欽差巡撫山東等處地方提督軍務督理營
田兼管河道都察院右副都御史廪延李

戴書









