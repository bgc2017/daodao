










岱史第十六卷登覽志
皇明(自國初至嘉靖甲寅以前諸名公及文/人題咏舊志俱用原題官銜今㨿所及)
　(知者稍正之)
宋濂(學士金/華人)登岱岧嶤泰嶽柱蒼竅萬壑千
　巖一徑通象緯平臨青帝觀靈光長繞碧
　霞宫凌晨雲幔天涯白子夜晴揺海日紅
　玉露金莖應咫尺舉頭霄漢思偏雄
方孝孺(學士浙/江人)夏月登岱振衣千仞思悠悠
　泰岱于今愜勝遊秦漢舊封懸碧落乾坤
　勝槩點浮漚海明日觀三更曉風動天門

　九夏秋更上雲端頻極目紫微光電閃吴
　鈎
曾棨(狀元江/西人)莊平早行望岳我欲登泰山憑
　高望八極浪跡十二年蹉跎竟難得今晨
　馬上忽見之屹立東南半空碧想當洪濛
　時二氣相鬱蟠大塊戲黄土莫能識其端
　圓靈降崖崿坤后孕峯巒一朝天地劃開
　闢但見千丈萬丈高巑岏乃知造化神置
　此奠坤軸巨靈枕其巔六鰲載其足愚公
　不能移長房不能縮天工經營鬼斧鑿削

　出千數百峰青立玉自從上古來南風吹
　不平日月出華彩星宿揚光晶寒崖積氷
　雪陰壑馳風霆雲霞炫明晦草木發精英
　上浮金銀氣下潜魑魅形巖巖魯所瞻作
　鎭朝百靈崑崙以爲父四嶽以爲兄匡廬
　峩眉乃其子此外培塿皆雲仍齊魯青未
　了此語何足憑其上萬里天亦借兹山青
　秦皇漢武廵遊遍玉檢金函重封禪風雨
　莓苔徃日碑烟雲松栢當時殿由來五嶽
　秩三公况爾巨鎭山之宗鍾靈毓秀杳莫

　測磅礴下土專其雄我
皇御天生有聖德廣彰仁化誕布恩澤一舉
　平安南再舉清漠北車駕時廵過泰山望
　祭築壇陳玉帛小臣幸北奉宸遊一見兹
　山愛山色雖無涓塵補河嶽頗有詞氣塡
　胸臆他年載筆頌神功刻盡泰山山上石
汪廣洋(丞相高/郵人)廻泰山偶賦七十二神州淋
　漓紫氣浮天低衆山小星拱一峯秋雲翳
　成龍虎嵐光薄斗牛岱宗與恒嶽引領目
　東頭

李時勉(祭酒)巖巖亭送陳叅政歸山東岱宗
　磅礴不可擬翠色横秋幾千里峭石巉巖
　倚天外孤亭屹立當山趾亭前芳草没路
　岐古砌荒涼苔解滋幽花拂檻無人採獨
　鳥時鳴聽者稀晨露浴日十峰紫一杯遥
　見滄溟水升兀觀裏曉鐘聞岱嶽祠前白
　雲起聖賢大道誰不由乾坤闔闢同周流
　泰山氣象難爲喻誰遣名亭獨此留君去
　薇垣有閑日隨處登臨訪遺跡想得凭闌
　一望餘懷古清吟興何極

王㒜登嶽齊魯名山仰岱宗崚𡾓萬仞玉芙
　蓉月明海曠連三島雲凈天空插數峯白
　石謾留名士篆蒼松何用大夫封我來不
　盡登臨興更上丹崖第一重
吴節(祭酒安/成人)泰山雜詠金科玉檢瘞重泉鳳
　輦霓旌散紫烟七十二君何處去空餘特
　表鎭山巔(右石/表)○海内詩書已盡焚只將
　貞石勒功勳青門黄犬知何處尚有雕虫
　學篆文(右李斯/篆碑)○十丈高崖剷碧蒼前鐫
　功德後詞章浯溪亦有中興頌不及東遊

　紀盛唐(右磨/崖碑)絶頂方池若鏡空浮雲於
　此閟靈蹤幾迴膚寸成霖去要與蒼生作
　嵗豐(右雲/水池)○曾與秦皇托舊恩昂霄聳壑
　露盤根可憐二世空塵土不及寒松有子
　孫(右大/夫松)○幾度天書降紫清宋皇曾此駐
　龍旌野花啼鳥年年換猶有人傳御帳坪
　(右御/帳坪)
徐有貞(武功/伯)登泰山豈厭丹崖步步迎眼前
　靈景變陰晴馬從萬丈松邊駐人在九重
　天上行朝見白雲山半起夜看紅日海東

　生還知戀　闕心無遠直北分明是　帝
　京
年富(尚書鳳/陽人)禱雪名尊五嶽鎭山東至聖惟
　司化育功一炷信香期感召願垂三白兆
　年豐
李裕(按察司)登泰山歷遍群山夕照催恍疑
　身到紫霄回漢秦封禪俱無迹唐宋碑銘
　半是苔紫氣當時凝御帳嵐光徹夜暎仙
　臺英靈豈獨爲霖雨又與天朝産異材
周豪(僉事)登泰山重巒疊嶂上摩空下瞰諸

　山覓不同泰華峯頭青菡萏仙人掌上玉
　芙蓉一凌絶頂知天近五夜滄溟見日紅
　赫赫霞君人敬仰無端牲帛徃來通
張盛叅政初登泰山岱宗仰望鬱嵳峩萬壑
　于巖氣象多雨過春光横翠黛烟迷曉色
　露青螺秦王封禪碑還在漢武祈靈事不
　磨今日我來登眺處蒼天咫尺手堪摩
張文(郎中)大夫松風雨巖前駐六龍青松嬴
　得大夫封扶蘇謾有安秦策不及當時半
　日功

徐源(主事)登岱宗岱嶽登觀絶頂來汶流雙
　曲抱徂徠人隨箭括天門度馬别肩輿峴
　嶺回封禪臺高簪白石磨崕字古蝕蒼苔
　金輿玉輦誰重過惟見秦王一土坯
喬縉(主事)登泰山東嶽巍巍步亦難籃輿載
　我上雲端峰排日觀三千丈路繞天門十
　八盤高礙斗牛登處近青分齊魯望中寬
　瓣香將敬元君廟願祝皇圖萬億年
司馬垔(御史)登泰山兹遊自負亦奇哉壑霧
　林霏指顧開萬丈翠屏天上立一輪紅日

　望中來尼丘故隴鍾靈氣秦漢豐碑没古
　苔却憶君親在西北五雲深䖏首重回
畢瑜(副使貴/溪人)明堂懷古黍離詩自咏東周翠
　輦無因此地遊朝聘不聞來束帛會盟惟
　識有諸侯聖賢述作光千古王霸興亡付
　一丘莫向高臺尋舊跡斷碑殘礫不勝愁
　○舍身崖東岳含靈本好生此崖元不是
　秦坑痴兒獨昧謀身討日負人間不孝名
　○無字碑屹立峯巓類獨夫祖龍爲此欲
　何圖東南王氣依然在誰道亡秦不是胡

趙英(御史蘭/州人)登泰山次司馬韻絶頂登臨眼
　欲昏聲高只恐上方聞東瞻滄海襟千里
　北望　瑶京載五雲秦漢禮儀成故事石
　孫聲價重斯文吾　皇曾不論封禪萬載
　令人頌放勳
夏寅(副使華/亭人)泰山東方爲岱衆山宗萬域人
　心仰止同七十二君封禪後數千年事渺
　茫中鯤遊北海雲長黑鷄驗中霄日已紅
　弱水蓬萊在何處群仙初别大明宫
潘禎提學登泰山大翼垂雲須九萬天游今

　日殆忘還千年誰更觀滄海老脚吾方到
　泰山雨過春巖龍自戲松生太古鶴常閑
　題詩不盡孤高意起立中峯看世寰　神
　仙鶴背也超然泰岳朝騎凌紫烟山壓東
　溟盤大地路横北斗到青天手中日月誰
　同弄象外風光我得先一笑人間空萬古
　太清聊倚興無邊
　弼(員外郎)登泰山下蟠滄海上青天太古
　誰先探此巔萬嶺蒙羞雲霧裡九州分界
　户庭前道高孔子登時見功陋秦皇禪後

　鐫獨羡當年李太白坐臨紅　□觀雲煙
邵莊(主事)登泰山好風吹我上層霄四望茫
　洋景致饒玉牒有文存故事古碑無字認
　前朝海東日出中宵見山半雲生下界遥
　從此信知天下小擬追宣聖思飄飄
黄景尚書祠岱宗不果登覽有作幾代英君
　幾度封穿雲也只恁般峯荒唐紀載聞經
　史典禮公明仰祖宗天若有門人可到仙
　那無蹟客難逄乾坤自是歸眞主料得山
　靈笑祖龍

王經(僉事)登泰山開闢乾坤峙此山有生何
　幸得躋攀登高漸覺星辰近到此方驚宇
　宙寬突出孤峰擎日月亘綿萬里發林巒
　追思五載東廵日三代君臣共克艱
張岫(叅政)登泰山鷄鳴海曙射神宫石徑
　縈紆上碧空回馬嶺前琪樹古水簾洞口
　野花紅松擎御帳溶溶月鴈避天門獵獵
　風盡日攀蘿登絶頂此身疑在五雲中
潘楷(御史承/陽人)登岳天門天外迥仁覽萬山微
　峭壁從空落烟霞繞座飛路通仙島近心

　與世塵違賸有徜徉興酣歌馬上歸
劉丙(御史)登泰山凌空何事獨徘徊欲賦慚
　非宋玉才歸路宛從天上下吟眸爭向霧
　中開磨崕字古人難讀御帳臺空水自哀
　嘯我風霜長跋涉山靈可許再重來
王守仁(尚書餘/姚人)登岳曉登泰山道行行入烟
　霏陽光散巖壑秋容淡相輝雲梯掛青壁
　仰見蛛絲微長風吹海色飄颻送天衣峯
　頂動笙樂青童兩相依振衣將徃從凌雲
　忽高飛揮手若相待丹霞閃餘暉凢軀無

　健羽悵望不能歸○天門何崔嵬下有青
　雲浮泱漭絶人世迥豁高天秋暝色從地
　起夜宿天上樓天鷄鳴半夜日出東海頭
　隱約蓬壺樹縹緲扶桑洲浩歌落青冥遺
　響入滄流唐虞變楚漢滅没如風漚藐矣
　鶴山仙秦皇豈堪求金砂費日月頽顔竟
　難留吾意在龐古泠然馭涼颼相期廣成
　子太虚共遨遊枯稿向巖谷黄綺不足儔
　○穹崖不可極飛步凌烟虹危泉瀉石道
　空影垂雲松千峯互攅簇掩映青芙蓉高

　臺倚巉削傾側臨崆峒失足隨烟霧碎骨
　顛崖中下愚竟難曉摧折紛相從吾方坐
　日觀披雲咲天風赤水問軒后蒼梧呌重
　瞳隱隱落天語閶闔開玲瓏去去勿復道
　濁世將焉窮○塵網苦羈縻富貴直露草
　不如騎白鹿東遊入蓬島朝登泰山望洪
　濤隔縹緲陽輝岀海雲來作天門曉遥見
　碧霞君翩翻起員嶠玉女紫鸞笙雙吹入
　晴昊舉首望不及下拜風浩浩擲我玉虚
　篇讀之殊未了傍有長眉翁一一能指道

　從此煉金砂人間跡如掃○泰山高歐生
　誠楚人但識廬山高廬山之高猶可計尋
　丈若夫泰山仰視恍惚吾不知其尚在青
　天之下其色直出青天上我欲彷擬試作
　泰山高但恐丘垤之見未能測識高大筆
　底難具狀扶輿磅礴元氣鍾突兀半遮天
　地東南衡北恒西有華俯視傴僂誰雌雄
　人寰茫昧乍隱見雷雨初解開鴻濛繡壁
　丹梯烟霏靄䨴海日初湧照耀蒼翠平麓
　遠抱滄海灣日觀正與扶桑對聽濤聲之

　下瀉知百川之東會天門石扇豁然中開
　幽崖邃谷聚積隱埋中有遯世之流龜潜
　雌伏飱霞吸秀於其間徃徃怪譎多仙才
　上有百丈之飛湍懸空絡石穿雲而直下
　其源疑自青天來巖頭膚寸出烟霧湏臾
　滂沱遍九垓古來登封七十二主後來相
　效紛紛如雨玉檢金函無不爲只今埋没
　知何許但見白雲猶復起封中斷碑無字
　天外日日磨剛風飛塵過眼倏超忽飄蕩
　豈復留其踪天空翠華遠落日辭千峰魯

　郊獲麟岐陽會鳳明堂既毁閟宫興頌宣
　尼曳杖逍遥一去不復來幽泉鳴咽而含
　悲群巒拱揖如相送俯仰宇宙千載相望
　墮山喬岳尚被其光峻極配天無敢頡頑
　嗟予瞻眺門墻外何能仿彿窺室堂也來
　攀附躡遺跡三千之下不知亦許再拜占
　末行吁嗟乎泰山之高其高不可極忽然
　回首比身不覺已在東斗傍
張璿(都御史/晋州人)五松岱岳中途笑祖龍帝無三
　世納降從些湏恩澤還顛倒不在兒孫却

　在松
盧瓊(御史浮/梁人)秦松大夫樹下無遺澤嗚咽泉
　頭常怨聲尺土不封乖父子翻將恩典及
　無名(嗚咽泉在歸德/州秦扶蘇死所)
陳琳(侍郎莆/田人)同余侍御再登泰山次韻萬仞
　崗頭御帳開秦松漢栢亦奇哉酷憐古蹟
　陪僊侣可是山靈許再來○絶頂風高六
　月寒危松怪石似龍盤天門幾度來驄馬
　御帳當年駕翠鑾碧蘚封中尋漢禪五雲
　深處諦秦觀東山莫漫濡毫興霖雨蒼生

　望謝安
查煥(山東布政司叅政浙/江海寧人)季秋望後一日同
　藩臬僚友登岱泰岱高臨萬里看三齊秋
　色更漫漫振衣龍峪青雲濕倚劔天門白
　日寒東帶黄河連海岸北來紫氣繞長安
　自憐突兀平生志恍惚乘風跨紫鸞
秦金(尚書錫/山人)登泰山石磴縈紆十八盤眼中
　風景渺無端東瞻日觀蓬瀛近南指天門
　宇宙寬長嘯頓醒塵世夢壯懷聊洗腐儒
　酸金書玉檢俱陳迹秦漢遺碑莫謾看

柴奇(通政司/崑山人)登岳朝出登封門起拂衣上塵
　肩輿歷㠝岏清霜及兹晨極曰日觀東海
　水浩無垠秦事今已遠壇社空荆榛撫景
　增嘆息群山自嶙峋
邊貢(尚書歷/城人)登岳岱宗山秀百靈屯壁立烟
　霄萬古存幽府化機盤地軸上清眞氣接
　天門霞標日觀青松麗春透龍池碧水温
　薄暮振衣峯頂石蓬萊東眺海雲昏○北
　上天門日未斜剛風吹我度谽谺仙人洞
　古留丹鼎玉女祠高護碧霞深澗千年猶

　凍雪陰崖四月始桃花秦封漢禪俱牢落
　細讀穹碑感嵗華○玉皇祠畔一凭闌絶
　頂風高夏亦寒北去塵沙通瀚海西來天
　地是長安青雲迥隔三千界白日平臨十
　八盤似有飛仙度幽壑鳳笙聲裊珮珊珊
　○巖嶂崔嵬雲霧升泰山靈秀古今稱百
　千萬地豈重有三十八年纔一登貝殿深
　春來供客松崖落日下樵僧中天夕磬泠
　泠發知在烟巒第幾層○御帳坪白日天
　門近青山御帳空亭虛從眺覽𣗳古自登

　封過鳥層空上鳴泉萬壑中翠葉春不返
　惆悵昔人踪○回馬嶺回馬嶺前春日西
　澗花巖草鬱萋萋上方鍾落不知處惟見
　白雲巖畔棲
喬宇(尚書太/原人)登岳五岳誰爭長東皇萬物先
　晦明分日月呼吸變雲烟厚脉中盤地神
　功上配天雲亭問封禪千古竟茫然○百
　靈朝拱處空籟聽琅璈地据中原勝天臨
　下界高雲山雙老眼江海一秋毫欲訪蓬
　瀛去從誰借六鰲

許逵(尚書)登岱一上青霄路幾重峻巖險壑
　亂如從靖安齊魯眞雄鎭高壓蓬瀛有丈
　峯
王廷相(尚書儀/封人)登岳五岳俱神峻岩嶢泰岱
　偏半巖回駿馬絶頂俯雲烟一覽小天下
　三更見日躔蓬萊疑咫尺直恐礙飛仙
趙鶴(提學揚/州人)登岳分明蒼秀拔雲開誰鑒當
　年混沌胎山壓星辰從下看海浮天地自
　東廻一時岱狩雍容禮千古崧高制作材
　載說皇朝稱祀詔始知神哲奠三才(自註/云革)

　(前代瀆/加封號)○一上遥岑萬丈蒼天風應爲襲
　衣裳鷄鳴徃徃看東日人語時時到下方
　雲暗鐘聲連海𣗳春浮花氣入山堂四時
　未歇登遊興翻說崖禽喚客忙
查約(都御史/海寧人)秋暮登岱龍峪危峯逼天門古
　殿開月華秋氣爽日觀海潮廻地向
　皇都逈山迎曲阜來登臨何限意極目鳳
　凰臺○過御帳坪宋皇臨御日此地數遊
　觀花下停雙輦松間拜百官雲常依寳座
　月自照瑤壇寂寞仙橋路惟餘古木看

許成名(侍郎東/昌人)登岳曉踏雙峯萬里明嵐光
　雲氣散高晴遥分東海連空碧俯訝群山
　與地平池有風花揺玉珮橋留春草坐塵
　纓秦皇石上堪登嘯千古令人感慨生
李東陽(大學士/長沙人)望岳偶上奎文閣來觀泰岳
　峰半空翻碧浪平陸走蒼龍紫愛沾嵐濕
　青憐發黛濃長原隨迤邐高𣗳助蒙茸幢
　節迎還送戈矛擊更衝烟霞變明晦雲雨
　驗豐凶混沌天初闢精靈地所鐘分疆書
　禹貢肇域犯堯封挹淺臨滄澥憑虛揖華

　嵩行尊宜行丈名重合稱宗外歛神無迹
　中涵德有容廟嚴王者象植古大夫松北
　闕身長繫東軺境暫逢崖躋愁日觀谷嘯
　想風從　聖主齋心切儒臣樂事慵饔飱
　慙驛廪輿從憫官傭嵗旱當憂國民勞恐
　病農我方頤一笏誰共手雙笻日月蹉跎
　易溪湖限隔重奮飛輸鳥翼飄泊信萍蹤
　濯熱思晞髮凌秋憶盪胷酒闌多爽氣涼
　思晚惺鬆
章拯(尚書金/華人)登岳書感千古明堂空悵望于

　今環道頗平夷已迷漢武五車石却笑秦
　王無字碑日觀登封終不固天書行詐亦
　何爲監司盡括金錢施流俗爭趨玉女祠
　○舍身崖由來好生地詎有舍身崖一死
　輕秋葉伊誰倡厲階
李夢陽(提學河/南人)問鄭生登岱昨汝登東岳何
　峰是絶峰有無丈人石幾許大夫松海日
　低波鳥巖雷起窟龍誰言天下小化外亦
　王封○俯首無齊魯東瞻海似杯斗然一
　峰上不信萬山開日抱扶桑躍天横碣石

　來君看秦始後仍有漢王臺○仰五岳歌
　之一我所仰兮在泰山側身東望阻齊關
　南有龜蒙東肅然仙人贈我緑瓊丹招我
　東遊扶桑間我欲從之途路艱東河濟
　涕潺湲
馬汝驥(侍郎陜/西人)送太華石熊峰東祀三微開
　嵗紀百禮洽時禋帝啓玄符日天頒翠節
　辰使星揺壁府卿月照天津道出齊封舊
　書求魯殿新尼丘廻杳靄岱岳對嶙峋碑
　刻非秦禪柴燔代舜廵金泥和五色王檢

　閟千春嶺陟青龍繞泉臨白鶴馴望洋分
　島嶼觀日凈烟塵德已精靈契形須夢寐
　親懷歸歌大雅屬望輔洪釣擬獻嵩高曲
　抽毫愧不神
周相(僉事松/陵人)登岳兖鎭摽神異東方壓岱宗
　嵗星輝八極玄女降三宫雲氣成雙闕炎
　精生赤虹千年森漢栢古道鬱秦松金篋
　昭靈秩芝房照碧叢唐碑舊紀曆漢勒幾
　登封入嶺天門曉停𩥵御帳空丹霞迎紫
　盖孤嶂削芙蓉獨瞰三千界旋攀第一重

　蜃樓明日觀聖水𣗳蓮峯春址盤香火禋
　壇納化工乘時揮玉策周覽極龍嵸
葉份(提學婺/源人)泰山吟岱山長群岳巨鎭標東
　維岧嶢臨渤澥嶻孼控河沂靈區廻洞府
　福地啓崇祠石閭何晻靄瑶芬閟葳蕤虞
　廵柴望湮周狩明堂隳遐哉七十君版牒
　空名垂秦皇無靈氛漢武非仙才封松鬱
　中坂植栢滿南陲我來值春月疊嶂開雲
　霾天門步寥廓盤道歷逶迤疑謁碧霞君
　寒潄玉女池沉吟挹玉簡摩挲向崖碑雲

　卧通象緯神遊駕蚪螭朝登日觀峰日出
　扶桑枝呼吸變烟霧下界行風雷俯視渺
　茫氣焉能辯瀛禆遥思騎黄鶴圓方隨所
　之
王裕(提學)石表柴望當年告治平誰知風起
　鮑魚腥惟有右表依然在蔓草寒烟夕照
　明
張鯤(副使鈞/州人)登岳道假三齊岀形眞五岳先
　瑶壇雲𣗳采貝闕露花寒狩典聞虞日封
　碑見漢年登臨重回首紫氣帝鄕偏○暝

　色廻吴楚靈光集鬼神殿虛雲霧出門側
　斗牛隣笙鶴來還去仙芝秋復春齋宫夜
　不寐吾意欲修眞
張邦教(僉事邯/鄲人)泰山咏震維生長地歷代表
　殊庥拜禮勤終嵗祈求遍九州勢雄神鬼
　宅迹勝鳳麟遊八境通喬岳香雲爛欲流
　(右至泰/安州)○天王出狩時玉帛萬邦隨柴望
　遵虞制恩威恊禹規齊君終罷毁季旅竟
　奚爲千載存遺址青陽在指麾(右周/明堂)○千
　仞排巉崿生疑鳥雀愁蒼茫横古道縹緲

　接飛樓月窅風塵夕猿清草樹秋明時苛
　政絶行坐仰尼丘右巖巖亭夫子聞婦人哭處
鄭善夫郞中閩縣人登岳東岳乾坤定黄河一縷
　分日排瀛海浪天入薊門雲魯道傷吾志
　秦碑自夕曛未堪踈遠目萬里正祲氛
方豪副使關化人登岳三月無風上泰山巖花谷
　鳥共盤桓因憐鄭老看山癖赤日烟蘿帶
　病攀自註云吾友鄭維之曾以六月來登日觀峯頭紫露
　開㗳然回首望蓬萊野人自是烟霞骨應
　有神人月下來

楊祜僉事錢塘人登岳兹山何峻極盤礴亘百里
　鳥道五丁開雲標三觀起雪礀無冬春煙
　嵐互蒼紫星垂崖户外人度青天裏陽枝
　晞日華陰谷飛霞綺仙靈此窟宅幽異詎
　能紀○泰山屹□與天通匕十二峯兀氣
　中下施雲雨澤后土上貫星宿搖紫宫懸
　崖古栢落空翠架壑危松度遠虹我來憑
　高俯滄海夜坐觀日扶桑東○殊方此日
　逢重九絶岳高吹散遠愁漢畦秦封空徃
　事紫更黄菊自深秋天清樓閣明三觀野

　曠山河辯九州獨是懷親憂國意白雲滄
　海共悠悠○岱宗秋卧夜床清萬籟無聲
　片月明何事仙人騎白鹿碧霞洞口謾吹
　笙○日觀秦峯霞作標扶桑夜見海門潮
　樓船方士何年到玉檢金書人寂寥
陳沂(叅政寧/波人)登岳飛軒臨絶頂懸磴更岧嶢
　谷響松風接天空海霧消琳宫環紫極玉
　節下青霄路指天門外來迎笙磬遥○一
　入登封路乾坤自此分諸峯會元氣亂石
　散星文仰面攀青磴回頭看白雲飛梁架

　窮壑鳴溜四山聞
朱節(御史山/陰人)登岳塵途日擾擾夢寐惟雲山
　兹晨天風涼層雲護仙關我欲徃扣之驅
　車出人寰登登踰絶壁身在煙霞間澗底
　環珮聲輕風送潺湲群峯手可挹儼若趨
　仙班大觀盪塵襟敢辭登陟難故山猿鶴
　在俗駕何時還
胡纘宗(都御史/陜西人)望岳忽聽笙歌玄鶴群即看
　樓殿紫霞文斗邊細露邀新月鳥外孤峰
　桂夕曛漢帝金壇歌石碣秦皇玉刻隱苔

　紋騎龍李白今何處日觀天門空白雲○
　翛翛望岳丹霄上諷諷乘風紫極邊半壁
　秦松懸日月當空周觀出雲烟峯期太華
　翩躚起影落扶桑裊窕騫更度三溪見雙
　鶴忽從青帝接群仙○山下秋日正皜皜
　山上秋雨還冥冥夜來巖畔掛星斗曉起
　澗底興雷霆陰陽變幻倏忽異天地閶闔
　蒼茫靈何當結廬向山住朝朝今對芙蓉
　青○登岳春半看山山已青振衣先到五
　松亭曉分日月懸苔壁晴列蛟龍擁翠屏

　天啓重門馮北斗雲擎三觀炤東溟秦皇
　宋主自行幄絶巘窮崖空斷銘○帝闕紅
　雲盖仙壇白日光千盤驚到頂一曲笑臨
　堂倚檻盡秦越磨崖空漢唐恍然坐天上
　神思欲飛揚○海天初縱目八極思悠悠
　太華彈丸出扶桑勺水浮秦松雲不斷宋
　簡玉空留落日猶回首黄河窈窕流○懸
　崖隨鳥出絶頂略雲躋俯仰乾坤小憑陵
　星斗低日峰紅炤海玉觀碧冲霓子夜援
　琴坐天宫動曉雞○諸峰羅宇下一柱立

　寰東石表千業集天門百折通元宵山有
　月落日袖無風孤峭不能寢海雲中夜紅
　○突兀青天上翩躚碧海邊風高鰲欲動
　雲落鳳初騫歷歷盡齊魯層層入象躔流
　霞傳素手醉倚五龍眠
楊志學(尚書長/沙人)次胡可泉望岳絳霄逈出天
　門上飛瀑高懸日觀邊星斗垂垂臨絶巘
　蓬瀛渺渺隔蒼烟雙龍噴沫千巖動孤鶴
　凌風萬里騫我亦平生愛岳壑欲從此也
　學神仙○天上仙人自不群龍書裊裊太

　玄文秦皇臺上雨初霽漢帝壇西日未曛
　鬱鬱古松停鶴馭巖巖峭壁繡苔紋羽童
　兩兩垂青髻曉起山頭禮白雲○登岳肅
　容瞻岱岳直上最高峰倏忽雲千變蜿蜒
　山萬重秦碑金字刻漢檢紫泥封勝跡今
　銷歇巖花日日濃○遊竹林寺西天復此
　門山半一泉温雲壁時時動龍珠日日翻
　飛揚李白句傾倒孔融尊歸路夕陽好涼
　風吹廣原
李學詩(編脩平/度州人)登封壇燔柴想象明堂禮沉

　璧荒蕪日觀峯壇出白雲猶漢瑞亭盤翠
　蓋豈秦松謙冲曠見劉光武聽納何如唐
　太宗當宁聖明兼舜禹䕫龍自不獻東封
　○快活三人情輕便易世路重艱難不走
　巉巖路誰知快活三○大夫松四海蒼生
　憔悴盡五株松𣗳獨封官仁民愛物秦顛
　倒何怪當年共揭竿
楊維聰(狀元固/安人)登封臺封禪當年侈數君升
　中曾此事彌文金泥閟久明禋玉石檢棲
　餘清晝雲紫氣漫傳宫闕現白毫爭見老

　翁耘二儀高厚如何報遥望長安旦夕曛
王謳(主事)登岳開闢此巖秀形藏吾道尊冥
　中廻日月象外自乾坤愚谷通齊路靈光
　辯魯門浮生正漂泊擬欲叫天閽○天地
　還高下河山自鬱盤燔柴虞狩典沉壁漢
　封壇吐納風雲氣虛無殿閣寒斜陽下深
　澗翹首望長安○無字碑岱岳峰頭無字
　碑相傳人說是秦時東遊鳳輦空寥落野
　草野花春自悲
蔣瑜(御史)登岳夜到碧霞天芝房帶月眠聽

　經來白鶴燒藥起丹煙廣樂雲中度明星
　鍾外懸乘風欲飄舉三島會群仙
張鐸(御史蘇/州人)登岳曲坂縈廻翠蘚滋瓊宫貝
　宇碧參差長天斜倚峰紋坼寒日遥隨岳
　影移香火何年傳漢時風雲終古護秦碑
　却驚身在層霄上絶頂翻憐鴈度遲○望
　岳泰岳東來鎭古丘遥從雲際俯芳洲寒
　沙夕抱璇臺逈積雪春融碧樹浮悵望雲
　塵搔短髮凄涼物候動鄕愁銀宫玉宇參
　差見縹緲重登海上樓

邵經濟(知府仁/和人)登岳步□日觀峰峰頭日剛
　午睇彼東海東矯矯扶桑𣗳扶桑晞朝暾
　陽鳥濯靈羽乾極歘昕春離光奄員宇普
　照兹大觀恒矚匪珍睹虞淵一揚休子夜
　信探取藉穎餐明霞攬吟吸玄圃
劉淮御史登岳吾昔遊岱宗蹋雲四十里渤
　海入覽明日觀下界起步虛摩赤霄回首
　極西晷松下逢羽人僊顏欣彼美遺我千
　嵗苓食之可不死松古尚秦封風雨歷年
　紀金篋玉策存誰探得生齒登兹小天下

　因風憶行趾
廖道南(學士蒲/圻人)望岳岱宗高巃從群峰凌紫
　穹日觀影扶桑月嶂烟朦朧飛泉走其下
　宛然雙白龍上有玉女池銀河瀉長虹玉
　女散天花萬朵青芙蓉仙人王子喬絳節
　朝上宫遺我金檢書期我遥相從我欲從
　之游雲路險且重何當謝塵鞅晞髪咸池
　東○咸池有僊國乃在帝座旁紫虚縣玉
　牓絳闕輝琳瑯曲瓊掛綺䟽晻靄揺星潢
　祥烟裊叢林葳垂花𣗳香安期與韓衆雙

　騎丹鳳凰采采金光草和彼紫霞漿朝翔
　天門關夕息帝女桑俯視濁世士奔走駒
　隙光願言凌飛濤遨遊東海洋○咏日觀
　元化無停機陽明自周始纖纖殘月没炯
　烱曙星起宿霧沉江干朝霞覆壇畤羊脾
　徴東夷鶉首占内史乾象涵眞精人文煥
　新美扶英散葳蕤若華紛旖旎河伯乘玄
　鯨山祇駕蒼兕潭影驚蛟螭林光寵蘭芷
　車輪羡彤雯疊玦瞻黄珥豐蔀匪所宜離
　烜乃其理赤手扶羲輪丹心貫天紀願爲

　雙飛虬乘雲駕千里
王寵(吴郡人)登岱五嶽視侯秩無如東岱尊
　六龍開御道三峯插天門舉手蓬萊近盪
　胸齊魯吞安期煉玉處惟見五雲屯
陳鳳梧(都御史/廬陵人)登岳剛風吹上最高層寒氣
　稜稜骨亦清雲起半空方作雨天臨絶頂
　忽開晴松濤坐聽千巖響奎壁行看五夜
　明自信兹遊眞不偶飄飄雙袖羽輪輕
曾銑(都御史/揚州人)登岳石璧連雲紫翠重天工削
　出玉芙蓉泉流不斷工峰雪嶺道常懸萬

　丈虹岱岳有靈昌國祚臺臣何補願年豐
　登臨自覺塵襟脫九點齊烟一覽中
蔡經(尚書侯/官人)登岳石磴縈廻十八盤天風吹
　雪晝生寒蒼苔半蝕磨崖字碧草斜侵封
　禪壇日觀俯臨青海上蓮峰高逼白雲端
　危亭一覽河山壯便欲抽毫頌治安○五
　松亭嶺畔行宫御帳開翠華金輦此曾來
　五松自擬流恩澤二世誰知並草萊惟有
　白雲閑聚散秪留青嶂尚崔嵬雄圖索寞
　空惆悵古木鳴禽聲正哀

岳倫(主事宣/府人)登岳千盤泰山頂盤盤度流雲
　越觀逈吴會秦觀羅星文鐘聲散虚谷松
　栢留夕曛蓬萊近可望紫氣接氤氲
聶靜(給事中)登岳絶岳孤城外山行聽曉鐘
　空崖留漢碣古道列秦松石磴銀河轉瑶
　臺瑞靄重未湏愁落日猶上最高峰
周珫揚志學胡纘宗聯句(周給事中/應城人)泰山行
　臺一天涼雨四筵清(五華)庭樹山風動曉
　晴(石崖)泰岱千巖月欲上徂徠萬壑松初
　鳴(可泉)歌憐白苧花前嫋舞愛霓裳竹下

　輕(五華)長晝踈簾淹客坐紫簫玄鶴下瑶
　京(石崖)斜風細雨坐槐庭疊嶂層巒户
　不扃(可泉)花下壺觴催盡鼓燈前歌舞啓
　雲屏(五華)中丞天馬來西極司寇秋鵬起
　北溟(石崖)却羡金闔香案吏五雲瑣闥望
　中青(可泉)涼日清尊寫素心金風緑樹
　動高吟(石崖)踈簾縹緲過青烏古殿輝煌
　映碧岑(五華)當座秦峯晴靄靄隔溪漢栢
　鬱森森同袍不厭同㫖賞(可泉)萬里雲霄
　羡盍簪(五華)

胡經(少卿廬/陵人)登岳乾坤開此土東岱崢鴻濛
　已訝三台近眞堪四岳宗霽天雲漠漠旭
　日海融融萬象清塵想飄然一寄蹤
張兖(祭酒江/陰人)舍身崖舍身崖崖深萬丈眞禍
　階人間兒女痴且愚徃徃投葬生前骸父
　母提携豈不愛忍心割置三年懷白日羽
　翰既茫昧四方縁業空爾乖哀愚勒石方
　思道襲俗廻聰知有教民彝天理本自然
　胡不爲臣死忠子死孝○登日觀峰日觀
　臨雲表扶桑暾影初山川留勝迹感慨獨

　愁予玉笈秦王秘金箱漢武書百年封禪
　地功德欲何如
潘塤(都御史/淮安人)登岳蕩蕩資生德悠悠報本心
　風雲通肸蠁日月快登臨顥氣浮宸極靈
　氛下石林翩翩雙鶴駕飛上碧雲岑
潘珍婺源人南天門和陳石峰重門萬仞倚
　天開直上平虚亦快哉雲隔塵寰看不見
　出門一笑下天來
蕭璆(僉事江/西人)秦松鬱鬱崖上松愛護自神理
　虬軫駕天門翠蓋無暑雨揚志玄冥端那

　復羡金紫顧蒙大夫號千古負深恥
胡伸秦松五松矗矗凌霄漢千載猶蒙秦帝
　恩草木喜瞻龍馭過儒生翻自抱深冤
龍瑄(江東人)秦松二世空爲萬國圖咸陽宫
　闕已荒蕪當年駐蹕東封處惟見蒼髯五
　大夫
白世卿(僉事陜/西人)登岳著屐登高地詩人得共
　遊五更常見日三伏早生秋雨向山腰起
　泉當石眼流岳靈通變化萬里走神州
姚奎(太僕丞/常熟人)泰山雪後曉天紅日放高晴小

　坐山輿踏雪行凍樹裹花春有迹寒溪結
　玉水無聲煙銷絶頂群峰露風度虛嚴萬
　籟生老衲雲深知我過數聲清磬出松迎
　○五松歌黑龍潭中蛇母出霜鱗剥落腥
　雲濕毶毶長髯十兩針挺挺直骨三千尺
　神靈呵護元氣鍾驅霆戰雨揺蒼空堅剛
　節操振今古濫爵昔受秦王封波濤滿地
　陰風起萬籟颸颸成律吕材堪柱國苦弗
　試蕭然遺棄空山裹青青顔色無秋冬吞
　氷吐雪經磨礲工師一日如相逢終當獻

　入蓬萊宫○蒙恬大將扶蘇于萬里策勳
　封不與却將官爵授五松祖龍顛倒乃如
　此咸陽一火二世亡五松留得摩穹蒼眞
　宗六龍昔廵幸亦名御帳揚休光猗歟松
　兮遇知己傷哉處世多奇士負才抗節竟
　沉淪不及寒松反多矣我來幾度坐清影
　緑陰滿地蒼煙泠撫摩長顧發哀歌空山
　落日愁爽何
章忱(太僕丞/會稽人)登岳瞻彼岱岳尊屹屹奠九州
　空光碧天合倒景黄河流朋從肆登陟振

　珮凌清秋仰視九霄曠俯覽八極周宣尼
　有遺迹悵望心悠悠
張鵬(御史沁/陽人)登岳用杜甫韻斜陽俯崦嵫登
　臨日未了徘徊遍諸峯吟賞達昏曉仙巖
　訪芝童高舉逐飛鳥勝遊難再來紅顏非
　少小
周瑯登岳回薄千峯簇逶迤萬壑連靈圖褾
　地紀雄勝探封躔露浥三芝秀光凝八石
　鮮迎書悲宋事封樹憶秦年冒險探遺跡
　捫崖讀古鐫時巡方曠絶登禪幾相沿監

　俯飛虹落簾含倒景偏奇觀大無限便擬
　謁眞仙
鄭大同(太僕卿)登泰山五嶽此爲勝萬年靈
　足徴夢魂吾久到道岸聖先登齊魯空千
　里星辰僅一層皇朝崇大禮漢畤不湏稱
楊撫(知府餘/姚人)登泰山名山天下有得似岱宗
　無深谷函星斗中天啓畫圖幾廻千氣象
　一覽盡寰區追訪虞周事樵人笑我迂
梅守德(提學副使/宣城人)登岱嶽喬嶽平生勞夢想
　天門今日遂攀躋層巒逈出青霄上曲逕

　回看白日低雲氣東連蓬海外煙光西與
　太華齊却慚作賦非能事盡日淹留思欲
　迷○曉氣氤氲開洞府巖光噴薄出雲根
　參差紺宇臨丹壑紫翠煙蘿掛石門滄海
　波濤浮日月朝昏風雨别乾坤行行漸覺
　塵寰小五嶽應唯此獨尊○玉皇巓上倚
　危闌萬頃煙霞入壯觀仙樂似聞霓羽奏
　天風時拂斗牛寒九霄雲護秦壇古千載
　苔封漢碣殘嵗莫登臨多感慨不堪回首
　望長安

竇明(廉使)登岳登登泰岳山乾坤膪只尺杖
　履隨雲雷星斗礙冠幘一顧塵氛消清風
　生兩腋再顧心神舒川源滿肝膈更服堂
　倚空歇馬殿射碧穹穹南天門兀兀舍身
　石山輿下高樹皷吹導前戟昏黑抵絶巘
　神祠聳天脊光靈怖此心奚翅仰烜赫歆
　饗集萬方山海貯金帛一榻枕山阿松泉
　和絲革夜半東决眥海底訝日赤
許應元(副使錢/塘人)岱宗岱宗肅肅標東紀絶頂
　虚傳不死庭碑憶漢封三觀逈樹留秦岱

　五松青陽池日浴深能見陰洞雲流乍可
　聽此日風煙聊振裌休將峴首嘆沉冥○
　岱宗夫何如岧嶢出雲表登兹俯蒙繹吾
　欲觀魯道闕里窈且崇昔人已陣草尚想
　吴門喻今知天下小○同蔡行人登蒿里
　環翠亭沓騎青林駐登臺翠甸新雲山存
　吏隱詞藻待王人花日初停午蘭標欲麗
　春憐君竹溪興竟夕對清眞○重過泰山
　山城曾試吏十載更登危丘壑心期在年
　光髩髮哀物情聊對酒習性尚躭詩自是

　一贅叟支離侣昔時○泰山别諸門人朝
　出乾封門言涉泮河水朱陽麗初暉征雲
　一何駛顧瞻緬夙昔風景復相似魯山猶
　在望吾行自兹始
范瑟(編脩歷/城人)登岳雲河漠漠棲巖畔風影泠
　泠十八盤玉女泉飛山亦潤芙蓉峰絶暑
　猶寒百年塵世三春夢萬里乾坤一咲看
　暮倚石闌星斗近不知身在白雲端
馬驎(知州陜/西人)登岳崚嶒泰岳回天地此日登
　臨慷慨長萬壑風聲喧草木滿山雲氣濕

　衣裳秦封漢時形盤踞魯甸齊丘勢渺茫
　一逕漸通天上界欲從何處問青皇
黄省曾(吴/人)懷岱齊魯開東岱遥空青未休長
　安元帶眼吴會舊含眸去待山鷄報孤看
　海日流稷丘君若在吾得擁琴遊
蔡汝楠(侍郎德/清人)同許泰安登蒿里環翠亭蒿
　里亭元勝風花春載柔還陪仙吏躅得共
　白雲遊仗劍蓮華凈傳杯竹葉浮如何葛
　洪宅星座俯芝丘○泰山書院古栢影接
　馨香近聲揺户牖清空中白雲榦海上古

　龍精小憩依春翠高棲憶鳳鳴晩來雲稍
　起神動岳崢嶸
高誨(通判合/肥人)登岳翠削芙蓉萬朵開瑞烟繚
　繞護仙臺瑤池宴罷金虬去明月屏空紫
　鳳來雨霽歸雲棲樹杪夜深出日見蓬萊
　向時未到天門上九點齊州秪浪猜○踏
　碎芙蓉萬壑秋無端造物與心游斗聯西
　北天樞近海坼東南地軸浮涼影月窺雲
　外榻寒聲風滿鴈邊樓胸中塵土都消却
　一枕清泉不斷流○石梯萬折凌大表層

　疊峰巒青未了巉巖飛瀑半空落泠濺氷
　花結林杪南天回首眼界闊烟霧沉沉寰
　宇小興高漸覺風生腋岳頂廻旋看秦石
　俯凭日觀望蓬萊曉浴金烏海波赤舉頭
　西北神京在五色晴雲時靉靆青天可捫
　星可摘沉瀣淋漓濕東壁欽呼玉帝呈琅
　圩山高風露羅衣寒渺渺天空下笙鶴平
　收宇宙胸中寬桃花峪口路深邃怪石嶙
　峋懸若墜五松齧漢吐紫烟欲訪仙人在
　何處金泥玉襝埋秋草七十二編斷遺藁

　寒鴉啼上野棠枝涼月娟娟山石老
李炯然(郎中)舍身崖舍身崖下深難測每怪
　輕生世上人我亦有身偏自重舍時除是
　爲君親
成周(主事無/錫人)登岳崔巍泰岳首稱宗睥睨乾
　坤一顧空吞吐煙雲迷下界盪摩日月淬
　高峰秦碑無字名空在唐刻磨崖蘚自封
　逐客窮攀傷徃事不勝癯骨受剛風
周津御(史慈/谿人)明堂成周天下八百年東廵朝
　會明堂前遺址依然孟軻力到今登眺留

　眞傳
鄭芸(御史)登岳未了紅塵事聊辭白玉關披
　雲從月闕跨鶴下人間世味淡如水夢魂
　多在山留連憩龍峪何日再躋攀
湯紹恩登岳曉霽天門放遠暉岱靈有約幸
　無違山雲擁道迎仙盖海日開嵐上繡衣
　萬里輿圖妝泰畤九霄象緯拱神扉追思
　千古登封蹟暮靄荒臺掩翠微
傅鎭(御史)登泰山泰殿倚秋山高開紫翠間
　星軺迎日下仙掌躡雲攀巖立天低宇晴

　披曜照寰省方慚受簡恭代禮神還
李綸(僉事)登絶頂雨霽登臨興轉生群山數
　點發新青風迴華表揺空漢日擁瑶宫逼
　太冥輯瑞尚存虞舜澤傳燈獨有魯宣經
　乾坤俯仰知何際萬里浮槎一使星
王廷榦(行人涇/縣人)登岳泰岳逼中天登臨萬象
　懸臺觀滄海日殿拂紫微烟山水名誰並
　乾坤勝獨專岧嶢何可極搖筆白雲連○
　絶頂試登攀風烟縹緲間舜廵留社稷禹
　鑿舊河山月宇天門道芝房青海灣英靈

　窮八極此地隔塵寰
劉燾(尚書直隸滄/州人)二月登山阻雪過眼鶯花
　春未殘再隨驄馬步山磐雲浮碧殿爐烟
　細雪滿蒼崖樹色寒秦嶺應憐行路險漢
　宫疑似降仙難日觀峯上瞻東海空憶飛
　霞駕彩鸞
王汝孝(編修東/平人)登泰山仗曉步層峰吟眸望
　轉通懸崖啣日斷石磴拂雲礱齊魯千年
　秀乾坤一指中禪封昔此地登眺意無窮
郭鎏(洪洞人)登泰山峯巒壁立翠雲屯太極

　初分此嶽存鬱鬱古松蟠御帳層層石磴
　接天門山桃野杏花爭發曲澗方泉水正
　温秦漢登封遺徃蹟歸來天色欲黄昏
經彦寀(寺副全/州人)登岳岱宗積翠鬱岧嶢春日
　登臨上碧霄耳畔側聞天語近峰頭平對
　玉宸朝漫憐弄玉驂鸞鳳會見乘槎犯斗
　杓安得憑虚凌八極盡將民瘼達神堯
仲言永(知州寳/應人)登岳層巖高閣敞晴暉十載
　重臨夢不違玉女獻花開雪釀仙翁留訣
　進霞衣青霄此日瞻三象碧巘何年築一

　扉遊賞方殷烟月上風林遥送暮鐘微○
　玉皇閣危閣倚層霄山河入望遥天横關
　塞鴈日抱海門潮霧露開朱旆雲霞度碧
　簫自然幽賞契不用社僧招
林應麟(府同知/僊居人)遊石屋仙郎雅興好幽尋共
　訪仙閭入碧林繡壁忽開丹地穴靈泉疑
　泄洞天深上方雲磴空中轉下界烟花望
　裡陰媿我支離久漂泊始從塵世識初心
浦應麟(編脩無/錫人)遊岱嶽秀色千峰合靈源萬
　籟潺魯疆開曠野禹服奠高山星漢當頭

　近煙雲滿目班悠然小天下遺跡若爲攀
杜泰(進士長/清人)登岳寰海雄蟠獨此山金莖瑶
　草秘封壇崑崙西望烟雲渺滄海東連宇
　宙寬
谷繼宗(進士歷/城人)元日登泰山南麓試筆仙壇
　栢酒新誰於草莽識詞臣南山先祝千年
　壽北斗長瞻萬里春雪抱翠屏鷹自化雲
　坡丹壑鹿多馴王喬終作吹笙侣不敢乘
　鸞謁紫宸
劉爾牧(進士東/平人)登岳青帝眞源逈霞芬鬱律

　齊谷風吹海𣗳晴日扈山䨑金闕雲邊出
　玉繩象外低誰言坤極小禹貢盡雕題
陶欽臯(御吏彭/澤人)登泰山南州秀色結衡廬泰
　岳孤雄更不虛此日仙靈來劔珮中天樓
　觀下庭除青霞獨擁秦松嶂絳節雙懸玉
　帝居石室秪今迷徃路侍臣何地訪丹書
　○遥遙仙使伴村春處處天風灑石淙澗
　底㧾無黄犢飲峰頭長有白雲封誰憐詞
　客歌春樹慢聽山僧散午鐘飯對胡麻聊
　自餉轉來瑶草定相逄

袁袠(提學僉事/蘇州人)夢遊泰山歌我聞泰岱五嶽
　之所宗巍乎高哉拔起摩蒼穹天門日月
　相避隱勢壓九服何其雄扶桑碣石眇在
　下安論鳧繹連龜蒙宵夢憑陵騎六龍足
　躡列缺驅泠風捫參歷井上日觀飄飄直
　謁元君宫白榆赤桂夾御道中有顏如桃
　花膚瑩玉雪緑髮皓齒十五雙金童手持
　靈訣授我讀科斗奇字殊難通凡胎俗骨
　不可換覺來相失滄溟東朝逄海上青烏
　使邀我遠遊登岱宗開緘長跪讀數過星

　文雲篆恍與夢寐同尚平婚嫁未畢累長
　卿卧病還書空何當白日生羽翼飛上泰
　岱絶頂第一之高峰
查秉直(即中海/寧人)夏月雨霽登岱宋明過雨靜
　嵐氛嶽色霏微共夕曛倚杖坐看林下潤
　披衣猶指洞中雲獅峯瀑布當空瀉龍峪
　泉聲夾岸聞謾說新晴供晩眺九農應是
　盡欣欣
唐禹(按察使/海寧人)登岱玉檢藏丹室瑶對插上方
　攀崖入龍峪穿徑繞羊腸石險形疑墜泉

　流勢欲翔采明登日觀彷彿見扶桑
徐紳(御史建/德人)登泰山曾聞天上玉皇宫絳節
　星壇向此逄半夜日光揺海色四時香霧
　捲天風金函玉檢通群帝五嶽三山第一
　峰回首下方城郭在不知雲壑幾重重
吴遵(御史海/寧人)登岳泰嶽崚嶒倚碧霄陰崖白
　晝自風濤西懸鳥道天門迥東指扶桑日
　觀高秦𣗳尚依清蹕路漢壇虚拱玉宸朝
　長安此去應千里北斗城深睇望勞
吴伯朋(尚書義/烏人)登岳泰岳由來一洞天振衣

　清曉上危巔千年齊魯登臨外萬里江河
　咫尺間漢畤秦封餘蔓草蒼松翠栢自雲
　烟凌空頓有飛揚意漫酌流霞唤謫仙○
　又次吴初泉韻蓬玄峭壁插丹霄龍口飛
　泉噴白濤天入扶桑滄海闊地臨汶濟碧
　霞高纔登越觀思鄉國又戀長安望　帝
　朝滿眼乾坤俱甲馬不堪南北正疲勞○
　絶巘渾疑在絳霄潺潺流水帶松濤千巖
　雨過天光凈三觀風寒日色高讀盡碑崖
　憐異代書無封禪感　清朝春山啼鳥斜

　陽外歸路崎嶇未覺勞
方正脩(主事昌/城人)登岳岳麓俯凝眺幻宇盡塵
　埃因憶羨門子層霄瞰九垓○陶侃夢八
　翼側身飛雲門碧霞差亦近稽首問天孫
　○日月懸雙彈乾坤一大荒最高峰頂上
　端拱王於皇
沈應龍(都御史/烏程人)登泰山五嶽岱稱宗雄峙齊
　魯界屹然障東維中原地氣會殊方傾仰
　止有懷竟茫昧秉鉞酬夙期廵歷振行旆
　明禋陟危巔精神原夙戒有禱應即隨神

　功信廣大亢暵降時雨彤雲布靄靄河淤
　餉道湮甘泉發清瀨祗承　天子命寔惟
　神攸賴禮成撫清景六合眞可隘山空絶
　塵囂悠然聞天籟飛僊招我遊乘鸞忽長
　邁授我叅玄訣飱霞吸沆瀣日觀俯滄瀛
　紅光吐輸蓋吴越望中迷黄河曲如帶臨
　風拾瑶芝坐石吟松檜秦封與漢時殘碑
　荒草外弔古復憂時撫膺增感慨北虜猶
　陸梁倭夷又顛沛稽首問崧靈何如獲康
　泰

曾鈞(都御史/鍾陵人)泰山紀遊名山東峙獨崔嵬千
　丈靈光接上台金削芙蓉迎日出玉爲樓
　閣倚天開鑪煙風暖浮秦樹石檢年深鎻
　漢臺一覽乾坤空萬刼落霞飛彩入吟杯
雍焯(御史臨/兆人)登泰山千里齊城仰岱宗青山
　盤礴秀穹崇峰高日觀瞰滄海岳擅天齊
　亘域中百代登封傳盛事萬方香火載玄
　功清朝一覽靈巖上雲凈風消曠宇空○
　從來聞說此山高一上崔嵬眼界豪龍峪
　顧瞻出萬仞天門咫尺摩層霄升中有表

　傳秦漢柴望無人頌姒陶覽𨀉諸峰睇空
　廓雲霞茫渺海天遥
何廷鈺(御史邵/武人)登岳萬仞驚看絶巘高一人
　登此百人勞宿願已疇民力竭賞心嬴得
　一揮豪○探奇此地步丹梯酌罷閃看處
　處題獨憶宣尼登眺後無言悟教古今誰
馬三才(御史仁/和人)登岳層巒萬仞開新霽乘暇
　登臨逸興徧山出雲重飛鳥外林深春盡
　落花前天門迢遞丹霄路海日蒼茫碧樹
　煙十二齊疆門處覓麥苗盈隴水盈川○

　覽勝春遊萬城來僊宫縹緲入雲隈秦松
　披拂仍餘蔭漢帝登封空故臺石壁有輝
　騷客賦岱宗無補使臣才丹宸白髮頻回
　首惆悵峰頭各一廻○玉女池玉女何年
　去名猶在水濱雲疑盡眉客月似洗粧人
　風外聽鸞珮天邊憶鳳輪不逄仙子降空
　拂鏡中塵
段顧言(御史/燕人)續夢登登十八盤忽訝空中行
　輪雲今日跡魂夢昔年情松拱一天翠草
　生萬壑青(此聯乃庚子/夢中句也)山靈不我葉應許

　定斯盟
姜良翰(叅政金/華人)遊泰嶽篇泰嶽突屼中天起
　盤礴神州數千里鳥道聯綿六六灣龍楼
　偃卷三千址隱隱隆隆宿霧中錦屏飛瀑
　編羅綺絶壁高攀白玉榆懸崖俯瞰青螺
　齒更有奇觀日觀東扶桑縹渺烟波通晴
　霞蕩漾赤碼碯曉日震耀青芙蓉蓬壼點
　點逼瑶席溟渤僅擬浮柸筒凌空不覺星
　辰遠直跨罔象追鴻濛忽然驚雷起山麓
　電走星馳振林谷湏臾日没宇宙傾萬頃

　風濤鬼神哭雲迷路險不可登一步一廻
　愁折軸泰嶽何岧嶢亭亭阻且遥秦皇宫
　闕烟雲逈漢武旌旗草木彫英雄一去豪
　華盡殘碑斷簡空寥寥我來近自崑崙北
　欲向三山訪南極無端失脚墜皇州欲歸
　不歸長太息亦有青城累石居胡麻飯泠
　丹鑪熄南郡苔荒諸葛廬東山草蔓安公
　閾青壁瀉銀河山深長薛蘿偶從征旆登
　天闕瓊仙玉女許經過未能擺脫歸猿鎖
　且隨舞袖歌春和山河大地終然幻世事

　悠悠何計了行植芝田十萬畦應湏不負
　商山老
查秉彝(順天府尹/海寧人)登岱巖巖高插紫冥開青
　帝星辰入望迴芳躅獨標宣聖楔瑶函空
　秘漢封臺天連北極千山拱雲擁黄河一
　線來最是生平葵藿志夜深日觀倚徘徊
孟洋(大理寺卿/信陽人)九日登泰山泰嶽風高不可
　當登臨况復是重陽杯傾下映滄溟色帽
　仄平依北斗傍魯甸風雲流野日薊門鴻
　鴈入煙霜雄圖盛節俱陳跡城郭蕭蕭自

　八荒
羅洪先(狀元吉/水人)贈中丞朱鎮山巡撫山東青
　春瓊樹麗彤庭玉斧登臺髩未星日近泰
　山多曉色風行東海少塵冥得年不用移
　齊粟考牧還聞頌魯䮐鎮撫正資清凈理
　片言肯向蓋公聽
徐文通(叅議永/康人)岱宗紫氣騰空護漢都山川
　杳藹入看無乾坤忽合東溟注日月還臨
　北極扶秋色歸鴻淹客鬢清樽過雨封蓬
　壼凭高莫問前朝事帝子不回空大夫

王世貞(侍郎吴/郡人)登岱紺宇虚無岱色邊岧嶢
　飛磴界蒼烟峰廻嶂壑紛相拱石坼松蘿
　裊自懸過雨雙龍爭玉峽擘雲孤鷲拄青
　天平生故有峥嶸意識爾應從太始前○
　翹首精神欲奮揚幾從開闔見陰陽千崖
　忽敞中原日六月長飛使者霜在昔鈞天
　青帝坐即今封地白雲鄉還應五嶽都游
　徧乞取安期火棗嘗○奔崖瀑落擁晴雷
　策石驅龍輦道開匹練天縈吴觀出金泥
　日射漢封回河流挾雨俄千帶海色摇空

　僅一杯莫向封壇論王氣祗應塵世有仙
　才○尚憶秦松帝蹕留至今風雨未全收
　天門倒瀉銀河水日觀翻懸碧海流欲轉
　千盤迷積氣誰從九點辯齊州人間處處
　襄城轍矯首蒼茫逈自愁○幞衣吾欲卧
　天門中夜憑欄起自論半割乾坤懸對抱
　低垂星斗亂堪捫狂呼六博仙人箸渴問
　三漿玉女盆爲道崑崙更奇絶還從慱望
　訪河源○壁立芙蓉萬古看削成松檜隱
　高盤中峰翠壓徂徠色絶頂青收碣石寒

　梁甫吟成還自和茂陵書就欲誰千依徵
　倘有吴閶在欲向秋風問羽翰
李嵩(副使歸/德人)叨從登岱使者東登太乙壇雲
　從靄靄漢衣冠九霄風動豺狐遠六月霜
　飛草樹寒日觀俯看人世隘天門北望
　帝廷寬省方獨有匡時畧准擬　皇圖與
　泰安
王遴(尚書北/平人)玉皇頂每嘆苦塵喧無由脫塵
　網絶頂遂攀躋始知天地廣○日觀峰盪
　漾湧金烏岧嶢破幽壤願將五夜觀天下

　同瞻仰○漢封臺岱宗自古今武帝空赫
　赫鸞輿西入關苔蘚臺中碧○玉女池生
　托黄帝室道匹昊天妹靈泉瀉方池恍忽
　鳴玉珮○秦斷碣霸業如流水雄圖似去
　雲誰知煨燼後淪落復斯文○仙人橋絶
　澗架危橋不見仙人度海上幾時廻空使
　昔人慕○捨身崖開闢始天地人生孰不
　死所惜不在身崖下多豺螘○白雲洞造
　化鍾靈竅兹洞深幾許不見青鸞回但見
　白雲去○十八盤少負青雲想今上青雲

　梯一入天門裏回首青雲低○五大夫松
　帝子去不還大夫空自立日暮北風吹時
　向沙丘泣
李攀龍(按察使/歷城人)懷泰山域内名山有岱宗側
　身東望一相從河流曉挂天門樹海色秋
　高日觀峰金篋何人探漢策白雲千載護
　秦封向來信宿藤蘿外秋底西風萬壑鍾
　○贈殷太史正甫登太山明堂天子昔登
　壇御道風流擁漢官海色逈臨三觀動春
　陰不散五松寒白雲忽向封中出玉牒誰

　從篋裏看此日滿朝來禪草相如早晩入
　長安○上宫春色自何年阿閣神房幾洞
　天囊裏定携三秀草懷中曾擬四愁篇射
　牛漢蹟今猶在繫馬吴門似杳然七十二
　家論祀典還朝可奏聖人前○和魏使君
　扶侍游太山中天訣蕩敞天門上帝樓臺
　拱帝孫五馬並臨吴觀重諸峯獨讓丈人
　尊秦松忽借蒼顔駐海日遥銜紫氣屯可
　道黄河看似帶須知西北是崑崙
李先芳(少卿濮/州人)岱宗十八盤高擁帝都徂徠

　梁甫衆爭扶神女來遊明月嶂仙人對慱
　泰山隅天雞唤日浮三島海鶴巢松遍五
　株欲草相如封禪䟽漢家壇觀久荒蕪○
　岱宗絶頂玉皇祠雲起天門杖屨遲漢時
　秦封行處是石閭瑶草至今疑日銜三觀
　金銀闕天瀉眀河玉女池曉向虚空探海
　嶼扶桑眞見水中移
王紹元(御史金/溪人)登岱岳蕊宫珠闕鬱嵯峨門
　倚青天掛碧蘿鎻斷半山環日月望窮千
　里帶江河秦壇王氣崇幽渺漢緯金書射

　太和　昭代聖王皆舜禹喜無封事入山
　阿
孫應奎(左布政/餘姚人)修岱廟視工拾級登登上泰
　岑萬峯羅地白雲深調琴澗落天河水積
　翠臺分月樹陰薄海縱觀同物興中台成
　位兩間心更賓日馭開長夜獨倚高明望
　孔林
魏良貴(按察使/新建人)告岱即事杖策高尋玉女峯
　披雲始見碧霞宫山含雨意嵐光動日射
　天門紫氣重絶壁虚疑存漢蹟斷碑何處

　覓秦封憑高舉手運六合宣父遺踪在眼
　中
楊宗氣(按察使/陜西人)登泰嶽巍巍泰嶽鎮齊東此
　日登臨天地空西盡函關雲嶺直東來海
　渤曉霞紅秦碑虚無凌霄上魯殿參差在
　眼中時有幽人騎白鹿乘風便欲駕青驄
裴紳(提學副使/蒲州人)登泰嶽三十六盤何嶮巇曉
　來登眺自忘疲眼看山頂疑無路身在雲
　端不自知嬴氏五松寧故物唐人千仞有
　磨碑古今興廢只常事金簡上函亦太奇

王教(副使華/亭人)登泰山泰山之高何奇哉三十
　六盤路縈廻金烏半夜海底浴碧桃千樹
　池邊栽秦松漢栢供御帳金簡玉笈餘經
　臺瓣香春仲肅拜禮和風晴日天門開
牟朝宗(副使賓/州人)登泰山岱宗奇峭倚天東册
　府封題禮數崇齊魯地偏形獨勝古今時
　異仰皆同荒臺人指泰皇碣幽壑松蟠宋
　帝宫幾欲尋源渾未識凭高萬里御長風
查秉鉞(評事海/寧人)謁岱泰嶽嚴巖夙有名獨看
　今日祐神京□流漕濟時聯艪領袖云亭

　近作帡霖雨崇朝覃　帝澤扶桑曉日溥
　天明誰將兩腋成雙翅飛上峯頭入太清
愈憲(叅議無/錫人)泰山頂上作逈絶使人懼古今
　稱岱宗溝塗分汶水丘□俯群峯晴蓋時
　沾雨風雲屢盪胷乾坤歸壯麗臺殿入舂
　容指顧青齊小廻看鄒魯重荒碑秦代蹟
　廢畤漢人蹤仰止詶初服登臨逼晚鍾幸
　逄　恭己日無復議東封
趙勳(僉事番/禺人)登日觀月明道士靈巖來夜半
　重登封禪臺銀漢中天看斗北金波浮影

　報暘回火山年見焚東海曦馭俄驚耀上
　台萬里未光呈瑞氣赤霞紅漲望中開
曹金(侍郎祥/符人)登岱雨後朝暉靜嶽壇百年臨
　眺屬春殘初經帝帳方壼曉漸入天門宇
　宙寬雙引管簫通玉闕徧尋封禪倚雲磐
　瑶臺古寺清尊晩看竹吟風興未闌○霜
　節凌煙坐翠微備然□與世相違數聲清
　磬飄何處幾片閑雲照客衣玉女池連春
　草動僊人鶴傍彩霞飛叠巒惟許山僧住
　一任鶯花對落暉

頃守禮(知府奉/化人)登嶽簾洞更衣入紫霄風吹
　御帳起松濤羊腸鴉背盤盤曲龍口天門
　節節高過化樓前懷徃哲登封臺上慨先
　朝何當抛却塵寰慮乘興重來不憚勞
朱應奎(知府丹/徒人)登泰山我昔曾過泰岳前未
　暇登眺即言還豈獨山靈笑我俗勝事泪
　孤亦悵然今日重來須縱目攬衣直上山
　之巔不妨舉手近天日但教穩步渡雲烟
　天仙地逈碧霞繞日觀臺高紫氣聯隱隱
　尤可辨風嶺茫茫何處覔桑田身跡恍如

　塵世外光景疑爲混沌先更欲憑虚何所
　徃人生即此是登仙
陳中(知府沔/陽人)遊泰山宿碧霞宫公館遊覽乘
　閒過岱宗躋攀曲蹬幾千重未從絶頂躭
　清興已聽群山度晩鍾寒夜暫將丹竈訪
　洞門詎許白雲封悠然借宿石床月肯數
　華暘第二峰
劉璽(按察使/唐縣人)岱嶽登望嘗聞東嶽峻今上最
　高峰吴楚蒼茫外燕齊指顧中罡風時振
　袂灝氣忽横空不道塵寰逈翻疑僊界通

王貴(運同知/清江人)登泰山繩牽布裹筆輿輕險絶
　能消半日程漢栢秦松空徃跡孔登孟語
　此經行沿厓忍見逃亡屋躡蹬慚聞怨懟
　聲惟有七十二泉在顧言常潤汲　王明
吕顒(登州知府陜/西寧州人)遥叅亭(舊名草叅老親叅/政分守時改云)
　叅亭人共挹易草以遥名豈爲投香紀還
　肅謁禮誠碧簷春日麗金楝曉雲輕瞻拜
　縁分牧臨風重感情○祖殿暫憩趨庭憶
　徃日登覽廿年前宿雨青岩媚光風白鳥
　翩橋危雲共度壁逈日相聯羽蓋聊爲問

　赤城列廣仙
曹大同(署丞通/州人)登岱嶽宗嶽磴盤高造天翻
　從下界見雲煙登封漢蹕餘風景表記秦
　碑空嵗年絳節香飄龍虎馭玄壇寒切斗
　牛纏微茫八表浮元氣較似身遊太古前
周怡(司業宛/陵人)登泰山絶頂山頭上下界殊分
　大地瓊瑶雲浪文崖壁蒼苔古蝌蚪松蘿
　紫氣日氤氲九州星埜盡雙日萬里封疆
　只片雲到此方知天地大超然身在列仙
　群

桑紹良(經魁濮/州人)登泰岱岳曾聞天與齊振衣
　今始遂攀躋白雲護洞龍初蟄黄葉圍山
　鳥正啼玄女宫深連别嶼玉皇祠迥接層
　梯正慚落魄淹塵𡏖石室清幽欲暫栖
　乘風直上絶高巔回首層霄四望懸密樹
　霜中凋欲盡群山天際斷仍連半生勝覽
　元非偶萬仞平臨儼若僊舉目虚驚紅日
　近長安猶在暮雲邊
蘇本(前府經歷/濮州人)登泰岱岳嶙峋插太空摳衣
　柱杖入雲中正松樹老龍鱗古三觀峰高

　鳥道通勢逼星垣傾宇宙青分齊魯夫龜
　蒙只縁捧日丹霄上早望扶桑碧海東
桑正衍(舉人濮/州人)登泰攀雲上石盤澗壑聳可
　觀漢字經沉水秦松帝拜官海光籠曉日
　嵐色護層巒隨意凭虚眺乾坤眇一凡
蘇濂(鞏昌府近/判濮州人)登泰山二首嶙峋岱嶽邇蘧
　廬紫翠芙蓉削太虚秦漢侈心餘時壘青
　徐平野到階除勺水扶桑明子夜五雲絶
　頂見宸居探囊但有遊觀賦吮筆曾無封
　禪書

　山梯斜日俯高舂石澗春泉響碧淙廵狩
　翠華松自拱明禋遺跡玉常封掃雲客坐
　前峯月冒雨僧歸下界鍾遊子澿期今稍
　適飛仙環珮倘相逢
殷盤(中秘濟/南人)日觀峯東望扶桑國茫茫海水
　沄波濤摇紫氣島嶼亂紅雲河漢星猶燦
　乾坤晝已分大觀天書處碣石獨爲群
徐琳(運同華/亭人)登岱崎嶇登岱岳長嘯思悠悠
　帶與河流細杯同海色浮爐烟秦𣗳裊石
　檢漢臺秋那得塵縁盡常隨曰鹿遊

朱明時(華亭/人)登岱岱嶽登臨第一峯山靈秀
　出紫芙容古碑猶有秦皇跡御輦曾來漢
　帝蹤屈曲天門晴霧靄崔嵬日觀端烟濃
　自祈□得相如技敢謂才堪草禪封



















