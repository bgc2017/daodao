










岱史第十四卷災祥志
叙曰曷志乎災祥也謂泰山氣化攸先其災
祥關係天下國家尤大也徃昔灾祥見於泰
山者如大石立起而漢宣踐祚祥雲成闕而
光武中興其祥之最著者乎𪃘鳥焚巢而飛
燕滅漢雄雉犯蹕而武氏曷唐其災之最著
者乎若論夫灾祥之實孰有如宋嘉祐間泰
山上瑞麥圖五本我朝嘉靖間泰山瑞麥
一本五穗則其祥可以養生他如御帳流洪
死於溺者三百餘户碧霞宫啓閉死於踐蹋

者頃刻六七十人則其災至於戕生是又不
啻機授朕兆所號爲灾祥而已夫災祥示人
豈不昭昭然祥以符德或以導侈災以告譴
或以玉成天意詎有常哉惟履祥而益勉故
享有佳禎遇災而知脩故妖不勝德斯義也
豈特聖君賢相所宜講求即膺命擔一爵
者罔不有挽回氣化之責毋以災祥爲漫然
無足省云
漢昭帝元鳳三年春正月泰山大石起立高
丈五尺有白鳥數千集其旁僵柳復起生

蟲食柳葉成紋曰公孫病已立符節令眭
弘以爲石陰類下民象當有庶人爲天子
者坐妖言伏誅其後宣帝起民間
成帝河平元年泰山桑谷有𪃘焚其巢郡
人孫通等聞山中群鳥𪃘鵲聲徃視見巢
難盡墮地中有三𪃘鷇燒死𣗳大四圍巢
去地五丈五尺易曰鳥焚其巢旅人先咲
後號咷京房易傳曰人主暴虐鳥焚其巢
其後趙飛燕姊妹專寵後宫有子者殺之
並殺其母帝崩后坐誅此焚巢殺子後號

咷之應也一曰王莽貪虐而任社稷之重
卒成易姓之禍云
光武皇帝建武元年泰山雲氣成宫闕
章帝元和二年二月辛未幸泰山黄鵠三
十經祠壇上東北過于齋宫翶翔升降
𣈆武帝泰始四年七月泰山崩墜三里京房
易傳曰自上下者爲崩泰山之石巔而下
厥應聖人受命人君虜是後懷愍二帝俱
辱虜庭淪胥於北元帝中興於南此其應
也

元帝太康二年六月泰山大水蕩析三百
餘家溺死六千餘人時平吴後王濬爲元
功而詆勑妄加荀賈爲無謀而並蒙重賞
妝吴姬五千納之後宫此其應也
成帝咸康八年趙石虎建武八年有石燃
于泰山八日而滅
宋孝武帝大明元年七月白雀見泰山
東魏宣武帝景明三年八月辛巳泰山崩湧
水十七處武定六年四月泰山甘露降
後齊天統初泰山封禪壇玉璧自出夫岱山

王者易姓告代之所玉璧所用之幣而自
出將有異姓王者用幣之象其後齊亡地
入于周及高祖受周禪天下一統焚柴泰
山告祠之應也
隋文帝開皇十四年將祀泰山令使者致神
像于祠未至數里野火欻起燒像時帝信
讒猜忌滕王瓉失志而死功臣多被夷滅
其後太子勇被戮
唐高宗永徽二年七月泰山大水十三年
十月戊子雄雉馴飛泰山齋宫内夫封

禪所以告成功祀事無重於此者而野鳥
馴飛不忌禁衛不祥
宋眞宗大中祥符元年五月泰山醴泉出丁
丑王母池水變紅紫色按史乾封縣民王
用田中有童兒掊土得青錢數十爭取之
錢墜石罅因發石湧泉二十四眼味極甘
美又枯石河有湧泉二十五眼一眼出層
阜之上經宿勢浸盛引數派雙魚躍其中
有果實流出似李差小味甚甘制置使王
欽若貯水以獻六月庚戌賜百官詔建亭

賜額曰靈液六月王欽若至乾封上言泰
山醴泉出天書見有靈芝三萬八千二百
五十本(夫醴泉芝草固理之所有乃若天書之降吾誰欺欺天乎)十
二月泰山玉女白龍王母池醴泉出丁酉
賜輔臣新醴泉六年十月泰山興工有
鳥狀烏嘴趾皆赤役夫稍憩即飛鳴作起
之聲衆工見其來畚鍤爭進將晡而去日
以爲常目爲催工鳥
仁宗嘉祐三年七月泰山上瑞麥圖凢五
本

元世宗至元九年九月泰山淫雨河水溢圮
田廬害稼
成宗元貞元年六月泰山大水
武宗至大元年九月泰山大水
仁宗延祐元年三月泰山霜雪三日
文宗天曆元年泰山大水
順帝元統元年泰山淫雨河水溢大饑
至正六年春二月泰山奉符縣大饑地震
七日他縣亦然
皇明成化二十一年春二月三月泰山屢震

遣官祭之
正德十六年春三月岱廟東廊火
嘉靖八年泰山蝗九年十年如之十六
年六月泰山水漂溺數百人十一月州城
火延燒數十家二十一年泰山蝗不爲灾
二十二年泰山夏再稔麥粟有一本三
穗至五穗者知州馬逄伯獻于朝二十
九年十二月岱廟火天殿門廊俱焚古𣗳
碑刻亦多毁者三十年六月泰山大水
御帳衝壤人多溺死三十二年泰山大

饑民相刧奪行旅不通三十三年春泰
山大饑餓莩枕籍貧民多取其肉食之
萬曆十四年十月十八日泰山碧霞宫四
方來焚禱者互相踐蹋死六十一人今廵
撫都御史李委濟南府通判桑東陽徃
經理收葬















