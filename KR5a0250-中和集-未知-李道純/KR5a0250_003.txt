







<md:KR5a0250_HFL_002-017b><md:KR5a0250_HFL_003-001a>問答語錄
潔菴瓊蟾子程安道問三教一貫之道
瑩蟾子宴坐蟾窟是夜寒光清氣眞潔可掏門人瓊蟾子猛思
生死事大神仙不可不敬慕功行不可不專修稽首拜問曰弟
子嘗聞自古上聖高眞厯代仙師皆因修眞而成道必以鉛汞
爲金丹之根蒂不知鉛汞是何物<md:KR5a0250_HFL_003-001b>師曰夫鉛汞者天地之始萬
物之母金丹之本也非凡鉛黑錫水銀朱砂奈何謬者不知眞
玄私意揣度惑壞後學徒費歲時擔閣一生深可憐憫若不遇
眞師點化皆妄爲矣紫陽眞人曰饒君聰慧過顔閔不遇眞師
莫强猜正謂此也我今爲汝指出眞鉛眞汞身心是也聖師云

身心兩箇字是藥也是火也又云要知産藥川源處只在西南
是本鄉西南者坤也坤屬身身中之精乃陰中之陽也如乾中
一爻入坤而成坎外陰內陽外柔內剛<md:KR5a0250_HFL_003-002a>外坤內乾坎水之中有
乾金故强名曰水中金也夫汞者心中之氣也陽中之陰如坤
中一爻入乾而成離外陽內陰外剛內柔外乾內坤離火之中
有坤土故强名曰砂中汞也精氣感合之妙故强名立象以鉛
汞喻之使學者知有體用耳以此推之無出身心兩字身心合
一之後鉛汞皆無也
問如何是抽添曰身不動氣定謂之抽心不動神定謂之添身
心不動神凝氣結謂之還元所以取坎中之陽補離中之陰而

成乾謂<md:KR5a0250_HFL_003-002b>抽鉛添汞也
問如何是烹鍊曰身心欲合未合之際若有一毫相撓便以剛
决之心敵之爲武鍊也身心旣合精氣旣交之後以柔和之心
守之爲文烹也此理無他只是降伏身心便是烹鉛鍊汞也忘
情養性虛心養神萬縁頓息百慮俱澄身心不動神凝氣結是
謂丹基喻曰聖胎也以上異名只是以性攝情而已性寂情冥
照見本來抱本還虛歸根復命謂之丹成也喻曰脫胎<md:KR5a0250_HFL_003-003a>
問諸丹經云用工之妙要在玄關不知玄關正在何處曰玄關
者至玄至妙之機關也甯有定位着在身上卽不是離了此身
向外尋求亦不是泥於身則着於形泥於外則着於物夫玄關

者只於四大五行不着處是也余今設一譬喻令汝易於曉會
且如傀儡手足舉動百般舞蹈在乎線上關捩實由主人使之
傀儡比得人之四大一身線比得玄關抽牽底主人比得本來
眞性傀儡無線則不能動人無玄關亦不能運動汝但於二六
時中<md:KR5a0250_HFL_003-003b>行住坐卧着工夫向內求之語默視聽是箇甚麽若身心
靜定方寸湛然眞機妙應處自然見之也易繫云寂然不動卽
玄關之體也感而遂通卽玄關之用也自見得玄關一得求得
藥物火候三元八卦皆在其中矣時人若以有形着落處爲玄
關者縱勤功苦志事終不成欲直指出來恐汝信不及亦不得
用須是自見始得譬如儒家先天之學亦要默而識之孟子云

浩然之氣塞乎天地之間曰難言也且難言之妙非玄關乎且
如釋氏不<md:KR5a0250_HFL_003-004a>立文字教外別傳使人神領意會謂之不傳之妙能
知此理者則能一徹萬融也
問或謂崇釋與修道可以斷生死出輪迴學儒可盡人倫不能
了生死豈非三教異同乎曰達理者奚患生死耶且如窮理盡
性以至於命原始返終知周萬物則知生死之說所以性命之
學實儒家正傳窮得理徹了然自知豈可不能斷生死輪迴乎
且如羲皇初畫易之時體天設教以道化人未嘗有三教之分
故曰皇天無二道聖人無兩心當來初畫<md:KR5a0250_HFL_003-004b>一者象太極也有一
便有二象兩儀也一者陽也一者陰也一陰一陽之謂道仰則

觀於天上畫一畫以象天俯則察於地下畫一畫以象地中畫
一畫以象人故三畫以成乾三象三才也兩乾斷而成坤三象
六合也故曰立天之道曰陰與陽立地之道曰柔與剛立人之
道曰仁與義兼三才而兩之故六畫而成坤以一身言之立天
之道曰陰與陽心之神氣也立地之道曰柔與剛身之形體也
立人之道曰仁與義意之情性也心身意象乾<md:KR5a0250_HFL_003-005a>三才也神氣性
情形體象坤之六合也易曰遠取諸物近取諸身此之謂也
問繫辭云六畫而成卦先生云六畫而成坤者何也曰汝未知
之若謂六畫而成卦者文王重卦也文王未重卦之前豈可謂
無三才六合乎先賢云立天之道曰陰與陽天之乾坤也立地

之道曰柔與剛地之乾坤也立人之道曰仁與義人之乾坤也
以此推之乾坤兩卦三才六合備矣又豈以重卦言之哉所謂
六畫而成卦者重卦之後名爲後天卦也<md:KR5a0250_HFL_003-005b>
問若謂未重卦之前三才六合備矣而繫辭云以制器者尚其
象未必因器而設象因象而制器乎曰因象而制器
問三皇以下聖人制器皆以重卦言之若謂因象制器文王未
重易之前豈有重卦之名乎曰非也前賢云須信畫前元有易
所以文王未重卦之前六十四卦俱備
問卦若不重六十四卦從何而得曰變卦所生也一卦變八卦
八卦變六十四卦且如乾卦三爻上兩爻少陽下一爻老陽支

出巽卦<md:KR5a0250_HFL_003-006a>來陽變爲陰乾之巽天風姤也舉此一卦諸卦皆然
問卦不重而有六十四卦文王如何又重之曰卦不重而變六
十四卦乃羲皇心法道統正傳誘萬世之下學者同入聖門重
卦而生六十四卦者乃文王周孔立民極正人倫使世人趨吉
避凶立萬世君臣父子之綱耳故性命之學不敢輕明於言亦
不忍隱斯道孔子微露於繋辭濓溪發明於太極通書也蓋欲
來者熟咀之而自得之此學不泯其傳矣<md:KR5a0250_HFL_003-006b>
問一陰一陽之謂道如何說曰陰陽者乾坤也乾坤出於太極
太極判而兩儀立焉兩儀天地也不言天地而言乾坤者貴其
用不貴其體也或曰乾陽也坤陰也如何又云天地曰天地卽

乾坤也乾坤卽陰陽也陰陽一太極也太極本無極也以太極
言之則曰天地以易言之則曰乾坤以道言之則曰陰陽若以
人身言之天地形體也乾坤性情也陰陽神氣也以法象言之
天龍地虎也乾馬坤牛也陽烏陰兔也以金丹言之天鼎地爐
也乾<md:KR5a0250_HFL_003-007a>金坤土也陰汞陽鉛也散而言之種種異名合而言之一
陰一陽也修仙之人鍊鉛汞而成丹者卽身心合而還其本初
陰陽合而復歸太極也
問三五一是何也曰三元五行也東三南二是一箇五北一西
四是兩箇五中土是三箇五是謂三五也以人身言之性三神
二是一箇五情四精一是兩箇五意五是三箇五也三五合一

則歸太極身心意合一則成聖胎也紫陽眞人云三五一都三
箇字(三元五行一氣是也)<md:KR5a0250_HFL_003-007b>古今明者實然稀(世鮮知之)東三南二同成五(東三性也
南二神也)北一西四方共之(北一精也西四情也)戊己還從生數五(土數五意也)三
家相見結嬰兒(三家者身心意也嬰兒者三五合一而成用也)嬰兒是一含眞氣(嬰兒是眞
一之異名太一含眞也)十月胎圓入聖基(工夫十月脫出凡胎超凡入聖也)以此求之金
丹之道實入聖基也
問繫辭云天地設位易行乎中如何曰天地設位人生於中是
謂三才故人與物生生而不息所以不言人與物而言易者聖
人言乾坤易之門隨時變易以從道也如金丹以乾<md:KR5a0250_HFL_003-008a>坤爲鼎器
者天地設位也以陰陽爲化機者卽易行乎中也元始採藥無

窮行火候之不息也
問闢戸謂之乾闔戸謂之坤一闔一闢謂之變如何曰一闔一
闢者一動一靜也乾陽坤陰如門戸之闔闢卽乾坤易之門也
且如陰陽互動互靜機緘不已元亨利貞定四時成歲變者變
易也至道與神氣混混淪淪周乎三才萬物闔闢無窮致廣大
而盡精微矣以一身言之呼吸是矣呼則接天根是謂之闢<md:KR5a0250_HFL_003-008b>吸
則接地根是謂之闔一呼一吸化生金液是謂之變闔闢呼吸
卽玄牝之門天地之根矣所謂呼吸者非口鼻呼吸乃眞息闔
闢也
問乾道成男坤道成女如何曰乾父也坤母也乾初爻交坤而

成震震初索而得男是謂長男坤初爻交乾而成巽巽初索而
得女是謂長女乾中爻交坤而成坎坎再索而得男是謂中男
坤中爻交乾而成離離再索而得女是謂中女乾三爻交坤而
成艮艮三索而得男是謂少男坤三爻交乾而成兌兌三索<md:KR5a0250_HFL_003-009a>而
得女是謂少女乾生三男坤生三女乾坤共生六子是謂八卦
以身言之初受胎時禀父母精華而成此身精華者丹經喻曰
天壬地癸也初交合時天壬先至地癸隨至癸裹壬則成男子
地癸先至天壬隨至壬裹癸則成女子壬癸偶然齊至則成雙
胎壬先至癸遲至癸先至壬遲至俱不成胎也故曰乾道成男
坤道成女夫天壬地癸者乃天地元精元氣也亦丹經所云坎

戊離己異名鉛汞也節之於外則成人益之於內則成丹世人
不<md:KR5a0250_HFL_003-009b>知生男生女實由命分中得不由人力若不斷絕淫慾自爲
修養直待精華耗謁早至夭亡大可惜也又豈知寡慾而得男
女貴而壽多慾而得男女濁而夭
問形而上者謂之道形而下者謂之器如何曰形而上者無形
質形而下者有體用無形質者係乎性汞也有體用者係乎命
鉛也總而言之無出身心也
問聖人以易洗心退藏於密密是何也曰誠之至也易理致廣
大而盡精微聖人玩味其<md:KR5a0250_HFL_003-010a>理洗心滌慮藏於極誠矣
問書云人心惟危道心惟微惟精惟一允執厥中不知中如何

執曰執者一定之辭中者正之中也道心微而難見人心危而
不安雖至人亦有人心雖下愚亦有道心苟能心常正得中所
以微妙而難見也若心稍偏而不中所以危殆而不安也學仙
之人擇一而守之不易常執其中自然危者安而微者著矣金
丹用中爲玄關者亦是這箇道理
問上天之載無聲無臭如何曰誠之昭著雖<md:KR5a0250_HFL_003-010b>無聲可聞無臭可
知天道亦不可掩如道經云大量玄玄亦是眞之至也
問不識不知順帝之則如何曰聖人生而知之默而順之天理
所謂不思而得不勉而中得無爲自然之道也此則中庸所謂
誠而明也若謂明而誠正是聖人之教耳學道之人夙有根器

一直了性自然了命也此生而知之也根器淺薄者不能一直
了性自教而入從有至無自粗達妙所以先了命而後了性也
此學而知之也<md:KR5a0250_HFL_003-011a>
問夫子飯蔬食飲水曲肱而枕之樂亦在其中矣夫子樂在何
處曰夫子所樂者天所知者命故樂天知命而不憂雖匡人所
逼猶且弦歌自娛於易得不遠復以修身復見天地之心窮理
盡性以至於命此金丹之妙也
問顔子簞瓢之樂如何曰顔子得夫子樂天知命不憂之理故
不改其樂也所以如愚心齋坐忘黜聰明去智慮庶乎屢空亦
金丹之妙也

問曾子被破褐而頌聲滿天地天子不得而<md:KR5a0250_HFL_003-011b>臣諸侯不得而友
是如何曰曾子一唯之妙口耳俱忘所以修身齊家治國平天
下得一貫之道
問子路問死夫子答曰未知生焉知死是如何曰生死乃晝夜
之常知有晝則知有夜易云原始返終則知死生之說丹書云
父母未生已前是金丹之基釋云未有此身性在何處以此求
之三教入處只要原其始自知其終泝其流而知其源人能窮
究此身其所從來生死自然都知也汝曾看太極圖否太極<md:KR5a0250_HFL_003-012a>未
判之前是甚麽若窮得透則知此身之前原始可以要終也
問太極未判其形若鷄子鷄子之外是甚麽曰太虛也凡人受

氣之時形體未分亦如鷄子旣生之後立性立命一身之外皆
太虛也問人在母腹中時還有性否曰腹中穢污靈性豈存得
住又問懷胎五七箇月其胎忽動莫非性乎曰非性也一氣而
已人在腹中時隨母呼吸一離母胎立性立命便自有天地且
如蛇斬作兩段前尚走尾尚活又有人煮<md:KR5a0250_HFL_003-012b>蟹旣熟遺下生脚尚
動豈性也汝究此理則知氣動也非性也
問語云吾道一以貫之如何曰聖人言身中一天理可以貫通
三才三教萬事無不備矣如釋氏無我無人無衆生無壽者道
教了一萬事畢皆一貫也
問世尊拈花示衆獨迦葉微笑世尊云吾有正法眼藏涅槃妙

心分付摩訶迦葉不知微笑者何事曰世尊拈花示衆衆皆不
見佛心獨迦葉見佛心之妙所以微笑故世尊以心<md:KR5a0250_HFL_003-013a>外之妙分
付與迦葉也
問達摩西來不立文字直指人心見性成佛如何是見性曰達
摩以眞空妙理眞指人心見性者使人轉物情空自然見性也
豈在乎筆舌傳之哉
問儒有先天易釋有般若經道有靈寶經莫非文字乎曰非也
皆聖人以無言而形於有言顯眞常之道也釋教一大藏教典
及諸家語錄因果儒教九經三傳諸子百家道教洞玄諸品經
典及諸丹書是入道之徑路超昇<md:KR5a0250_HFL_003-013b>的梯階若至極處一箇字也

使不着汝問余數事亦只是過河之筏向上一着當於言句之
外求之或築着磕着悟得透得復歸於太極圓明覺照虛徹靈
通性命雙全形神俱妙虛空同體仙佛齊肩亦不爲難
問先生云三教一理極荷開發但釋氏涅槃道家脫胎似有不
同處曰涅槃與脫胎只是一箇道理脫胎者脫去凡胎也豈非
涅槃乎如道家鍊精化氣鍊氣化神鍊神還虛卽抱本歸虛與
釋氏歸空一理無差別也又問脫<md:KR5a0250_HFL_003-014a>胎後還有造化麽曰有造化
在聖人云身外有身未爲奇特虛空粉碎方露全眞所以脫胎
之後正要脚踏實地直待與虛空同體方爲了當且如佛云眞
空儒曰無爲道曰自然皆抱本還元與太虛同體也執着之徒

疇克知此一貫之道哉潔菴曰先生精造金丹之妙道融通三
教之玄機隨問隨答極玄極妙豈敢自祕當刊諸梓與同志之
士相與開發隋珠趙璧自有識者

趙定菴問答<md:KR5a0250_HFL_003-014b>
師曰前代祖師高眞上聖有無上至眞之道留傳在世度人汝
還知否定菴曰弟子初進玄門至愚至蠢蒙師收錄千載之幸
也無上正眞之道誠未知之望師開發師曰無上正眞之道者
無上可上玄之又玄無象可象不然而然至極至妙之謂也聖
人强名曰道自古上仙皆由此處了達未有不由是而修證者
聖師口口厯代心心相傳所授金丹之旨乃無上正眞之妙道

也定菴曰無上正眞之妙喻爲金丹其理云何師曰金者堅也
丹者<md:KR5a0250_HFL_003-015a>圓也釋氏喻之爲圓覺儒家喻之爲太極初非別物只是
本來一靈而已本來眞性永劫不壞如金之堅如丹之圓愈鍊
愈明釋氏曰○此者眞如也儒曰○此者太極也吾道曰○此
乃金丹也體同名異易曰易有太極是生兩儀太極者虛無自
然之謂也兩儀者一陰一陽也陰陽天地也人生於天地之間
是謂三才三才之道一身備矣太極者元神也兩儀者身心也
以丹言之太極者丹之母也兩儀者眞鉛眞汞也所謂鉛汞者
非水銀朱<md:KR5a0250_HFL_003-015b>砂硫黃黑錫草木之類亦非精津涕唾心腎氣血乃
身中元神身中元氣身不動精氣凝結喻之曰丹所謂丹者身

也○者眞性也丹中取出○者謂之丹成所謂丹者非假外而
造作由所生之本而成正眞也世鮮知之今之修丹之士多不
得其正傳皆是向外尋求隨邪背正所以學者多而成者少也
或鍊五金八石或鍊三遜五假或鍊雲霞外氣或鍊日月精華
或採星曜之光或想空中丸塊而成丹或想丹田有物而爲丹
或肘後飛金精<md:KR5a0250_HFL_003-016a>或眉間存想或還精補腦或運氣歸臍乃至服
穢吞精納新吐故八段錦六字氣搖夾脊絞轆轤閉尾閭守臍
蒂採天癸鍛秋石屈伸導引撫摩消息默朝上帝舌拄上腭三
田還返閉息行氣三火聚於膀胱五行攢於苦海如斯小法何
啻千門縱勤功採取終不能成其大事經云正法難遇多迷眞

道多入邪宗此之謂也夫至眞之要至簡至易難遇易成若遇
至人點化無不成就定菴曰弟子夙生慶幸得遇老師幸沾法
乳金丹之要望賜點<md:KR5a0250_HFL_003-016b>化師曰汝今諦聽當爲汝談夫鍊金丹者
全在奪天地造化以乾坤爲鼎器日月爲水火陰陽爲化機烏
兔爲藥物仗天罡之斡運斗柄之推遷採藥有時運符有則進
火退符體一年之節候抽鉛添汞象一月之虧盈攢簇五行合
和四象追二氣歸黄道會三性於元宫返本還元歸根復命功
圓神備凡蛻爲仙謂之丹成也定菴曰天地造化誠恐難奪師
曰無出一身奚難之有天地形體也水火精氣也陰陽身心也
烏兔性情也所以形體爲<md:KR5a0250_HFL_003-017a>鼎爐精氣爲水火情性爲化機身心

爲藥材聖人恐學者無以取則遂以天地喻之人身與天地造
化無有不同處身心兩箇字是藥也是火所以天魂地魄乾馬
坤牛陽鉛陰汞坎男離女日烏月兔無出身心兩字也天罡斡
運者天心也丹書云人心若與天心合顚倒陰陽止片時又云
以心觀道道卽心也以道觀心心卽道也斗柄推遷者玄關也
夫玄關者至玄至妙之機關也今之學者多泥於形體或云眉
間或云臍輪或云兩腎中間或<md:KR5a0250_HFL_003-017b>云臍後腎前或云膀胱或云丹
田或云首有九宫中爲玄關或指産門爲生身處或指口鼻爲
玄牝皆非也但着在形體上都不是亦不可離此一身向外尋
求諸丹經皆不言正在何處者何也難形筆舌亦說不得故曰

玄關所以聖人只書一中字示人此中字玄關明矣所謂中者
非中外之中亦非四維上下之中不是在中之中釋云不思善
不思惡正恁麽時那箇是自己本來面目此禪家之中也儒曰
喜怒哀樂未發謂之中此儒家之中<md:KR5a0250_HFL_003-018a>也道曰念頭不起處謂之
中此道家之中也此乃三教所用之中也易曰寂然不動中之
體也感而遂通中之用也老子云致虛極守靜篤萬物並作吾
以觀其復易云復其見天地之心且復卦一陽生於五陰之下
陰者靜也陽者動也靜極生動只這動處便是玄關也汝但於
二六時中舉心動念處着工夫玄關自然見也見得玄關藥物
火候運用抽添乃至脫胎神化並不出此一竅採藥者採身中

眞鉛眞汞也藥有時非冬至非月生非<md:KR5a0250_HFL_003-018b>子時祖師云鍊丹不用
尋冬至身中自有一陽生又云鉛見癸生須急採金逢望遠不
堪嘗以此求之身中癸生一陽時也便可下手採之二氣交合
之後要識持盈不可太過望遠不堪嘗也進火退符無以取則
則遂以一年節候寒暑往來以爲火符之則又以一月盈虧以
明抽添之旨且如冬至一陽生復卦十二月二陽臨卦正月三
陽泰卦二月四陽大壯卦三月五陽夬卦四月純陽乾卦陽極
陰生五月一陰姤卦六月二陰遯卦七月三陰<md:KR5a0250_HFL_003-019a>否卦八月四陰
觀卦九月五陰剝卦十月純陰坤卦陰極陽生周而復始此火
符進退之機奈何學者執文泥象以冬至日下手進火夏至退

符二八月沐浴尤不知其要也聖人見學者錯用心志又以一
年節候促在一月之內以朔望象冬夏至以兩弦比二八月以
兩日半准一月以三十日准一年世人又着在月上又以一月
盈虧促在一日以子午體朔望以卯酉體二弦學者又着在日
上近代眞師云一刻之工夫自有一年之節候又曰<md:KR5a0250_HFL_003-019b>父母未生
以前烏有年月日時此聖人誘喻初學勿錯用心奈何執着之
徒不窮其理執文泥象徒爾勞心余今直指與汝身中癸生便
是一陽也陽升陰降便是三陽也陰陽分是四陽體二月如上
弦比卯時宜沐浴然後進火陰陽交神氣合六陽也陰陽相交
神氣混融之後要識持盈不知止足前功俱廢故曰金逢望遠

不堪嘗然後退符象一陰乃至陰陽分象三陰陰陽伏位宜沐
浴象八月比下弦如酉時也然後退至六陰陰極陽生頃<md:KR5a0250_HFL_003-020a>刻之
間一周天也汝但依而行之久久工夫漸凝漸結無質生質結
成聖胎謂之丹成也定菴曰下手工夫周天運用已蒙開發種
種異名不能盡知望師指示師曰異名者只是譬喻無出身心
兩字下工之際凝耳韻含眼光緘舌氣調鼻息四大不動使精
神魂魄意各安其位謂之五氣朝元運入中宫謂之攢簇五行
心不動龍吟身不動虎嘯身心不動謂之降龍伏虎龍吟則氣
固虎嘯則精固握固靈根也以精氣喻之龜蛇以身心喻之龍<md:KR5a0250_HFL_003-020b>
虎龜蛇打成一片謂之合和四象以性攝情謂之金木併以精

御氣謂之水火交木與火同源兩性一家東三南二同成五也
水與金同源兩性一家北一西方四共之也土居中宫屬意自
己五數戊己還從生數五心身意打成一片三家相見結嬰兒
總謂之三五混融也鍊精化氣鍊氣化神鍊神還虛謂之三花
聚鼎又謂之三關今之學人多指尾閭夾脊玉枕爲三關者只
是功法非至要也舉心動念處爲玄牝今人指口鼻者非也身
心意<md:KR5a0250_HFL_003-021a>爲三要心中之性謂之砂中汞身中之氣謂之水中金金
本生水乃水之母金反居水中故曰母隱子胎外境勿令入內
境勿令出謂之固濟寂然不動謂之養火虛無自然謂之運用
存誠篤志謂之守城降伏內魔謂之野戰眞汞謂之姹女眞鉛

謂之嬰兒胎意謂之黃婆性情謂之夫婦澄心定意性寂神靈
二物成團三元輻輳謂之成胎愛護靈根謂之温養所謂温養
者如龍養珠如鷄覆子謹謹護持勿令差失毫髮有差前功俱
廢也陽神<md:KR5a0250_HFL_003-021b>出殻謂之脫胎歸根復命還其本初謂之超脫打破
虛空謂之了當也定菴曰金丹成時還可見否答曰可見曰有
形否曰無形問曰旣無形如何可見答曰金丹只是强名豈有
形乎所謂可見者不可以眼見釋曰於不見中親見親見中不
見道經云視之不見聽之不聞斯謂之道視之不見未嘗不見
聽之不聞未嘗不聞所謂可見可聞非耳目所及也心見意聞
而已譬如大風起入山撼木入水揚波豈得謂之無觀之不見

搏之不得豈得<md:KR5a0250_HFL_003-022a>謂之有金丹之體亦復如是所以鍊丹之初有
無互用動靜相須乃至成功諸縁頓息萬法皆空動靜俱忘有
無俱遣始得玄珠成象太一歸眞也性命雙全形神俱妙出有
入無逍遙雲際果證金仙也所以經典丹書種種異名接引學
人從粗達妙漸入佳境及至見性悟空其事卻不在紙上譬若
過河之舟濟度斯民旣登彼岸舟船無用矣前賢云得兔忘蹄
得魚忘筌此之謂也且余今語此授汝卻不可執在言上但只
細嚼熟玩其未窮究<md:KR5a0250_HFL_003-022b>本源苟或一言之下心地開通直入無爲
之境是不難也更有向上機關未易輕述當於言外求之

金丹或問

予觀丹經子書後人箋注取用不一或着形體或泥文墨或以
清淨爲苦空或以汞鉛爲有象所見不同後人豈得不惑殊不
知至道則一豈有二哉又近來丹書所集多是傍門如解七返
九還寅子數坤申之類不亦謬乎予今將丹書中精要集成或
問三十六則以<md:KR5a0250_HFL_003-023a>破後人之惑達者味之
或問何謂九還曰九乃金之成數還者還元之義則是以性攝
情而已情屬金情來歸性故曰九還丹書云金來歸性初乃得
稱還丹此之謂也若以子數至申爲九還者非也
或問何謂七返曰七乃火之成數返者返本之義則是鍊神還
虛而已神屬火鍊神返虛故曰七返或以寅至申爲七返非也

悟眞篇云休將寅子數坤申只要五行繩準正謂此也<md:KR5a0250_HFL_003-023b>
或問何謂三關曰三元之機關也鍊精化氣爲初關鍊氣化神
爲中關鍊神還虛爲上關或指尾閭夾脊玉枕爲三關者只是
工法非至要也登眞之要在乎三關豈有定位存乎口訣
或問何謂玄關曰至玄至妙之機關也初無定位今人多指臍
輪或指頂門或指印堂或指兩腎中間或指腎前臍後已上皆
是傍門丹書云玄關一竅不在四維上下不在內外偏傍亦不
在當中四大五行不着處是也<md:KR5a0250_HFL_003-024a>
或問何謂三宫曰三元所居之宫也神居乾宫氣居中宫精居
坤宫今人指三田者非也

或問何謂三要曰歸根之竅復命之關虛無之谷是謂三要或
指口鼻爲三要者非也
或問何謂玄牝曰谷神不死是謂玄牝或指口鼻者非也紫陽
眞人云念頭起處爲玄牝斯言是也予謂念頭起處乃生死之
根豈非玄牝乎雖然亦是工法最上一乘在乎口訣
或問何謂眞種子曰天地未判之先一點靈明是也或謂人從
一氣而生以氣爲眞種子<md:KR5a0250_HFL_003-024b>或謂因念而有此身以念爲眞種子
或謂禀二五之精而有此身以精爲眞種子此三說似是而非
釋云無量劫來生死本癡人喚作本來眞此之謂也
或問何謂鼎爐曰身心爲鼎爐丹書云先把乾坤爲鼎器次搏

烏兔藥來烹乾心也坤身也今人外面安爐立鼎者謬矣
或問何謂藥物曰眞鉛眞汞爲藥物只是本來二物是也
或問何謂內藥何謂外藥曰鍊精鍊氣鍊神<md:KR5a0250_HFL_003-025a>其體則一其用有
二交感之精呼吸之氣思慮之神皆外藥也先天至精虛無空
氣不壞元神此內藥也丹書云內外兩般作用正謂此也
或問敲竹喚龜吞玉芝如何說曰敲竹者息氣也喚龜者攝精
也鍊精化氣以氣攝精精氣混融結成玉芝採而吞之保命也
或問鼓琴招鳳飲刀圭如何說曰鼓琴者虛心也招鳳者養神
也虛心養神心明神化二土成圭採而飲之性圓明也<md:KR5a0250_HFL_003-025b>
或問如何是五氣朝元曰身不動精固水朝元心不動氣固火

朝元性寂則魂藏木朝元情忘則魄伏金朝元四大安和則意
定土朝元此之謂五氣朝元也
或問何謂黃婆曰黃者中之色婆者母之稱萬物生於土土乃
萬物之母故曰黃婆人之胎意是也或謂脾神爲黃婆者非也
或問何謂金公曰以理言之乾中之陽入坤成坎坎爲水金乃
水之父故曰金公以法象言之金邊著公字鉛也<md:KR5a0250_HFL_003-026a>
或問坎爲太陰如何喻嬰兒曰坎本坤之體故曰太陰因受乾
陽而成坎爲少陽故喻之爲嬰兒謂負陰抱陽也
或問離爲太陽卻如何喻爲姹女曰離本乾之體故曰太陽因
受坤陰而成離爲少陰故喻之爲姹女謂雄裏懷雌也

或問何謂眞金曰金乃元神也厯劫不壞愈鍊愈明故曰眞金
或問如何是子母曰水中金也金爲水之母金藏水中故母隱
子胎也則是神乃身之母<md:KR5a0250_HFL_003-026b>神藏於身喻爲母隱子胎
或問何謂賓主曰性是一身之主以身爲客今借此身養此性
故讓身爲主丹書云饒他爲主我爲賓此之謂也
或問何謂先天一氣曰天地未判之先一靈而已身中一點眞
陽是也以其先乎覆載故名先天
或問何謂水火曰天以日月爲水火易以坎離爲水火禪以定
慧爲水火聖人以明潤爲水火毉道以心腎爲水火丹道以精
氣爲水<md:KR5a0250_HFL_003-027a>火我今分明指出自己一身之中上而炎者皆爲火下

而潤者皆爲水種種異名無非譬喻使學者自得之也
或問如何是火中有水曰從來神水出高原以理言之水不能
自潤須仗火蒸而成潤以法象言之火旺在午水受氣在午以
此求之火中有水明矣若以一身言之則是氣中之液也
或問如何水中有火曰以理言之日從海出以法象言之水旺
在子火受胎在子以一身<md:KR5a0250_HFL_003-027b>言之則是精中之氣也
或問如何是旣濟曰水升火降曰旣濟易曰山下有澤損君子
以懲忿窒慾此旣濟之方懲忿則火降窒慾則水升
或問如何是未濟曰不能懲忿則火上炎不能窒慾則水下濕
無明火熾苦海波翻水火不交謂之未濟

或問如何是金木併曰情來歸性謂之交併情屬金性屬木
或問如何是間隔曰情逐物性隨念情性相<md:KR5a0250_HFL_003-028a>違謂之間隔
或問如何是清濁曰心不動水歸源故清心動水隨流故濁
或問何謂二八曰一斤之數也半斤鉛八兩汞非眞有斤兩只
要二物平勻故曰二八丹書云前弦之後後弦前藥物平平火
力全比喻陰陽平也亦如二八月晝夜停也
或問如何是沐浴曰洗心滌慮謂之沐浴
或問如何是丹成曰身心合一神氣混融情性成片謂之丹成
喻爲聖胎仙師云水來眞<md:KR5a0250_HFL_003-028b>性是金丹四假爲爐鍊作團是也
或問何謂養火曰絕念爲養火

或問如何是脫胎曰身外有身爲脫胎
或問如何是了當曰與太虛同體謂之了當物外造化未易輕
述在人自得之也

全眞活法
授諸門人
全眞道人當行全眞之道所謂全眞者全其本眞也全精全氣
全神方謂之全眞才有欠缺便不全也才有點污便不眞也<md:KR5a0250_HFL_003-029a>
全精可以保身欲全其精先要身安定安定則無欲故精全也
全氣可以養心欲全其氣先要心清靜清靜則無念故氣全也
全神可以返虛欲全其神先要意誠意誠則身心合而返虛也

是故精氣神爲三元藥物身心意爲三元至要
學神仙法不必多爲但鍊精氣神三寶爲丹頭三寶會於中宫
金丹成矣豈不易知豈爲難行難行難知者爲邪妄眩惑爾<md:KR5a0250_HFL_003-029b>
鍊精之要在乎身身不動則虎嘯風生玄龜潜伏而元精凝矣
鍊氣之要在乎心心不動則龍吟雲起朱雀斂翼而元氣息矣
生神之要在乎意意不動則二物交三元混一而聖胎成矣乾
坤鼎器坎離藥物八卦三元五行四象並不出身心意三字全
眞至極處無出身心兩字離了身心便是外道雖然亦不可着
在身心上才著在身心又被身心所累須要卽此用離此用予
所謂身心者非<md:KR5a0250_HFL_003-030a>幻身肉心也乃不可見之身心也且道如何是

不可見之身心雲從山上月向波心
身者厯劫以來清靜身無中之妙有也心者象帝之先靈妙本
有中之眞無也無中有象坎有中無象離
祖師云取將坎位中心實點化離宫腹內陰自此變成乾健體
濳藏飛躍盡由心予謂身心兩字是全眞致極處復何疑哉
鍊丹之要只是性命兩字離了性命便是旁門各執一邊謂之
偏枯<md:KR5a0250_HFL_003-030b>
祖師云神是性兮氣是命卽此義也
鍊氣在保身鍊神在保心身不動則虎嘯心不動則龍吟虎嘯
則鉛投汞龍吟則汞投鉛鉛汞者卽坎離之異名也坎中之陽

卽身中之至精也離中之陰卽心中之元氣也鍊精化氣所以
先保其身鍊氣化神所以先保其心身定則形固形固則了命
心定則神全神全則了性身心合性命全形神妙謂之丹成也
精化氣氣化神未爲奇特夫何故猶有鍊神之妙未易輕言<md:KR5a0250_HFL_003-031a>
予前所言金丹之大槩若向這裏具隻眼方信大事不在紙上
其或未然須知下手處旣知下手處便從下手處做將去自鍊
精始精住則然後鍊氣氣定則然後鍊神神凝則然後返虛虛
之又虛道德乃俱
鍊精在知時所謂時者非時候之時也若着在時上便不是若
謂無時如何下手畢竟作麽生咦古人言時至神知祖師云鉛

見癸生須急採斯言盡矣
鍊氣在調燮所謂調燮者調和眞息燮理眞<md:KR5a0250_HFL_003-031b>元也老子云玄牝
之門是謂天地根綿綿若存用之不勤其調燮之要乎
今人指口鼻爲玄牝之門非也玄牝者天地闔闢之機也易繫
云闔戸之謂坤闢戸之謂乾一闔一闢之謂變一闔一闢卽一
動一靜老子所謂用之不勤之義也
丹書云呼則接天根吸則接地根呼則龍吟雲起吸則虎嘯風
生予謂呼則接天根吸則接地根卽闔戸之謂坤闢戸之謂乾
也呼則龍吟雲起吸則虎嘯風生卽一闔一闢之謂<md:KR5a0250_HFL_003-032a>變亦用之
不勤之義也指口鼻爲玄牝不亦謬乎此所謂呼吸者眞息往

來無窮也

口訣
外陰陽往來則外藥也內坎離輻輳乃內藥也外有作用內則
自然精氣神之用有二其體則一以外藥言之交合之精先要
不漏呼吸之氣更要細細至於無息思慮之神貴在安靜以內
藥言之鍊精鍊元精抽坎中之元陽也元精固則交合之精自
不泄鍊氣鍊元氣補離中之元陰也元氣住則呼吸之氣自<md:KR5a0250_HFL_003-032b>不
出入鍊神鍊元神也坎離合體成乾也元神凝則思慮之神泰
定其上更有鍊虛一着非易輕言貴在嘿會心通可也勉旃勉
旃
