






<md:KR5a0250_HFL_005-001a>
詩
述工夫(十七首)
九轉還丹下手功要知山下出泉蒙安爐妙用憑坤土運火工
夫藉巽風兌虎震龍才混合坎男離女便和同自從四象歸中
後造化機緘在我儂(右發蒙)
鍊汞烹鉛本没時學人當向定中推客塵欲<md:KR5a0250_HFL_005-001b>染心無着天癸才
生神自知情寂金來歸性本精凝坎去補南離兩般靈物交并
後陰盡陽純道可期(右採藥)
旣通天癸始生時自有眞陽應候回三昧火從離位發一聲雷
自震宫來氣神和合生靈質心息相依結聖胎透得裏頭消息

子三關九竅一齊開(右進火)
眞鉛眞汞大丹頭採取當於罔象求有作有爲終有累無求無
執便無憂常清常靜心珠現忘物忘機命寶周動靜兩途無窒
礙不離<md:KR5a0250_HFL_005-002a>當處是瀛洲(右日用)
全眞妙理不難行惟恐隨縁逐色聲萬幻不侵情自絕一心無
染念安生屏除人我全天理把握陰陽合泰亨說與修丹高士
道色聲無漏性圓明(右固形)
造道元來本不難工夫只在定中間陰陽上下常升降金水周
流自返還紫府青龍交白虎玄宫地軸合天關雲收雨散神胎
就男子生兒不等閑(右交合)

眞常之道果何難只在如今日用間一合乾<md:KR5a0250_HFL_005-002b>坤知闔闢兩輪日
月自循還歸根自有歸根竅復命甯無復命關踏遍兩重消息
子超凡越聖譬如閑(右透關)
谷神不死爲玄牝箇是乾坤闔闢機往往來來終不息推推盪
盪了無違白頭老子乘龍去碧眼胡兒跨虎歸試問收功何所
證周天匝地月光輝(右出入)
口頭三昧謾矜誇闊論高談事轉差比似虛形求實相卻如捏
目起空花隨將物去終歸幻裂轉頭來便到家莫怪清菴多臭
口打開<md:KR5a0250_HFL_005-003a>心孔要無遮(右警衆)
三千六百法傍門執著之人向裏昏每日只徒心有見何時得

悟命歸根聰明特達何須道智慧精通不足論一切形名聲色
相到頭都是弄精魂(右挽邪)
夜中昏睡怎禁他鬼面神頭見也麽昏散相因由氣濁念縁斷
續爲陰多潮來水面潯堤岸風定江心絕浪波性寂情空心不
動生無昏散睡無魔(右敵魔)
火符容易藥非遥天癸生如大海潮兩種汞<md:KR5a0250_HFL_005-003b>鉛知採取一齊物
欲盡捐消掀翻萬有三元合鍊盡諸陰五氣朝十月脫胎丹道
畢嬰兒形兆謁神霄(右顯正)
三元大藥意心身著意心身便係塵調息要調眞息息鍊神須
鍊不神神頓忘物我三花聚猛𢬵機縁五氣臻八達四通無窒

礙隨時隨處闡全眞(右調燮)
身自空來强立名有名心事便牽縈陰陽消長磨今古日月升
沉運死生會向時中存一定便知日午打三更雖然處世憑師
授出世<md:KR5a0250_HFL_005-004a>工夫要自明(右明本)
明師授我鑄神鋒全藉陰陽造化功煅鍊乾剛坤作冶吹噓離
火巽爲風做成龍象心官巧掃蕩妖氛志帥雄學道高人知此
趣等閑劈碎太虛空(右鑄劍)
蟾窟清幽境最佳主人顚倒作生涯玉爐煅鍊黃金液金鼎烹
煎白靈芽斡運周天旋斗柄推遷符火運雷車自從打透都關
鎖恣意銀河穩泛槎(右蟾窟)

吾菴非是等閑菴未許常人取次觀一婦一<md:KR5a0250_HFL_005-004b>夫能做活三男三
女打成團裏頭世界元來大外面虛空未是寬試問主人爲的
事報言北斗面南看(右清菴)

詠眞樂十二首
佛仙總是世人爲爭奈迷途自不知若匪貪名爭計較定須逐
利苦奔馳波波漉漉擔家業劫劫忙忙贍婦兒假使財榮妻貌
美無常到後豈相隨
爭似全眞妙更奇箇中眞樂自心知丹從不鍊鍊中鍊道向無
爲爲處爲息念息縁調祖<md:KR5a0250_HFL_005-005a>氣忘聞忘見養嬰兒自從立定丹基
後五彩光華透幌帷

爐用坤兮鼎用乾窮微盡理便通仙無非攝伏情歸性便是烹
煎汞合鉛絶盡機縁丹赫赤全存正定寶凝堅卽斯便是抽添
法不必忉忉更問玄
火符容易藥非遙造化全同大海潮藥物只於無裏採火丹全
在定中燒九三輻輳諸縁息二八相交五氣朝陰盡陽純功就
也眞人出見謁神霄<md:KR5a0250_HFL_005-005b>
鍊丹先把氣神調法水頻澆慧火燒三物混融三性合一陽來
復一陰消金爐端正千神會寶鼎功成萬象朝藥就丹圓神脫
蛻全身靈出赤條條
先天至理妙難窮鉛産西方汞産東水火二途分上下玄關一

竅在當中有知不有眞爲有空會無空實是空無有有無端的
意滔滔海底太陽紅
寂然不動契眞常消盡群陰自復陽坤裹黃婆生赤子離中姹
女嫁獃郎山頭水降黃芽<md:KR5a0250_HFL_005-006a>長地下雷轟白雪颺萬里銀河無點
翳金蟾獨露發神光
妖嬈少女嫁金公全藉黃婆打合功一對夫妻才會合兩情雲
雨便和同閑時共飲朱陵府醉後同眠紫極宮暮樂朝懽恩義
重一年生箇小孩童
人人身內有夫妻爭奈愚癡太執迷不向裏頭求造化卻於外
面立丹基妄將御女三峰術僞作軒轅九鼎奇箇樣畜生難懴

悔閻公不久牒來追<md:KR5a0250_HFL_005-006b>
身內夫妻說與公青衣女子白頭翁金情木性相交合黑汞紅
鉛自感通對月臨風神逸樂行雲布雨興無窮這些至理誠能
會凝結眞胎反掌中
九還七返大丹頭學者須當定裏求些子神機誠會得兩般靈
物便相投三年造化須臾備九轉工夫頃刻周便把鼎爐掀倒
了丹光燭破四神州
不立文書教外傳人人分上本來圓玄風細細清三境慧月娟
娟印百川兜率三關皆假<md:KR5a0250_HFL_005-007a>喻天龍一指匪眞詮威音那畔通消
息不是濓溪太極圈


詠四縁警世
身心世事四虛名多少迷人被繫縈禍患只因權利得輪迴都
爲愛縁生安心絕迹從身動處世忘機任事更觸境遇縁常委
順命基永固性圓明

詠葫蘆
靈苗種子産先天蒂固根深理自然逐日壅培坤位土依時澆
灌坎中泉花開白玉光而<md:KR5a0250_HFL_005-007b>瑩子結黃金圓且堅成就頂門開一
竅箇中别是一坤乾

心鏡
採將乾鑛入坤爐六合虛空作一模法相就時圓爍爍水銀磨

處瑩如如放光周遍三千界收斂歸藏一黍珠舉起分明全體
現更須打破合元樞

爲孚菴指玄牝
玄門牝戸不難知收拾身心向內推會得兩儀推蕩理便知一
氣往來時乾坤闔闢無休<md:KR5a0250_HFL_005-008a>息離坎升沉有合離我爲孚菴明指
出念頭復處立丹基

和翁學錄韻
宻意參同白玉蟾元來窮理便通仙未明太極生三五徒涉蓬
萊路八千釋氏家風憑祖印羲皇道統必心傳青天獨露瑤臺
月普印千潭一樣圓


贈鄧一蟾
禪宗理學與全眞教立三門接後人釋氏藴空須見性儒流格
物必存誠丹臺留得星星<md:KR5a0250_HFL_005-008b>火靈府銷鎔種種塵會得萬殊歸一
致熙臺內外總登春

自得(七首)
打破鴻濛竅都無佛與仙卽非心外妙不是口頭禪儘日優游
過通宵自在眠委身濳絕境萬事付之天
一切有爲法般般盡是塵窮通諸物理放下此心身隨處安禪
定趨時樂至眞每將周易髓警拔世間人
得造無爲妙終朝不出門機縁全絕斷天理<md:KR5a0250_HFL_005-009a>自然存日用天行

健平常地勢坤警提門弟子復命與歸根
打透都關鎖天然合大同龜毛元自緑鶴頂本來紅可道非常
道行功是外功此兒眞造化恍惚窈冥中
自得身心定凝神固氣精身閑超有漏心寂證無生烏兔從來
去乾坤任變更廓然無所礙獨露大光明
日用別無事維持一己誠靜中調氣息動則順人情晦德同其
俗含華不顯明眞閑眞樂<md:KR5a0250_HFL_005-009b>處常靜與常清
靜抱無名朴塵情了不侵汞鉛鎔作粉瓦礫變成金覿見羲黃
面參同釋老心頓空超實際無古亦無今

自題相

面黃肌瘦子看來有甚奇分明喬眼孔剛道絕聞知勘破三千
法參同十七師低頭叉手處泄盡那些兒

鏡中燈(二首)
寶鏡本無相傳燈發慧光眞如元瑩淨法體<md:KR5a0250_HFL_005-010a>本熒煌金鼎燒眞
火華池浴太陽箇中端的意元不離中黃
靜室開心鏡虛堂剔慧燈外頭明皎皎裏面晃騰騰黍米光中
現銀蟾水底澄懸胎金鼎內一粒大丹凝

詠藕(二首)
一種靈苗異其他迥不同法身元潔白眞性本玲瓏外象頭頭
曲中間竅竅通淤泥淹不得發露滿池紅

我本清虛種玲瓏貫古今爲厭名利冗且隱<md:KR5a0250_HFL_005-010b>淤泥深每有濟人
意常懷克己心幾多撈漉者那箇是知音

卓菴(二首)
擇盡虛無地因縁在玉京築基須穩穩立鼎要平平直竪須彌
柱橫安太極楹青天爲蓋覆菴主樂無生
大地剗教平菴基卽日成來山從丙入去水放西行門戸全通
達窻櫺透底明菴中誰是伴月白與風清
