






<md:KR5a0250_HFL_006-001a>
　詞
　　沁園春(六首)
得遇眞傳便知下手成功不難待癸生之際抽鉛添汞火休太
燥水莫令寒鼓動巽風搧開爐韛武煉文烹不等閑金爐內箇
兩般靈物煅鍊成丸　先須打破疑團方透歸根復命關使赤
子乘龍離宫取水金公跨虎運火<md:KR5a0250_HFL_006-001b>燒山金公無言姹女斂袂一
箇時辰鍊就丹渾吞了證金剛不壞超出人間
身處玄門不遇眞師徒爾勞辛若絕學無爲爭知闔闢多聞博
學甯脫根塵固守自然終成斷滅着有着無都不眞般般假那
星兒妙處參訪高人　一言說破元因直指出丹頭精氣神問

一竅玄關本無定位兩般靈物只在心身動靜相因有無交入
五氣朝元萬善臻幽奇處把一元簇在一箇時辰
道曰五行釋曰五眼儒曰五常矧仁義禮智<md:KR5a0250_HFL_006-002a>信爲根本金木水
火土在中央白虎青龍玄龜朱雀皆自勾陳五主張天數五人
精神魂魄意屬中黃　乾坤二五全彰會三五歸元妙莫量火
二南方東三成五北玄眞一西四同鄕五土中宫合爲三五三
五混融陰返陽通玄士把鉛銀砂汞鍊作金剛
道本虛無虛無生一一二成三更三生萬物物皆虛化形形相
授物物交參體體元虛頭頭本一未許常人取次談虛無妙具
形名相貌虛裏包含　虛中密意深探致虛極工夫<md:KR5a0250_HFL_006-002b>問老聃那

虛寂湛然無中究竟虛無兼達勘破瞿曇象帝之先威音那畔
清靜虛無孰有儋諸玄眷以虛無會道稽首和南
叉手者誰合掌者誰擎拳者誰只這些伎倆人猶錯會無爲妙
理孰解操持我爲諸公分明舉似老子瞿曇卽仲尼思今古有
千賢萬聖總是人爲　可憐後學無知辨是是非非沒了期況
天地與人一源分判道儒釋子一理何疑見性明心窮微至命
爲佛爲仙只在伊功成後但殊途異派到底同歸<md:KR5a0250_HFL_006-003a>
說與學人火無斤兩候無卦爻也沒抽添也無作用旣無形象
不必烹炮件件非眞般般是假着意做工空謾勞君知否但一
切聲色都是訛淆　見聞知覺俱抛直打併靈臺無一毫更休

言爐竈休尋藥物虛靈不昧志力堅牢神室虛閑靈源澄靜就
裏自然天地交全眞輩苟不全眞性劫運甯逃

　　又(贈靜菴口訣)
厯劫元神亘初祖氣太始元精這三般至寶同根並蒂欲求端
的勿泥身形息定神清縁<md:KR5a0250_HFL_006-003b>空氣固清靜無爲精自凝丹頭結運
陰陽符火慢慢調停　尤當固濟持盈把鉛汞銀砂一處烹四
象合和命基永固三元輻輳覺性虛靈性命兩全形神俱妙與
道合眞無變更逍遙處任遨遊八極自在縱橫

　　又(贈春谷清禪師)
智斷堅剛奮心决烈便透玄關把殺人手段輕輕拈出活人刀

子慢慢教看一劎當空萬縁俱掃方信道瞿曇卽老聃玄風播
看春生寒谷覿面慈顔　從他雪覆千山那突兀孤<md:KR5a0250_HFL_006-004a>峰青似藍
况擊竹拈花都成骨董揚眉瞬目也是顢頇劫外風光目前薦
取擘破面皮方罷參如何是那祖師的意合掌和南

　　又(贈括蒼張希微號幾菴)
不識不知無聲無臭名曰希微只這箇便是全眞妙本人能透
得卽刻知幾聞法聞經說禪說道執象泥文都屬非君還悟這
平常日用總是玄機　仍憑决烈行持把四象五行收拾歸會
兩儀妙合三元輻輳一靈不昧萬化皈依精氣凝神情縁返性
迸出蟾光遍界<md:KR5a0250_HFL_006-004b>輝形神妙向太虛之外獨露巍巍

曲徑旁蹊三千六百門門不同若泥在一身終須着物離於形
體又屬頑空無有兼行如何下手兩下俱捐理不通修眞士若
不知玄竅徒爾勞工　些兒妙處難窮親見了方能達本宗况
聽之不聞搏之不得觀之似有覔又無蹤箇箇見成人人不識
我把天機泄與公玄關竅與虛無造化總在當中

　　又(贈吳居士丹旨)
向上工夫乾宫立鼎坤位安爐這火候幽微<md:KR5a0250_HFL_006-005a>元無作用抽添進
退不費支吾陰往陽來雲行雨施主宰機緘總在渠心安定那
虛靈不昧照破昏衢　性宗悟了玄珠這命本成全太極圖向
圈圈圈外圓光迸出存存存裏獨見眞如一氣歸根六門互用

到此全憑德行扶混塵世且藏鋒剉銳了事凡夫

　　又(贈安閑子周高士)
眞鼎眞爐不無不有惟正惟中向靜裏施工定中斡運寂然不
動應感潜通老蚌含殊螟蛉呪子箇様眞機妙莫窮只這是若
疑團打<md:KR5a0250_HFL_006-005b>破頓悟眞空　採鉛不離坤宫運符火須當鼓巽風向
北海波心生擒白虎南山火裏捉住青龍二物相投三關一輳
鍊出神丹滿鼎紅藏身處且和光混俗是謂玄同

　　又(贈鄭松溪)
若拙若愚若慵若懶若呆若癡只這底便是造玄日用果行得
去密應神機學解見知聲聞圓覺增長根塵塞肚皮都無用但

死心蹋地壽與天齊　金仙不在天西那碧眼胡兒不必題問
性宗一着從空自悟命基上事務<md:KR5a0250_HFL_006-006a>實爲基虛實相通有無交入
混合形神聖立躋禪天淨看雲藏山嶽月照松溪

　　又(贈損菴入靜)
九轉工夫三元造化百日立基便打撲精神存决定志掀翻妄
幻絕斷狐疑剔起眉毛放開心地物物頭頭一筆揮行功處便
橫拖斗柄倒斡璿璣　爲中會取無爲箇不有中間有最奇到
恍惚之間窈冥之際守之卽妄縱又成非不守不忘不收不縱
勘這存存存底誰只恁麽待六陽數足抱箇蟾兒<md:KR5a0250_HFL_006-006b>

　　又(贈王提點)

慧海深澄德山高聳主人不凡況剉銳解紛黜聰屏智掀翻物
我不露機緘立志虛無潜心混沌象帝之先密意參玄玄處老
先生元姓一貫乎三　曾和至士玄談故默默昏昏契老聃矧
靈地虛閑禪天湛寂忘知忘識無北無南收拾身心圓融造化
覆哉中間總作龕神丹就看圓陀陀地照耀崧菴

　　又(勉中菴執中妙用)
中是儒宗中爲道本中是禪機這三教家風<md:KR5a0250_HFL_006-007a>中爲捷徑五常百
行中立根基動止得中執中不易更向中中認細微其中趣向
詞中剖露慎勿狐疑　箇中造化還知卻不在當中及四維這
日用平常由中運用興居服食中裏施爲透得此中便明中體

中字元來物莫違全中了把中來劈破方是男兒

　　又(贈圓菴蔣大師)
人心惟危道心惟微中藏化機那些兒妙處都無做造靈明不
昧慧月光輝曰氣曰神惟精惟一玉瑩無瑕天地歸通玄處把
坎中一<md:KR5a0250_HFL_006-007b>畫移入南離　赤龍纏定烏龜六月裏嚴霜果太奇那
白頭老子來婚素女胎仙舞罷共入黃幃布雨行雲陽和陰暢
一載工夫養箇兒常温養待玉宸頒詔足躡雲歸

　　又(勉諸門人)
道在常人日用之間人自不知奈叢識紛紛紅塵衮衮靈源不
定心月無輝人我山高是非海闊一切掀翻便造微諸賢眷聽

清菴設喻切勿狐疑　先將清淨爲基用靜定爲菴自住持以
中爲門戸正爲牀榻誠爲徑路敬<md:KR5a0250_HFL_006-008a>作藩籬卑順和人謙恭接物
服食興居弗可違常行此若工夫不閒直入無爲

　　滿江紅(贈虛菴)
日用工夫只一味存虛抱素會殊途同歸一致百慮紫極宫中
元氣息懸胎鼎內三花聚問安爐立鼎事如何乾金鑄　縛金
烏搏玉兔捉將來封土釜這火候抽添更須防護玉寶圓成明
出入法身形兆無來去便濳身直謁太清宫神常住

　　又(贊誰菴殷管轄)<md:KR5a0250_HFL_006-008b>
誰是菴兒阿誰在菴中撑拄看飢來喫飯誰知甘苦角徵宫商

誰解聽青黃皂白誰能覩向平常日用應酬人誰區處　是誰
行是誰舉是誰嘿是誰語這些兒透得便知賓主外面形軀誰
做造裏頭門戸誰來去造無爲畢竟住誰菴朱陵府

　　又(授覺菴)
道本自然但有爲頭頭是錯若一味談空如何摸索無有雙忘
終不了兩邊兼用遭纏縛都不如嘿嘿守其中神逸樂　過去
事須忘<md:KR5a0250_HFL_006-009a>卻未來事休詳度這見在工夫更休泥着六欲不生三
毒滅一陽來復群陰剝悟眞空抱本返元虛爲眞覺

　　又(贈丁縣尹三教一理)
三教正傳這蹊徑元來驀直問老子機緘至虛靜極釋氏性從

空裏悟仲尼理自誠中入算始初立教派分三其源一　道玄
關常應物易幽微須嘿識那禪宗奥旨眞空至寂刻刻兼持無
間斷生生受用無休息便歸根復命體元虛藏至密<md:KR5a0250_HFL_006-009b>

　　又(贈睡著李道判)
好睡家風别有箇睡眠三昧但睡裏心誠睡中澄意睡法旣能
知止趣便於睡裏調神氣這睡功消息睡安禪少人會身雖眠
性不昧目雖垂內不閉向熟睡中間穩帖帖地一枕清風凉徹
骨夢於物外閑遊戲覺來時身在廣寒宫抱蟾睡

　　又(贊圓菴傅居士)
這箇○兒自厯劫以來無象況端端正正亭亭當當細入微塵

無影迹大周天界難安放<md:KR5a0250_HFL_006-010a>更通天徹地任縱橫無遮障　沒根
宗沒形狀爍爍明團團亮只這箇便是本來模樣放出直超無
色界收來隱在光明藏待頂門裂破現圓通金色相

　　又(贈止菴張宰公)
惟正惟中只這是修仙秘訣若稍有偏頗動生差別試向動中
持得定自然靜裏機通徹會三元五氣入黃庭金花結　運火
功有時節海潮生天上月那一升一降復圓復缺十月工夫無
間斷一靈妙有超生滅更問予向<md:KR5a0250_HFL_006-010b>上事如何無言說

　　又(贈密菴述三教)
教有三門致極處元來只一這一字法門深不可測老子谷神

恒不死仲尼心易初無畫問瞿曇教外涅槃心密密密　學神
仙須定息學聖人忘智識論做佛機緘只憑慧力道釋儒流都
勘破圓明覺照工夫畢看頂門迸破見眞如光赫赫

　　又(贈唯菴宗道人)
觀復工夫要默默存存固守靜極中一動便<md:KR5a0250_HFL_006-011a>通玄牡惚恍中間
情合性虛無谷裏奇投偶我今將向上祖師機爲君剖　說話
底非干口把物底非干手那沒腳童兒會翻筋斗解得箇些奇
特處自然勘破無中有問西來的的意云何擘鼻杻

　　又(贈密菴)
一粒金丹這出處孰知年劫若不識根源怎生調燮況是自家

元有底何須着相胡施設我分明舉似學仙人天機泄　軟如
綿硬似鐵利如金圓似月又不方不圓無虧無缺放<md:KR5a0250_HFL_006-011b>則迸開天
地竅收來隱在虛無穴問不收不放作麽生應難說

　　又(贈一菴)
三五眞機應用處頭頭總是況日用平常令巍巍地向有無中
忘二見便於罔象通三昧卻如何成少不成多因滯泥　水鄕
鉛只一味箇便是先天氣會蟾烏合璧身心合意西四歸來投
北了東三便去交南二把五般攢簇入爐中丹完備

　　又(贈孫居士)<md:KR5a0250_HFL_006-012a>
這點虛靈自古來無虧無缺更爍爍圓圓澄澄徹徹照破洪濛

前底事分閑蟾窟中間穴向菴中養箇白蝦蟆皎如雪　那些
兒無可說利如金團似月運化化生生了無休歇山水蒙時天
癸降地雷復處玄霜結駕青鸞直謁廣寒宫超生滅

　　又(贈嘿菴)
默卽說兮這說處元來有默只默說便是金丹祕訣默識濳通
爲大要聲聞縁覺皆虛設向說中認得默之根無生滅　會說
底非干<md:KR5a0250_HFL_006-012b>舌與默底無差别這默底甯如說底親切若向不言中
得趣便於不默俱通徹將默默說說盡掀翻天機泄

　　又(贈敬菴葛道人)
道本無言要學者潜通默識若萬慮俱捐虛靈湛寂動處調停

水中火定中究竟波羅密問玄關一竅在何宫中間覓　不是
心不是物不是仙不是佛只這些端的鮮人知得迷者到頭空
苦志悟來不費些兒力看無中生有産靈胎陽神出<md:KR5a0250_HFL_006-013a>

　　又(授記門人)
吾道玄關决不許外邊人入有學者來參防他做賊猛把殺人
刀子舉活人手段輕拈出更單提獨弄逞神通誰能敵　若是
箇善知識便承當心不惑仗奮心剛膽逢佛殺佛舉步便能欺
十聖口開便要吞三極把乾坤天地盡掀翻眞奇特

　　又(令門人和)
採藥歸來這鼎器乾金鑄寫那些兒道理全憑主者先把根塵

都掃盡從前熟處休沾惹<md:KR5a0250_HFL_006-013b>問行工進火事如何憑般若　五雷
車青龍撦燒山符心鑄寫更滌慮洗心靈泉澆灑九轉功成丹
道畢一靈眞性還虛也那赤條條地法王身無可把

　　滿庭芳(贈焦提舉)
寂寞山居喧轟市隱頭頭總是玄關賢明高士須向定中參我
把活人手段殺人刀慢慢教看君還悟只今薦取超脫不爲難
　一言明說破起初下手先鍊三三自玄宫起火運入崑山把
定則雲橫谷口放行也月落寒潭<md:KR5a0250_HFL_006-014a>工周竟大蟾成象名姓列仙
班

　　又(受記定菴)

學佛學仙參禪窮理不離玄牝中間可憐迷謬往往相瞞一味
尋枝摘葉徒坐破幾箇蒲團堪傷處外邊尋覓笑殺老瞿曇
些兒眞造化誠能親見膽冷心寒定菴高士好向定中參看破
娘生面目把從前學解掀翻眞空透髑髏迸破眞主自離菴

　　水調歌頭(贈和菴王察判)
土釜要端正定裏問黃公流戊就己須待山<md:KR5a0250_HFL_006-014b>下出泉蒙採藥隄
防不及行火休教太過貴在得其中執中常不易天理感而通
　那些兒玄妙處實難窮自從會得菴中無日不春風便把西
方少女嫁與南陵赤子相見永和同十月聖胎備脫蛻爍虛空

　　又(贈秋蟾周先生)

鉛汞了無質爐鼎假安名始因動靜迷人不覺墮聲聞這箇先
天妙理日用着衣喫飯相對甚分明接物應機處不動感而靈
　不是心不是佛匪爲金明加眼力莫教錯認定盤<md:KR5a0250_HFL_006-015a>星片片迷
雲渙散湛湛禪天獨露箇是本來眞風定浪頭息月滿水光清

　　又(贈寶蟾子)
學佛學仙要玄妙在中誠眞鉛眞汞無非只是性和情但得情
來歸性便見鉛來投汞二物自交併日用了無間大藥自然成
　識抽添明進退要持盈坤爐乾鼎陰符陽火慢調停一竅玄
關透了八片頂門裂破迸出寶蟾明功行兩圓備談笑謁三清

　　又(贈劉居士)<md:KR5a0250_HFL_006-015b>

在俗心不俗塵裏不沾塵處身中正何妨鬧市與山林踐履不
偏不易日用無爭無執只此是全眞方寸莫教昧便是上乘人
　採元精鍊元氣復元神三元合一自然鼎內大丹凝更把玄
風鼓動天外迷雲消散慧月朗然明叩我第一義江上數峰青

　　又(贈張蒙菴)
雷在地中復山下出泉蒙明斯二理自然造化合玄同密密至
虛守靜便見無中妙有九竅一齊通直下承當去箇是主人公
　莫着<md:KR5a0250_HFL_006-016a>無莫着有莫着空疑團打徹只今突出妙高峰撥置紛
紛外境收拾靈靈底箇生化了無窮畢竟作麽道日向嶺東紅

　　又(贈實菴)

道乃法之體法乃道之餘雙全道法橫拈倒用總由渠只這元
神元氣便是天兵將吏除此外都無說與洞蟾子定裏做工夫
　守爲胎用爲竅假爲符旣明此理何須苦泥墨和硃若使精
凝氣固便可驅雷役電妖怪悉皆誅行滿功成日談笑謁仙都<md:KR5a0250_HFL_006-016b>

　　又(示衆芻分彼此)
道釋儒三教名殊理不殊參禪窮理只要抱本還元初解得一
中造化便使三元輻輳宿疾普消除屋舍旣堅固始可立丹爐
　鍊還丹全太極採玄珠的端消息採將坎有補離無若也不
貪不愛直下離聲離色神氣總歸虛了達一切相赤子出神廬

　　又(贈白蘭谷)

三元祕秋水微密實難量未分清濁天地人物一包藏一乃太
玄眞水二氣由兹運化三<md:KR5a0250_HFL_006-017a>極理全彰上下降升妙根本在中黃
　兔懷胎牛喘月蚌含光人明此理倒提斗柄戽銀潢絕斷曹
溪一派掀倒蓬萊三島無處不仙鄕誰爲白蘭谷安寢感羲皇

　　又(言道)
三元祕秋水未悟謾猜量誠能參透洗心滌慮密歸藏意與身
心不動精與氣神交合天理自然彰三善備於我翻笑鍊玄黃
　性圓融心豁達德輝光牛郎織女一時會合到天潢勘破乘
槎伎倆密契浴沂消息游泳有無<md:KR5a0250_HFL_006-017b>鄕日用別無事讀易對三皇

　　又(言性)

三元祕秋水都不屬思量收來毫末放開大地不能藏過去未
來見在只是星兒消息體物顯然彰本自無形象隨處見青黃
　性源清心地靜發天光木人半夜倒騎鐵馬過銀潢正是露
寒烟冷那更風清月白乘興水雲鄕識破夢中夢稽首禮虛皇

　　百字令(贈眞蟾子葉大師)
玄關欲透做工夫妙在一陽來復天癸纔生<md:KR5a0250_HFL_006-018a>忙下手採處切須
虔篤絕慮忘機清心釋累認取虛無谷鉛銀砂汞一時辰內攢
簇　霎時天地相交甲庚無間龍虎齊降伏取坎填離乾體就
陽火陰符行足至寶凝堅眞蟾形兆宜把靈泉沃德圓功備大
師名注仙籙


　　又(指中菴性命次序)
玄關一竅理幽深至妙了無言說陰極陽生初動處便是採鉛
時節地下雷轟山頭水降滿地紅塵雪行功之際馬猿休縱顚
劣　霎時虎嘯龍吟夫懽婦合鼎內丹頭結身外有<md:KR5a0250_HFL_006-018b>身猶未了
圓頓始能通徹鬱鬱黃花青青翠竹此理應難泄爲君舉似水
中撈取明月

　　又(贈陳制幹)
修眞慕道樂清虛任意陶陶兀兀富貴榮華都不戀甘分清貧
徹骨名利俱損是非不辨且把身埋沒眞閑眞靜誰知如是消
息　爲言向上機緘玄珠罔象火候無時刻一竅玄關通得透

頓悟非心非佛情念雙忘有無交入胎備元神出眼睛開放光
明周遍無極

　　又(贈胡秀才)<md:KR5a0250_HFL_006-019a>
亘初一點瑩如如無相無形無質不蕩不搖常正定直是斷蹤
絕跡變化無方顯微無間妙理應難測爲伊言破屏除縁慮塵
識　放教方寸虛澄裏頭甯貼方見眞端的三五混融心月皎
照破本元來厯爍爍圓明如如不動運化無休息靜中拈出蟾
光爍破無極

　　又(指老蟾張大夫下手)
金丹大要不難知妙在陽時下手日用平常須謹獨莫縱虎龍

奔走心要安閑身須正定意在常存守始終不怠自然通透玄
牡　其<md:KR5a0250_HFL_006-019b>間些子淆訛爲公直指地下聽雷吼立鼎安爐非小可
運用斡旋憑斗性本圓明命基牢固勘破無中有老蟾成象直
同天地齊壽

　　又(贈通菴)
太初一點本靈明元自至純無雜執着些兒千里遠悟得只消
時霎方寸中虛纖塵不立何用調庚甲承當得去目前方信無
法　箇中顯訣難傳無名可喚貴在心通達信手拈來君薦取
無罅豈容針劄人我山頭是非海裏更要知生殺養其無象忘
形靈地開發<md:KR5a0250_HFL_006-020a>


　　又(示衆破惑)
成仙捷徑在玄關一竅四通八達說與學人先立志悟後只消
時霎可笑迷徒不求師指執着傍門法般精般氣到頭都是兜
搭　爭知大道堂堂坦平驀直也要師開發會得善行無轍跡
玄牝自然開闔一念無生谷神不死九轉工周匝脫胎歸去大
羅天上行踏

　　西江月(贈潘道人)
眞土眞鉛眞汞元神元氣元精三元合一藥方成箇是全眞上
品　動靜虛靈不昧成全<md:KR5a0250_HFL_006-020b>實相圓明形神俱妙樂無生直謁虛
皇絕境


　　又(贈善友)
至道本無言說全憑立志剛堅心常不昧究根源一月千潭普
現　會取擊風捕影便知火裏栽蓮任他海水變桑田只這本
來無變

　　又(贈周守正)
識破無人無我何須求佛求仙隨時隨處總安禪一切幻塵不
染　選甚山居野處何妨鬧市門前執中守正固三田久久神
珠出現

　　鍊丹砂(詠玄牝示衆)<md:KR5a0250_HFL_006-021a>
玄牝少人通說與諸公休言南北與西東不在四維並上下不

在當中　闔闢妙無窮天地根宗生生化化運神功動靜機緘
應不息廣納包容

　　又(示衆)
至道本無傳只要心堅始終立志莫教偏九載三年常一定便
是神仙　眞息自綿綿靈地平平飢來喫飯困來眠夏月單衣
冬蓋被玄外無玄

　隱語<md:KR5a0250_HFL_006-021b>
　　教外名言
佛書云若人欲了知三世一切佛應觀法界性一切由心造是
謂有造則有化造化皆由心人皆謂造化萬物者造化之工也

予獨不然造化本無工萬物自造化也何以故一切萬物均有
是心旣有是心便有造化豈非自造化耶且如世間一切有形
形本無無而生有是謂造有生便有滅有滅則復歸於無是謂
化造造化化物之常也一眞之性本有有而無象故無造無化
道之常也人只知無造<md:KR5a0250_HFL_006-022a>無化爲不造化殊不知有大造化存焉
非明了者其孰能知之明了之士智慧圓通則能萬事見空一
心歸寂超然獨存故無造化也若不明了外着於身心世事內
住於受想行識所以隨世變遷隨形生滅也目所見者謂之色
領納在心謂之受旣受之在心謂之想想而不已至於作爲謂
之行隨行善惡各有報謂之業識業識紛紛輪迴之根本也故

不能出造化苟有不被幻縁纏縛不被法塵染污不被迷情障
礙不被愛欲苦惱則能照見<md:KR5a0250_HFL_006-022b>五藴皆空五藴旣空造化何有此
卽是涅槃妙心也予謂造化由心復何疑哉
道書云有無相生是謂無生有造也有生無化也又云致虛極
守靜篤萬物並作吾以觀其復是謂觀復知化也知化則不化
不化則安得有造非洞觀無礙者孰能及此洞達之士清靜光
明故能勘破身心世事因虛幻中有有則爲物物極則返返則
復歸虛幻也作是觀者則知無象之象乃是實象養其無象象
故常存守其無體體故全眞至於純純全<md:KR5a0250_HFL_006-023a>全合乎大方溟溟涬
涬合乎無倫超出虛無之外是謂無造化也執着之者身心不

定念慮交攻所以喪其無象散其無體故流浪生死常沉苦海
也苟有收拾身心屏除念慮內境勿令出外境勿令入內外清
靜名爲照了至於內忘其心外忘其形一眞洞然如太虛廓然
無礙造化又何有焉
儒書云不忮不求無咎無譽是謂不忮不求則不受造也無咎
無譽則不受化也易繫云遠取諸物近取諸身予謂遠取諸物
則知萬<md:KR5a0250_HFL_006-023b>縁虛假近取諸身則知五藴皆空外屏萬縁內消五藴
故能順天施運懽樂於天知物之始終知幽明之故知死生之
說窮理盡性以至於命也樂天故不憂盡性故不疑非致知者
孰能及此致知者誠明靜定故知生滅不停者幻形也差別不

平者妄心也遷變不定者時世也敗壞不久者事務也觀練純
熟是名聖功一以貫之故無造化若不致知則不能格物不能
格物則隨物變遷性命安在苟有變動不居周流六虛故天地
合乎我萬物<md:KR5a0250_HFL_006-024a>備於我至於復見天心萬有歸一無則造化息矣
譬如乾坤不變動日月不運行六子何有六子不交重陰陽不
升降萬物何有乾坤之體純一不雜倒正不變故無造化造無
造之造大造也化無化之化大化也作是見者故知世間萬物
皆是假合陰陽運用無非幻妄非天下之至變其孰能與於此
觀之三教惟心也造化由心也出造化亦由心也學佛之要在
乎見性若欲見性必先以决定之志奪習俗之氣以嚴持之力

保洞然之明然後<md:KR5a0250_HFL_006-024b>照破種種空妄心不着物念不隨情念是煩
惱根心是法塵種念起則一切煩惱起念息則一切煩惱息心
生則種種法生心滅則種種法滅念起卽止皆由自心至於生
滅滅已寂滅爲樂是見性也今之學者不能見性者爲事理二
障所礙也非大觀則不能解理障非大止則不能除事障大觀
謂智斷也大止謂力制也智斷純孰則理理皆空力制純孰則
事事皆空了三空之大空知一眞之至眞此大觀之至也卽時
身心世事念慮情識一<md:KR5a0250_HFL_006-025a>齊都止此大止之至也非上上智其孰
能與於此學道在乎存性若欲存性必先以慧劍斷羣魔火符
消六慾次以定力忘情絕慮釋累清心至於心清累釋慮絕情

忘是謂存性眞性旣存則無造化今之學者爲情識之所奪也
夫欲去情識先除生滅心心無生滅身無生滅定矣去生滅心
必自無念始無念之積習純熟足可致無夢無念之靜定純熟
足可致無生無夢乃見在之大事也無念乃末後之大事也無
生則不造無夢則不化不造不化卽不<md:KR5a0250_HFL_006-025b>生不滅也非高上之士
其孰能與於此儒學之要在乎盡性若欲盡性在明明德在止
於至善知止而後有定有定則能忘物我艮卦辭云艮其背不
獲其身行其庭不見其人無咎艮其背忘其心也不獲其身忘
我也行其庭不見其人忘物也三者旣忘何咎之有此知止之
至也知止故能忘物我而全天理是謂盡性也今人不能盡性

者爲身心之累也旣有累便有窒礙必以剛斷果决剛斷故能
忘物果决故能忘我物我兩忘盡性至命定<md:KR5a0250_HFL_006-026a>矣非神德聖功其
孰能與於此予見世人多以此身爲有我其不思之甚也且如
此身因造而有未造之前有象乎有名乎有我乎旣化之後有
象乎有名乎有我乎前後兩旣俱無安得中間偏執有我耶殊
不知身心世事本來虛妄三世推求了不可得過去杳然何在
只今念念變遷未來决定如是厯劫以來大夢幻中堅執妄縁
結成輪迴種子是以出生入死無有了期若復有人於此夢幻
境中證明了知而善消遣豈非至人乎予一日舉<md:KR5a0250_HFL_006-026b>此公案令門
人參二三子稍合符節故作此書以贈之以心傳心若能直下

承當潛通默會卽時知止不謀其前不慮其後不戀只今三者
混成得大自在徜徉乎大寂滅之海逍遥乎無何有之鄕游泳
乎自得之場至此方知造化於此何預焉雖然更有向上事在
且道喚甚麽做向上事咦掀翻無字腳粉碎太虛空方爲了事
漢祕之祕之

　　絕學無憂篇并叙
所爲絕學者非不學也若以不學爲絕學則<md:KR5a0250_HFL_006-027a>罔無所知只同常
流也此所謂絕學者博學而至於絕學也蓋由世人多學爲奇
特轉學轉不會也聖人云其出彌遠其知彌少又云多則惑少
則得正謂此也前儒云有爲終日息無爲便不息卽此意也故

作是篇以證之使學徒不爲聲聞縁覺學解見知所累也
日用總玄玄時人識未全當推心上好放下口頭禪法法非空
法傳傳是妄傳不曾修福始焉能有禍先不益便無損不變豈
能遷不垢亦不淨無缺亦無圓莫着嗔和喜何愁迍<md:KR5a0250_HFL_006-027b>與邅不作
善因果那得惡因縁不聞興廢事名利不相牽精粗無憂惡妍
醜不憎憐不償歡喜債都無恩怨纏打開人我網跳出是非圈
清虛不好古恬澹倦希賢休思今世後放下未生前從他佛是
佛任伊仙是仙旣無塵俗累何憂業火煎有無俱不立虛實任
相連都縁無取捨自然無過愆來去渾忘卻死生何預焉居止
無餘欠隨處任方圓飢來一椀飯渴則半甌泉興來自消遣困

來且打眠達者明此義休尋天外天見前赤灑灑末後亮<md:KR5a0250_HFL_006-028a>娟娟
