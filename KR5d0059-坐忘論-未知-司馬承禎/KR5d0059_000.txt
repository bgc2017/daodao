








坐忘論序去八
天地分判三才定位人處天地之中五氣合
身故能長且久後人自昧其性自役其神自
撓其氣自耗其精所以不能與天地合逆取
短折而甘心焉每切痛之易曰窮理盡性以
至於命老子曰虛其心實其腹又曰常無欲
以觀其妙語曰子絶四毋意毋必毋固毋我
孟子曰性善又曰我善養吾浩然之氣皆著
性命之要端也僕因閱藏書得唐貞一先生
坐忘論七篇附以樞翼識見不凡明指大道

先導人以敬信使心不狂惑次則令斷其縁
業收心簡事體寂内明故又次之以眞觀中
外無有然後可以躋於泰定氣泰神定故曰
得道前悉序坐忘之階漸其坐忘總說不過
無物無我一念不生如敬信篇直言内不覺
其一身外不知其宇宙與道冥一萬慮皆遣
倫類經言無少差苟造坐忘之妙神氣自然
相守百脉滋潤三關流暢天陽眞氣來居身
中此乃長生久視不傳之道古今尊尚神仙
憫世不得已而語學者當靜慮研思勤而行

之勿視爲古人糟粕而徒取自棄之譏者也
旹丁未重陽鋟木以廣其書眞靜居士謹序



















