








鳴真集序同二
道本無言非言不顯道本無經非經不明令
未聞者聞使未悟者悟僕肇拜玄沖師於汾
陰龍興觀侍歲餘師南邁綿山之右誘矣僕
北遷姑射之陽寓焉時師欬唾珠玉不構思
或懷古或託物或贈答或逸興縱心所欲或
詞或頌俱明宗旨陳非心之心言不言之言
言言見諦句句朝宗其文簡其義淵鳴眞云
無影樹頭花笑日不萌枝上葉含春又云兔
角敲開三毒鎖龜毛拂盡九衢塵斯言離物

象遠聲色非徹法慧目離念明智焉能究之
哉深若淵泉曠如太虚恢恢焉晃晃焉尊上
德之玄風崇長春之英華非詭詐以惑時非
佐道而衒世玲玲瓏瓏如明珠旋於金盤清
光罔極焕焕輝輝似秋月朗於碧天瑞氣何
窮師亡金承安間有汾陰先生李公自海隅
而還故邑師聞之廼長春之英徒也欲師之
固辭拜長春者於是望拜祕奥得其一二悟
機解有萬千幸有蒲坂同道寄世老人王巨
川嗟憶師之珠玉特有英奇暢道之美云動

若行雲之安泰止猶谷神之無隅發歎不已
有寂子楊公劉先生等袖出師之集目之曰
鳴眞集恐湮微散落命繕縷以廣其傳謁僕
等飾題辭巨駭忸怩斗筲之器焉能納百川
乎再三叩命固辭不已綜覽如瓊漿羊羹爽
其羣口也體道之妙得道之用吐辭發言可
不爲梯航耳夫鳴眞者鳴聲散宇宙不屈愈
出若東君而發萌眞光射乾坤體在皆無如
冰輪之鑒物明同杲日響若雷霆兹妙備矣
歲在辛亥重陽後三日愚魯忝職河中道録

汾陰張志明謹題










玄虚子鳴眞集
慧劍五首
利物從來吹斷毛安邦輔主鎮凶豪忿生殺
氣乾坤窄怒發陣雲天地高三尺寒光驚鬼
魅千條冷艷破邪妖一聲霹靂九霄外化作
飛龍不見毫
非是雌雄别有鋒除邪破怪射寒空澹臺落
處七星燦周處揮時萬派紅素色陰陽無可
攝清光天地不能籠自從戰罷蚩尤後已得
清平不施功

匣中取出絶纖塵季札歸天無挂人寧受黄
巢安社稷喜酬漢主定君臣動摇三尺諸邦
息揮掃八方萬國賓當謝軒轅傳在世故教
除佞佐明君
三尺龍泉射斗牛不平之事便分憂磨開殺
氣千魔息錯出陳雲百怪愁雪刃如風凉九
夏霜鋒似月鑑三秋休休了却太平事挂向
天邊永不收
吾獲寶劍已多年入地穿山得自然瑞氣鑄
成羣怪匿清光磨就萬邪遷輝輝光焰射星

斗燦燦鋒鋩覆地天閑挂碧霄宫殿側不須
重舉伴神仙
聰眀
頓悟圓融泯物情方知返樸顯聰明視之不
見元無色聽後難聞那得聲覺耀遍周天地
朗慧光普照鬼神驚包含萬象陰陽外獨露
全身了太平
題重皮谷玄都觀
重皮古跡物風華地秀林泉隱道家疊疊嵐
光生瑞草層層山色長靈芽時時曙氣連晨

氣日日殘霞接晚霞眞箇無爲安穩地化龍
巨海不停蛙
閑步玄都觀妙哉茂林脩竹隱仙才奇哉異
菓時時熟最妙仙花日日開鶴鳴松上雲還
去虎嘯巖前風自來此地清凉誰會得洞天
何處覓瑶臺
俗事纏綿無出頭閑遊到此便忘憂風生九
曲巖巒秀霧歛三峰草木幽門外雲埋樵子
徑庵前溪隱渡仙舟人來問我藏縁事遥指
白雪笑不休

我是人間晦跡徒閑尋幽徑到玄都豁然物
盡非難入頓覺塵忘逝不拘心似團團秋月
朗性如片片野雲孤從他寒暑光陰速不計
功名無礙夫
中條山下一仙庄此處安閑日月長山秀千
巖巖化玉地豐百草草開芳客來茶點松梢
雪夜靜爐燒栢子香若是有人來到此世間
萬慮盡俱忘
中條西北有玄都瑞色紛紛道氣敷翠竹叢
中藏道窟青松巖下隱仙閭連峰茂長靈芝

草巨沼深容不夜珠遁跡不聞塵事冗清幽
洒落小蓬壺
詠竹
實腹虚心君子才九包坐計好奇哉欺霜鳳
子迎風秀傲雪龍孫帶雨培蒼翠最宜松並
檻玲瓏偏稱栢同栽有時蛻殻施雲雨要見
應難越九垓
寒巖雅秀無多種惟有琅玕過歲華直節正
當恬養素虚心恰合道生涯迎風瑟瑟清來
冷載雨瀟瀟浄更嘉誰並眞常君子器偏宜

仙洞道人家
述懷
一志無移便到家方知處處有煙霞摩挲星
斗言休話驅逐風雲是莫誇性定不離降五
藴命生何用運三車人人都有曹溪景咫尺
蓬壺路不賒
眞閑眞樂號玄冲七十年來養就慵處處林
泉新活計家家雲水舊家風千經歷遍知忘
盡萬法試周得不窮說與門生消息事月還
西墜水流東

道人活計本無憂性月輝輝得自由養素不
須身外覓修眞何用意中求靈珠朗朗通天
地素月輝輝射斗牛妙道從來常潔浄清都
隱隱恣優游
題重皮谷深溪
條陽之北一溪流溉灌三田稼穡幽聲碎清
風山色翠氣連白晝水光浮千波滚出驪珠
窟萬派催行漁父舟好笑許由閑洗耳爭如
出浪快心頭
警世

紛紛俗事日時忙昧了靈源勿忖量利害場
中揮舌劍是非浪裏鬥唇鎗人間冗冗光陰
速物外寥寥春晝長只此榮華何可並豈知
沙界遍仙鄉
哀哉塵務苦忙忙競氣貪財事事傷千種縈
纏無可出萬端惹絆有爲妨迴頭掣斷是非
鎖信脚踏翻名利場好去碧巖泉下隱安閑
養素保純陽
勸君莫進是非場萬苦千辛計漫張豈解利
名風裏燭那知恩愛電中光貪榮爭似貪仙

士趣富寧如趣道鄉若要躍出塵世網早歸
巖下爇心香
命汾陰張先生
稽首知音張道人别來無恙樂天眞征鴻不
寄蓬壺信遼鶴空傳閬苑春道院寥寥風作
伴禪堂悄悄竹爲鄰先生莫失詩中約同賞
瓊臺月一輪
弔馬
嗚呼騏驥好傷憫負我十年今命終一性飄
飄辭世去三魂蕩蕩别行蹤空閑鞍轡我無

力不動鞭韁尔有功蛻殻還源歸去好春雷
一震化飛龍
傷嗟奇異俊驊騮思尔無方進步遊日日遍
周巡沙界時時普應復神州幾年布德無窮
力今日别恩有徹頭願汝眞靈超物外却投
巨海化蛟虬
哀哉代步俊驊騮歷遍山川遐邇遊今尔去
先功已就奈吾在後行難周數年穩跨騰飛
鳳今日將亡的化虬冉冉騰空昇紫府安閑
息步伴仙儔

安恬養素
道人活計不驕奢寂浄虚無度歲華默默頤
神焉用酒昏昏保命不須茶安恬養拙純和
素慎德踈慵閑莫姱奢也鍊就先天無價寶
乘鸞隱隱去仙家
寂靜無憂
從來可慣皺眉頭本性安閑有甚憂明月照
人諸業盡清風過目萬縁休街前世浪從他
滚門外風波自在流學得希夷慵懶似黑甜
一枕恣齁齁

無縈無擊有何求灑落瀟瀟萬事休俗態紛
紛無惹絆世情冗冗不淹留神珠朗朗寧能
汙性月輝輝豈有綢閬苑不須窮脚力悟來
迴首到瀛洲
道貴自然
一點靈明本自然何勞脚力覓神仙雨霽寶
山石潤玉法海雲收火化蓮覺後不聞獅子
吼悟來屏盡野狐禪親師太上玄玄趣躍出
陰陽象帝先
修眞不用費功夫切莫施爲愚騃徒擺髓摇

筋皆是妄咽津納液轉乖迂神丹豈有多般
作眞氣元無一事拘可笑諸人向外覓不離
方寸有仙途
閑中得趣
閑中閑趣不安廬何必雲山巖壑居默默罷
參三教典昏昏不舉五車書家風冷淡無還
有活計清虚有不餘豈在盧都閑打坐圓明
長鑑道如如
深溪幽處結茅廬不向市鄽鬧處居不夜宫
中無事客長明殿裏没羈儒澄澄法海波瀾

息湛湛神潭淵浪虚罔象獲珠無措意不勞
神思赴華胥
贈道人李志遇
眞箇閑閑李道人本來一點絶纖塵慧彰戒
定言難說志覺無爲話不頻福地林泉皆是
友洞天雲水盡爲鄰迴光解得長春意躍出
陰陽劫外春
贈吴道判
老夫慵拈筆硯忙忽驚不覺鬢成霜眼前熟
景光陰速物外家風白晝長好學陳摶三覺

睡勿言杜甫九回腸休休作箇閑閑老脫盡
塵勞有甚傷
述懷
閑行策杖出茅廬極目郊原錦不如鴈别衡
陽天淡淡燕離海嶠雨踈踈一川好景妖桃
綻滿地春光楊柳舒日晚歸來無箇事頤神
養素樂無餘
萬事俱忘不出廬藏縁無礙體如如人間利
害般般盡眼底浮華物物踈興後蒲團盤膝
坐悶來土塌展腰舒而今已作踈慵叟樂樂

閑閑道本餘
題王官谷玄通觀
王官遺跡有星壇名號玄通觀隱仙山秀雲
埋棲鳳竹土豐霧鎖化龍泉一峰帝業千年
在三詔仙亭萬古傳仙帝超凡俱不面清名
勿朽古今宣
七言絕句
初機
發心容易久長難一志無移若泰山割斷愛
縁塵不染自然灑落得清閑

答王先生問道在何處
忘非泯欲要堅心道在虚無何處尋認取本
來眞面目拈來放下是知音
贈張先生不悟
掣開眉鎖抽身出割斷名纏便是休性若碧
天雲片片萬縁無礙快心頭
贈李道人
絶念無爲李道人般般效下是全眞休休已
得長生趣躍出陰陽劫外春
詠茶

金童採得靈芝葉玉女收將閬苑芽若是有
人知此味清香勝過趙州茶
神珠
團團無相亦無蹤萬道霞光射碧空照耀大
千含法界參天兩地豈能籠
禪道
禪道無爲道是禪道禪無二没枯偏本來一
點無分别湛湛澄澄常現前
坐浄
湛湛寂寂方丈居凝神默默養神軀魂寧魄

浄主賓會萬慮俱忘一物無



玄虚子鳴真集





