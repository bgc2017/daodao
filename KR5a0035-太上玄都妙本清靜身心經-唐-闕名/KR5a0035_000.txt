








太上玄都妙本清靜身心經
爾時元始天尊在玄都大治元陽上觀七寳
華林紫瓊宫内太上道君與十方聖衆諸天
眞仙三界帝王一切天神龍鬼應受度者無
鞅之衆登眞一位得無爲心同會其所玄都
宫觀皆以金銀瑠璃珊瑚琥珀眞珠碧玉種
種裝飾光明赫弈暎照内外列座衆眞不能
名目自然祥瑞表見尊前天雨寳花散滿於
地靈鈞雅樂不鼓自鳴百和神香芬馥流溢
爾時四座咸起驚疑黙念思惟莫能先問

天尊撫凡杜彼機縁入慧觀門示無爲道思
念萬兆稟受之初乃發鴻音告四衆曰汝等
男女本地身心悉皆清靜實相不動始終恒
一猶如虛空來去無礙離於受染絶諸受想
正性湛然本無生滅但以顛倒隨業受形譬
如明珠恒埋糞壞壓劫隱蔽不覩其光汝等
男女將來衆生執虛假身迷眞實道造顛倒
業積邪僞塵埋智慧珠聚愚癡垢墮生死海
溺貪愛流居五欲場處四魔境有惑煩惱結
縳身心隨業轉輪三塗五道廕蓋正性沉沒

玄珠翳本光明亦復如是輪迴生死無解脫
期是故我今開發妙門令汝得悟汝等四衆
以本分力汲道性水採無爲香調智慧湯居
清浄室爲諸衆生除根葉穢洗虛妄塵令入
慧門觀於實相煩惱漏累畢竟消除洞照一
乘深明二際還源反本復我清虛得道自然
永無流轉爾時大衆聞是說巳敬奉思惟心
關意解歡喜踊躍稽首道前長跪頌曰
　元始無上大慈尊　善說衆生邪倒業
　諸法妙本常清淨　動則沉淪經萬劫

　妄想旣植貪癡根　隨根即生煩惱葉
　花葉繁滋彌世界　善惡輪迴互重疊
　狂迷競貪邪僞果　子果不絶恒相接
　煩惱垢重覆明珠　身心臭穢乖清浄
　示我汲引道性水　洗滌千邪歸一正
　畢等清浄智慧湯　盪除癡垢開眞性
　有縁速入正觀室　無爲香水澄如鏡
　能照去來邪倒業　洗滌貪嗔師戒定
　心垢惱病豁巳除　各復眞根歸慧命
　慈尊所說叵思議　我等稽昔成恭敬

爾時會中有一眞人名曰法解即從座起整
頓衣巾手執香鑪從容雅歩怡神息慮攝念
安心長跪道前白天尊曰臣等有幸得預斯
會侍座以來未聞此說四衆心識猶自䝉昧
特乞神尊賜垂訓諭唯願哀原愍所不逮於
是
天尊撫几微笑答法解曰善哉男子汝能於
此法會爲決疑悟末世衆生眞所荷賴於汝
功德更復増髙有所不了恣汝等問勿懐疑
惑封執之心法解承恩稽首問曰衆兆愚癡

隨業生滅垢穢深重迷惑纒身今調法湯建
清淨室洗滌罪根消除體穢未審儀軌其事
云何
天尊答曰善男子汝等常用月十直日以上
善水調法香湯於淨室中正念安坐先觀身
心垢穢聚積無量迷惑共成此身外内貪癡
麤細不淨生老無常衆苦結縳三業障道六
塵覆心如彌天雲翳明盛日作是念巳以法
香湯先從皮膚四支五體六根九竅次第灌
洗悉令清淨外清淨巳復以靜觀薰修心惑

一切煩惱妄想執計貪嗔癡垢普令清靜内
外旣淨住法身心常居道場斷邪僞垢是名
法湯滌除之要衆眞聞說咸皆讃歎彈指懴
悔同聲稱善
爾時眞人以宿命通得他心智照知末劫有
等衆生心識闇昧於法未了是故乘機稽首
進問不審今會演說是經以何名曰修持供
養功德云何假有之身旣䝉開度眞無之識
亦獲福乎臣等膚愚忝居眞位於斯義趣猶
自未通唯願神尊特垂開示降甘露雨遍灑

人天垂智慧雲廣覆無外爾時
天尊歡喜答曰異哉眞子得宿命通了他心
智悟一乘道逹三世機能爲將來致殷勤請
我今具說汝當諦聽衆生性相皆悉是空暫
寄有形終歸壞滅不住三世豈繫一身能體
有空自當無假有空無假何籍資憑眞了當
知假有之身必須修習在生如是處死亦然
凡人壽終識居中廕善業資助必獲上生是
其家人及諸同學當爲作福種種裝嚴建大
寳壇懸諸幡蓋修齋願念講誦是經焼香然

燈照燭幽夜㧞其苦奕令覩光明無爲法湯
滌除紛穢神識絶淨乃得昇天反彼清虚歸
自然域是經功德不可格量猶如虚空難以
量度若有抄寫供養受持此人即得妙本澄
清身心潔白獲報無量等彼微塵故名玄都
妙本清淨身心汝輩四衆善男女等當知此
經濟度法中最爲第禳災法中最爲第一
修習法中最爲第一無爲法中最爲第一智
慧法中最爲第一觀行法中最爲第一此經
微妙不可思議於餘法中無不第一我昔過

去與諸天尊之所奉行而得成道汝宜寳祕
慎勿輕傳若得其人當須授受焼香誓願頂
戴奉持十方天尊必記汝等於是青華童子
丹元眞人素先玉女玄宫使者黃中大神率
其官屬三十六人備衛靈文保護於汝汝能
於此靜心習誦存念形神日夜精思不辭勞
倦即得三宫明淨六識清虛十轉業成五神
依止無爲大道發爾身心一切羣魔自然消
伏作是說巳是諸男女並皆歡喜
天尊俄然暝目髙抗四衆瞻仰無敢諮詢叉

手道前而作頌曰
妙本常清淨　身心無垢膩　衆生習業人
迷惑懷疑貳　是故感慈尊　爲明權實義
一相度黎元　眞爲平等語　垢穢旣以除
煩惱自然離　負荷匠成德　飛歩玄都治
爾時衆聖說此頌巳於是天尊怡然含笑即
吐五色微妙神光徹照諸天福堂及九幽長
夜地獄四座男女乘此神光悉覩諸天諸地
罪福報對如觀指掌了了分明咸皆一心歸
命懴謝宿根業累即世深殃願㧞衆生離諸

苦惱天尊慈愍感彼衆心乃振威神彈指叩
齒應時地獄悉得閑寧餓鬼囚徒俱昇道境
寳光収照法界猶明林木山川緬然平等祥
風鼓吹慧日流光預法會中並加眞位十方
衆聖三界人天種種羣生皆䝉利益稽首作
禮依教奉行



太上玄都妙本清靜身心經
