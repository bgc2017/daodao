








羅天大醮早朝科(午朝晚/朝同卷)壹十一
各禮師存念如法
青陽虚映曜日回靈神虎辟邪飛天流鈴
摧奸滅試萬魔束形九微回道八威攝精
千眞校録三元蕩清左嘯中黄右䇿六丁
七轉八合周旋天經聖化巍巍三道順行
慶雲流布合景黄庭
　　　鳴法鼓二十四通
無上三天玄元始三炁太上老君召出(臣)身
中三五功曹左右官使者左右捧香金童傳

言散花玉女五帝真符直日香官各三十六
人出出者嚴裝顯服冠帶垂纓關啓玄壇土
地方域神眞(臣)今早朝陞壇行道朝謁
帝眞謹奏爲入意其諸誠意具載緘謄願得
太上至眞道炁靈寳瑞光下降流入(臣)等身
中令(臣)所啓之誠速達徑御
至眞無極大道
三清上聖
昊天至尊金闕玉皇上帝(神前)
　　　請稱法位

具位與臨壇官衆等謹同誠上啓
虚無自然元始天尊无極大道太上道君太
上老君髙上玉皇十方已得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下敎二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈恭望

洪慈洞回昭格
伏念(臣)久處法門未明玄奥勉持戒律幸保
簮裳思進道以怡神庸修陽德誓度人而救
物庶積隂功凡有請祈豈容抑塞意有所出
情動于中齋官心詞謹當宣奏
　　　宣詞
具如詞言灼見誠心冐瀆玄慈益深祗畏
(臣)聞三炁純精五行麗質清濁混成之始先
物肇形圓方分判之初含章發秀氤氲交錯
非霧非煙盤薄浮羅或隱或現靈風振激抑

揚流空洞之音妙氣陶鎔宛轉結飛玄之字
我太上留神於造化命皇人按筆以摹傳以
五靈所藴者爲五方之文以八㑹所鍾者爲
八天之篆黄籙白簡赤書玉篇所以合景層
霄範圍太極肇乎不有開化人天隱於無言
資成動植雖九壇之妙範儀矩不同而三籙
之玄科名實一致今齋官(某)福縁素厚信著
於情命禄方剛財周於用委誠心而皈命伸
志願以祈恩信幣具陳靈場肅備今也空歌
奏響祥開碧落之天洞户飄香瑞靄黎元之

蓋九節導飛空之駕三華浮歩景之壇入靜
朝元眞光洞徹乗時觀妙内景發輝感格信
誠昭彰福善以今清旦行道請法衆等運兹
初捻上香
願此香煙騰空徑上
三清之境(臣)等皈身皈神皈命首體投地仰
依
太上三尊以是捻香功德上祝
當今皇帝伏願懋膺景命遐保丕圖不鶱不
崩隆壽山而永峻時萬時億注福海以罙深

如日之升九有之山河盡照猶天之覆四時
之風雨無愆民樂昇平物無疵癘今故燒香
自皈依道尊大聖衆至眞之德得道之後保
天長存
以今清旦行道請法衆等運兹二捻上香
願此香煙騰空徑上
三清之境(臣)等皈身皈神皈命首體投地仰
依
太上三尊以是捻香功德伏爲齋官祖禰姻
親先亡眷屬伏願瞻啓明之星彩出離泉扄

聞碧落之空歌回翔天際罪落黑書之字名
標玉簡之科脫迹苦縁生神樂土九陽道岸
披拂仙風八景眞階瞻依玉相今故燒香自
皈依
經尊大聖衆至眞之德得道之後昇入無形
以今清旦行道請法衆等運兹三捻上香
願此香煙騰空徑上
三清之境(臣)等皈身皈神皈命首體投地仰
依
太上三尊以是捻香功德奉爲齋官(某)一門

眷屬伏願輝華瑞日照徹身宫和煦晨風開
榮命宇百關調暢保四大以無虞一炁委蛇
與五神而共理德行流馨於蘭蕙年齡比茂
於椿松百福駢臻千愆永釋今故燒香目皈
依
師尊大聖衆至眞之德得道之後與道合真
　　　唱方
　　　懴悔
　　　命魔
　　　三啓頌

　　　三禮
　　　重稱法位
具位與臨壇官衆等謹同誠上啓
三境至尊十方上聖玉京金闕天帝天眞十
方師尊聖衆三界官屬一切威靈
(臣)聞感著於誠要歸乎道情敷於信能格乎
天由其始之有經則必終然見效(臣)等慚非
明俊謬處玄虚久服訓辭殊無識度約性天
而昧於恍惚憫世態而惑於紛華無柰自迷
固難獨立幸寅縁之有素得奉經科雖黽勉

之不辭奚逃鬼責伏念齋官某奉天祗戒事
帝推誠思神念眞収視反聽仰仙風而不逺
存道妙以惟勤爰啓熏修聿嚴齋醮誦經行
道燒香散花瞻寳座於瑶臺祥煙絢彩想圓
明於法座瑞日騰輝將以感格上元交通無
間首愆謝罪保命延生開濟苦輪資崇善果
伏惟璇霄至聖絳闕髙眞羽衞森羅徧周於
下土旌幢掩映洞煥於太空雅韻奏而上徹
三天闡靈音而該通八極啓幽冥之苦趣滋
動植之生源拯㧞有情提携未度上願

皇圖卜世地久天長臣子宣勤雲行雨施無
一夫之失所與萬物以爲春四海均庥五兵
不試俾齋官(某)茂膺景貺常沐
眞風官資隨日以髙遷壽筭與天而齊久家
用叶時和而保羡德星臨命宇以光輝道炁
陶鎔神垣湛徹百靈保衞萬聖匡扶眷屬允
諧親姻叶又九玄七祖憑妙利以飛昇五苦
三塗沐良因而開泰一誠所感百惡自消萬
善雲臻千祥輻集上明
天尊大慈之澤下副(臣)等皈命之誠謹啓以

聞
　　　發願
一願靈光下燭二願道月揚輝
三願恩宣九地四願誠達九天
五願眞靈俱㑹六願道炁周圍
七願天堂開敞八願地獄隳摧
九願玄功普被十願駕景空飛
十一願普天懷德十二願道化無爲
　　　復爐
　　　存神燒香

香官使者左右龍虎君侍香諸靈官當令(臣)
向來早朝陞壇行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭筵傳(臣)向來所奏之誠
速達徑上
至眞無極大道
三清上聖
昊天至尊金闕玉皇上帝(御前)

羅天大醮早朝科
