








洪恩靈濟真君靈籤
第一籤上吉
龍韜豹略韞奇謀若遇明時即獻籌
世道風波多勇猛好從静處細沉浮
第二籤上上
吉夢先爲兆吉祥細尋稱意可參詳
生男不獲桑弧志貴任須還再弄璋
第三籤中
青帝權當正届時深紅淺緑暎花枝
上林一夜西風起天際行人知未知

第四籤下
蠻觸相傷萬事虚彼仁禮義却還初
鄒陽繫獄沉消息誰上緹縈女子書
第五籤上大吉
閒步前途慢著鞭好將舟楫度平川
一輪明月今霄滿萬里雲衢萬里天
第六籤大吉
一派波流勢欲東時人正在望洋中
西山犬吠閒風月此去青雲有路通
第七籤下

尪羸病證不堪醫妙藥良方且慢施
遇兎逢羊終獲吉莫教喜事轉成悲
第八籤中下
喪牛失馬不堪憂世事何須較贅疣
若遇春初冬末後佳人休向道傍謀
第九籤下
薄雲殘霧未掃空東西南北未亨通
人從生處且投下一葉秋來鴈過鴻
第十籤中
盈庭音耗不須多亦有訛言莫信他

男子婚姻終獲吉狐疑未判事能蹉
第十一籤上吉
數行丹詔拆泥封萬里青雲喜得隆
鶚薦横空消息好山間林下莫留蹤
第十二籤中下
寒谷陽回奪化工閒花不用怨春風
凄凉外面傳消息荳蔻枝頭著意濃
第十三籤中平
鱸肥蓴美忽思秋萬頃波間可下鈎
機露鷗飛空著力那堪明月滿歸舟

第十四籤中上
我强彼弱植降旌休向行人道不平
雨霽雲收猶未歇春風才到便分明
第十五籤下
測度何須問再三冲天羽翼欲圖南
忽然消息相邀阻事若成時又不堪
第十六籤下
征夫一箇在天涯虎在寅方望到家
目斷魂銷音信絶梨花帶雨一枝斜
第十七籤中下

朱雀當權屬丙方不須來問子孫殃
風波静處堪移步蜂蠆傷人莫自傷
第十八籤中
佳客龍門喜氣新天衢附翼且攀鱗
等間借問吹嘘路免使微才歎析薪
第十九籤中
萬變枝頭不肯休誓兄盟母結寃讎
好宜急解從前過拜佛求神始免憂
第二十籤吉
朱門桃李已成粧兩露工夫何艷陽

一奏風雲彈刻到休言衣錦早還郷
第二十一籤中
求財求利意何貪莫信怡言未盡甘
務是富商皆利息津津喜色在東南
第二十二籤吉
車馬遊人任往來閒花冷蘂苦相催
不蒙一㸃東風力偷向墻頭半夜開
第二十三籤下
非是難尋一片心汗牛充棟莫追尋
因縁到底有明白誰向林泉會賞音

第二十四籤吉
峥嶸頭角在鷄群無奈薰蕕未肯分
桂子傳香才有信日邊姓字一朝聞
第二十五籤下
上食槁壤下黄泉雙鴈高飛兩處眠
江水兩流人不見世情險阻甚山川
第二十六籤中
情歡意合兩諧和玉燭楊明薦瑞多
却喜門庭無盗跖三星在户夕如何
第二十七籤下

命蹇身迍又值秋鬼神暗裏却相謀
風前月下逢花酒只恐歡娱變作憂
第二十八籤中下
管見終難奪化機天工巧處未堪爲
一場世事真棊局東壁龍蛇任奮飛
第二十九籤上中
涸魚赬尾仰清流一線微生幾欲休
須待禹門三級浪明珠不向暗中投
第三十籤上
冷暖炎凉厭世人畫蛇斷鶴送天真

却令門户無淹滯筆下春風奪化鈞
第三十一籤上
憂憾何須問是非但觀人事見天機
人從坎處多如意一簇孤燈再燄煇
第三十二籤下
崑山玉石未分明瓦釜盆中聒耳鳴
小往大來時未泰休將百計苦經營
第三十三籤下
甘苦從前幾歷嘗一生六度閱星霜
憂心似醉人間夢役役經營底事忙

第三十四籤下
天上人間幾合離孤中獨立欲扶危
折支折足應難免火自焚身尚不知
第三十五籤中
俄然平地起風波人事年來雜哄多
准擬鹽梅歸大手均平五味一調和
第三十六籤上中
隔阻音書信尚違春回草木未光暉
西山日落留殘照更有行人天外歸
第三十七籤中

水滿舟移等片時孤歸未判易生疑
行人有意待明月相見何須問紫芝
第三十八籤中下
舉頭一片黑雲生天際求名未得名
須扣黄鍾方大響好風吹送上蓬瀛
第三十九籤中
江水西流欲問舟等來功績幾時休
傍人相對傳消息一箭雲頭看此秋
第四十籤下
求財求利意貪多西北風來問渡河

得價明珠姑少待人生一夢到南柯
第四十一籤下
一枝紅紫間芳菲片片閒花逐水飛
鶯巢燕子寧無意休向人間說是非
第四十二籤中
菊老秋衰萬物殘追尋舊恨與前歡
驪珠出海猶埋彩直指東門日挂冠
第四十三籤中下
入雲青鳥未飛還信在虚無縹緲間
日落秦樓三萬里白雲山外有青山

第四十四籤中
一憂一喜兩相扶萬事臨頭噬欲圖
時日有如鷄翼卵行看末路有亨衢
第四十五籤中
鼎新革故遇陽來天際行人獲貴財
回首移公纔咫尺務縁徒自莫疑猜
第四十六籤中
利名機會遇三生萬里鵬程掌上平
牛馬殊途猶不及命如坎處且遲行
第四十七籤下

出岫濃雲未得閒淹留何日見青山
一蠻一觸空相敵惹得虚名在世間
第四十八籤下
世態如兒不可論事窮勢極有歸根
衣裳在笥先當慎莫共神交與鬼言
第四十九籤上吉
田家無歲不豐年時變相將問老天
玉燭揚明魚吐夢秋來得價利千千
第五十籤上上吉
江頭少立避風波天意從人果若何

直待萬門春浪暖乘槎一直到天河
第五十一籤下
人情依舊不如新五十年來又一旬
是事聦由心上斷道傍築舍不須論
第五十二籤中下
孤燈剔盡未成眠拭淚含情在目前
音信未逢人萬里朝來忽見鵲聲傳
第五十三籤上吉
時和歲稔世平明此去郷閭傳泰亨
神喜人歡終獲吉百年心事幾圓成



洪恩靈濟真君靈籤


















