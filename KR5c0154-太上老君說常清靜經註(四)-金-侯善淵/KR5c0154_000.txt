








太上老君說常清靜經註序是四
源之未發流無不清風之未廟物無不靜及
乎流以汩之則清者濁矣吹而散之則靜者
動矣此理之常也道之生物自然之性何嘗
不湛然而清寂然而靜感而遂通性以情遷
失其天眞逐而忘返至于流浪生死常沉苦
海顧不哀哉太上以大慈悲大方便引接迷
徒將與復其本元使得見道謂道雖不可以
言傳而目擊道存之士且幾何人斯謂道雖
不可以象教而得魚忘筌之喻若有所待故

經之所以作也是經諄諄明誨始曰清者濁
之源靜者動之基人能常清靜天地悉皆歸
繼而曰人神好清而心擾之人心好靜而欲
牽之常能遣其欲而心自靜澄其心而神自
清又繼之曰内觀其心心無其心外觀其形
形無其形遠觀其物物無其物湛然常寂寂
無所寂即是眞靜眞靜應物漸入眞道復曰
雖名得道實無所得爲化衆生名爲得道此
眞經之大㫖歟蓋自西王母授之仙人葛玄
等傳之太玄眞人贊之世世遵奉柰何愚者

有終身不靈惑者有終身不解鮮克仰副太
上慈悲方便之意今驪山侯公先生游方之
外者也念經之言能悟之者可傳聖道乃即
其說爲之訓解辭簡而甚易明理達而甚易
行神而明之自遣欲而滅三毒由觀心而識
無空屏執著之妄心誡貪求之煩惱祖述聖
作以開以明其間有云悟而無爲者是得而
有作者非有云大道中無文字文字中無大
道天文玉訣須憑師匠口耳相傳有云不執
空爲空不著有爲有有云抱出靈華潔回還

一體光學者儻於是經誦持不退當得造於
目擊之玄不有待於忘筌之後也平水老人
毛麾謹序








太上老君說常清靜經註
　　　　姑射山太玄子侯善　淵　註
老君曰大道無形
　無形者陽淵渺邈曠大無窮頤心同體微
　妙無方故言大道無形矣頌曰大道本無
　形無形亦假名視之非有物審聽絶音聲
　覺性通幽靜頤神透目清太空無伴侣孤
　月照蓬瀛
生育天地
　天地有形象皆因大道育養之故曰生育

　天地矣頌曰一炁生天地三光在彼中四
　時分造化萬物得和融欲了無生法知心
　物外窮至眞明不盡常與道之通
大道無情
　道無情者湛然非象虚極無心萬物生成
　無爲自化故曰大道無情矣頌曰無情通
　大道育養本無情掌握乾坤秀包容天地
　明上穿金闕界下徹九幽冥蕩蕩無窮測
　玄玄覆玉京
　運行日月

　日月者道化玄明人神之主運行四通普
　照而不昩也頌曰大道澄空廓天邊日月
　長運行周匝界昇入遍他方現出靈幸潔
　迴還一體光達人知此意咫尺是仙鄉
大道無名
　無名者大道通玄微妙至理無窮混元一
　炁先天地而生本無名也頌曰道化虚空
　體權爲假立名有名非有相無物亦無形
　上徹三天瑩横擔四海明闡開清靜眼飛
　躍似流星

長養萬物
　道大無形湛然不動皓皓純一覆藏天地
　運行日月流轉江河掌握山川包含谿谷
　滋溢園林成熟五穀結秀花果一切萬物
　皆禀道炁而所生本自無爲感時而自化
　道本無形育於有象故曰長養萬物矣頌
　曰道化芸芸長機生物自遷煙嵐光萬頃
　鬱秀照千山渌野連溪壑清音對碧天悟
　兹眞福地此處隱飛仙
吾不知其名

　太上言我不知道之名爲獨處無礙太眞
　玄妙之機無生無滅無增無减隱顯無方
　衆生不悟太上垂慈假立有名矣頌曰妙
　道迷難悟心開慧自靈元神生固蒂虚谷
　證圓明海藏凝珠琰山頭混日精滿天昕
　寳鑑光照玉京城
强名曰道
　道本無名既以有名著於物相若以無心
　死入落空有無相生杳冥相對應物現形
　日用不離難分正教之法强名曰道矣頌

　曰道本無言說强名分辨别心清秀炁凝
　性靜靈雲結海上起新風天邊生古月沖
　虚物我明萬象齊俱攝
夫道者有清有濁
　有清者清空曠大神谷寂虚一炁沖和故
　名有清矣有濁者周羅萬物無所不容無
　所不入貫穿世界細透毫毛故曰有清有
　濁矣頌曰清濁定浮沉陰陽運古今天空
　垂玉象地厚産瓊林晴倚曹溪路神凝法
　海深但能明此理方顯道人心

有動有靜
　有靜者大道寂然無心有動者神用感而
　通玄一動一靜可成眞道矣頌曰動靜道
　弘張神丹射太陽天魂收坎位地魄入離
　鄉海底龍翻浪山頭虎戰蒼生擒歸昊境
　性命得延長
天清地濁
　天清者混元一炁拍塞沖虚玄遠極深也
　地濁者生人發地無所不種無所不收處
　萬民之污故曰天清地濁矣頌曰地氣接

　空蒼清天滿四方中間埋古跡上下越新
　光達者歸眞路翛然入道場玉嬰登寳殿
　遠望汨羅江
天動地靜
　動靜者主天圓地方則自然千變萬化星
　移斗轉運斡樞機也地靜者風吹浪捲蠢
　然不避污染而不爭故名天動地靜矣頌
　曰地靜本無爲天樞斗柄隨生成無造作
　設化有靈機極目秋蟾朗凝晴瑩日輝一
　陽收入鼎進火養神龜

男清女濁
　男者陽也女者陰也故曰是眞陰眞陽此
　言非世中男女見之不用用之不見故德
　經云萬物無不負陰而抱陽故外陽而内
　陰外者身也内者心性也何以故乃至修
　行之人身靜豈不爲男清心性擾亂不寧
　豈不爲女濁矣頌曰物靜心非靜身清性
　不清迷眞疑恍惚意亂豈安寧返照歸金
　鼎迴光入寳瓶分明開道眼何慮不圓成
男動女靜

　男動者非是交媾之爲主動則不定定則
　不動故動者陽道所生如撥雲見日磨鏡
　得明故曰陰返歸陽是名男動也女靜者
　謂陽道開自然神化虚明不婬不邪不憎
　不愛不貪不嗔不嫉不妬不起不念不妄
　不想豈不爲女靜矣又曰離中虚坎中實
　明取坎中實點化離中虚是名陰陽顛倒
　還返之法可成純陽之道矣頌曰顛倒陰
　陽法爐中採汞鉛清光輝滿地紅焰迸周
　天白虎池中卧青龍火裏眠鍊成眞玉貌

　身外舞胎仙
降本流末而生萬物
　降本者末所生也道德其本一炁沖虚發
　自然之理也萬物得其本長養而不槁枝
　葉榮旺人得其本神靈莫測通現無方也
　頌曰降本沖和秀隨機物自生兩行紅霧
　起一道素煙傾虎飲金烏髓龍吞玉兔精
　兩般眞至寳悟者自神靈
清者濁之源
　水清而淵明鑒照其形自顯異於濁也是

　清之泉源比喻於修行之人也頌曰心淵
　明徹底道靜鑒元通玉户陽精溢金關浩
　炁沖合和收坎殿匹配送離宫始覺玄珠
　降衝天耀日紅
靜者動之基
　靜者道太虚空也神得其用出入無間杳
　冥同體故曰動之基也頌曰默默空無物
　神明道體同天清沖浪碧地靜湧波紅四
　象攢爐口五行入鼎中鍊成丹赫赤餌覺
　赴仙宫

人能常清淨
　天常清淨日月星皎白而虚明也人常清
　淨精炁神寧而不散故曰人能常清淨矣
　頌曰色慾無情染紅塵絶往還性光飛皎
　日心地泛寥天一炁烹元象雙關鍊小鮮
　精神穿宇宙睒爍遍三千
天地悉皆歸
　人能清淨神通妙理昇入無爲周羅天地
　細入微塵故言天地悉皆歸也頌曰清靜
　處無爲無爲達妙機蟾宫奔玉兔日殿走

　烏飛閃出千光燦衝開萬象輝包羅諸色
　相天地悉皆歸
夫人神好清而情擾之
　人神者天地秀炁結聚靈明也本自清靜
　隨物生情占塵惹垢故言情擾之也頌曰
　富貴遮心翳榮華眯眼塵雖然觀日月不
　見本來眞寂湛頤元性澄空鍊至神靈童
　開碧嶂仙子跨麒麟
人心好靜而欲牽之
　心者神明也知内而爲性顯外而爲神神

　本清靜隨風錯亂物動而情牽之也頌曰
　開眼露天機人心著處迷戀情情慾擾逐
　境境還隨抱朴通精粹還淳達細微一眞
　烹萬象混合太淵齊
常能遣其欲而心自靜
　人能遣其欲者割愛離親除情去欲捐念
　忘機自然性靜心寂矣頌曰常能守靜篤
　方寸育神靈閉户眠金子垂簾抱玉嬰玄
　霜烹至寳紫粉鍊眞精結就玄珠燦收來
　獻上清

澄其心而神自清
　澄心定意湛寂淵明返本還元如水不動
　故曰澄其心而神自清也頌曰欲要識靈
　源知空在目前澄澄心月現湛湛性光圓
　炁秀通神聖神風化羽仙逍遥歸海島三
　界獨綿綿
自然六欲不生
　六欲者眼耳鼻舌身意是也不生者眼觀
　無色神不邪視耳聽無音聲色不聞鼻息
　沖和不容香臭舌餐無味不甘酸甜身守

　無相不著有漏意抱天眞不迷外境故曰
　六欲歸眞自不生也頌曰歸眞除六害漏
　盡免三灾識性通玄路知心道眼開木人
　遊昊景石女翫仙階日落清秋夜天邊抱
　月來
三毒消滅
　三毒者身業意業口業消滅者善養精炁
　神除盡貪嗔嫉故曰三毒消滅也頌曰六
　欲成金藏三灾化寳珠七情無染著十惡
　永消除拂拭冰臺淨光華不卷舒抱將遊

　陸地獨歩入清虚
所以不能者
　修道不能除情去欲也心有所著矣頌曰
　不能行此道性返轉生疑打坐勞心力參
　襌柱用脾住行安有分坐卧鎭相隨要見
　開清眼神光滿室輝
爲心未澄
　心性不寧擾亂乃多神遊外景觀於徼著
　於物矣頌曰上善水心淵澄清照碧天世
　情多苦惱人被業縁牽逐浪迷眞性隨波

　昩本源一靈歸苦海萬劫不迴還
欲未遣也
　終身不救物轉於心矣頌曰修幻妄施功
　於眞事不同有爲如電影執相若飄風物
　假心非假身空性不空一靈知有主萬法
　悉皆通
能遣之者
　轉於萬物心處無形頤神居妙也頌曰頤
　心達聖機無相等虚齊瀲灎澄波靜陽淵
　極渺瀰流通周匝界游歷大神威月照乾

　坤瑩清風相送歸
内觀其心心無其心
　返觀其心默然而無心其心者開目澄空
　明見眞心眞心者湛寂無物混日純一故
　名其心也頌曰返照見天心圓明湛碧深
　無無眞實相有有覓難尋山海無遮障天
　灾禍不侵眞人誰作伴風月是知音
外觀其形形無其形
　形者是地水火風也此者是名有漏之身
　非有漏之身是故無相之眞無相之眞如

　仰水看月似天空運轉純風神凝炁聚可
　成眞道矣頌曰外觀有漏相幻化即眞形
　去住何移跡安然不暫停中間藏恍惚内
　外窈冥冥涣若冰將釋沉沉覺海清
遠觀其物物無其物
　内外皆無即遠而何有此者無物無物之
　中别有奇異之物經云恍恍惚惚其中有
　物故言物無其物也頌曰恍惚遍無涯壺
　中景物嘉爐門傾玉蘂鼎眼泛金花虎遶
　明珠戲龍噴萬里霞撥開雲霧看捧出夜

　明砂
三者既悟
　此三者說心形物即於虚無也悟者了達
　也頌曰喻說分三體知玄一也無有無皆
　是幻無慮道相扶法眼爲丹鼎天門是藥
　鑪鍊成朱汞結傾入一冰壺
唯見於空
　表裏中間俱無所著圓明坦蕩心入無爲
　故曰唯見於空也頌曰觀空非色相色相
　即眞空物我俱忘泯方知太古同周行行

　不盡遍計計無窮天網玄網大夷羅覆載
　通
觀空亦空
　觀空者道弘無相萬法無形亦空者神通
　妙化一體歸眞也頌曰炳耀滌晴空神遊
　四海通杳冥天地匝恍惚太虚同耿耿青
　霄月飄飄碧落風縱橫穿上下南北與西
　東
空無所空
　空者不執空爲空不著有爲有心同太極

　之中聚於玄妙矣頌曰落落遍無隅冥冥
　運化虚無形呼大道離相號眞如一體無
　分别三明有所居廓然開妙法萬道素光
　舒
所空既無無無亦無
　了心達本識性歸宗何執有無之教有無
　之教亦是假名若無假名眞心何顯故有
　即於無無者非落空之法無備於有有者
　非以物類窮之故曰有無自然也頌曰至
　訣清虚道明知物外中娟娟輝昊景奣奣

　耀蒼空鼎破心珠赫鑪開慧日紅澄凝丹
　汞結運入廣寒宫
無無既無湛然常寂
　能知空是不空執有而不有故本性湛然
　常寂矣頌曰湛湛無瑕謫通幽過目星乾
　坤沖拍塞天地曠然明性覺虚心寂神暝
　絶夢驚豁然開古道月照水晶城
寂無所寂欲豈能生
　不寂而所以寂故曰天眞滿目妙道歸源
　欲豈能生也頌曰寂靜物皆捐虚心養浩

　然面容如朗月碧眼似寒泉皎皎歸眞趣
　昏昏法性蠲一潭秋水瑩萬派素波淵
欲既不生即是眞靜
　欲既不生者滌除繁慮諸欲消亡寂無所
　欲欲豈能生眞靜者神光虚焕通顯靈明
　返歸清淨矣頌曰清淨心通聖無爲化有
　功珠凝金鼎内寳結玉壺中明似天空日
　清如洞裏風沖虚生瑞彩光罩五明宫
眞常應物眞常得性
　得性者爲眞常妙道應物隨機隨機見性

　見性明空自得其性矣頌曰眞靜靜無疑
　陽光照眼希歩虚通妙理旋遶達玄機物
　物皆相應般般總不知返觀煙浪碧笑指
　洞天歸
常應常靜常清淨矣
　常應者見物見心見心離物離物明空故
　曰眞常得性矣頌曰清淨本根元於中性
　自然二關精鬱鬱一道炁綿綿混合明眞
　理凝然悟太玄空中知有象應化出先天
如此眞靜漸入眞道

　如此勤行眞清眞靜之人方達希夷妙理
　物外天眞故言漸入眞道矣頌曰大道洌
　空淵昕光照滿天一明分造化二契養胎
　仙性達忘憂苦心通合自然點開無色界
　返本復歸元
既入眞道名爲得道
　道本無名假名立道認得無生無死之法
　鍊凡爲聖鍊聖成神神合其炁炁通元首
　名爲得道者也頌曰得道幽深遠仙風播
　世高九天居自在三海任逍遥行滿金書

　詔功成玉簿標神遊登碧落飛歩越丹霄
雖名得道實無所得
　了達而不居體用而無形取有而無物故
　曰實無所得也頌曰迷隔千山遠悟來一
　物無取無無所得棄有有相扶有有將何
　有無無亦假呼觀天明大道露現一輪孤
爲化衆生名爲得道
　假名立字化於未悟之人權爲證果之教
　故曰實無所得實有所修也頌曰得者非
　爲得無修未是修道弘包萬象心不繫絲

　頭地魄騰空踴天魂海底收此般眞至寳
　不悟一生休
能悟之者可傳聖道
　能悟眞常之道者攝群心而同歸一體變
　化無窮出入無礙可明聖道矣頌曰神明
　天暵骨月照洞淵深剖出荆山玉揮開滿
　藏金自然通聖道方顯本來心變化無窮
　測移神入大音
老君曰上士無爭
　太上言上德之人處於無侣太空天眞妙

　道寂然不動無所爭訟也頌曰上士知天
　命焉能有所爭丹田瓊蘂放心地玉芝生
　靜室居閑坐清空任便行靈童含寳月神
　用得精宏
下士好爭
　執於引教之術動生人我競起是非發於
　爭訟矣頌曰下士好爭强功名自顯彰何
　勞著有相爭似貴韜光閉目凝神室開晴
　混太暘自然知古道心地得清凉
上德不德

　上德者注太始無象四極淵明知心無心
　故曰上德不德者也頌曰上德悟無德無
　修解有修道存圓覺海神若載天舟得岸
　離生滅辭瀾不再遊任從空外去返性入
　瀛洲
下德執德
　下德之人執著小乗之術施爲政事德而
　落空是名不德如此之見永離眞道矣頌
　曰下德施功果徒勞有相求滯空沉妄想
　執幻落陰囚太始無名號玄元有所修迴

　陽如見曰神炁自和柔
執著之者不名道德
　道者無爲清淨空寂湛然也德者神通萬
　變體用居常也道德混純其理皆一也執
　著者執著種種有爲之功也頌曰執礙法
　非通虚勞謾費功有爲迷假相無作契眞
　空恍惚乾坤象杳冥天地蹤上清施大道
　神用在其中
衆生所以不得眞道者爲有妄心
　不得眞道者爲人執著種種引教之術也

　妄心者爲取小法施爲政事常存於妄想
　之心也眞道者通變無方應用不離至神
　至聖其理自然非爲執見不以妄心是名
　清靜斷除邪見也頌曰大道非空遠都縁
　翳膜遮離微翻聖智逐物返妖邪心靜俱
　無礙神清豈有差一輪炎日瑩照破洞雲
　霞
既有妄心即驚其神
　既驚其神者既有妄心眼見心移神不居
　妙經云常無欲以觀其妙常有欲以觀其

　徼既觀其徼即驚其神也頌曰不悟本元
　神何言身外身妄縁生嫉妬逐念起貪嗔
　永失玄元道常迷太古眞雖然明日月滿
　眼是紅塵
既驚其神即著萬物
　不居其妙所觀其物迷沉顛倒滯於邊徼
　矣頌曰生死因矜泰輪迴爲有情妄縁心
　失理繫物道難成離欲觀空瑩歸眞眼界
　明周行無障礙心上坦然平
既著萬物即生貪求

　萬法不明萬物所拘繫物生情貪愛無休
　歇也頌曰即物轉貪求迷情甚日休利名
　心未罷財色意中收念念依他起熙熙不
　自由一生虚過了爭覺悟清眸
既生貪求即是煩惱
　貪求不止煩惱憂苦返歸殃咎矣頌曰貪
　愛六根深情迷入罪林憂愁宜早撥煩惱
　莫交侵清淨修身命無爲鍊本心定晴觀
　昊景物外見清音
煩惱妄想憂苦身心

　身受有爲勞而無功身苦心惱性亂神散
　矣頌曰貪心馳劣馬縱意任猿猴妄想生
　顛倒憂煎苦用求神昏著物相性昩逐淪
　流背覺靈明體迷沉萬劫休
便遭濁辱
　身心憂苦混濁於恥辱禀於錯亂之人也
　頌曰邪婬身受觸濁濫昩心情睃目扶清
　粹舒眉轉碧睛張羅天地秀豁落太淵清
　混合乾坤象陽精萬派明
流浪生死

　心滯於物返正歸邪生死流浪頌曰生死
　何時了輪迴甚日休但依清靜理好把自
　心修遇夜開星月終朝抱日頭滿空昕寳
　鑑遍照大神洲
常沉苦海　
　悟者爲覺海迷者爲苦海常沉者迷昩眞
　源常沉苦海矣頌曰心欲情無底身如破
　漏舟水深難出離岸闊怎生收生死隨波
　浪輪迴逐境流迷沉歸苦海性命一齊休
永失眞道

　不達至理亂取施爲多能已勝馳聘落空
　之法永失眞道矣頌曰不論眞常道剛尋
　有所爲性迷終不定心亂轉生疑上善如
　清水靈源似渺瀰金泉高泛漲溢滿照天
　池
具常之道
　眞常者日用而虚化故言常道矣頌曰神
　用至眞常明知道德鄉玉爐收白雪金鼎
　聚紅霜地裂明心印天開睒性光靈童歸
　海藏獨卧水晶堂

悟者自得
　自得者不修而修不爲而爲悟者目隱玄
　機明開妙道通現眞空矣頌曰歛意轉睛
　瞳自然見法身運天明日月叩道照乾坤
　奣耀龍珠燦煌輝琥珀殷玉嬰眠寳殿瑩
　淨絶紅塵
得悟道者
　得悟者爲明開道眼了達無爲也頌曰知
　玄通古道得悟了眞常鬱秀繚空野氤氲
　滿太蒼日魂光雪瑩月魄照銀霜放出神

　光燦圓明入故鄉
常清靜矣
　天清垂象地靜安寧人能清靜神契大道
　守一居常矣頌曰意靜覺心清風臨對月
　明滿天珠露降大地水銀平玉户明金子
　金門現玉嬰撞開天斗柄走上太陽星
仙人葛玄曰吾得眞道曾誦此經萬遍此經
是天人所習不傳下士吾昔受之於東華帝
君東華帝君受之於金闕帝君金闕帝君受
之於西王母西王母皆口口相傳不記文字

吾今於世書而録之上士悟之昇爲天官中
士悟之南宫列仙下士得之在世長年遊行
三界昇入金門
左玄眞人曰學道之士持誦此經者即得十
天善神擁護其人然後玉符保神金液鍊形
形神俱妙與道合眞
正一眞人曰人家有此經悟解之者灾障不
干衆聖護門神昇上界朝拜
高尊功滿德就相感帝君誦持不退身騰紫
雲




太上老君說常清靜經註

















