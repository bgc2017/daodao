








洞玄靈寳眞人修行延年益筭法吹六
　　　六甲神姓名
甲子神名王文卿甲戍神名展子江甲申神
名扈文長甲午神名衞上卿甲辰神名孟非
卿甲寅神名明文章
　凡修行之士常存六甲神姓名則七竅開
　通無諸疾病不逢殃禍遇賊呼其日神助
　之
　　　四海神名
東海神名阿明西海神名巨乗南海神名祝

融北海神名玄冥
　凡修行之士毎朝雞鳴時常依此法誦持
　三遍巳上四海大神辟邪魔群除蕩凶殃
　急急如律令
毎日雞鳴時先呼
上一赤子(守上/丹田)中一眞人子(守中丹田)
下一嬰兒元陽谷(守下丹田)
　修行之士毎日雞鳴時及夜初卧時常依
　此法存呼之能辟邪魔消災去病正當口
　念三一名字之時心即存其形狀如嬰孩

　毎一嬰孩存長三寸始生之形並著赤衣
　甲子日勿存念三一之神此爲重禁
　　　老子理身守一法
常以雞鳴時摩拭兩目先誦呪曰
西王毋女名曰益愈賜我目藥受之於口即
精摩形常在雞鳴二七靈液除目昏蒙瞻視
萬里徧見四方
　誦呪畢即拱手三嘘之兼微出津掌中即
　以手摩令熱摩目二七令人目明通仙
毎日雞鳴時常閉目𥨸呪曰

黄裳子黄裳子黄庭眞人常在己爲我取醴
酒肥脯粳粮黍臛神丹玉芝諸可食者皆至
入吾口中充滿五臟補養百神令我不飢不
渴與天地齊畢與日月同光保守千萬年
　凡修行之士毎日雞鳴時先宻誦三遍訖
　次即咽氣五過止毎咽先漱靈液即微鼓
　頰存黄氣滿口即咽之自然飽矣兼内除
　百病益壽延年
毎日清旦叩齒三通呼三魂名呪曰
胎光延生爽靈益禄幽精除死急急如律令

　凡修行之士毎日如此三魂不離人左右
　非災横禍惡鬼凶神不能爲害遊夢變怪
　杜絶房寢
仙經曰夫學道之士朝来常言善事天與之
福朝来不得言柰何字又不得歌管此名爲
請禍切誡之
凡牀上卧莫歌莫詠勿覆卧此三忌並大凶
皆損壽夫學道者第一欲得廣行隂德慈向
萬物救拔艱危度人苦厄輕財重道施惠布
德

守一之道有厄難念一畢向師所在再拜求
救立便得解大急但念心拜耳
守一之道忍辱爲本欲殺人念飛仙欲妬忌
念大神欲貪財念眞人
守一之道或不能至常一心念若卒爲惡思
所驚恐厭魅當起視北斗輔星輔星者七星
第六是也并念一則百邪却去身無殃也若
遇天隂雨不見星但精心念一矣
老子曰凡欲修道心無二端天能守一覆如
不舉地能守一靜如能安嶽能守一不避暑

寒海能守一流如不還人能守一必得神仙
西王毋曰理髪常向本命旣櫛髪之始而微
呪曰
大帝散靈五老反神泥丸玄華保精長存左
拘隱月右引日根六合清鍊百神受恩祝畢
咽液三過常行之使頭腦不痛
坐卧常欲鼻孔向本命食飲及服藥亦然若
不得向本命者得常向東北及西北亦佳此
二處是天地魂魄之關津也又卧起常自左
右揺動身體數十過畢又兩手據後而仰頭

向天左右自揺動項二十過畢平坐舉兩手
良久畢又摩拭目旁至兩耳又良久隂呪曰
前摶後拍天地上客左盻右顧長生大度仰
頭喘息太一相極却月龍偃司命同軫飲食
胎元交關崐崘徊倒雙跪眞人同志祝畢輙
引氣閉之存臍中赤氣大如線出臍外入鼻
中如此三過按摩之道都畢使人百關通利
長生壽命無窮而不病
登眞曰欲得延年當洗面精心日出二丈正
面向口吐死氣鼻噏日精須鼻得嚏便止是

爲氣通亦以補精復胎生之方也
登眞曰欲使心正常當以日出三丈錯手著
兩肩上當出心對日以日正當心心中聞暖
存日精暉来入心故覺其微暖則心正矣常
能行之佳
　　　老子理身守一法
夫欲食之時先𥨸呪曰
某甲建身爲道身爲天府道父道毋眞人神
人仙人道人聖人合而爲道俱共飲食長生
無極

凡欲飲水先三嘘畢呪曰
乾元亨利貞身爲日國王神水入腹五藏清
凉毎欲飲水皆先呪而後飲
王君曰勿臨食時及合和一切藥物燒鍊藥
不得說死亡及不祥事切忌
夫服藥常向本命上服畢勿言死亡事犯傷
胎神徒勞服藥物終無益也
　　　老子理身守一法
毎喫一切飯食及服一切藥皆先誦此呪曰
黄裳子三呼之爲我取肥脯美酒粳粮黍臛

神丹玉芝置此食器中及藥器中上一中一
下一三一之神各就食器中及藥器中而食
更相哺飼及飼我身兼存三嬰孩毎一嬰孩
各存長三寸各著赤衣在食器中而食如對
雜人同飡即不用誦呪但存三嬰孩次第同
向飯食中徧喫了巳然後喫晝夜常能如此
存念三一令人増福益壽兼辟邪去病
又呪曰
百藥入胃與神合氣塡補血液屍邪亡墜長
生神仙飛登金闕役使六丁靈童奉衞

眞誥曰養生之道先欲識己之形存之極令
准的在目前矣使面上恒有日月之光周照
一形存日在左月在右去面前九寸許乃叩
齒三通微祝曰
元胎上眞𩀱景二玄左抱七魄右拘三魂令
我神明與形長存
呪畢又叩齒三通咽液三過止此名爲太帝
君録形拘魂制魄之道如此行之不倦使人
魂魄不敢離形神仙長生之道要
太素丹景經曰一面之上常欲兩手摩拭之

髙下隨形摩拭唯令數無時節也如此常行
則通利耳目恒以手按兩眉後小空中三九
過又以手心及指摩兩目下顴上摩唯多爲
佳以手旋耳行三十過畢輙以手逆乗額三
九過從眉中始及上行入髪際中傍咽液多
少無數也如此常行目自清明一年可夜書
眞誥曰凡體有痛處常以生氣時咽液二七
過按所痛處向王方而呪曰
左玄右玄三神合眞左黄右黄六華相當風
氣惡疾伏匿四方玉液流澤上下宣通内遣

水火外辟不祥長生飛仙身常体强
又當急按所痛處三十一過常能如此則無
病彭君口訣毎日平旦卧未起時及夜初卧
時存之眞人子丹在兩眉間戴青幘冠子常
能思之壽八百歳
王君曰夜行及冥卧若心中恐怖者存日月
還入明堂中須㬰百邪自滅山居恒爾爲佳
師曰夜行念
太隂君太隂君就我来就我来此呪無所不
辟夜行先祝曰

一君在吾前二君在吾後衆邪惡物皆不得
近吾
欲求長生之法當以月晦日人定時北首卧
以手固心上祝曰
五藏之君道德七神天父地毋日君月臣諸
天皆下守衞眞人千神百靈保護我身唯乞
長生攺故易新公兆七庶兆二男曰公兆女
曰庶兆
青牛道士口訣毎暮卧存日在額上月在臍
下辟千鬼萬邪致天府玉女祕驗祕驗暮卧

祝曰
廓廓恢恢禍去福来恢恢廓廓除凶除惡太
上賜壽司命政之名上玉曆編以青絲諸神
備具百災皆除
夜初欲卧上床訖便轉履向外呪曰
廻履背床除邪辟兵天帝獄吏禁鬼夜行重
者斬腰輕者棄市不輕不重截鬼兩耳急急
如太上老君律令便叩齒三通
毎夜卧叩齒三七左手撫心呼三尸名
上尸彭居出中尸彭質出下尸彭矯出輙不

得爲害
夜初卧時正偃卧即以兩手撫心呪曰
神人神人五藏光生存我骨髓養育華精神
光巳固却老延年天符天符保護我軀精神
所在神光所行所欲者得所惡者伏急急如
太上老君律令次即誦
天靈節榮願得長生太一眞玄守臣身形五
臟君侯各自安寧(男祝一七遍/女祝二七遍)
眞人常以夜半時去枕平卧握固放體氣調
而微者身神具矣如有不具便速起燒香坐

閉目握固兩膝上心存體神使兩目中有白
氣如雞子大在目前則復故也五日一行之
此即二十四神中事也
凡著新衣舉頭向日呪曰
赫赫洋洋身有神光著此衣裳富貴吉昌壽
命延長
夜卧覺更急閉兩目即叩齒九通咽液九過
以手按鼻邊左右上下數十過微祝曰
太上四明九門發精耳目玄徹通眞達靈天
中之臺流氣調乎嬌女雲儀眼童英明華聰

炅朗百度眇清保和上元徘徊九城五藏植
根耳目自生天臺鬱素梁柱不傾七魄澡練
三魂安寧赤子擕景輙與我并有敢掩我耳
目太上當摧以流鈴萬凶消滅所願必成日
月守門心藏五星眞皇所祝群響敬聽
畢又咽液九過然後摩拭面目令小熱以爲
常但卧覺即按祝勿令失一卧也常爲之令
人耳目聰明强識豁朗鼻中調平不唾津涕
面有童顔制魂録魄却辟萬魔太素眞人敎
始學者辟諸惡夢若數遇惡夢者一日魄祅

二日心試三日尸賊厭消之法若夢覺便即
起坐北向以左手捻人中二七過第二第三
指捻山源近鼻下本際穴中隂數二七過勿
舉手啄齒二七微祝曰
太洞眞玄張鍊三魂第一魂速守魄第二魂
速守泥丸第三魂受心節度速啓太上三元
君向遇不祥之夢是七魄遊尸来挾萬邪之
源急召桃康護命上告帝君五老九眞皆守
生門黄闕神帥紫戸將軍把鉞握鈴消滅惡
津反凶成吉生死無因

若夜遇善夢吉應而心中自以爲佳則吉感
也卧覺當摩目二七叩齒二七而微呪曰
太上髙精三帝丹靈絳宫明徹吉感告情三
元守魄天皇受經所向諧合飛仙上清常與
玉眞俱㑹紫庭
此大洞祕訣以傳於始渉津流者矣
夜遇惡夢覺即反枕或更枕而祝曰
太冥玉女侍眞衞魂六宫金童来守生門化
惡爲善上書三元使我長生乗景駕雲
祝畢咽液七過叩齒七通而更卧如此四五

亦自都絶消息也此祝亦反惡夢更爲吉祥
矣
眞人曰詣廁法初登廁先呪曰
左德君右德君上司命清夫人除去某乙死
籍入生門
　　　上廁用草法
先置一枚著左爲左徳君次置一枚著右爲
右德君又置一枚著中央除去某死籍入生
門廁草長短不得過九寸如過此數即減人
壽命切須忌之

若在草野中大便即呪曰
林野夫人林野夫人除去某死籍入生門如
用廁草呪與前厠上法同

洞玄靈寳眞人修行延年益筭法
















