








上清洞眞智慧觀身大戒文承十
智慧觀身大戒流景散漫暎煥太虚積三千
餘劫其文乃是元始天王受之太上髙聖道
君於是相與登洞眞之堂說而誦之以傳太
微天帝及太極髙仙天王口口而巳不書於文
太微天帝受戒時頌
智慧起本無朗朗超十方結空峙玄霄諸天
挹流芳其妙難思議虚感眞實通有有無不
有無無無不容智慧常觀身學道之所先眇
眇任玄肆自然録我神天尊常擁護魔王爲

保言晃晃金剛軀超超太上前智慧生戒根
眞道戒爲主三寳由是興髙聖所崇受汎此
不死舟倐欻濟大有當此說戒時諸天來稽首
道學不得殺生暨蠕動之蟲
道學不得敎人殺生暨蠕動之蟲
道學不得飲酒
道學不得敎人飲酒
道學不得綺語兩舌不信
道學不得敎人綺語兩舌不信
道學不得滛犯百姓婦女

道學不得敎人滛犯百姓婦女
道學不得竊盗人物
道學不得敎人竊盗人物
道學不得嫉賢妬能
道學不得敎人嫉賢妬能
道學不得背師恩愛
道學不得教人背師恩愛
道學不得不忠其上
道學不得教人不忠其上
道學不得罔其下

道學不得教人罔其下
道學不得欺誑同學未解之人
道學不得教人欺誑同學未解之人
道學不得輕慢弟子
道學不得教人輕慢弟子
道學不得口善心懷隂惡
道學不得教人口善心懷隂惡
道學不得說人過惡
道學不得教人說人過惡
道學不得重積七寳不散施四輩

道學不得教人重積七寳不散施四輩
道學不得樂人錢財雜物爲己重擔
道學不得教人樂人錢財雜物爲己重擔
道學不得畜刀仗兵噐
道學不得教人畜刀仗兵噐
道學不得養六畜
道學不得教人養六畜
道學不得金銀噐食飲死厚葬骸骨
道學不得教人金銀噐食飲死厚葬骸骨
道學不得貪樂榮禄

道學不得教人貪樂榮禄
道學不得燒敗世間寸寸之物
道學不得教人燒敗世間寸寸之物
道學不得以世間堪食之物投水火中
道學不得教人以世間堪食之物投水火中
道學不得貪世滋味
道學不得教人貪世滋味
道學不得貪食五辛
道學不得教人貪食五辛
道學不得爲草書

道學不得教人爲草書
道學不得以麤物易人好物
道學不得以教人麤物易人好物
道學不得知預軍國事物
道學不得教人知預軍國事物
道學不得設權變謀
道學不得教人設權變謀
道學不得無故見天子王侯
道學不得教人無故見天子王侯
道學不得干知天時指論星宿

道學不得教人干知天時指論星宿
道學不得以火燒田野山林
道學不得教人以火燒田野山林
道學不得無故摘衆草之花
道學不得教人無故摘衆草之花
道學不得親近惡人
道學不得教人親近惡人
道學不得無故伐樹木
道學不得教人無故伐樹木
道學不得人中多語叅預流俗

道學不得教人人中多語言叅預流俗
道學不得人中獨食
道學不得教人人中獨食
道學不得預世間婚姻事
道學不得教人預世間婚姻事
道學不得習世間妓樂
道學不得教人習世間妓樂
道學不得泄人隂惡私鄙
道學不得教人泄人隂惡私鄙
道學不得妄求窺人書䟽

道學不得教人妄求窺人書䟽
道學不得與女人獨語獨行
道學不得與女人同行行必有宗
道學不得與女人同座男女羣居
道學不得與女人同食交錯衣物
道學不得親教女人
道學不得說人祖宗善惡
道學不得靣譽世人
道學不得以毒藥投淵池江海中
道學不得教人以毒藥投淵池江海中

道學不得親宗族
道學不得踈異姓
道學不得教人落子傷胎
道學不得教人離別家室
道學不得因恨報怨
道學不得滛愛弟子
道學不得妄聚集人衆
道學不得教人妄聚集人衆
道學不得投書讚世人
道學不得教人投書讚世人

道學不得自貴
道學不得教人自貴
道學不得自驕
道學不得教人自驕
道學不得自是用性
道學不得教人自是用性
道學不得妄多忌諱
道學不得教人妄多忌諱
道學不得希望人物
道學不得教人希望人物

道學不得竭陂池
道學不得教人竭陂池
道學不得評論師友才思長短
道學不得輕慢經書訾毀法言
道學不得教人輕慢經書訾毀法言
道學不得薄賤老病
道學不得教人薄賤老病
道學不得棄薄乞人
道學不得教人棄薄乞人
道學不得恃威勢以凌世間

道學不得教人恃威勢以淩世間
道學不得阿黨所親
道學不得教人阿黨所親
道學不得與父母别門異戸
道學不得教人與父母別門異戸
道學不得嗔恚弟子
道學不得嗔責世人
道學不得罵人爲奴婢畜生
道學不得墨奴婢面傷其四體
道學不得快人過失

道學不得教人快人過失
道學不得歛告煩擾世間
道學不得爲世俗人作禮主
道學不得爲人圖山立宅
道學不得占知世間吉㐫
道學不得教人占知世間吉㐫
道學不得去就背向
道學不得教人去就背向
道學不得與世人羣處
道學不得無故見貴人

道學不得乗車載馬
道學不得奪人所欲
道學不得馳騁流俗求競世間
道學不得慶弔世間求恱衆人
道學不得掩他人之功名爲己徳
道學不得卧寢金寳雕牀
道學不得與名人飲食好惡
道學不得驚懼百姓妄說哀厄
道學不得驚懼鳥獸促以窮地
道學不得妄驚怖老小

道學不得輕凌官長有司
道學不得預世間論議曲直
道學不得施恵追𠫤
道學不得遊遨无度
道學不得妄登髙樓
道學不得籠飛鳥走獸
道學不得塞井及溝池
道學不得快人家䘮禍
道學不得以𣗥横人行道
道學不得教人以𣗥横人行道

道學不得祠祀神祇
道學不得教人祠祀神祇
道學不得向神鬼禮拜
道學不得教人向神鬼禮拜
道學不得祼形三光妄呵風雨
道學不得換舉人物不還債主
道學不得折割人財
道學不得勸人爲惡事
道學不得禁人爲善事
道學不得諸天齋戒而不齋戒念道

道學不得違嵗六齋月中不齋
道學不得違經敎科戒禁律
道學不得爲人作辭訴
道學不得唱論人惡
道學不得信人言以恚世間
道學不得笑人頑闇貧窮
道學不得以意増减經戒
道學不得傲慢三寳輕忽天人
道學不得勸人謀反君長師父
道學不得勸人不孝父母兄弟

道學不得矯稱自號爲眞人
道學不得信用外道雜術邪見不眞
道學不得衣物盈餘
道學不得强人道學
道學不得无經託學欺詐人神
右觀身戒從第一戒至一百八十上仙之
道名玉清智慧下元戒品
道學不得望人禮敬
道學不得竊寫人經戒
道學不得榮飾衣褐

道學不得身不潔浄上髙座讀經
道學與人同行當讓人以前
道學與人同學夏執㸑供養
道學與人同學冬執瓶供水
道學與人同食當食其麤及菜
道學與人同食當食正己前
道學與人同學當敬先勝己
道學與人同學住當任人䖏分
道學與人同學當念敎不解
道學與人同學當請問先進

道學人施惡於己己受惡不得有怨
道學不得懷怨恚報於人
道學與女人共語不得正視面容含笑相對
道學與女人同渡水不得正眼看之
道學失物不得疑似同學及衆人
道學失物當委運自悔多罪
道學多災病當恭巳自責念改往修來
道學當忍人所不能忍
道學當割人所不能割
道學當衣人所不能衣

道學當食人所不能食
道學當學人所不能學
道學當容人所不能容
道學當受人所不能受
道學當斷人所不能斷
道學無經業精神浮散眞想不通
道學身不潔淨魂魄離人
道學有心則天眞髙逝魔官不服
道學有家則三毒不滅三眞不㞐
道學有身則衆欲不去精思无應

道學有虚心靜寂寞與眞對
道學當安玄泉不使妄動生元
道學當滅識藏見然後眞人見
右觀身戒從第一至二百一十六無上正
眞之道名玉清智慧中元戒品
道學當念菜食爲常
道學當念先度人後度己身
道學當念居山林幽靜精思
道學當念安貧讀經行道無倦
道學當念燒衆名香流芳諸天徹魔境界

道學當念在贒衆聽受妙㫖
道學當念請受三洞寳經勤身供養
道學當念立功度人終劫不倦
道學當念報師友本徳終劫不怠
道學當念國中清淨王化太平無有不道
道學當念隣國有道各守境界
道學當念呪𩓑百姓令常安全
道學當念萬物爲先不得道己
道學當念逺鬼神不敬不慢
道學當念逺在術禁忌之道

道學當念逺聲色歌儛之術
道學當念逺卒效鬼神妖妄之人
道學當念崇本守眞
道學當念口不違心心不負形
道學當念无疑惑聖文損益科法
道學當念无求无欲
道學當念清白守貞
道學當念心无異想唯空唯寂
道學當念家家安寜咸無苦痛
道學當念世間憂厄之人罪繫苦惱咸得消釋

道學當念天子聖明弘道皇家日盛
道學當念主相弘輔常保有道
道學當念天地日月風雨霜雪以時
道學當念父母養我因縁
道學當念七祖父母咸昇天堂
道學當念我師早得昇度
道學當念我同學未測道源淵奥典章
道學當念同志轉相敎𨗳令入正道
道學當念不違其口所誦之文
道學當念視人父母如已父母

道學當念視人子過己子
道學當念視人身過己身
道學當念視人傷人痛過己身
道學當念視人辱惡過其己身
道學當念我宿命因縁根斷
道學當念我胎根已絶不復世生同縁種親
道學當念我生樹已枯神合太无无數之劫
體道合眞
道學當念三塗路塞地獄長休
道學當念中食養神棄諸肥滋

道學當念愼太法常存三宫眞人子丹
道學當念觀世和光不驕於俗
道學當念持三寳經戒常誦不輟
道學當念存雌一誦大洞經眇若對神
道學當念登仙度世乗雲駕龍
道學當念欲見師友同學之人
道學當念見眞人道士修行法事
道學當念見聖王治世海外稽首乗風向化
道學當念食天厨自然之膳無飢渴之想
道學當念與天眞共對澹然無爲

道學當念使仙童玉女
道學當念東遊青林東華
道學當念南遊太丹南華
道學當念西遊安養西華
道學當念北遊碧羅北華
道學當念遊東北方救百姓男女授其勸戒
度入東北之門使得入無爲之場
道學當念遊東南方救百姓男女授其勸戒
度入東南之門令得與道爲因
道學當念遊西南方救百姓男女授其勸戒

度入西南之門令得入無爲之道
道學當念遊西北方救百姓男女授其勸戒
度入西北之門當得昇入至眞之塲
道學當念遊遨留秦閬臺崑崙
道學當念遊志齋堂講肄聖道敷釋淵𧷤
道學當念遊上清金闕禮見眞人太上
道學當念遊王清七寳宫禮三元天尊
道學當念遊玉清丹霞宫禮太上二十四髙聖
道學當念遊太上玉京七寳流霞臺䕃盖玉林禮
太上天尊十方大聖終劫復始

道學當念遊紫雲宫禮洞眞三十九髙聖
道學當念遊三十六天黃金宫禮天帝君
道學當念遊九天黄金暉宫禮无上至眞
道學當念遊諸天宫宅與眞人問道論經
道學當念遊六天七寳宫觀化大魔王見我
符籍以入仙品示離泉曲簿
道學當念遊日月宫殿光明煥赫禮見日月
王飲以日月華金液之漿
道學當念遊大梵天流景宫禮四天帝王聽
諸天誦詠霄絶雅妙

道學當念遊諸天七寳林反生靈香流芳逆
風聞三千里外師子飛龍鳴嘯其羽
道學當念遊諸天浴池安座蓮華之上香潔
自然流汩諸天池百千池皆如一䖏人人快樂
道學當念遊諸天聽諸天妓樂无世間之想
道學當念遊十方外天禮大聖象无上正眞人
道學當念遊下方无極金剛天宫禮諸元老
眞人
道學當念逰天地名山隱宫洞室禮聖衆先
得道人

道學當念以心爲道終无邪見異念當令心
虚意泰不思不慮安思空寂
道學當念隱祕天眞名諱不出我口
右觀身戒從第一至三百首太上无極之
道名髙上玉清智慧上元戒品
元始天王曰夫髙上洞眞智慧經不宣世上
學士皆多傳巳成眞人見故難見而難盡是
以希見於世矣是戒尊重不可以言宣觀歷
人身諸神三百關節眞靈不得妄出魔試不
能得犯人受誦此戒不違其禁亦可不學而

出雲霞碧輿自然迎子白日昇天浮身空浪
放十方項生圓光煥耀太无率天衆聖莫敢
不敬仰於子也六天大魔王是時即舉奉戒
之士東華宫言名大梵天宮大梵天宫言名
玉京金闕刻以上仙之品
元始天王曰大洞眞經誦詠之萬遍雲駕下
迎靈寳洞玄經有度劫之文其人修之而或
不仙及金丹靈液不成何也故由不得修奉
智慧觀身戒耳故是戒衆妙之妙威神極尊
金華仙人九百立侍燒香焉是眞祕之道不

傳於文當誦習而巳夫學道不受此戒終不
成仙或造業隨於聲色或始勤末懈或入山
居家爲衆魔所試敗或生異念疑惑眞經或
還從俗无復道心或輕慢師友毀辱同學或
卒發狂癡性氣倒錯或貪財愛色反薄三寳
或家道轗軻怨對悉會或惡夢亂想精神愁
悶皆由無大戒以攝其心神三毒浮尸狡詐
五府是知斯患也魔王不削泉曲死名三界
不過仙品也
元始天王曰是戒因靈仙而見今諸天諸地

名山仙人悉奉而行焉每至朔望八節本命元
辰諸天齋日同學師友入室說戒一周先禮
十方每方一拜諸天聞說戒日皆各作禮焉
弟子𩓑欲奉戒當資上金五兩以爲五帝之
信丹錦十丈爲十方質代夫落簮之盟不泄
戒律以奉有戒之師對齋三日思念戒㫖是
夕當然十燈供養光明十方十方大聖以表
我心矣若其時風雨雷霆激迅未可得受也
當更齋戒重自恭肅臨時亦將神開意散矣
奉戒九年神燭自明日月華丹金容内彂童

顔充肌神通四逹與髙仙齊徳出入无間能
奉此大律戒則濯纓流汩之池解衿于七寳
之臺逰觀華池之上䕃以反生香林金光鮮蔚
從劫到劫永享道眞本命日正中若夜半北
向誦太上徊玄大品章以洞十方太上太微
天帝曰是戒名智慧觀身戒一名保仙靈文
一名髙上洞眞度命靈丹自非有宿世功徳
垂慶累業福𧙓所延者終不令見此寳祕矣
東華无金簡玉名亦不使與是師相遇也䏻
奉之者是子命應仙矣有經而无戒猶欲渉海

而无舟楫猶有口而无舌何縁度兆身耶夫學
者不知尋經知尋經而不知尋戒是未悟眞
要之根長夢而不覺可爲痛心矣皆當量已
能奉者資信受之受者九百年得口授一人
不得過一人若過一人是爲洩戒洩戒罪及
七祖父母幽厄地獄身履三塗五苦八難終
劫復始轉輪惡道去仙日逺𡨚家債主因時
亦會各愼身焉
太微天帝曰敢有竊聽戒者即爲諸大魔所
紏中必至之禍萬无疑矣若奉戒弟子獨䖏

山林可畏之地鳴天鼓十二通心存戒神戒
神衛已三重妖魔鬼魅不敢近福徳當隨身
諸天善神各各擁護也先是冤家債主皆生
慈心矣
太微天帝曰我昔始學之時唯知請經不知
尋戒乃歷劫生死太上愍我道心髙聖哀我
不懈見吿云子學彌勤而不知奉觀身大戒當
何由得仙乎我於是稽首金闕之下三千日
太上見授要戒奉而修之九年之中雲輿來
迎三界十方眞人交㑹於玄虚矣故道學當

以戒律爲先道家之宗尊焉法應習誦上口
古聖皆祕而盡書也今奉之亦然弗令文脫
凡俗矣太上明燈頌
未見然燈皆當誦此文不但受戒時也叩齒
三通微爲之勿使他聞聲凡叩齒悉爾
太上散十方華燈通精誠諸天皆亦然諸地
悉朗朗我身亦光徹五藏生華榮炎景照太
无遐想繁玉清丹精寄太无玄陽空中嚮舍
形滅苦根幽妙至眞想垂華不現實因縁示
光象我身亦如之乗化託流景夜光表陽丹

迢迢照靈室諸天普光顯諸隂即已滅我神亦
聰明常玩智與慧逍遥適道運遷謝任天勢
舉形踊空洞夜燭煥流萃
太微天帝曰徒然燈而不知此誦六天魔府
不過人死命八方諸天不遣玉童玉女飛天
眞人降於子矣十方三界不度兆仙名於東
華南宫不受子七祖父母化生之道
太微天帝曰道舉不奉觀身大戒而誦經萬
徧隱處山林昇仙之舉恐未可希耶若能戒
全於内和光於外猶庶㡬乎靈標之涯也非

道舉難奉戒難耳子能全戒余乃十方太上
將保登仙也戒全而誦寳經佩大符若復不
仙天下无有不死之道矣我之戒所慨世求
其人難得耳末世多託聲名於浮華罕見道徳
之眞心是以三寳沉昧聖人潜處豈道之不
弘耶受戒若全十方大聖自然見於子也是
不學而仙道成矣此不虚言不虚言欲何爲
哉正愍世間之志士耳因縁㑹當有可教者
乎子其朂之子其勤之仙道旣就何樂如之
逍遥于太上玉京放任于自然之域是爲歡

樂太上前萬劫猶未始此之謂矣眞非翰札
所能宣也
太極眞人曰吾昔聞於太上言誦三寳洞經
而不是大戒仙道衆妙胡縁而成耶故口口
而已不宣於文將獨逸於三寳之苑囿矣宿
無上仙之相好者亦終不令見也自非七祖
積慶繁華垂條因縁累葉宜功彌劫豈知𩓑
樂太上觀身之戒乎能奉是者便爲太上大
法師三寳之宗焉十方皆敬子於雲漢羣仙
將引子於東華坐召天魔魔王舉兆符命於

三界六天泉曲之府太山主者地官无復有
應死之録籍也青宫仙名乃定於是耳將當
爲玉京之髙仙太上之眞人焉
太極眞人曰夫道要在行合冥科積善内足
然後始渉大道之境界耳自弗能爾者皆爲
徒勞於風塵無益生命之脩短也道在我不
由彼惟慈惟愛惟忍惟辱能行此四等亦與
道爲隣矣能勤能信能𩑽能終能諌諍能棄
色酒是爲六度之法亦與眞爲儔矣能受非
不自申能讓於人能不欲能容无理不争能

逺无道藏身幽處能不違心能不負經戒能
不伐口戒所謂此八能亦善善爲友矣
太極眞人曰戒律之爲道威嚴神妙恐人不
能有心歸奉故當祕而不書耳是以智慧經
篇終不能悉顯於末學之士矣口口相傳將
亦何由而泄耶當其說戒之時十方天人又
手敬聽鬼神皆禮於所聞豈可輕而爲哉
太極眞人曰夫古人之爲道也玄寂静神念
眞自然不動坐忘眞道已成端拱雲車立迎
矣或乗風凌空駕龍騁虚舉身踊无飛昇太

極體於空洞而无待也是以迹不可見世无
我知知我者希則我者貴此之謂乎合符契
矣若爲師友恃詭言而爲固非上古之法末
學所制耳若必是學士𩓑請寳經審觀其人
意旣洞悟便對經於太上前啓告而付之令案
文而宗奉焉乃合太上玄科大法矣苟無弘
道之才胡以七祖證十方而當違此哉自可先
深思省子身能奉與否三塗地獄十苦八難
豈可輕耶視之令心寒於諸賢善愼明戒則
福自然矣背爾之心禍亦自然矣苦痛切身

時刻叵過何况彌劫乎
太極眞人曰雖復終劫始劫是戒不易之道
古人曰受而身行道成之日迹或顯或否於
外世故不測其所修爲矣是上古以披衣坐
忘而得道軒轅陶鼎而龍迎故能洞觀十方
超凌三界王喬赤松所以乗紫煙而髙翔天
庭皆其類也不能具說具記此豈非所謂不
學而仙道成者乎

上清洞眞智慧觀身大戒文
