








大洞鍊真寳經九還金丹妙訣清五
𢖍嶽真人陳少微字子明撰
夫還丹本陽九之精降受二十四真真水真
火内外色含含化五神五神運氣積而爲砂
積砂成丹禀積氣極乃號紫華紅英大還之
丹大還丹訣皆因師師相承傳之口訣靈文
藏於洞府金簡祕在仙都仙人恐絶道源演
述隱文袐言留傳於世遂使從來明俊愽採
尋幽曠日劬勞終無所悟漸漬沉溺倏忽形
腐神消尸魄化爲魔魅深可悲哉然大道所

運禀之専精専精變通功必歸於鍊汞鍊汞
要妙備載二章二章之中分爲九品上三品
則抽砂岀汞錬汞投金修金合藥合於七篇
中三品略陳五石之金四黄伏制陽金變通
下三品和合大丹鑪鼎火候成丹證真之訣
俱列於九品二章之中也
證品含元章
大洞錬真寳經皆隱袐真鉛真汞真汞之訣
者則上品光明砂中抽得汞轉更合内水火
之氣然名爲真而光明砂一斤其中含汞十

四兩
抽砂岀汞品第一
抽出汞訣曰先取筋竹爲筒節宻處全留
三節上節開孔可彈丸許麤中節開小孔子
如筋頭許大容汞溜下處先鋪厚蠟紙兩重
致中節之上次取丹砂細研入於筒中以麻
緊縛其筒蒸之一日然後以黄泥色褁之可
厚三分埋入土中令筒與地面平筒四面緊
築莫令漏泄其氣便積薪燒其上一復令火
透其筒上節汞即流出於下節之中毫分不

折忽火小汞出未盡尚重而猶黑紫依此更
焼之令其汞合大數足如紅馬牙白馬牙紫
靈砂抽汞一同此訣餘別訣飛抽者損折積
多而同抽訣最妙然具列於其章上品也
錬汞添金岀砂品第二
同類丹砂雖抽出汞未可便添合於金化砂
砂終不出七篇猶未周備且投金化砂祕於
鍊汞其汞則重受内水火之氣遇本金相投
含化而便生砂
錬汞訣曰汞一斤石硫黄三兩先擣研爲

粉致於瓷鉢中下著微火續續下汞急手研
之令爲青砂後便將入於瓷瓶中其瓶子可
受一升以黄土泥緊泥其瓶子外可厚二分
以蓋合之緊宻固濟致之鑪中用炭一斤於
瓶子四面養之三日瓶子四面長須有一斤
炭三日後便以武火燒之可用炭十斤分爲
兩分每一上炭五斤燒其瓶子忽有青焰透
出即以稀泥急塗之莫令焰岀炭盡爲候候
寒開之其汞則化成紫砂分毫無欠即取黑
鉛一斤將其黑鉛先於鼎中鎔成汁次取紫

砂細研投入鉛汁中歇去火急手妙令和合
爲砂便致鼎中細研塩覆蓋可厚二分緊按
令實固濟武火飛之半日靈汞即岀分毫無
欠然依七篇反數投化合金生砂如第二反
化寳砂篇中用汞汞則兩度用石硫黄焼令
成砂兩度著鉛却抽歸汞添金化砂第二反
英砂用汞則三度燒抽入用第四反岀妙砂
中用汞汞則四度抽燒第五反化靈砂用汞
汞還五度抽鍊第六反出神砂用汞汞亦須
六度燒抽如七反化岀玄真絳霞砂用汞汞

一依前七度著石硫黄燒成紫砂七度用黑
鉛抽歸靈汞每度燒皆用石硫黄三兩却抽
歸汞則用黑鉛一斤轉轉燒抽火候一依前
訣其汞燒抽變鍊則含其内水火之精氣亦
合於七篇之大數自然水火金三光禀氣相
會合精而化靈證真也
修金合藥品第三
且陽元之魂遇隂氣所感伏形成魄謂之兊
金兊金則見隂質而更含藥精漸令去其滯
氣靈汞投化轉轉增光反濁歸清然後正陽

之體其修金用藥窮真合元令其靈通於七
篇也
空青曾青甲乙之氣赤金之精精結受其隂
靈而所化也功能成汞爲金僊經號曰秋石
金之隱名也與丹砂類合丹砂亦號曰秋石
其曾青出於蜀川蔚州鄂州始興但出赤金
處年古即生從寳至空從空而曾故號曾也
形如黄連累累相缀又似蚯蚓糞方稜色深
如波斯青黛層層而生打之如金聲是其真
也空青似楊梅新從坎中岀打破其中有水

久而即乾如珠金星璨璨近泉而生常含其
潤受極隂之氣與硝石同功力亦不可知耳
玄英者本是顆塩之津液流入土久而深至
泉面而結形如龜甲其色白光通徹益州赤
塩液化者稍紅光爲上蒲州者功次功能制
伏飛揚之金與硝石合功用之力敵於曾青
者也
化石謂能消化金石故號化石是太隂之極
氣至隂之靈精功能制極陽之金石能伏能
化變鍊之力合於玄英力至靈也

石塩本禀坤坎之精隂極之氣結成其質方
而稜如片石光白似顆塩之類味㣲淡於顆
塩功則能伏制陽精銷化火石之毒力亦與
石硫黄敵體變鍊功性能發明金精去麤滯
氣七篇之中假之爲使
馬牙硝亦是隂極之精形若凝水石生於蜀
川其功亦能制伏陽精消化火石之氣獨用
伏制則力稍㣲合於石塩隂毒則甚矣
北庭砂所禀陰石之氣性含陽毒之精功能
銷敗五石之金各遣證於本性能成能敗力

頗並於硫黄去穢益陽其功甚著本質亦作
顆生而淺紅色光明通透爲上七篇中用之
爲使使引其陽金之精破敗隂魄若合於大
鵬砂赤塩硫黄用之變鍊功則髙於造化
麒麟竭岀於西胡禀於熒惑之氣生於陽石
之隂結而成質色如紫𨥥形若爛石其功亦
能添益陽精銷隂滯氣增添其彩亦有大功
真者於火中燒之有赤汁湧流不易本色者
是其元也
石膽所出於嵩嶽蒲州禀之靈石異氣形如

瑟瑟性本流通精感八石液化五金陽精遇
之得歸中宫若欲識真塗入銅鐵火焼色似
紅金伏制變鍊頗最有功又以銅器盛水投
少許入其水中水色青碧數日不異者是真
也
大鵬砂者雖禀陽精從隂所養體如琥珀質
似桃膠其性和而能消漉陽金革隂滯質若
合硫黄赤塩變鍊其陽精轉轉增光益色七
篇之中用御正陽之氣復歸真元其功甚大
矣

赤戎塩所出西戒之上味禀自然水土之氣
結而成質其方王土氣本而黄赤其塩亦隨
王氣而生號言戒塩味微淡於石塩力則能
鍊伏陽精增明光輝若合石硫黄用其功能
反魂成魄鍊魄生光制伏四黄定質還歸戊
己欲辨其真元於火中燒汁流紅赤凝定轉
益其色則是本元也
石硫黄本出波斯南明之境禀純陽火石之
精氣結而成質質性通流含其猛毒藥品之
中號爲將軍功能破邪歸正反濁還清挺立

陽精銷隂化魄元真運轉偏假其功𨥥金遇
之精銷魄敗色微稍青光者力大凝黄色者
力次赤黄色者力小合和大丹伏錬銷化須
其力大者用之審察元氣辨其髙下然合於
七篇化金生砂砂漸演精明威乃證於九丹
也
中三品陳五石之金品第四
夫五石之金各皆禀五神之隂精合於山澤
異氣結而爲魄且鐵所禀南方隂丁之精結
而成形銅所禀東方乙隂之氣結而成魄銀

禀西方辛隂之神結精而爲之質鉛錫俱禀
北方壬癸之氣錫受壬精鉛禀癸氣隂終於
癸故鉛所禀於隂極之精也金則所禀於中
宫隂巳之魄性本至剛服之傷腸損肌銀性
戾服之傷肝銅性利服之傷腎鐵性堅服之
傷肺鉛性濡滑而多隂毒服之傷其心胃其
五金隂毒之甚服之乆皆傷肌敗骨促壽損
命凡見之士本求長生不明五金之性擅意
將其𨥥石之金轉轉修錬且其𨥥石之金皆
受五神隂濁之氣結而成質質體沈頑雖遇

四黄能變易其體隂毒之性終不輕飛縱令
鍊化爲丹服之亦乃傷於五藏知真本性則
至理殊乖欲服求僊與道彌遠
四黄制伏品第五
四黄者䧺雌砒硫其質皆屬於中宫戊土之
位性各含陽火之毒毒能敗五藏之氣若別
制伏去其火毒則能成易變轉五金之質若
能制伏拒火色而不易本元有汁流通曰功
能變轉五石之銅銀而化成黄金之質若伏
火色變白如輕粉泮液流利者化於五金盡

成白銀而四黄功力各禀本氣變化其五金
䧺黄功能變鐵雌黄功能變錫砒黄功能變
銅硫黄功能變銀化汞且四黄功亦能反鐡
爲銅反銅爲銀反銀爲金轉轉變化其硫黄
功力最髙能添陽益精反濁歸清此乃是七
十二石之將也其四黄遇於赤塩火鵬砂石
膽則伏質歸本不易其色若遇石塩馬牙硝
石膽亦伏於火則變質反而爲白色如輕粉
是以大洞寳經鄭君修真内傳論其七十二
石制伏訣皆須含元胞胎以黄土等分和鉛

粉及石腦作鼎伏之縁土與四黄同類鉛又
能消火之毒石腦伏石其修真傳中諸石變
通之訣文理稍煩不能具載且略陳四黄五
金伏制之弘規乃列之於品彚
陽金變通品第六
陽金者所禀陽之精五神吐符會氣託形爲
丹砂丹砂而外包八石内含金精金精則先
禀氣於甲受形爲丙出胎見壬結魄成庚增
光歸戊隂陽昇降各歸其源且如𨥥石五金
俱受五隂神之氣結亦分爲五類之形形質

頑狠志性沈滯汞則禀五陽神之靈精會符
合爲一體故能輕飛玄化感御萬靈汞本託
胎於丹砂位居南方易胎乃爲壬水水則見
汞形於北方降魄成庚庚則西方白金鍊形
來甲是東方青金增精於戊戊則中宫黄金
也化質歸离功成於九是以陽金遷變動用
化機運質易胎合其五方之體然後授天地
革隂陽超於三元脫質歸真號之還丹
成丹歸真章
夫合大丹者先須積陽之精七反紫金運動

變鍊遷化五神銷形去質輕化流通假之真
水然要火功推演至精九九數終真水内火
黑鉛石硫黄是也鉛屬北方壬癸水硫磺性
禀南方丙丁火真鉛者含其元氣從𨥥石燒
出未經𤇨抽抽鍊者爲之真鉛也
合和品第七
取其真鉛一斤七反玄真絳霞砂中紫金十
五兩二物各於别甘鍋鎔銷爲汁後則均合
一處去火急手炒令爲細砂入硫黄五兩三
物合於鉢中熟研之一日然後遷於鼎中運

火燒之六轉轉添陽鑪鼎火候列在於後火
候品中然大丹先受于天運之於入養育變
鍊累積正陽内含水火外含三光五神混蒸
忽乃輕揚化赫成丹還歸南方清澄優游坐
紫微堂此亦獨内外水火運轉感化而成大
還丹也
鑪鼎火候品第八
夫大丹鑪鼎亦須合其天地人三才五神而
造之其鼎須是七反中金二十四兩應二十
四氣内將十六兩鑄爲圎鼎可受九合八兩

爲蓋十六兩爲鼎者合一斤之數受九合則
應三元陽極之體蓋八兩應八節鼎并蓋則
爲二十四兩合其大數其鼎須八卦十二神
定位然後將其合了紫金砂入於鼎中緊宻
固済莫令泄陽氣則致於鑪中
造鑪訣曰於甲辰旬中取戊申日於西南
申地取淨土先壘土爲壇壇髙八寸廣二尺
四寸壇上爲鑪鑪亦髙二尺四寸爲三台下
上通氣上台髙九寸爲天開九竅象九星中
台髙一尺爲人開十二門象十二辰門門皆

須具扇下台髙五寸爲地開八達象八風其
鑪内須徑一尺二寸然致鼎於鑪中可懸二
寸下爲土臺子承之其臺子亦髙二寸大小
令與鼎相當然則運火焼之
火候訣曰夫用火之訣亦象乎隂陽二十
四氣七十二候五曰爲一候三候爲一氣二
氣爲一月七十二候則應二十四氣二十四
氣則爲十二月十二月爲之一周年隂陽運
數足矣而丹成夫起火之時取十一月甲子
日夜半甲子時動火先從子門起火五日用

炭三兩須常有熟炭三兩在其鑪中不得增
少次開丑門發火五日用炭四兩次開寅門
下火五日用炭五兩次開卯門著火五日用
炭六兩次開辰門著火五日用炭七兩次開
巳門著火五日用炭八兩此六門是陽門火
須竪安炭如陽氣發動次至午門著火五日
用炭九兩次開未門著火五日用炭八兩次
開申門著火五日用炭七兩次開酉門著火
五日用炭六兩次開戌門著火五日用炭五
兩次開亥門著火五日用炭四兩至亥門此

六門隂門火須横安炭亦象爲隂陽氣候從
子門運火至亥門周旋十二門終計有炭七
十二兩在鑪中應於七十二候之數則成四
氣十二候六十日兩月爲一轉則開㸔之更
添石硫黄二兩和紫金砂於鉢中以玉槌研
之半日却入鼎中封閉固濟依前每門五日
運火焼之次還從甲子日子時於子門起火
用炭五兩丑門用炭六兩寅門用炭七兩卯
門用炭八兩辰門用炭九兩巳門用炭十兩
至午門却退炭歸九兩未門用炭八兩申門

用炭七兩酉門用炭六兩戍門用炭五兩亥
門用炭四兩此第二轉運火每門五日爲一
候周旋十二門用十二候六十日足計有八
十四兩炭在鑪中增第一轉炭十二兩應十
二節之數則候鑪中火歇開看之色如褐土
金星璨然而又添石硫黄二兩和砂重研却
入鼎固濟之又依前運火周遭十二門每門
亦五日爲一候還從子門起火五日用炭七
兩其炭長須應七兩熟炭在鑪中不碍增少
又丑門火五日用炭八兩次寅門火五日用

炭九兩次卯門火五日用炭十兩次辰門火
五日用炭十一兩次巳門火五日用炭十二
兩次至午門火五日却退炭歸十一兩次未
門火五日退炭至十兩次申門火五日退炭
至九兩次酉門火五日退炭至八兩次戌門
火五日退炭至七兩次終於亥門火五日退
至六兩其十二門門門須依本數著炭周廻
十二門帀合有一百八兩炭在鑪中增於第
二轉炭二十四兩應二十四氣之數終十二
門六十日足候鼎寒開看色微欲紫又添石

硫黄二兩出金砂和研令相合却入鼎中固
濟之後亦依前門門五日火候亦從甲子日
夜半甲子時子門起火五日用炭九兩則開
丑門著火五日用炭十兩次開寅門著火五
日用炭十一兩次開卯門著火五日用炭十
二兩次開辰門著火五日用炭十三兩次開
巳門著火五日用炭十四兩次至午門却退
炭至十三兩次未門火五日退炭至十二兩
次申門火五日退炭至十一兩次酉門火五
日退炭至十兩次戌門火五日退灰至九兩

次終亥門火五日退炭至八兩此轉十二門
周遭計鑪中有炭一百三十二兩又增第三
轉炭二十四兩亦應氣候足寒之開看其含
砂色漸金紫光之星璀璨流輝又添石硫黄
二兩出金砂於鉢中和硫黄熟研却入於鼎
中固濟令緊宻視上下無遣漏泄然後依前
門門運火亦取甲子日子時起火從子門先
入炭十一兩亦五日次丑門入火五日著炭
十二兩次開寅門入火五日用炭十三兩次
開卯門著火五日用炭十四兩次開辰門入

火五日著炭十五兩次開己門入火五日著
炭十六兩則至午門退運火五日著炭却至
十五兩次至未門入火五日著炭十四兩次
至申門入火五日著炭十三兩次至酉門入
火五日著炭十二兩次至戌門入火五日著
炭十一兩次至亥門入火五日著炭十兩從
子門終於亥門廵十二門周著炭計合有一
百五十六兩炭在鑪中旋繞其鼎積運燒之
六十日炭數又增於第四轉炭二十四兩其
鑪内鼎四外紫氣迴繞看之如霧候寒開鼎

看其金砂色轉化爲紫光之丹丹内紅星㸃
㸃似欲輕涌更添石硫黄二兩和於鉢中熟
研半日則却入鼎中封固濟然後依氣候運
武火一轉還從甲子日甲子時子門起火五
日著炭十七兩次丑門火五日著炭十八兩
次寅門火五日著炭十九兩次卯門火五日
著炭二十兩次辰門火五日著炭二十一兩
次巳門火五日著炭二十二兩次至午門火
五日退炭却著二十一兩次未門火五日著
炭二十兩次申門火五日著炭十九兩次酉

門火五日著炭十八兩次戍門火五日著炭
十七兩次終亥門火五日合有炭二百二十
八兩在其鑪中增於第五轉炭七十二兩應
七十二候足其鑪鼎中紫氣連天日月失輝
山河震岌乃是丹成之候也歇鑪出鼎於香
壇之上然則開看其丹赫然輕飛脱離於質
如芙蓉花九層連於鼎蓋之上十五兩分毫
無欠其鼎内有滯灰二十四兩如紫金色其
紫灰一丸如麻子大則可以制汞一斤及五
石金盡化爲上寳然則遷其鼎於三洞各鎮

其功功合歸真逈然蟬蛻此乃還丹之力其
實偉哉
成丹歸真品第九
夫僊有品類真則一同如七反之砂丹功力
甚著服之亦得爲髙僊尚未證其真者何也
縁尚有質礙之體未能輕化離於五濁猶爲
真水世火所能銷鑄且九還之丹成飄飄輕
化逈脱去質圎光洞耀紫氣衝天遇物而化
無有礙也千鼓萬鞴終不銷鎔而精光轉益
炎火之内亦不能燒首得服之者當則羽化

雲飛便爲髙上之真人也故積精而致僊積
僊而成真真者則超於至陽與天地長久凌
雲氣岀没宰制萬靈役使羣僊巍巍髙上昇
其紫闕乃號曰真人矣然乾坤不渝陽精豈
滅世類淪化惟真長存



大洞鍊真寳經九還金丹妙訣

