








太上說利益蠶王妙經
爾時
靈寳天尊在淨明國土馬跡山中與諸仙衆
及諸眞人百千萬衆隨從到赤明宫中大會
說法是時衆中有一眞人名曰月淨從座而
起端簡前進上白
天尊曰今見世間人民苦樂不均衣無所得
將何救濟
天尊憫其所請乃遣玄名眞人化身爲蠶蛾
口吐其絲與人收什教其經絡機織裁製爲

衣復以神符鎭貼以斷邪魔眞人重告
天尊曰世人所養蠶蛾爲復有何報對
天尊答曰此身變化之後經餘年歲復歸本
身飛行自在來往虚空於是玄名眞人告諸
世人其蠶蛾是我之身變化憫見衆生饑寒
困苦故來救濟汝可精心䖍敬不得輕慢將
我抛棄若生輕慢當復困苦若加敬重得獲
大富貴多養多得少養廣收精心信敬咸皆
歡喜說是經畢眞仙等衆稽首
天尊奉辤而退






太上說利益蠶王妙經















