








洞玄靈寳昇玄歩虚章序䟽養八
昇玄是妙覺之通名歩虛是神造之員極昇
則證實不差玄則冥同至德歩是通渉之名
虚是縱絕之稱又云章者煥輝敞露讃法體
之滂流乃有玄音纔吐而八表咸和神韻再
敷則十華競集旋玄都以擲靈躡雲綱而携
契信是怡神滌志之法埸解形隳心之妙處
也故言昇玄歩虚章又云太上說玄都玉
京山經者太上聖人之假號能說成法也玉
京喻法體也法本無言亦無形相今則假玄

都名相說法故有說玉京山及城臺等經是
洞玄第三部靈寳第八卷所以次空洞者空
洞即是諸天通讃法體周圓識古今之一揆
括麤妙以同徒故次此文太上通結述成號
大淨法門之讃也乃顯縁教之大體朗妙覺
之同徒故以法法盡是玉京物物咸書道徳
又云玉京即法體玄同也都號也同號三千
大千世界爲一玉京山爲此境界太上住處
又爲人心神住處故説之爲教名體教誨於
心神心神覺悟時名覺悟迷時名迷智時名

智敬使相稱爲人法故說爲經經由津通義
也理因說解說因理生學者神悟便以經爲
名玉淨也京大也說玄都爲大淨之理故法
體也太上是人玄都玉京是法亦是境智說
境及境處俱名爲衆寳說智及智處俱名爲
靈寳故云説玄都玉京山經就此卷爲四等
第一舉玄都爲道境以建法體依相以解教
方述結從理起用
第二示修行方法
第三列十頌以讃法體結述從外入理之意

第四散擲廣誦法法皆正以示得失流通
太上曰夫玄都玉京山即説辭也冠八方者
山有四面四維四垂故有八方也是天地境
界住處有列世界比地形有上中下三玄都
山名亦曰三大環山大環即冠羅盖八方諸
天周盡在内初下小玄都即八方比世界八
天下爲一世界一環山籠裏之重疊上數至
一千即爲一小千世界即四方安之又一
籠籠之即爲一中世界重上數至千即爲一
中千世界又四方安之更一籠籠之即爲

一大千世界重上數至千即一冠籠山總望
中下名爲三千大千世界是也此即冠八方
法羅天以七寳爲體亦名寳聚故曰玉京此
以寄相明解美之髙妙以目靈寳法體周觀
洞虚故其山自然生七寳之樹說山名非樹
說也以樹爲體亦名道樹唯一株枝葉羅覆
敷布皆周故云法羅天也即大道君治化行
坐之處法界處道場處安神處說法處非離
眞而立處處即眞也遍世間無有一處是空
閑三毒四到靈津法海六情五隂玉京山髙

仙之玄都萬聖同會亦大道君聖人也今萬
物以爲己體者其唯聖人乎故云法大聖天
尊帝王髙仙上眞各持齋奉法宗太上於此
也齋者洗心曰齋日時也亦以心淨覺照爲
日時也並我淨則無所不淨也夫號太上
玄都即其義也焼自然旃檀反生靈香即神
香也境界淨也飛仙散華一切法爲華也旋
繞周歌空洞靈章也諸天奏百千衆音亂會
也此盖妙說皆靈覺法體中事但慿文自了
山有十號號法體旣有十名一義耳

一名盖天首山其山法性眞空羅於今古爲
　萬物之元首也故曰天首
二名彌玄上山其山無邊可尋無上無下可
　至故曰彌玄
三名羅玄洞虛山其山無所不在所在皆無
　故曰羅玄
四名髙上眞元山其山爲萬聖宗會故曰髙
　上
五名衆寳幽劫刄山其山法法是寳深淺並
　見故曰衆寳

六名無色大覺山其山妙覺無相故曰無色
七名周觀洞玄山其山大明無際故曰周觀
八名景華太眞山其山一體華光液液故曰
　景華
九名不思議山其山眞空非思慮所到故曰
　不思議
十名太玄都玉京太上山其山人法不二以
　淨爲體故曰太玄
山者身也亦太上身也然知此名下㫖自與
法同名體俱合故入仙録也七寳華葉山

樹境界枝條莖葉土石臺觀皆是七寳華葉
皆是上清三洞道德等經文字章解俱三十
六部經兆能湌食自成金華仙人勸令咽味
靈寳清觴境隨心爽大地猶成七寳玄經山
林草石皆有智慧能宣寳法何處應非玉京
洞玄歩虚詠此題下即味七寳華葉法也心
通玄道神詠歩虚遊履經法學者神悟曰經
也觀隨聲遊故曰詠也稽首禮者稽首有三
如常解今此中旣是咽味吟咏之㫖冝從心
葉解釋也

太上洞玄歩虚經詠
　　　第一
稽首禮太上　燒香歸虚无　流明隨我迴
法輪亦三周　玄元四大興　靈慶及王侯
七祖生天堂　煌煌耀景敷　嘯歌觀太漠
天樂適我娯　齊馨无上德　下仙不與儔
妙想明玄覺　詵詵廵虚遊
　稽首禮太上稽開也首心也禮體也開心
　體令太上智慧火燒身相皆盡淨焼香歸
　虚无者焼消滅也消滅衆相香淨自歸虚

　无也虚无非歸於太上太上自歸之故云
　流明隨我迴我者我即成太上法輪亦三
　周以此合太上即轉三法輪周竟玄元四
　大興玄元遂也我之四大隆盛與玄道合
　常也靈慶及王侯靈智慶合可以養親可
　以適君可以利物故及王侯也故七祖生
　天堂煌煌耀景敷也嘯歌觀太漠歌詠靈
　智之音也一音羅罩觀於太漠之道道合
　之歡自然合天樂天樂適我娯也齊馨无
　上德馨受也七祖及君人同我受无上德

　也非下仙之儔類故也妙想合衆妙无事
　故玄覺也詵詵濟濟衆美廵虚而逍遥遊
　也
　　　第二
旋行躡雲綱　乗虚歩玄紀　吟咏帝一尊
百關自調理　俯命八海童　仰携髙仙子
諸天散香花　蕭然靈風起　宿願定命根
故致標髙擬　懽樂太上前　萬劫猶未始
　旋行躡雲綱旋虚而行行忘也足躡法雲
　之綱紀乗虚歩玄紀也吟咏通性也性通

　則帝一尊自合我身百關全而歸之百關
　身骨百節也調適自合至理也俯命八海
　童會萬物以爲己體故八方性海一嬰童
　也童无心也天人所仰賴仰携髙仙子也
　諸天散香花天上地下散眞法華也境隨
　心爽玉書應境生也蕭然靈風起蕭然者
　靈覺之風蕭蕭然起也宿願定命根无量
　劫來宿集之願靈智无邊誓願解悟如此
　則命根久定今當受之故致標髙擬髙擬
　今得之也今得太上在我心前道果无邊

　誓願得遂故懽樂合常繼之萬劫猶未始
　解常也
　　　第三
嵯峨玄都山　十方宗皇一　岧岧天寳臺
光明熖流日　緯燁玉華林　蒨璨耀朱實
常念餐元精　鍊液固形質　金光散紫微
窈窕玄都逸
　嵯峨玄都山說境淨法體嵯峨玄道都會
　法山也十方宗皇一皇一智淨之心尊也
　悟則識攝包十方玄都同宗歸皇一之尊

　也岧岧天寳臺會萬物爲己身也境智一
　照光明熖流日也日月之光翳然无用日
　光度也下釋云緯燁玉林華蒨粲曜朱實
　是也常念餐元精却述習觀時也元精靈
　智也日觀練爽易死炁故根形質遂成金
　光法體散煥我身生紫微之宅窈窕在玄
　都舍遊逸後人改爲大乗者愚之極也乗
　是運載之趣向也玄都是至道室宅之極
　場也以趣向信仰至之如人行時勞逸殊
　極也

　　　第四
俯仰存太上　華景秀丹田　左顧提鬰儀
右盻携結璘　六度冠梵行　道徳隨日新
宿命積福慶　聞經若至親　天挺超世才
樂誦希微篇　沖虚太和氣　吐納流霞津
胎息靜百關　寥寥究三便　泥丸洞明景
遂成金華仙　魔王敬受事　故能朝諸天
皆從齋戒起　累功結宿縁　飛行淩太虚
提携髙上人
　俯仰存太上此中諸章各别立觀門餐味

　吟詠之習門習門異者頌云景悟歸宗一
　是也章章自斷不相渉也今俯仰存太上
　者存心也形行有俯仰心行有存想行心
　得神妙妙想自攝形從神也存神順太上
　而動太上從神而行故俯仰之身等太上
　太上從神而歸我故華景秀丹田也左顧
　下舉鬱儀結璘等從覺智所携攝六度所
　冠盖盖爲梵行故道德隨日新而成也宿
　命積福慶者述能如上行者即是宿習來
　久今則尊重行至不退聞經如至親積福

　應也至親父母如人久離父母忽見之意
　也經爲法母道爲法父遇之則忻適尊重
　而行有宿命天挺超世才故樂誦希微之
　二篇也无聲曰希无形曰微若无宿習繫
　持業力故不信經聞知不聞縱使行之少
　時即退无制持力也沖虚太和炁述正觀
　習也沖心也心得沖虛太和之妙炁吐納
　流照霞津灌我身也亦名胎息如胎之定
　如息无心虚而安養靜百關也靜則寥寂
　其心了了明照究三界之便門也泥丸无

　爲也无爲洞明於内光景明照於外眞常
　盛明之道故遂成金華仙也自然使魔王
　尊敬而受事故能朝會於諸天皆從齋戒
　起却述初因宿習積萬善於曠劫蕩元始
　之遺塵故得身等法界飛行淩太虚也攝
　會麤妙提携髙上人也
　　　第五
控轡適十方　旋憩玄景阿　仰觀劫仭臺
俯盼紫雲羅　逍遥太上京　相與坐蓮花
積學爲眞人　恬然榮衛和　永享無期夀

萬椿奚足多
　控轡適十方控身轡心也即以身從心而
　淨心轡身而行乗之而適十方周遍故旋
　憩止息坐玄道之景阿房之中仰觀身心
　坐劫仭之臺俯視迴明爲紫雲之所羅盖
　紫雲靈智極法法雲之色也坐之而逍遙
　處太上玊京之場也聖友俱會相與坐蓮
　華也積學爲眞人却述宿習來久而今故
　得恬然榮衛和榮衞之法寳智和恬胃府
　内和明也永得享受无窮无竟之夀非萬

　椿何足比故奚足多也
　　　第六
大道師玄寂　昇僊友無英　公子度靈符
太一捧洞章　舍利曜金姿　龍駕歘來迎
天尊盻雲輿　飄飄乗虛翔　香花若飛雪
氛靄茂玄梁　頭腦禮金闕　携手遨玉京
　大道師玄寂求大道者冝用玄寂之境爲
　師師寂境於外得无爲於内寂境即是无
　爲无爲即是寂境此得大道也此即寂境
　爲師也故昇仙友无英旣與无英爲友靈

　符自轉在我也无英公子天眞號也太乙
　帝君以洞章奉我也洞章天中音也舍利
　骨也洞章灌我骨相骨相成金容之姿也
　龍駕歘然空中來迎縱轡而遊天尊携盻
　於我雲輿飄飄與我乗虚而同翔也香華
　亘空界如飛雪氛氛晻藹茂美玄道之髙
　梁頭腦禮在金闕内天尊携提執手遨遊
　坐玉京也
　　第七
騫樹玄景園　煥爛七寳林　天獸三百名

獅子巨萬尋　飛龍躑躅鳴　神鳯應節吟
靈風扇竒花　清香散人衿　自無髙仙才
焉能耽此心
　騫樹玄景園景隨心淨故景成七寳騫樹
　今即說景之妙亦是心妙乃設心智而說
　景故云玄景園妙心照圓淨之景寳成七
　寳鶱樹法界之園囿故云煥爛七寳林天
　獸三百名自然法獸現於色像爲法王獅
　子自在故有獅子之名三百名及巨萬尋
　者皆趣舉員數耳至於名實無數體大無

　窮也下列飛龍神鳯皆天獸别名也靈鳳
　扇下即說妙智也靈智朗淨威風竒勢扇
　萬景而成光淨之法香華散人衿於境界
　也下文解岀自無有髙仙大聖之才智焉
　能有耽玩如此之心也
　　第八
嚴我九龍駕　乘虚以逍遥　八天如指掌
六合何足遼　衆仙誦洞經　太上唱清謡
香花隨風散　玉音成紫霄　五苦一時迸
八難順經寥　妙哉靈寳囿　興此大法橋

　嚴我九龍駕嚴我者以靈寳正智嚴裝洗
　飾我五根四心即成六通三明以坦衆麤
　之夷塗故九龍駕也故云乗虚以逍遥八
　天如指掌六合何足遼乗順會萬物爲一
　體衆仙太上尊師良友不期自會盡唱誦
　空洞謡歌而成教也故云香花隨風散玉
　音成紫霄紫霄景界色悉成經故五苦之
　在一時隨經迸散亦成經也八難亦然故
　云妙哉靈寳囿興此大法橋
　　　第九

天眞帝一宫　靄靄冠耀靈　流煥法輪綱
旋空入無形　虚皇撫雲璈　衆眞誦洞經
髙仙拱手讃　彌劫保利貞
　天眞帝一宫宫身也體自然之道故爲天
　眞自處眞帝至一之宅宅帝一宅也藹藹
　之體周冠曜靈也身之法體流光煥爛爲
　法橋網紀也輪轉合虚无大道旋空入无
　形也虚皇衆眞歘然而至爲大師友撫雲
　璈而歌齊誦洞經而成於我也髙仙歛手
　讃慶成也彌劫保利貞合常也

　　第十
至眞無所待　時或轡飛龍　長齋會玄都
鳴玉扣瓊鐘　十華諸仙集　紫烟結成宫
寳盖羅太上　眞人把芙蓉　散華陳我願
握節徴魔王　法鼓會群仙　靈唱靡不同
無可無不可　思與希微通
　至眞无所待時或轡飛龍體洽於至眞故
　能无物而不乗无形而不載故无所待也
　時或轡飛龍也長齋洗心旣淨自然玄會
　於玄都鳴玉扣瓊鐘者有召其法鼓自然

　鳴也十華下即衆聖應而會集也吐紫烟
　自成自然宫觀也寳盖者法冠蓋以會太
　上自有无量眞仙把芙蓉法華幢盖供養
　空生也皆散法智之華陳列成我宿願宿
　願成智慧无邊誓願解今陳其願得遂也
　握節徵魔王亦遂願斷事也法鼓者即法
　智之鼓攝會群神靈唱靡不同也故有无
　可无不可思與希微通内明則外用故内
　思自通希微也
洞玄靈寳昇玄歩虚章序䟽(終)
