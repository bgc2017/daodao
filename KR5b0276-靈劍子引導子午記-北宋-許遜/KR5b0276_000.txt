








靈劔子引導子午記大二
　　　　許旌陽述
夜半子少陽之氣生於隂分紆伸轉掣
　混元經戌亥子三時隂氣生而人寐既寐
　即氣滯於百節養生家睡不厭縮覺不厭
　伸轉掣務令榮衛周流
鼓腹淘氣
　淘氣訣閉目仰面停兩乎於乳間側立兩
　膝舉腰背鼓氣海中氣使内外轉呵而去
　之不使耳聞一九二九止凡欲服氣須淘

　轉呵出獨令宿食消化故氣岀盡然後始
　可調而服之服氣人睡覺口乾舌澁是五
　臟熱即大開口微呵數十遍候喉中津液
　出是熱退而五臟涼矣
踴身令起平身正坐兩手叉項後仰視舉首
左右招搖使項與手爭次以手攀脚稍閉氣
取太衝之氣
　太衝二穴在大指本節後二寸骨罅間䧟
　者是
左挽如引弓狀右挽亦如之

　大洞真經按摩篇叉兩手乃度以掩項後
　仰面視上舉首使項與手爭爲之三四令
　人精和血通風氣不入能久行之無病畢
　又屈動身體伸手四極反張側掣宣揺百
　關爲之各三華陀别傳云人身欲得勞動
　但不當自極爾體常動揺穀氣得血脉流
　通戸樞不蠹流水不腐形體亦然真人導
　引蓋取諸此元道經云元氣難積而易散
　關節易閉而難通故修生之士以導引爲
　先

氣息平定内視神宮
　眉間一寸爲明堂深三寸爲洞房上入三
　寸爲上丹田泥丸宫中丹田爲絳宫下丹
　田爲氣宫各有神人故曰神宫
叩齒及牙
　先叩齒當門小鳴後叩大牙大鳴真誥云
　叩齒所以警身中諸神神不得散則鬼氣
　不得侵
揑目四眥
　太上三關經常欲以手按目近鼻之兩眥

　閉氣爲之氣通即止终而復始常行之眼
　能洞見又云導引畢以手按目四眥三九
　過令見光明是檢眼神之道久爲之得見
　靈也
摩手熨目
　用兩手掌倒立摩掌如火有硫黄氣乃止
　開目熨睛數次
對修常居
　内經云常以兩手按眉後小穴中二九一
　年可夜書亦可於人中宻行之勿語其狀

　眉後小穴爲上元六合之府主化眼生暈
　和營精光長珠徹瞳保鍊目瞳是真人坐
　起之上道一名真人常居真諺云子欲夜
　書當修常居真人所以能旁觀四逹八遐
　照燭者實常居之數明也紫微夫人誥仰
　和天真俯按山源天真是兩眉之角山源
　是鼻下人中也兩眉之角是徹視之津梁
　天真是引靈之上房
灌溉中岳
　消魔經鼻欲得按其左右唯令無數令人

　氣平所謂灌溉中岳名書帝籙
俯按山源
　紫微夫人云俯按山源是鼻下人中之本
　側在鼻下小谷中也楚莊公時市長宋來
　子常洒掃一市常歌曰天庭發雙華山源
　障隂邪清晨按天馬來詣太清家真人無
　那隠又以滅百邪常歌此乞食一市無人
　解其歌者乞食公西岳真人馮廷壽也周
　宣王時史官也手爲天馬鼻爲山源毎經
　危險之路廟貌之間心中有疑忌之意者

　乃先反舌内向咽津一二過畢以左手第
　二第三指攝兩鼻孔下人中之本鼻中隔
　孔之内際鼻中隔之際曰山源一名鬼井
　一名神池一名魂臺手按山源則鬼井閉
　門手薄神池則邪根散分手臨魂臺則玉
　真守關於是感激靈根天獸來衞千精震
　伏莫干我炁此自然之理使然也鼻下山
　源是一身之武津真邪之通府守真者所
　以遏萬邪在我運攝之耳
營治城廓

　消魔經云耳欲得數按抑左右令無數使
　人聦徹所謂營治城廓名書皇籍
擊探天鼓
　天鼓者耳中聲也以兩手心緊按耳門以
　指擊其腦户常欲其聲壯盛相續不散一
　曰三探有益於下丹田或聲散不續無壯
　盛者即元氣不集宜整之
拭摩神庭
　真誥云面者神之庭髮者腦之華心悲即
　面焦腦減則髮素太素丹經云一面之上

　常欲得兩手摩拭之使熱髙下隨形皆使
　極帀令人面有光澤皺斑不生行之五年
　色如少女所謂山澤通氣常盈不沒又云
　勤而行之手不離面乃佳
上朝三元
　真誥云順手摩髮如理櫛之狀使髮不白
　以兩手乗額上謂之手朝三元固腦堅髮
　之道也頭四面以手乗之順髮就結唯令
　多也黄庭經云一面之神宗泥丸泥丸九
　真皆有房方圓一寸處其中

下摩生門
　黃庭經云兩部水王對生門生門者臍也
　閉内氣鼓小腹令滿以手摩一周天
山巔取水
　此在口訣氣海與腎相連屬壬癸水性就
　下水歸於海不能獨升必以陽配陽既下
　臨隂即上報故化爲雲霧蒸爲甘雨潤澤
　枯槁百骸九竅無所不達煙蘿子所謂火
　逼水雲濛濛五行相運會成功啓玄子亦
　云無出則不入無降則無升

海底覔火
　此在口訣世人不蒙師授多將心火爲火
　火屬神且内中罏鼎在心下得心火爲火
　其火在鼎上千經萬論言火從下發未聞
　火從上來周易卦有水火既濟是上水下
　火火自臍下起水在鼎中生故曰上水下
　火訣云但從山頭取水海底起火重陽中
　取汞重隂中取鉛故行有路取有時世人
　𥩈用其道不受口訣反受其病通真子歌
　云解接無根木能挑海底燈古歌亦曰還

　丹修煉本無形元火烹來即漸成須信神
　仙路咫尺朗然飛歩上青㝠
飬虎咽氣
　此在口訣隂真人云若欲長生當服内氣
　素問云聖人傳精神服天氣而通神明天
　氣者内氣也隂符經云天生天煞食元和
　之氣天不能煞地不能埋名之曰真人故
　修行之士飢食元和之氣渴飲華池之水
　老子所謂實其腹者此也若未絶粒人欲
　服氣當須少食務要腹中曠然虚淨然亦

　無早晩腹空則咽之然而所以要口訣者
　服氣須分内外辨清濁别咽喉不分内外
　則吸邪氣不辨清濁則無分兩不別咽喉
　則不入胃脘
偷龍咽津
　此在口訣人之得體始於北極元泉之下
　元泉者真一也自丹田上朝舌下二竅謂
　之神水華池咀嚼至濃養生家名曰鍊精
　含虛鼓漱攪成大藥其數一周天赤龍不
　能勝載方爲鉛汞重寳内想神宫微微出

　氣作意咽之直令喉中作聲下入丹田中
　凝結如雞子潔白狀紫河車歌曰左爲日
　兮右爲月兩半同升合爲一出彼玉池入
　金室大如彈丸黄如橘中有佳味甘如蜜
　子若得之慎勿失審能修之仙道畢内景
　經亦云舌下玄膺生𢀸岸又曰玉池清水
　灌靈根審能修之命長存赤城長生記人
　身上之津液非潄咽則無以灌溉於五臟
　發其光澤也
離卦用九坎卦用六

　太白真人云五行顛倒術龍從火裏出五
　行不順行虎向水中生又曰欲知顛倒術
　相尅乃相生又曰欲知顛倒由離坎須識
　浮沉定主賔草堂歌曰若欲學長生先須
　筭五行五行不顛倒還丹不解成會得五
　行顛倒方知利中有害害却成利珞琭子
　云每見凶中有吉吉乃先凶隂符經所謂
　天有五賊見之者昌且以天地萬物觀之
　無有不顛倒者然須識真五行方解顛倒
　術曹真人云五行處處有豈是真人惜欲

　識五行真一水還一石鄭真人云一隂一
　陽之謂道一水一石之謂丹又歌曰爲得
　鉛中金兼得石中水蓋水中出金石中岀
　液
所謂天地設位而易行乎其中矣日南午太
隂之氣乘於餘陽燕坐
　燕坐者懦家所謂潜神釋氏所謂坐禪左
　玄真人云夫欲修生放捨外事無令干心
　然後安坐内觀於心若覺一念起即除滅
　其法要於淨室寛衣疊足蟠坐閉目安穩

　一切善惡都莫思量則元氣自復兀然而
　住矣
調息
　太白真人授冲和子云神廬者鼻也夫欲
　安元和之氣先淨室中調令氣微微然小
　則生之門大則死之路故生死之機在此
　矣啓之又不可閉之又難爲但令微之又
　微不得令奔而口吐故老子云綿綿若存
　用之不勤容成子吐故納新察鼻之出入
　内觀經云元氣入鼻灌泥丸也保神經云

　欲得延年壽無過治髓門髓門者玄牝之
　門也
心無外縁
　黄庭經云臍下一寸名曰下丹田劉真君
　歌曰欲得不死長在天須將元氣守丹田
　大抵心無外縁是真人初修道法所謂收
　視反聽其法要喘息不出於鼻内思惟不
　離於身中老子云雖有榮觀燕處超然君
　子终日行不離輜重皆此義也
以神馭氣

　尹真人曰若神能馭氣即鼻不失於息真
　人以神爲車以氣爲馬終日行而不失上
　至泥丸下至命門二境相通可救老殘若
　呼不得神宰一息不全若吸不得神宰一
　息不全若能息息之中神氣相合子毋不
　相離即當内結求死不得功成之後男子
　關元無聚精女子臍下不結嬰若神氣各
　馳情爲慾牽元氣下降自不能制遂有畎
　澮之憂若息息之中神氣相持子母不離
　雖有㑹合常味於無味乃於得術矣西竺

　迦葉留形馬明龍樹並得此宻傳於世得
　聞此者皆累世積福於仙録有縁乃可遇
　之古歌曰若欲長生學伏心莫觀他事去
　來今但向定中神氣合何憂不至大仙林
閉神廬以定火候
　草衣子歌曰採鍊鉛汞在午前一隂生即
　破其乾所以修生之士陽時則服氣午後
　只閉息而已所以鍊隂也赤城記所謂鍊
　氣者閉息也閉息千日則五臟不交六腑
　不傳百脉不行百關自湊神氣自御萬化

　自定天地不能盜其體隂陽不能衰其形
　從一至十從十至百從百至千閉息一百
　二十爲小乘閉息一千二百為中乘閉息
　一萬二千爲大乘晝夜計一萬三千五百
　息呼吸計五百四十動為一息去仙不遠
　矣其術湛然無思澄心燕坐昂頭瞑目閉
　息以右手第二指第三節謂之生死門受
　神之所乃以數珠按之心黙数之息急即
　右轉咽喉不可令大急急則微出外氣復
　吸則止此在口訣

開生門而復嬰兒
　胎息者抱一守中之法也嬰兒在腹中取
　氣於臍管十月脫胎即取氣於神廬真人
　鼻無出入其息深深老子所謂復歸於嬰
　兒者胎息之謂也胎息歌云鼻口非呼吸
　方為胎息功雖居宇宙内如在胞胎中世
　人為生門有臍盖閉塞所以氣出不得臍
　虛之後求息則息自然氣從此處出鼻中
　無息也蟠足正坐兩手交在臍上者爲臍
　虛存一之後應從此處出也

聖胎内結握固凝然衛生之經思過半矣自
子至午爲鍊陽自午至酉爲鍊隂陽主乎動
隂主乎靜陽不欲溢隂不欲覆隂平陽祕精
神乃治然而知之非難持之在久無間斷與
道相應則内外俱進而還丹之事可議矣
　谷神論含津鍊炁吐故納新上入泥丸下
　注丹田謂之内丹陽龍隂虎木液金精二
　炁交會烹鍊而成謂之外丹修道之人先
　成内丹後鍊外藥内外相應即致神仙煙
　蘿子云真外應丹自來金華山人云只修

　真氣不修丹到了多應變化難定機子亦
　云雖是長生客未為㧞宅仙更須修大藥
　方始得飛仙
　　引導訣
　並閉息爲之息滿急則微微吐放
仰托一度埋三焦
　雙手極力向上如擎天狀托之左右各三
　次
左肝右肺如射鵰
　先左引次右引極力爲之如前

東肝單托西通腎
　右手握固柱右腎堂左手極力托之左手
　握固柱左腎堂右手極力托之左右各三
　次
五勞回顧七傷調
　右手抱左肘則左顧左手抱右肘則右顧
　皆極力三作
游魚擺尾通心臟
　雙展兩臂擺之數多爲妙
手攀雙足理於腰

　正坐舒展雙足以雙手取足心極力三攀
　之
次鳴天鼓三十六兩手掩耳後頭敲
　雙手緊掩兩耳叩齒三十六下以第二指
　敲耳後骨


靈劔子引導子午記













