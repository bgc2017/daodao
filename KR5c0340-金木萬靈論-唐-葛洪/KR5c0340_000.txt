








金木萬靈論
　　　葛稚川譔
余覽養生之書鳩集久視之方曾所披渉篇
目巳千餘卷矣莫不還丹金液爲大要焉然
則此二事蓋中品上仙妙也服之不仙則古
无仙矣往者中國喪亂奔波而出余周遊䂊
荆廣江襄數百州之内窺見流俗道士約數
百矣或素聞其名乃在雲表者然率相似如
一也各各有數卷仙書並悉不解之徒富畜
耳時有行氣斷榖者服諸草藥法略爲同文

人无不有云道機科條以此爲正祕乃云是
君喜所造余告之曰此是魏世軍督王圖所
撰非古人也王圖子不曉大藥之妙只欲行
氣入室求仙作此道機謂道畢於此乃悮之
甚也余問諸道士神丹金液之事及三聖袐
要之訣天地神祇之法了无知者其於誇誕
自譽誑人云久壽及曾與仙人遊者將太半
矣得盡微者殊尠或有聞金丹而不爲金作
皆言上古巳来仙人乃當曉之又云无此事
又云其不得眞經矣或得資道救病雜丹碎

方便云丹法盡於此矣昔左元放於天柱山
中精思而神人授之以金丹仙經會漢末大
亂不遑合服而渡江欲投諸郡後於潜山修
道余從祖仙翁又從左元放授之太清丹經
三卷及九鼎經一卷金液經一卷余師鄭君
鄭君是從祖仙翁之弟子也又於從祖以授
鄭君鄭君授余故道士了无知者然受之二
十年矣資无擔石難以爲之畜積長久耳藏
金盈櫃聚錢如山復不知有此不死之藥縱
令聞之亦无一信夫啜玉𥹋則去漿荇之薄

味覩崑崙則去丘墟之下卑余旣覽金丹之
道則使人不復視小小方書然不可卒得辦
爲之者宜誓行積德也尚且小益終不能遂
長生耳故老君訣云不得還丹金液徒自苦
耳夫五榖猶能活人得之則生絕之則死而
况中品上仙之神藥豈不益人乎豈不萬億
於五榖邪夫神丹之爲靈服之逾妙此二藥
錬體質故令人不死此乃豈是食物之精耶
以自堅固也又如脂不滅火矣且銅青塗脚
入水不腐此是借銅之功以銲其肉金入身

活固營衞亦須銅青外傅也世間不信至道
實甚翛翛然萬一時遇有好事者復不可遇
此法不值先學无由聞世間美事余略述丹
法以示後勤志同而求之不可守䙝近而求
度世且一巵酒不妨九醖之醇然小丹者猶
自豈遠草木之上也凡草木藥燒之即燼而
丹砂錬之成水銀即變爲還丹法去凡藥亦
遠矣故能令人長生神丹獨見此理豈去俗
人一何歸懇乎世人少識多所惑不知水銀
出於丹砂告之尚不信悟或比喻其仙遠而

大笑之不亦愚乎上古眞仙愍念將來可教
者故委曲其說長生不死至矣然俗人終有
不知不信造化九變日月所成皆如方也眞
人可以知此不可以庸夫淺近思求耳余少
好方術苦心請問不憚嶮遠每有異聞則喜
意求請縱被毀棄不敢爲憾安知未來者之
不如今也是以著此以示識者豈崇飾哉且
盛陽不能榮枯木上智不能移下愚方爲賢
者傳法爲識者貴庸夫得離弓以驅鳥夷人
得喪服將負穉夫不知者亦何足云哉金精

石液不曰還丹術余昔聞於鄭君曰人之權
與隂精陽精陽精魂立隂精魄成二精相薄
而生神明神以形用形以神生神之云逝形
必斯斃神以道全形以術延道隱無名術彰
有實有實而術自行無名而道自成道成而
神自全術行而形自延夫術有俯仰屈伸胎
息嚥津御少女以還精餌朱兒以存身延身
之術取金之精合石之液結爲夫婦列爲魂
魄一體混沌兩情感激夫一隂一陽謂之道
一金一石謂之丹石乘陽而熱金乘隂而寒

其服食也取壯陽而伏陰其徴應也俾魂壯
而魄殫類水流而趨濕若火動而赴乾如此
之謂其金木之靈何可議也

金木萬靈論





