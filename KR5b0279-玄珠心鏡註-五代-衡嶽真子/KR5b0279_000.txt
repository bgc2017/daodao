








玄珠心鏡註
衡嶽真子註
守一詩
得一之元
夫言一者是無形天地之始氣生化之玄
元老氏强名之曰道夫生之元即是混沌
未分之初窈窈㝠㝠之際無名無狀亦曰
自然莫知其後莫知其先髙不可極深不
可測含隂吐陽以彰三光大包天地細入
毫芒世有明之者可謂知一之元也老君

謂尹真人曰吾思此道本岀窈㝠愚不別
知自謂適生又曰吾抱元守一過度神仙
巳上並是老君西昇經正文老君内觀經
說一之元云道不可見延生以明之生不
可長用道以守之生道若合一即神仙長
存夫言生道合一即是身入無形與道合
同一體也黄帝隂符經曰知之修鍊謂之
聖人又云觀天之道執天之行盡矣又曰
隂陽相勝之術昭昭進乎象矣此真知生
化之玄元者也

匪受自天
此一句謂世有得一之元便能堅苦寂寞
㝠心鍊形自然神凝形釋骨肉都融㝠彼
化元解蛻分身此有入無生在立亡飛行
太虛既已知之必固守之日有應効如響
應聲如影随形不必更待天人爲師受事
而後修行也但世有明師心經此門透徹
化元者便可爲師信受操行也但問志之
如何耳道成之時交遊仙聖别當授事或
賜靈藥即不可預載也

太無之真
此一句說天真之中位極髙也
無上之仙
此一句說天仙之中位極髙也世有得一
之元抱元守一道成神凝解蛻昇彼玉清
或署太玄之真或拜無上之仙其中功用
覺觸具載下文也
光含影藏
此一句言欲成髙真之時功用既至必先
光含影藏是骨肉都融神凝形中名曰天

光内獨此即純陽神炁含身自然無影故
言影藏積功至此暫欲染世之麈垢亦無
因而得也不患此道應效遲速但恨世無
髙仙之才焉能耽此心耳有其才必遇其
師此亦自然神仙主司潜相扶會道不負
人志也
形於自然
此一句言守一之人功用堅苦自然光含
影藏即窈窈㝠㝠之中自然凝形成就故
西昇經云忽無就形知非常生又言形未

凝之時在㝠㝠之際純隂共和合純陽不
獨顯分又曰無形之中有形生焉㝠㝠之
内希夷明焉如是則出有入無分身百億
上即朝玉清寢宴太極帶索人間遁俗無
悶也
真安匪求
此一句言道成形凝身中非外力所能致
非智巧之能凝皆須冥心無心㝠身無身
若茍有身心即神不凝矣
神之久留

言守一功至則神凝真形安在我子官之
中夫言子宫即是男子之氣海女人謂之
血海真安在子宫名曰神之久留非智巧
外力所致皆守神一積功堅苦嵗月深遠
方見成形要而言之西昇經云神不岀身
夀命無期又云藏人於人而不岀藏身於
身而不現然後天道盛矣又曰無心之心
無身之身是謂道人但能神莫出身自然
與道長久又曰神生形形又生神然後形
神合同

淑美則真
此一句言隂陽和淑之際凝神之初真狀
分明變化自在道之生化萬物亦爾但非
久耳
體性剛柔
此一句言道凝成真人是無形之形體性
剛柔所謂柔者天下莫柔弱於炁炁莫柔
弱於道道所以能剛者包裏天地貫串萬
物金石雖曰堅剛皆爲道之貫串故言天
下莫柔於道莫剛於道道成之身亦能貫

串金石大包天地細入微塵也
丹霄碧墟
此一句丹霄碧墟是三清之分野玉京金
關之地名諸天尊皇帝君之所居夫得一
之元修守堅苦道成神凝悉歸此地位極
天宫還爲尊皇帝君也
上聖之儔
此一句是諸天尊皇帝之殊號天真大仙
之緫名言得一之元道成解蛻昇彼玉清
與諸天尊皇帝君爲侣不與下仙儔也

百𡷫之後空餘墳丘
此兩句言此道極髙冠衆仙之首既得成
者自然識量深遠不欲動耀世人視聽表
光曲飾肯比夫中仙乘龍綺雲白日昇天
而巳哉夫神仙貴滅跡隱化或藥杖代形
劔履隱蛻既代作屍形任𡨚家骨肉類悲
苦哭真身即潜發飊車遥詣洞臺神仙之
府然後上帝遣玉女賜靈藥始蛻而去不
其髙哉悲夫世之人未有一善耻人之不
知掉頭雀躍仙聖爲寒心諭彼地蟲朝茵

雖欲强速亦無因而得也且大地下仙尚
形不與物接言不與世交况神仙無形之
形者乎言百嵗之後但發櫬看我空餘衣
蛻劒杖而已玉清之上天帝之女也
大道守一寳章
道無爲
道經曰至道無爲無爲謂守虛無自然窈
窈㝠㝠閑淡寂寞不著一物而凝其心故
南華真經云隳肢體黜聦明離形去智同
於大通然後内不知一身外不知天地寂

寥澹泊不聞其聲不見其形此真無爲也
老君定觀經云守無爲自然之道但覺一
念心起即須滅除唯滅動心不滅照心但
凝空心不凝住心老君西昇經云上道飬
母常能飬母身乃長久夫道以虛爲母虛
以無爲母無以自然爲母自然者道之根
本也常能飬根本者真得虚無無爲之道
也
無不爲
夫道無爲非不爲也言守無爲亦有爲矣

言不爲其道道之無者諸身外之物耗我
精神伐我性命無論貧賤富貴皆不覺形
神爲外物所役遂至衰老病死故西昇經
云世人皆以色聲滋味爲上樂不知色聲
滋味是禍之大朴故聖人知之不欲以歸
於無欲黄帝隂符經云萬物與人之服御
盜人之氣以衰老老君謂尹喜曰人之所
以輕命早終者非天地殺非鬼神害人自
令之然耳以其生生之厚也夫無以生爲
者是賢於貴生南華經曰達生之情者不

務生之所無以爲達命之情者不務知之
所無以爲奈何夫養形必先以物物有餘
而形不養者有之豈唯愚不道者哉世有
逹道之言者至多行之及者少是以聖人
貴行不貴言此例皆諭道之無者勿爲也
可心證非智知
此兩句言至道無形可以至心行之者默
覺證効而巳非世智聦辯所能悟解也
何謂知何謂證
此兩句是覆語

知遣智
此一句言既知之後都遣智慧晦跡韜光
世貴聖人聖不貴聖人愚
證虚應
言守空虚無爲久而神効如響應聲如影
随形也
應無從
言至道應効無所從來不知所然而然但
覺無爲自然之中神通自在者矣
心乃通

老君教人修道即修心也修心即修道也
蓋心者身之神也心空虛無爲久即明道
明道則神通神通之人無所不通也但行
至自知也
通於一萬事畢
老君謂尹真人曰子能知一萬事畢況神
通於一者謂抱元守一身入無形與虛無
自然無狀之狀一炁合爲一體即萬事畢
矣此身化爲大即能包萬有百億世界化
爲小即能入一微塵一微麈之中又能容

百億世界神通至此萬事畢矣
一爲根
夫一是大道之根元也
事爲門
夫得一知一之元得太上心印者事也事
者守一之門户耳
事歸一一常存
此兩句言萬物皆生於一死於一得於一
失於一去於一歸於一又言守一之事功
成歸一炁即身與虚無自然無形一炁常

存矣餘在下句也
存莫有假言守
此兩句一炁常存自身莫令有炁夫言守
者假言守耳故黄庭内景玉經云虛無寂
寂空中素使形如此不當汚行自翺翔入
雲路餘在下義也
守虚無自長久
言但守虛無自然形神與道自長久也老
君定觀經云夫學道之人心有五時第一
時心動多静少第二時心靜多動少第三

時心動靜相半第四時心無事即静觸著
還動第五時心無事有事觸亦不動心到
此地方可夷心注玄抱元守一形神空寂
似有志矣其後觸覺道用日新夫得道之
人心過五時身入七候第一候者宿疾普
消身心輕暢第二候者填補夭傷還年復
命超過常限色反童顏第三候者延壽千
嵗名曰仙人第四候者鍊身爲炁名曰真
人第五候者鍊炁爲神名曰神人第六候
者鍊神合道名曰至人第七候者超出三

界位爲虚皇大道玉晨之君其於通神通
靈智周萬物随候鑒明今世之人學道終
身曽無一候促齡穢質色謝歸空而自稱
得道求諸通理實所未聞者也
玄珠心鏡註




