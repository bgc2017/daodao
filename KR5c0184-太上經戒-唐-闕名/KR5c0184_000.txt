








太上經戒力四
　　　十戒
玉清經本起品云道言昔元始天尊與諸賢
聖億億萬衆處處周旋最後下觀棄賢世界
有一國王名曰徳正直利根辯慧爲衆生故
而爲導首遍告國内臣民男女言今得太平
天下無事火災消滅兵刃不起百糓成熟皆
由道恩非自然也何以報道罔極之恩唯當
傾心盡意恭敬供養造立宫觀香花燈燭晨
夕禮誦齋戒悔過以求福祐於是天尊命巨

靈仙人而告王曰子爲一國之主天下所推
凡間之貴不先於此但以正法治化不枉人
民亦足功感上天何煩祕要祕要之道卒難
可聞然祕要之階不過慈喜慈善之法不違
科戒戒有多種人亦多品上品之人身先無
犯亦無所持中品之人心有上下觀境即變
以戒自制不令放逸如此之人或受十戒五
戒以自防護下品之人惡心萬般難可禁制
下品之中復有二品上品者身欲奉戒或受
一百九十九戒或受觀身三百大戒或受千

二百威儀之戒以自防保令無越逸下品者
身同禽獸雖有人形而無人心縱受其戒終
無所益今且受第二中戒十種科禁入道初
門諸人聞說歡喜抃蹈悉皆俯伏而奉戒言
天尊告曰
第一戒者不得違戾父母師長反逆不孝第
二戒者不得殺生屠害割截物命第三戒者
不得叛逆君王謀害家國第四戒者不得淫
亂骨肉姑姨姊妹及他婦女第五戒者不得
毀謗道法輕泄經文第六戒者不得汚漫靜

壇單衣裸露第七戒者不得欺凌孤貧奪人
財物第八戒者不得祼露三光猒棄老病第
九戒者不得躭酒任性兩舌惡口第十戒者
不得兇豪自任自作威利
　右此十戒當終身奉持
　　　大戒上品(并序)
上品經云太極仙公於天台山静齋念道稽
首禮拜請問太極法師徐來勒曰弟子有幸
得侍對天尊自聞微言彌綸萬刼洞觀道源
過泰之歡莫有諭也顧玄少好神仙白日飛

騰之道必想上聖恒以髣髴大經微遠妙𧷤
難通將禀口訣釋我冥津洞暢虚漠有無都
盡矣近而未究人生宿世因縁本行之由今
願天尊覺所未悟是時太上玄髙真人嘯咏
歩虚洞章歡然舍豫輝金顔而言曰子以累
刼念道致太極玉名寄慧人中將獨歩玉京
超逸三界巍巍乎太上仙公之任矣故慈心
於天人念度於後學也常以外身濟物有德
而弗名玄都所詮諒不虚矣而謂大極真人
曰郷受太上虚皇道君之教爲其師保亦必

盡教以髙上大洞之淵𧷤也豈俟彼多陳乎
吾受任忝爲都教之法師至於執卷由子矣
太極真人答曰此童真之人名刋金簡才質
淸遠景秀太上玄微洞虚故當爲仙公之任
弘道大度者也吾忝受教化愧不足爲彼宗
匠太上有命何敢不傾韞哉衆妙之統仰賴
於法師矣太極真人又曰夫道無也彌綸無
窮子欲㝷之近在我身乃復有也因有以入
無積念以得妙萬物芸芸譬於幻耳皆當歸
空人身亦然身死神逝喻之如屋屋壞則人

不立身敗則神不居當制念以定志靜身以
安神寳氣以存精思慮兼忘𡨋想内視則身
神並一身神並一近爲真身也此實由宿世
本行積念累感功濟一切徳廕萬物因縁輪
轉罪福相對生死相滅貴賤相使賢愚相傾
貧富相欺善惡相顯其苦無量皆人行願所
得也非道非天非地非人萬物所爲矣正由
心耳此對既鍾亦難脫也弱䘮之徒信道者
少宿命者多不積善定念修德理身而欲忽
德忘身强求外物其可得哉既已不剋莫不

傷身矣故有道之士取諸我身無求手人道
言修身其德乃真斯之謂也夫學道不受大
智慧道行本願上品大戒無縁上仙也子有
宿命是以見此經其文隱祕立信效心然後
而傳不可妄示不信必發異念異念既生彼
此獲罪是故藏之於無待有應爲仙王者乃
告焉是時雲龍踊躍諸天散華飛香奏煙山
海静波觸類竄黙鬼魅消亡神魔降伏五苦
俱解長離地獄惡者返善信順受福爾乃命
太極侍經仙人劉文靜披雲韞而授經也太

極真人曰宿世禮奉經師口誦身行布施厄
困願樂三寳君親忠孝遠纂山水栖憩賢儒
虚心有道燒香散華護度一切修道𥙷過信
順宿命静思忍情其行也上可昇仙度世下
可輪轉富貴生爲人尊容貌偉秀才智清遠
爲人之道莫不具足夫居世富貴笑於貧賤
今報以貧賤居世好殺今報以傷殺居世輕
易笑於醜陋今報以醜陋居世聦明不教於
人今報以頑塞居世常康笑於困病今報以
滯疾居世不信道笑於經教今報以下愚長

與道隔女人居世奪人壻者今報以少寡男
子居世誘人婦女今報以鰥獨居世發心爲
夫妻而後世不得俱生人道死爲鬼魅今報
以本念成於邪病自非大法莫有解其宿纏
而消此邪病矣夫爲父母兄弟姊妹夫妻君
臣師保朋友皆先世所念願爲因縁展轉相
生莫不有對者哉故曰倚伏難窮矣唯學仙
道士當兼忘因縁絶滅生死同歸乎玄以入
妙門能知是者始可與言學道之本也
若見居家妻子當願一切早出愛慾攝意奉

戒
若見飲酒當願一切制於命門以遠禍亂
若見彩女當願一切守情忍色志慕賢貞
若見淫人當願一切除棄邪念翹心禁戒
若見婦人當願一切忍割浮華樂道自娱
若見貞人當願一切履信正化日入法門
若見衆人當願一切推仁無爭懷道安世
若見善人當願一切時刻存念仰軌其道
若見惡人當願一切棄凶即吉不犯王法
若見貧人當願一切損身施惠後受大福

若見富人當願一切救濟萬物世世受禄
若見貴人當願一切承其教㫖悉令典訓
若見賤人當願一切勤修匪懈各得所爲
若見帝王當願一切奉仰王道孝如父母
若見主相當願一切受其教制四方歸仁
若見兵甲當願一切各念仁心天下讓賢
若見王子當願一切日歌太平係國承家
若見賢人當願一切履行其徳道爲世宗
若見法師當願一切明解法度得道無爲
若見棲山道士當願一切悉見法門速得昇

仙
若見教化當願一切親受聖教皆爲淵博
若見聖人當願一切尊禮侍見諸國並瞻
若見仙人當願一切真道悉成飛昇天堂
若見城郭當願一切嚴整修飾以道爲基
若見大國當願一切歸宗慕德若水注海
若見小國當願一切知止虚沖安其所居
若見市朝當願一切群賢雲萃悉弘正道
若見靜觀當願一切功德巍巍天人得道
若見齋戒行香當願一切道德日新庠序雅

正
若見誦經當願一切盡上髙座咸聞聖音
若見經教當願一切各各受讀禮習普行教
化
若見樓觀當願一切洞觀十方無所隱藏
若見髙山當願一切智思無量輔成家國
若見栖憇茂林當願一切安居自在廕庇含
識
若見好學當願一切得成師宗養徒敷教
若見淨手當願一切常執經書無時暫輟

若見善口當願一切耽味洞經日新不猒
若見動足當願一切超步三界飛行上清
若見靜止當願一切滅景停真安閑空寂
若見飲食當願一切棄累入淨存得道味
若見大藏當願一切除其災害施爲福田
若見疾病當願一切以道自安免此苦厄
若見死䘮當願一切學道常存濟度三徒
若見畋獵當願一切不爲始終入爲無罪
若見夷狄當願一切得生中國不生邊地
若見少年當願一切及時學問遂成學名

若見老病當願一切以道攝生不更衰老
若見三光當願一切普明靈㬬闇𡨋即消
若見雲雨當願一切惠澤盈溢無所不宜
若見素雪當願一切常居潔白逍遥自在
若見靈風當願一切韞懷披散德流遐邇
若見淨水當願一切洗垢清虚平等其心
若見名香當願一切受兹芳淨衆穢肅然
若見好華當願一切樂散諸聖相好具足
若見車馬當願一切得道無爲乗鳳駕龍
若見絃歌當願一切翫經歎法以道娱樂

若見福食當願一切無不飽滿世享天厨德
流後人如水歸海宗廟𧜟長常居貴盛世與
四軰俱生王家
若見散施當願一切禍滅九隂福起十方德
如山海莫不興隆七祖生天子孫賢忠富貴
巍巍所欲皆從學道飛仙駕雲乗龍道士坐
卧常願我等四大合德同體道真長存玄都
師友自然濟度十方天下受恩逍遥無爲洞
觀妙門
禮經祝三首(真人口訣云侍經仙童玉女聞/此祝皆歡喜而祐兆身也是大)

(經悉用此祝而禮拜矣若冥心禮經/者亦心祝其丈乃上仙之祕祝也)
　　　第一首
樂法以爲妻愛經如珠玉持戒制六情念道
遣所欲淡泊正氣停蕭然神靜嘿天魔並敬
護世世受大福
　　　第二首
鬱鬱家國盛濟濟經道興天人同其願縹緲
入大乗因心立福田靡靡法輪昇七祖生天
堂我身白日騰
　　　第三首

大道洞玄虚有念無不契錬質入仙真遂成
金剛體超度三界難地獄五苦解悉歸太上
經靜念稽首禮
太極真人曰學昇仙之道當立千二百善功
終不受報立功三千白日登天皆濟人應死
之難也施惠其人尤善矣學道當令衆行合
法廣建福田發大慈之心動靜常起道意能
如是也吐納服藥佩符讀經精進終身不倦
豈有不得仙乎人無此德雖服藥佩符讀經
齋戒故終命而不驗矣學士明思要言太極

真人曰立三百善功可得長存地仙若一功
不全則更從一始而都失前功矣常有其念
在於心膂者則是也若導人作善即爲善功
也太極真人曰常念嘯詠洞經修行大慈先
人後身揚善化惡斷絶衆縁滅念守虚心如
太玄爲道是求始謂能言神仙之道也太極
真人曰吾受昔太極智慧十善勸助德戒於
髙上大道虚皇世世宗奉修行大法度人甚
易此自然之福也太上以普教天人令各得
本願始入法門長存無爲不受十苦八難罪

對罷散地獄休息三官日日寧閉世世榮樂
咸脫羅網後生安泰天性恬然所願隨其得
戒如上以傳賢信
十善勸戒曰勸助禮敬三寳供養法師令人
世爲君子賢孝髙才榮貴巍巍生爲人尊門
族昌熾(三寶者謂道經師也能養生/教善行爲人範是名法師也)
戒曰勸助治寫經書令人世世聦明博聞妙
𦣱恒值聖世見諸經教能誦章句
戒曰勸助建齋淨治令人世世門户髙貴身
登天堂飲食自然常居無爲

戒曰勸助香油衆供令人世世芳盛香潔光
明容貌絶偉天姿髙秀
戒曰勸助法師法服令人世世閑雅逍遥中
國不墮邊夷男女端正冠冕玉珮稱諸身飾
戒曰勸助國王父母子民忠孝令人世世多
嗣男女賢儒不受諸苦
戒曰勸助齋靖讀經令人世世不墮地獄即
昇天堂禮見衆聖速得返形化生王家在意
所欲玩好備足七祖同歡善縁悉備終始榮
樂道法轉至將得仙道

戒曰勸助衆人學經令人世世才智洞逹動
靜威儀常爲人師
戒曰勸助一切布施諌諍善事令人世世壽
考富樂常無怨惱
戒曰勸助一切民人除嫉去欲履行衆善令
人世世安樂禍亂不生病者自愈仕宫髙遷
爲衆所仰莫不吉祐門户清貴天人愛育神
魔恒護常生福地
太極真人曰人之行惡莫大於嫉殺貪奢驕
婬也若此一在心伐爾年命矣挾之以學神

仙者不亦悲乎
　　　太霄琅書十善十惡
十善既行十惡自息息惡行善大慈德成是
以上品戒云䘏死度生救疾治病施惠窮困
割已濟物奉侍師主營建靜舍書經校定修
齋念道退身讓義不爭功名宣化愚俗諌諍
解惡邊道立井植種果林教化童蒙勸人作
善施爲可法動靜可觀教制可軌行常使然
十善遍行謂之道士不修善功徒勞山林能
信斯㫖勤尋諸戒戒部甚多隨縁所得無數

諸戒無央科律皆輔一神攝於三業三業者
口身心也運動造作善惡無量無量善惡十
爲惡端一者妄言二者綺語三者兩舌四者
罵詈此四口惡返之則善五者貪愛六者𥨸
盗七者姦婬此三者屬身八者嫉妬九者恚
瞋十者邪癡此三者屬心心業最重爲十惡
根斷絶十惡修十善本實言直語通和講誦
謙讓捨財内外貞潔慶讃懽喜敬信三尊備
此十善十惡永除
　　　思微定志經十戒

一者不殺當念衆生二者不婬犯人婦女三
者不盗取非義財四者不欺善惡反論五者
不醉常思淨行六者宗親和睦無有非親七
者見人善事心助歡喜八者見人有憂助爲
作福九者彼來加我志在不報十者一切未
得道我有不望經云時有十二年少處世間
樂日日相就共作好食酣飲嬉戯或復論議
持戒之難易天尊以道眼遥見此人前世曽
爲人師而祕恡經典逮諸弟子於道之心亦
復猶豫因此微縁猶可度耳於是

天尊化作凡人從㑹中過託之乞食因悉共
語諸年少軰復論如初中一人曰我數隨兄
至安樂山見諸道士悉持十戒肅肅甚佳洎
至於死魂神所在亦當不虚但其十戒人持
難悉從耳化人曰持此甚易違此甚難諸人
問化人曰云何持戒則易不持返難化人曰
立身如戒上不畏天子亦不畏鬼神何謂之
難違戒之者悉畏之是難也其中一人曰餘
戒可持惟酒難斷所以者何我先服散散者
發之曰非酒不解是故難耳化人曰散發所

須此乃是藥將養四大藥通可通但勿過量
耳一人曰餘事即可妄語其難所以者何若
有宻事在尊長前應爲隱諱而人見問不得
欺欺即犯戒是故爲難化人曰事有隱諱而
人見問不得欺欺即犯戒是故爲難化人曰
事有隱諱理有方便此亦可通但勿善惡返
論說其長短耳一人曰餘戒即可唯盗戒難
小小之間以挂犯目化人曰大事實難小小
之間益可慎之而說偈曰
何不受盗戒不受盗亦難孰云闇昧中

中有記盗官取一年年倍倍倍殊不寛
以手捧鎔銅燒口煑心肝一朝言此苦
終年猶心酸何不受此戒保持必令完
我信彼亦信在在無不安安坐招靈人
永享長年歡
一人曰餘戒悉易淫最難斷所以爾者我曽
履斯事數隨兄中食當中食時自云一日精
進無不過理亦謂身後當得此齋戒之福至
是夕夜是我所愍輙來狡獪雖苦加抑迮不
覺已爾毎毎如此是知最難化人曰色者是

想爾想悉是空何有色耶但先自觀身知身
無寄便知無色何可不忍且淫慾頗恣如飲
鹹水飲多渇多唯死而巳何有猒足而說偈
曰
色慾劇於渇小忍差何度何爲進鹹水
水鹹益渇故子能善解渇當飲天甘露
甘露香且薰通體皆流布天人尋香降
玄趣自然悟熈熈永無爲長保九天祚
一人曰餘悉可從唯煞難戒所以者何我好
噉雞一食無雞了自無味數日便瘦化人曰

賢者肥爲人患瘦即體輕用肥何爲即說偈
曰
賢賢戒其煞亦無懷煞想衆生雖微微
亦悉樂生長如何害彼命而用以自養
自養今一時累汝自然爽長淪三塗中
辛苦還復往善惡各有縁譬如呼有響
何不攺此行慈心以自獎真人擕手遊
逍遥雲景上
說此偈已化人見大威變極道之姿侍從僚
屬鈞天大樂非可目名返於上方諸人悉見

喜懼交集并聞要說意解開悟俱登道果
　　　妙林經二十七戒
元始天尊告諸四衆一切衆生貪著有爲欣
生惡死意雖求生由造死業不持戒行假使
長壽猶如老樹有何殊别若持戒行死㭪天
官升仙自在人雖有王公之位上至帝王死
皆重罪無益䰟神受苦不可堪忍善男子汝
等思惟明奉戒行直心行道吾爲汝說天下
萬物無有長存有死有生有成有敗日出則
没月滿則𧇊從古至今誰能違返若有道德

不生不滅修善者今月亦善今日亦善今時
亦善善善積德諸行修足善念護持令入法
寳戒曰
　不得盗竊人物不得妄取人財
　不得妄言綺語不得因恨殺人
　不得貪嗔癡狠不得慢老欺人
　不得呪詛毒心不得罵詈髙聲
　不得訾毀謗人不得兩舌邪佞
　不得評人長短不得好言人惡
　不得毀善自譽不得自驕我慢

　不得毒畜藥人不得投書譛善
　不得輕慢經敎不得毀謗聖文
　不得恃威凌物不得貪婬好色
　不得好殺物命不得躭酒迷狂
　不得殺生淫祀不得燒野山林
　不得評論師長不得貪惜財賄
　不得言人隂事
　　　老君二十七戒
行無爲行柔弱行守雌勿先動
　右上最三行

行無名行清淨行諸善
　右中最三行
行忠孝行知足行推讓
　右下最三行
　此九行二篇八十一章集合爲道舍尊卑
　同科九行備者神仙六行備者壽三行備
　者増年
戒勿費用精神戒勿食含血之物樂其美
色戒勿傷王氣戒勿貪寳貨戒勿忘
道戒勿爲妄動戒勿枝形名道戒勿

殺生戒勿貪功名
　右上九戒
戒勿爲耳目鼻口所娛戒常當謙讓
戒舉百事詳心勿惚恫戒勿學邪文
戒勿資身好衣美食戒勿求名譽
戒勿貪髙榮强求戒勿輕躁戒勿盈溢
　右中九戒
戒勿與人諍曲直得失避之戒勿爲諸惡
戒勿猒貧賤强求富貴戒勿多忌諱
戒勿稱聖人大名戒勿强梁

戒勿禱祠鬼神戒勿自是戒勿樂兵
　右下九戒
　此二十七戒二篇共合爲道淵尊卑同行
　上備者神仙持十八戒備者壽持九戒備
　者増年不横夭矣


太上經戒













