








懸解録并序
余少甚抱疾専意修養至於金石服餌亦嘗
勤求竊見時之好事者不顧貨財大修鑪鼎
謂河車立成可變土石謂金沙立化可壯筋
骸然而往往有爲藥所悞者醫救莫及何哉
豈根源不正歟師法不明歟奚終始不相副
如此之甚也余因覽道書偶見九霄君吿劉
泓丹藥要訣乃諭俗徒都未窺至道之毫未
而妄自誇衒誑誘時人凡所施爲無非自伐
之捷逕能無悲乎眞仙之言定不誣矣余久

懷滯惑方困於是今故採其要語書之座隅
目之曰懸解録冀觀覧之時疑撓盡釋雖未
達金液守身之術當必免毒丹傷命之虞亦
天年之幸也如有同我斯志者固願攻其未
悟耳大中九年乙亥嵗五月十七日甲子也
纂辯金石藥并去毒訣
漢安帝時有劉泓者久學至道棄官入山後
至延光元年十一月九霄君來降爲憫道士
不知焼丹之正道乃指陳至藥之根源分别
雜丹之門戶拜解金石毒守仙丸方傳付於

泓䟽之如後
九霄君謂劉泓曰夫學錬金液還丹并服丹
砂硫黄兼諸乳石等藥世人苦求得之將爲
便成至藥不知深淺競學服餌皆覓長生不
死者也並不悟金丹并諸石藥各有本性懷
大毒在其中道士服之從羲軒巳來萬不存
一未有不死者劉泓再拜稽首問曰何也九
霄君曰世人所造金丹服餌皆求長生愚者
即竭力以資俗事又欲將至藥求㸃化金銀
榮其行尸以養僕妾但一起心即是必死之

兆至藥亦無因而見也准教藥無雙能功無
二用又不知藥有至毒造丹成後世人只知
餘甘制河車磁石引針硫黄乾水銀將謂制
金丹了便無毒矣假如先賢鍊秋石秋石以
地霜結爲石能引生汞亦能制金石毒亦能
壯金石毒如有服者中路毒發不可禁止必
見死矣縱不死者亦卒患惡瘡此爲先兆也
秋石云解毒且見朱砂及粉霜并硫黄等被
秋石制伏豈能解毒矣先聖遺教世人難知
焉知之者眞仙也不知者凡人也泓又問曰

變化銅鐵之藥並不堪服何也君曰縁點化
藥法多用諸礬石硝𥐼之類共結成毒藥雖
能乾制水銀及化銅鐵其用火時候亦與至
藥不同縁毒成結在其中縱令千銷萬化毒
終不岀亦如人有毒心毒在心内必不從外
入亦如木中有火火元在内其點化之道本
亦在内各受其性色目法作不同氣遞相生
各懷毒性雄雌硝𥐼雜類相助其火候不依
天時地理之法或近或逺者蓋不禀天逍而
成則知古往仙人不服此藥明矣縁有大毒

造化之力不足故也泓又問曰點化之藥爲
有雜石衆毒固不堪服常聞換頭紫粉七返
丹砂更無礬𥐼所雜可以服否君曰此二藥
世人千百中無一人解作縱能爲之亦不堪
服何也且換頭紫粉是仙人所合粉以爲宫
室之用縁有硫黄在其中水銀入硫黄含大
毒豈可服哉又七返丹砂雖燠令伏火本無
四象五行筋骨血肉隂陽氣不全如服之令
人五臓血乾凡人血少則病血盡則死矣泓
曰世人修服丹砂顆塊不破顔色如故大火

燒之不動者復如何君曰凡朱砂凝結之初
皆於沙石中成質縱是光明者飛之毎斤只
得十二雨水銀其四兩即是山澤滓滯之物
其滓懷大毒道士若不解出滓便相和服之
服者則澁人氣脉乾人血液豈得有益乎況
從古巳來道士未經至仙之教皆謂伏火丹
砂是死水銀妄言金砂入五内有不死之兆
甚錯矣世人豈不知從前服者未有不死之
人唯硫黄獨體不入他藥猶能去人積冷但
不可多服縁是純陽氣不全耳其他小術固

所不論泓又問曰何藥則堪服可以延駐君
曰我仙人所錬至藥例皆日魂月魄四氣爲
象日魂不離曰裏月魄不離月中假如至藥
亦不離從木而生何也木帶青以象水銀内
含其火火爲陽以象朱砂朱砂屬離離南方
火之位火爲朱砂亦同木中有火矣配木入
中宫之土土能尅水火能生土而乃道成如
人初生嬰孩及長大還爲人父母遞換相承
本處其一至藥根本亦不處二道之無根以
心爲根道之無用以四時受氣發生各得其

所爲用道因氣而生因氣而死至藥服之不
死者蓋爲不參雜諸味無毒銷成汁爲器或
方或圓並皆赫然通徹晝夜光明然始堪服
去人昏沉定人神思除邪魅耐寒暑皮膚潤
澤髭鬢不白返老成少千日可驗故服之不
死泓又問曰至藥有幾般君曰眞正之門有
三焉一曰神符上仙上丹二曰白雪中仙上
丹三曰九轉下仙上丹其三般丹同出一門
而異名各有三一禁法不可輕傳於人何謂
不可輕傳假如神符若無太一宫天一宫成

者即名白液終不成器縁以天一宫毬名其
三一不可傳白雪若不堅不成冰不入調青
不受青氣亦共粉毒霜無别亦如日無烏而
不明月無桂而無魄相似縁以凝成堅冰調
青如磁石引針其三一不可傳九轉曾青白
雪成結即入紫宫用縁以凝四氣納萬象而
成質其三一不可傳夫至藥若不受四氣混
沌豈能號曰龍虎之丹所以我仙人天地之
玄化成同日月之光如神符白雪修錬功畢
始有上昇之路九轉即返老成少颜如處子

壽同南山矣其三一之訣不許輕傳豈不愼
哉泓曰三一之旨玄矣秘矣未知何人即可
傳授君曰如吾者即可傳授夫三一者造化
之機關也非獨至藥有之凡人身中亦皆自
備人若能修身中三一者即子毋不相離神
氣自相守怡怡和煦光照明白子不見至陽
之月當晝之景乎風雲不生纎埃不動碧空
澄徹豈有障翳哉人亦有之若常能調三一
萬慮不生者輿碧空之氣相合内外光明虚
无同體者亦可昇騰矣世人或有竊聞此道

者云是服氣乃鼻吸口吐鼔腮强嚥立可致
其殞斃亦猶藥中錯服毒丹不可救矣所以
身中三一與至藥三一不硃其身中三一亦
不可轉傳也泓又問曰如有人先服丹砂及
乳石硫黄紫粉毒發者如何救解之君曰巳
服死者不可言也如有後服者只可救之逓
須相勸道士急造守仙丸救之可存性命假
如換頭紫粉縁不入凝白雪爲骨骨爲陽及
無調青入者即名大毒紫粉人服不看多少
遠近如喫雜物觸犯不問日月遲晚如發不

在醫療限例不出三日五日無藥可救如硫
黄紫粉伏火丹砂及諸乳石若發守仙丸猶
可救之十有二三命在若曾服諸石藥雖未
發能防備預服守仙丸尤妙泓又問曰三大
丹旣延駐人命無毒如未畢功可以服否君
曰神符白雪九轉未經太一宫者四象未全
不可服如有人悮服者忽覺發動不安但急
喫伏龍肝汁并甘草湯生菉豆汁乃立定少
見命終何也縁此三藥並無雜類相撓只空
火毒乃不至死除此三般其餘丹砂之流雖

然一朝一夕强餐亦能益色如忽發動命危
之矣泓曰守仙丸法可得聞乎君曰守仙五
子丸此法仙家所秘然令擇有道之士授之
以護其性命今故一一教示爾并粗舉三丹
大略爾宜熟思流傳以救未悟者無忘言吾
將往矣泓乃雨淚稽顙再拜九霄君舉手告
别入雲不見矣劉泓乃於山中刻石書記後
有道士見之録出遂傳於世至唐開元中通
玄先生張果進上此方明皇大喜祕於禁中
通玄兼述三丹之功極備但無修丹之法今

不書去繁也
守仙五子丸方
餘甘子覆盆子兔𢇁子五味子
車前子
右巳上五子各五大兩别擣如粉麵取二三
月枸杞嫩莖葉擣取汁二大升拌藥末令盡
乾訖後七八月採蓮子草取汁一大升亦拌
藥末令乾又取杏仁一大升取好酒研取汁
五大升於銀器中煎令杏仁無苦味次下生
地黄汁半大升眞酥五大兩鹿角膠五大兩

炙擣末都入前汁中略煎過又下五子末一
時以柳箆急攪看乾濕得所衆手丸之如梧
桐子大毎日酒下三十丸如要加減以意斟
之忌猪肉蒜芥蘿蔔等服之百日先服金石
藥毒並盡亦益金丹氣通流於五藏潤澤血
肉萬毒悉除髭鬢如漆返老成少皆因制其
丹隂陽氣兩性彼此相備矣秘之
通玄先生製五子守仙丸歌以讃其妙
歌曰
反老成少是還丹不得守仙亦大難

要見鬢斑令却黑一日但服三十丸
松竹本自無艷色金液因從大制乾
五子可定千秋旨百歳如同一萬年
隂眞人論三品大丹之靈效亦云五味守仙
之草藥尚能守生相助如不得上昇且爲地
仙永不死矣爲其制一切丹砂及解諸石毒
永不發動又益靈丹之功火行於榮衛也决
定無疑矣隂君之意言五子草藥尚能令人
不死即神丹之功可知矣今以旁有助於守
仙丸故附之于後

懸解録(終)









