








二圖同卷國八
　上方大洞眞一元隂陽陟降圖書後解
　上方大洞眞元圖書繼說終篇


上方大洞眞元隂陽陟降圖書後解







大哉乾坤者乃四時之大帝君復姤者爲萬
物之小父母故乾始生於子而坎終於寅坤
初産於午而離畢於申此者以應天時也蓋
其子至巳兮陽即竪用之午之亥兮隂即横
舍之以知天下之物無一物不具隂陽者且
隂陽之相應爲自然之道也亦言子寅辰午
申戌乾之陽也未巳卯丑亥酉坤之隂也陽
推五福以類外外猶陟也言五福乃夀富康

寧好德終命也故陽爲吉慶而與五福外上
也隂幽六極以類降降者下也言六極爲凶
短折疾憂貧惡弱也故隂爲凶殃而與六極
退下也凡隂陽者相求之物也是以尊爲陽
位卑爲隂位又言陽爲君子隂爲小人或鼓
或罷或泣或歌小人之情狀盡矣時乎下愚
或傷君子君子命未得時與之力爭則𦤺否
結而不解矣自古君子不忍於小人以及禍
害者帝多况君子知其無如之何則曰惟汚
辱卑下道所貴也固孫辭晦迹爲而不爭夫

然而終必免小人之咎爾荀子言順其類者
謂之福逆其類者謂之禍關尹子曰勿輕小
人小人賊國能善小人然後能契大人大人
也者德配天地凡性命之受於中皆隂陽之
所以賦斯人也者爲龜藏海内白元宴嬉水
降火外九年大成象日月以爲易易以
爲用者其惟坎水離火也如人旣濟生耶未
濟終焉古之制字以隂之曲江雌一之氣能
令人長生也必頼日宫之火月府之水姤於
陽之曲江雄一之晶故一生於二遂成三元

所爲乾元坤元人元爾人法兩儀方合于道
髙象先歌曰君不見叔通從事魏伯陽相將
笑入無何鄕凖連山作參同契留爲萬古丹
中王連山者乃易之初名也又云日爲離兮
月作坎日月爲易相吞啖金鳥死時玉兎生
萬物生因天地感易曰天地絪緼萬物化醇
其是之謂乎禮云天地合而后萬物興焉傳
曰獨隂不生獨陽不生獨天不生三合然後
得生也書言道有外降惟眞人象兹故上清
大洞眞經㫖上開仙户下塞死關白帝西華

爲我生神孟謫仙明抱一之道一言體隂陽
在恍惚之間察動静於窕溟之內再言神藏
于天谷氣注干丹元三言發火則焚其諸穢
水流則濟于百關冝矣或談踰焉隂陽代謝
之表者無乃憚諸殊不知萬物負隂而抱陽
沖氣以爲和可也惟進道則克延遐筭若人
爲則能承景祉是故箕子將眉夀標乎五福
之初啓期以龜齡列在三樂之內人間之所
貴奚其加於此但患修行人不能尊其氣貴
其形保其命愛其神蓋緑自取死壞者也吁












巍巍乎大哉天地兮不言而四時行焉百物
生焉百物皆春生夏長秋成冬藏邪故易言
萬物出乎震震東方也齊乎巽巽東南也齊
也者言萬物之潔齊也離也者明也萬物皆
相見南方之卦也坤也者地也萬物皆致養
焉故曰𦤺役乎坤兌正秋也萬物之所說也
故曰說言乎兌戰乎乾乾西北之卦也言隂
陽之相薄也坎者水也正北方之卦也勞卦
也萬物之所歸也故曰勞乎坎艮東北之卦
也萬物之所成終而所成始也故曰成言乎

艮是以前聖資物之冝膏潤天下兆民罔乏
矣而與四時合其序言東方者春春之爲言
蠢也產萬物者聖也南方者夏夏之爲言假
也飬之長之假之仁也西方者秋秋之爲言
愁也秋之以時察守義者也北方者冬冬之
爲言中也中者藏也記云道以四時爲柄故
事可勸也樂云春作夏長仁也秋歛冬藏義
也蓋由仁義道德者其惟眞人能如期是故
眞人負手而歌曰四時其巨然一氣其浩然
聖者其昭然






箕子有言曰天乃錫禹洪範九疇初一曰五
行所爲天一生水地二生火天三生木地四
生金天五生土者乃五行之生數耶其次偁
水數六火數七木數八金數九土數十者爲
五行之成數矣又其次言自立春木王立夏

火王立秋金王立冬水王皆七十有二日於
四季月末各取十有八日土王此之所爲五
行之王相巳又其重言水生木木生火火生
土土生金金生水者是名五行之相生然復
有言其水尅火火尅金金尅木木尅土土尅
水者兹號五行之相尅耳惟天生四時五行
聖人作之名焉言萬物盈於天地之間而其
爲物最大且多者有五行矣其用於人也非
此五者不能以爲生而闕其一不可禮云五
行以爲質故事可復也惟有道者推窮一氣

之源遷徒五行之法若夫內失三元之正外
馳九竅之邪蓋昭然將死矣亦其乆言哉歌
曰大哉五行兮之干其人兮用之有道則昌
兮無道則殆而斯之文理本正陽眞人㫖奔
開大道徧天遊牽動三車十六牛四象五行
一撮聚更會抽筋換骨頭
　　　八卦六變之圖







易卦者凖天地之用上乾爲天言乾在上爲
天在人爲首在下爲地下坤爲地言坤在上
爲天在人爲腹在下爲坤乾坤者天地之本
隂陽萬物之大父母坎在天爲月在人爲耳
在地爲水離在天爲日在人爲目在地爲火
是故上仙以乾坤爲鼎金坎離爲藥物則天
地隂陽之氣相交而和其萬物生成以爲通

泰泰者通也故天地相合以降甘露名曰旣
濟則大炎上而水潤下令水在火上不失其
性理旣兼濟務得偕全蓋天下之能事畢矣
若人因於既濟之時當畏愼如也故天地函
而通泰則四時函其神氣道歟坎離交而旣
濟則百物成其形體定也青霞子示道人君
下見窯頭坏隨雨破只是未曾經水火若将
水火燒成甎留向人間千萬年言無情瓦□
因水火旣濟猶堅而不毁况修眞之士寧菲
長生乎抑又言其震爲足巽爲股艮爲山爲

手亦爲鼻鼻者面之山也鼻開似口口鼻通
氣故山澤通氣是巳次言兌爲澤爲口昔者
黄帝受天眞皇人口訣於荆山鑄鼎鼎分三
足所爲精氣神足以登雲霄經云混化一氣
練而變仙惟飛升之道袐于歸藏其六變者
言乾自初九之上九坤從初六之上六或中
有變無變時在天陽正數歴觀衆卦盡亦如
之昔龍岀於河則八卦宣其象麟傷於澤則
十翼彰其用夫子歌曰唐虞世兮麟鳳遊今
非其時來何求麟兮麟兮我心憂且君子得

其時則駕不得其時則蓬累而行漁夫歌曰
滄浪之水清兮可以濯我纓滄浪之水濁兮
可以濯我足故知進退存亡而不入其正者
其唯聖人乎但因於人間損益盈虛與時偕
行法言曰蓋聖人聰明淵懿繼天測靈冠乎
羣倫經緯諸範
　　　九宫七元之圓









賢哉先哲史賛有云河圖命庖洛書錫禹言
伏義首畫龍馬負於河圖以彰八卦禹錫玄
圭龜書出於洛水爰演九疇詳其九宫之數
言六宫乾一宫坎八宫艮三宫震四宫巽九
宫離二宫坤七宫兌中宫五是巳次言九宫

方色獨黒不可犯之以碧緑所主于瘡痬赤
黄仍生干憂病觀乎太素之道唯白爲利方
每歲迨月其例巨明具載注曆推移飛諸或
曰上元中元下元將明年白月白日白三陽
三隂之道抑又次言三元也者乃天數二十
有五則一三五七九是也地數三十則二四
六八十爲巳總計五十有五内除地十終數
外凡四十有五即天元人元地元耶故縱横
十五妙不可量且天地之生萬物惟人元配
九宫之紀在天元地元之間以難得之身而

匪坐進其道者不亦迂乎希夷處士文言制
汞伏砂之道全在左三右七二四爲之膊肩
六八當爲足膝戴乎其九履乎其一腹寔五
宫嘉来中央而方備功蓋八絃妙用三元而
可畢爰有河圖洛書聖人則之矧夫聖人履
道作德古文道字從元從首乃諸法之元衆
聖之首也德字從直從心爲正直之心虚忘
之觀爾凡開導羣生通符大理者爲先師之
道內得還丹功成不喪也者爲上士之德而
巳以之治國則緩乎平泰以之修身則臻乎

長存兹致之至不其韙歟唐明皇以通玄道
德眞經周易南華眞經爲三玄之學抑亦其
冝哉
　　　修仙鍊眞之圖







巽哉人生天地之間借令果有百年之期若
駟之過隙也固弗能養其夀命者吁乎惟夫
眞人則不然以其常建齋而設醮及焉屢愽
施而濟衆是故修道以教人明誠而奉師况
眞人有德而適神上士獲妙而登天非乎學
仙錬形者奚能是哉但凡坐進大洞之道者
即感天地八紘日月星辰正一生氣下降流
入其人身宫繇四時春温夏炎秋涼冬寒之
氣不言而善應不召而自來故還將上天之
氣以制大地之形仍得慶雲開乎生門祥煙

塞于死户於是飛玄之晶下鎭人身泥丸絳
宫中理五氣混合百神十轉迴靈萬氣齊仙
仙道貴生無量度人幸矣生身愛度永劫長
存克霑妙道方號至人體道至人髙風遯世
知周萬物神用無方凡君子亦然君子之道
恭敬惠義邪貴乎守雌合辱受垢納污斯上
智之範生民常反之故全德之者見機而作
不俟終日時止即止時行即行出處常合於
時機行藏不乖於適變進則兼濟於天下退
則獨善於身中古之逹士恒從事於斯矣爲

誰惟夫蒙莊也時楚王遠徵辤曳泥亀之尾
梁相生怒遂陳腐䑕之譏腎哉顔子簞食而
在陋聖者孔父肱枕而飲水許由恱道干頴
陽兵伯得志於工首斯皆超空之才尚玄之
士也是故上士適道均天來輔况大道坦坦
去身不遠修之於身其德乃眞蓋玉不琢不
成器人不學不知道禮云大道不器是處皆
在且金書垂訓人能愛其形保其神貴其氣
固其根身不死壞終俟飛翥斯可矣得不謂
之仙爾

　　　臣朝金闕之圖











明哉天網羅人罪之大者詎可逭乎孽之鮮
者繇能易爾矧乾坤輔翊惟行與功古之明
道髙士也者皆累虛心錬眞之功次積助國
救民之行至於專氣無爲爰及其上仙必也
理哲臣方獨異於衆人故得形神俱妙參禮
眞元嘗聞緱山不迴子𣈆吹笙而上干銀漢
遼水一去丁公化鶴以冲干琅霄而後示其
歌曰丁令威化鶴千年今來歸城郭如故人
民非何不學仙塜纍纍逮乎趙州檜柏皆成
佛許君雞犬悉登仙吳學士長短句偁看童

顏葆髮仝飛控影拜旌陽詔逸人言偉矣虚
心龐處士妙哉了命許眞君全家偕以陟青
雲韙歟林飊颯颯兮谿溜泠泠兮梅竹𩙚𩙚
兮鳯嗚碧落之表松栢森森兮哤吠白雲之
際於是鑾車羽駕出有入無臣朝帝京聽命
瓊闕爾蓋夤奉大洞眞元之所致巳詩云明
明上天照臨下土人斯功滿德就離凡塵乘
瑞靄拜謁太清之門
上方大洞眞元隂陽陟降圖書後解

