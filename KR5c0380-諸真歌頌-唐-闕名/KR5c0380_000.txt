








諸眞歌頌淵六
太微天帝君讃大有妙經頌
丹暉映雲庭紫煙光玉林煥爛七寳花
璀璨瑤靈音宫商自相和妙靈開人衿
玄唱種福田廣度无界心
天帝君讃大有妙經頌
玄化本无跡有跡生道宗遨遊九天際
息駕六領宫道暢虚漠内靈歌發太空
形感至寂庭思詠希微通
太帝君讃大有妙經頌

翳翳元化初眇眇晨霞散太寂空玄上
寥朗二儀判凝精抱空胎結化孕靈觀
含眞頥神内倐歘啓冥旦始悟憂促齡
運交反天漢
老君本生經頌
衆生之本際寂然元起滅弱喪迷其根
自與眞源别妄作善惡縁禍福報无絶
欲得苦海傾當使愛河竭守一固專柔
持此无疪缺正智通群有妙慧摧諸結
萬行混同歸三乗泯殊轍眞靜離塵垢

清涼无惱熱
太上智慧徊玄經頌
靈仙乗慶霄駕龍躡玄波洽眞表嘉祥
濯足八天河福應不我期故能釋天羅
道德冠三界地網亦以過感遇靈眞會
淨慧經蓮華
太上智慧經讃
學仙絶華念念念相因積去來亂我神
神躁靡不歷滅念停虚閑蕭蕭入空寂
請經若饑渴持志如金石保子飛玄路

五靈度符籍
本願大戒經頌
學仙行爲急奉戒制情心虚夷正氣居
仙聖自相㝷若不信法言胡爲棲山林
玉皇授歘生大洞三十九章與登龍
臺歌
飊飊三霞領徊剛七元蓋八景入太元
飛灑九天外瓊扉生景雲靈煙絶幽藹
西宫詠洞玄清唱扶桑際守雌森峯閒
玄吟五老會歘生有心哉與爾結中帶

其二
匏河振滄芒天津鼓萬流八風駕神霄
緬緬虚中遊詠洞神明唱音爲汝玄投
歘生必至行肘伏塵中趨可爲苦心哉
當告爾所求
西王母授紫度炎光神變經頌
嘯歌九玄臺崖嶺凝凄端心理六覺暢
目棄塵滓氛流霞耀金室虚堂散重玄
積感𦤺靈降形單道亦分修歘盻萬劫
豈覺周億椿

其二
秀圃蔚神階朱扉瓊林庭流風鼓空洞
玉籟乗虚鳴紫煙纏曲户丹暉映緑輧
飛旗鬱玄蓋羽節耀紫清登景九霄際
遨遊戯鳯城顧愛幽境子一樂同朝生
其三
騰轡控朗暉冥景洞野外流浪㝷靈人
合形慶霄際手披朱峊户朗若神沖泰
金闕鬱嵳峩清景无塵穢解衿玄閬臺
適我良願會脫屣三塗難保錬固年邁

靈寳眞一自然太上玄一眞人頌
衆妙出洞眞煥爛曜太清奉者號仙人
體无永長生逍遥戯玄虚宫殿羅无形
蒨粲七寳林晃朗日月精龍驎交横馳
鳯凰翔悲鳴太上治紫臺衆眞誦洞經
捻香稽首禮旋行遶宫城三周歸髙座
道王爲應聲人主弘至道天下普安寧
太上弘道頌
太上玄虚宗弘道尊其經俯仰已得仙
歷劫无數齡巍巍太眞德寂寂因无生

霄景結空棣乗虚自然征日月光炳灼
安和樂未央
方諸宫東華房靈妃歌曲
紫桂植瑤園朱華聲悽悽月宫生蘂淵
日中有瓊池左拔員靈曜右掣丹霞暉
流金煥絳庭八景絶煙廻緑蓋浮明朗
控節命太微鳯精童華顔琳腴充長饑
控晨挹太素乗歘翔玉墀吐納六虚氣
玉嬪挹巾隨彈徴南雲扇香風鼓錦披
叩商百獸舞六天攝神威儵歘億萬椿

齡紀鬱巍巍小鮮未烹鼎言我巖下悲
青童大君常吟詠
欲植滅度根當拔生死㘽沉吟墮九泉
但坐惜形骸
太虚眞人常吟詠
觀神載形時亦如車從馬車敗馬奔亡
牽連一時假哀世但識此但是惜風火
種罪天綱上受毒地獄下
西城眞人王君常吟詠
形爲渡神舟泊岸當别去形非神常宅

神非形常載徘徊生死輪但苦心猶豫
小有眞人王君常吟詠
失道從死津三魂迷生道生生日已逺
死死日已早悲哉苦痛客根華巳顚倒
起就零落塵焉知反枯老
巳上四首詩去月秋分日瑶臺大㑹四君
吟此言以和玄鈞廣韶之絃聲右英夫人
說此
郭四朝常乗小船游戯塘中叩舩而
歌

清池帶靈岫長林鬱青葱玄鳥翔幽野
悟言出從容鼓檝乗神波稽首希晨風
未獲解脫期逍遥丘林中
其二
浪神九陔外研道遂全眞戢此靈鳯羽
藏我華龍鱗髙舉方寸物萬吹皆垢塵
顧哀朝生蟪孰盡汝車輪
其三
遊空落非飊靈歩无形方圓景煥明霞
九鳯唱朝陽揮翮扇天津晻藹慶雲翔

遂造太微宇挹此金梨漿逍遥玄陔表
不存亦不亡
其四
駕歘舞神霄披霞帶九日髙皇齊龍輪
遂造北華室神虎洞瓊林風雲合成一
開闔幽冥户靈變玄跡滅
保命仙君告許虎牙杜廣平常喜歌
淳景翳廣林曖日東霞升晨風儛六煙
勃鬱八道騰五嶽何必秀名山亦足陵
矯手攝洞阜棲心潜中興吐納胎精氣

玄白誰能勝
西王毋宴漢武帝上元夫人彈雲林
之璈歌歩虚之曲
昔渉玄眞道騰歩登太霞負笈造天關
借問太上家忽過紫微垣眞人列如麻
渌景清飊起雲蓋映朱葩蘭宫敞珠扇
碧空啓瓊沙丹臺結空棣暐曄生光華
飛鳯踶甍峙燭龍倚逶蛇玉胎來絳芝
九色紛相拏挹景練仙骸萬劫方童牙
誰有壽前終扶桑不爲查

西王母又命侍女田四妃答歌
晨登太靈宫挹此八王蘭夕入玄元闕
採蘂撥琅玕濯足匏𤓰河織女立津盤
吐納挹景雲味之當一餐紫微何濟濟
瓊輪服朱丹旦發汗漫府暮宿句陳垣
去之道不同且各體所安二儀復猶存
奚疑億萬椿莫與世人說行尸言此難
王母贈魏夫人歌
駕我八景輿歘然入玉清龍裙拂霄漢
虎旂攝朱兵逍遥玄津際萬流无暫停

哀此去留㑹劫盡天地傾當盡无中景
不死亦无生體彼自然道寂觀合太冥
南嶽挺眞翰玉映曜頴精有任靡期事
虚心自受靈嘉㑹絳河内相與樂未央
𩀱禮珠彈雲璈而答歌
玉清出九天神館飛霞外霄臺煥嵳峩
靈夏秀蔚翳五雲興翠華八風扇緑氣
仰吟消魔詠俯研智與慧萬眞啓晨景
唱期絳房㑹挺頴德音子神映乃拂沛
天嶽凌空棣洞臺深幽邃遊海悟井隘

履眞覺世穢儛輪宴重空筌魚自然廢
廻我大椿羅長謝朝生世
髙仙盼遊洞靈之曲
玉室煥東霞紫輦浮絳晨華臺何盼目
北宴飛天元清淨太无中眇眇躡景遷
吟詠大洞章唱此三九篇曲寢大漠内
神王方寸間寂室思靈暉何事苦林山
須㬰變衰翁廻爲孩中顔
四眞人降魏夫人歌
丹明煥上清八風鼓太霞廻我神霄輦

遂造玉嶺阿咄嗟天地外九圍皆吾家
上採日中精下飲黄月華靈觀空无中
鵬路无間邪顧見魏賢安濁氣傷爾和
勤研玄中思道成更相過
方諸青童歌
太霞扇晨暉九炁无常形玄轡飛霄外
八景乗髙清手把玉皇被携我晨中生
盼觀七曜房朗朗亦冥冥超哉魏氏子
有心復有情玄挺自嘉㑹金書東華名
賢安宻所研相期暘谷汧

次扶桑神王歌
晨啓太帝室超越匏𤓰水碧海飛翠波
連岑赤嶽峙浮輪雲濤際九龍同轡起
虎旂鬱霞津靈風翻然理華存久樂道
遂致髙神擬拔徙三縁外感㑹乃方始
相期陽洛宫道成携魏子
次清虚眞人歌
駕歘控清虚徘徊西華館瓊林旣神杪
虎旂逐煙散慧風振丹旍明燭朗八煥
解襟庸房裏神鈴鳴蒨粲棲景若林柯

九絃玄中彈遺我積世憂釋此千年歎
怡盼无極巳終夜復待旦
其二
紫霞儛玄空神風無綱領歘然滿八區
祝爾豁虚靜八窻無常朗有冥亦有炅
洞觀三丹田寂寂生形景凝神挺相遇
雲姿卓鑠整愧无郢石運蓋彼自然頴
勤宻攝生道泄替結災眚靈期自有時
携袂乃俱上
人間可哀之曲

天上人間㑹合踈稀日落西山𠔃夕烏歸飛
百年一餉𠔃志與願違天宫咫尺𠔃恨不相
隨
巴謡歌
神仙得者茅初成駕龍上昇入太清時下玄
洲戯赤城繼世而往在我盈帝君學之臘嘉
平
石安慶先作詩
靈山造太霞豎巖絶霄峯紫煙散神州
乗飊駕白龍相携四賔人東朝桑林公

廣休年雖前壯氣何蒙蒙實未下路讓
推年以相崇
次張誘世作詩
北遊太漠外來登蓬萊闕紫雲構靈宫
香煙何鬱鬱美哉洛廣休久在論道位
羅駢眞人座齊觀白龍邁離式四人用
何時共解帶有懷披襟犮欣欣髙晨㑹
次許玉斧作詩
遊觀竒山巘漱濯滄流清遥覩蓬萊間
屹屹衝霄冥五芝被絳嵒四階槇琳瓊

紛紛靈華散晃晃煥神庭從容七覺外
任我攝天生自足方寸裏何用白龍榮
次丁瑋寧作詩
玄山構滄浪金房映靈軒洛公挺竒尚
從容有无間形沉北寒宇三神接九天
同寮相率往推我髙勝年弱冠石慶安
未肯崇尊賢嘲笑蓬萊公呼此廣休前
明公將何以却此少年翰
吳王夫差書
玄津流絳波崑碧映琅山朝日控晨輝

薈豓何婉娫遊雲落太陽飊景凌三天
靈寳曜九虚幽明鍾山間夏禹登八窻
散氣響金蘭因枝振玉條縁波討洪源
扶質立靈榦垂葉以結繁渺邈龍鳯跡
煥爛九天翰仰挹三辰精保身永長安
俯漱五華液還復反童顔騰神温涼宫
豈知熱與寒千秋似清旦萬歳猶日半
鼓翼空同上要我靈寳官焚棼五帝駕
俱墇景漠端相問饑與渴玄泉饒流丹
永仙方寸内八遐无易難顧聞朱門臭

當塗中有難銘碣勞巖隂宂岫可稽盤
辛玄子詩
疇昔入冥鄕順駕應靈招神隨空无散
氣與慶雲消形非明玉質玄匠安能彫
蹀足吟幽唱仰手翫鳴條林室有逸歡
絶此軒外交遺景附圓曜嘉音何寥寥
其二
寂通寄興感玄氣攝動音髙輪雖參差
萬仞故來㝷蕭蕭研道子合神契靈襟
委順浪世化心摽窈窕林同期理外遊

相與靜東岑
其三
命駕廣酆阿逸跡幽𡨋鄕空中自有物
有中亦无常悟言有无際相與㑹濠梁
目擊玄解了鬼神理自忘
太微玄清左夫人歌
鬱藹非眞墟太元爲我館玄公豈有壞
縈蒙孤所難落鳯控紫霞嬌轡登晨巘
寂寂无濠涯暉暉空中觀隱芝秀鳯丘
逡廵瑶林畔龍胎嬰爾形八瓊廻素旦

琅華繁玉宫結葩凌巖粲鵬扇絶億嶺
拊翮扶霄翰西庭命長歌雲璈棄虚彈
八風纏緑宇叢煙豁然散靈童擲流金
火微啓辭案三元折腰舞紫皇揮袂讃
朗朗扇景輝曄曄長庚煥超軿聳明刃
下眄使我惋顧哀地仙輩何爲棲林澗
靈鳯歌
杳杳靈鳯綿綿長歸悠悠我思永與願違
萬劫无期何時來飛
於是王所殺之鳯鬱然而生抱女俱飛俓入

雲中去
女仙張麗英石鼓歌
石鼓石鼓悲哉下土自我來觀民生實苦哀
哉世事悠悠我意我意不可辱𠔃王威不可
奪余志有鸞有鳯自歌自舞凌雲歷漢逺絶
塵羅世人之子其如我何暫來期㑹運往即
乖父𠔃毋𠔃無傷我懷
漢初童謡歌
著青裙入天門揖金毋拜木公
時人皆莫知之唯張子房知之乃往拜焉曰

此乃東王公之玉童也言仙人得道昇天當
揖金毋而拜木公也自非沖虚登眞之子莫
知其津矣
蕚緑華贈羊權詩
神嶽排霄起飛峯鬱千㝷寥籠靈谷虚
瓊林蔚蕭森羊生標美秀弱冠流清音
棲情莊惠津超形象魏林揚彩朱門中
内外邁俗心
其二
我與夫子族源冑同淵池宏宗分上業

於今各異枝蘭金因好著三益方覺彌
其三
靜㝷欣斯㑹雅綜彌齡祀誰云幽鑒難
得之方寸裏翹想樊籠外俱爲山巖士
无令騰虚翰中隨驚風起遷化雖由人
藩羊未昜擬所期豈朝華歳暮於吾子
九華安妃贈楊司命詩
雲闕竪空上瓊臺竦鬱羅紫宫乗緑景
靈觀藹嵳峩琅軒朱房内上德煥絳霞
俯漱靈瓶津仰掇碧㮏花濯足玊天池

鼓枻牽牛河遂䇿景雲駕落龍轡玄阿
振衣塵滓際褰裳歩濁波願爲山澤結
剛桑順以和相携𩀱清内上眞道不邪
紫微㑹良謀唱納享福多
其二
駕歘發西華无待有待間或眄五嶽夆(音峯)
或濯天河津釋輪㝷虚舟所在皆纏綿
芥子忽萬頃中有崑崙山小大固无殊
逺近同一縁彼作有待來我作无待親
中候王夫人詩

龍旂儛太虚飛輪五嶽阿所在皆逍遥
有感興冥歌无待喻有待相遇故得和
滄浪奚足遼玄井不爲多鬱絶㝷歩間
俱㑹四海羅豈若絶明外三劫方一過
其二
八塗㑹无宗乗運觀囂羅化浮塵中際
解衿有道家眄煙忽未傾携眞造靈阿
虚景磐瓊軒玄鈞作鳯歌適路无軌滯
神音儛雲波齊德秀玉景何用世間多
其三

但觀夷天眞去累縱衆情體寂廢機駟
崇有則攝生焉得齊物子委運任所經
其四
登軿發東華扇飊儛太玄飛轡騰九萬
八落亦巳均暫眄山水際窈窕靈嶽間
同風自齊氣道合理亦然龍芝永遐齡
内觀攝天眞東岑可長靜何爲物所纏
方丈臺昭靈李夫人詩
雲墉帶天棣七氣煥神憑瓊扉啓晨鳴
九音絳樞中紫霞與朱門香煙生緑窻

四駕舞虎旗青軿擲玄空華蓋隨雲列
落鳯控六龍䇿景五嶽阿三素眄君房
適聞臊穢氣萬濁汚我胷臭物薰精神
囂塵互相衝明玉皆璀爛何獨盛得躬
髙揖苦不早坐地自生蟲
其二
縱酒觀群慧倐歘四落周不覺所以然
實非有待遊相遇皆歡樂不遇亦不憂
縱影玄空中兩㑹自然疇
其三

飛輪髙晨臺控轡玄壟隅手携紫皇被
倐忽八風驅玉華翼緑幃青𢂽扇翠裙
冠軒煥崔嵬珮玲帶月珠薄入風塵中
塞鼻逃當除臭腥凋我氣百阿令心徂
何不飊然起蕭蕭歩太虚
南極王夫人授楊羲詩
控飊扇太虚八景飛髙清仰浮紫晨外
俯看絶落溟玄心空同間上下弗流停
无待兩際中有待无所營體无則能死
體有則攝生東賔㑹髙唱二待何足爭

其二
命駕玉錦輪儛轡仰徘徊朝遊朱火宫
夕宴夜光池浮景清霞杪八龍正參差
我作无待遊有待輙見隨髙㑹佳人寢
二待互是非有无非有定待待各自歸
其三
林振須𩔖感雲鬱待龍吟玄數自相求
觸節皆有音飛軿出西華總轡忽來㝷
八遐非无娱同詠理自欽悼此四維内
百憂常在心俱遊北寒臺神風開爾襟

紫微王夫人詩
乗飊遡九天息駕三秀嶺有待徘徊盼
无待固當靜滄浪奚足勞孰若越玄井
又吟曰
龜闕鬱巍巍墉臺落月珠列坐九靈房
叩璈吟太无玉簫和我神金醴釋我憂
又吟曰
宴酣東華内陳鈞千百聲青君呼我起
折腰希林庭羽帔扇翠暉玉佩何鏗零
俱指髙晨殿相期象中冥

又叙玄隴之遊吟曰
超舉歩絳霄飛飊北壟庭神華映仙臺
圓曜隨風傾啓暉挹丹元扉景餐月精
交被雲林宇浩軫還童嬰蕭蕭寄无宅
是非豈能營世綱自擾競安可語養生
九月六日夕雲林又降命楊君染筆
喻作吟曰
解輪太霞上歛轡造紫丘手把八天氣
縱身空中浮一眄造化綱再視索髙疇
道要旣巳是可以解千憂求眞得良友

不去復何求
吟此令示許長史穆及郗方回又吟
紫空朗玄景玄宫帶絳河濟濟上清房
靈臺煥嵳峩八輿造朱池羽蓋傾霄柯
震風廻三晨金鈴散玉華七轡降九陔
宴眄不必家借問求道子何事坐塵波
豈能棲東秀養眞收太和
亦令示許與郗十月十八日又與衆
降命陽君書曰
左把玉華蓋飛景躡七元三晨煥紫輝

竦眄撫明眞變踊期須㬰四面皆巳神
靈發无涯際勤思上清文何事坐横途
令爾感不專隂痾失玄機不覺年歳分
徐謂楊君曰夫令勤者勤其事躭其
玄微耳愼者亦觸𩔖而作也學道之
難不可書矣有恥鄙之心者於道亦
遼乎灌秉然後可貴耳賢者之舉目
更始爾今且當内忘也因吟曰
玄清眇眇觀落景出東渟願得絶塵友
蕭蕭罕世營

吟此再三又曰
靈人隱玄峯眞人韜雲來玄唱非无期
妙應自有待豈期虚空寂至韻固常在
携襟登羽宫同宴廣寒裏借問朋人誰
所存惟玊女
吟竟曰卓雲虚之駿抗翮於崆峒之
上斯人也豈不長挹南靣求謝千乗
乎二月三十日吟一章曰
褰裳濟渌河遂見扶桑公髙㑹太林墟
賞宴玄華宫信道苟淳篤何不棲東峯

四月十四日又作七章詞曰
控景始揮津飛飊登上清雲臺鬱峩峩
閶闔秀玉城晨風鼓丹霞朱煙灑金庭
緑葉粲玄峯紫芝巖下生慶雲纏丹鑪
錬玉飛八瓊宴眄廣寒宫萬椿愈童嬰
龍旂(音斤)啓靈電虎旗徴朱兵髙眞廻九曜
洞觀均潜明誰能歩幽道㝷我无窮齡
其二
翳藹紫微館鬱臺散景飊鸞唱華蓋間
鳯鈞導龍軺八狼携絳旌素虎吹角簫

雲勃寫靈宫來適塵中囂解轡佳人所
同氣自相招㝷宗須㬰頃萬齡乃一朝
椿期㑹足衰劫往豈足遼眞眞乃相目
莫令心徂抄虚刀揮至空鄙滯五神愁
其三
朝啓東晨暉飛軿越滄溟山波振青涯
八風扇玄煙廻眄易遷房有懷眞感人
三金可遊盤東岑宜永甄紛紛當途中
孰能歩生津
其四

飄颻八霞嶺徘徊飛晨蓋紫軿騰太虚
曬眄九虚外玉簫激景雲靈煙絶幽藹
髙仙宴太眞清唱無涯際去來山嶽庭
何事有待邁
其五
神玉曜靈津七元煥神扉虚遷方寸裏
一躍登太微妙音乗和唱髙㑹亦有機
齊此天人眄協彼晨景飛總轡六合外
寧有傾與危
其六

薄宴塵飊嶺代謝緣還歸奚識靈劫期
顧眄令人悲
其七
雲草廕玄方仰感旋曜精詵詵繁茂萌
重德必克昌


諸眞歌頌


