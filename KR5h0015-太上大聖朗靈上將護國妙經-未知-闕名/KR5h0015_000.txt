








太上大聖朗靈上將護國妙經
爾時
興國太平天尊義勇武安王漢壽亭侯關大
元帥勑封崇寧眞君聖父聰明正直忠翊仁
聖明王聖母助順明素元君神子聖孫參謀
大將麾下左右統兵分兵之神伏兵降兵之
神藏兵收兵之神布陣擺陣之神團陣走陣
之神水陣火陣之神八方八煞四方四勇天
丁掣電轟雷騰雲致雨鳴鑼擊皷發號施令
將軍合司文武公卿玉泉山得道仙眞

吾授
玉帝勑命三界都總管雷火瘟部冥府酆都
御史提典三界鬼神吾今登壇示知爾衆日
在天中心在人中日在天中普照萬方心在
人中不容一私寧爲忠臣而不用毋邪媚以
欺君寧爲孝子而不伸毋忿庚以懟親無論
綱常倫理無論日用細微皆當省身寡過不
可利己損人一念從正景星慶雲一念從邪
厲氣妖氛善惡明如觀火禍福應若持衡凡
我含生總盟此心吾司雷部霹靂奏疏速上

天庭晝察陽元功過夜判冥府鬼神若人傳
寫千本勝看一藏眞經吾遺天丁擁䕶自然
百福來臻即說咒曰
大聖馘魔糾察三界鬼神刑憲都提轄使三
界採探捕鬼使者元始一炁七階降龍伏虎
大將軍崇寧眞君雷霆行符伐惡招訂大使
三十六雷總管酆都行臺御史提典三界鬼
神刑獄公事大典者提督刑案神霄大力天
丁三界都總兵馬招兵大使統天禦地誅神
殺鬼大元帥

爾時與會文武聖衆聞是經說莫不踴躍讃
嘆稱善若人虔心諷誦上至
帝王下及民庶即得星辰順度社稷安寧人
物康阜災厄蠲除凡有請祈悉應其感一切
人天均霑利益信受奉行作禮而退


太上大聖朗靈上將䕶國妙經終



大明萬曆三十五年歲次西未上元吉旦
正一嗣教凝誠志道闡玄弘教大眞人
掌天下道教事張國祥奉
㫖校梓
















