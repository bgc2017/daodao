










皇經註解卷之三鍾三
(嗣漢五十代天師大眞人張國祥校狀元方外隱江西吉水羅洪先閱)
(山東濟南小兆臣周玄貞集)
神通品十三章
爾時玉帝出大妙音普告十方諸天聖衆
汝等諦聽此諸罪衆曠劫以來縱無明性造
十惡業六塵徧染三業縈纏肆意任心曾無
覺悟陰罪陽過日積月深背道違眞順邪棄
正舉心運念動結愆尤遂使命過之後身落
三塗不得解脫若非今日遇是法筵何由(出離)

紫微大帝云當光明攝受之時玉帝發出

大妙音聲大妙音者清徹響明徧及三千
大界一切皆聞至妙絶倫故曰妙音普告
諭十方各世界諸天帝聖眞神衆云汝等
諦聽汝爾也諦詳審眞聽也玉帝教諸聖
衆諦聽己之訓遂言此諸三惡罪衆曠劫
以來曠廣逺也罪衆從歷劫以至此時縱
放無明之性性本靈明縱情恣慾狂惑悖
亂任意想爲不復本然靈覺妙體故曰無
明性造十惡業障十惡者身三惡業殺生
偷盗邪淫心三惡業貪嗔癡口四惡業兩

舌惡罵綺語妄言十惡積愆遂致業報故
曰惡業六塵徧染六塵者眼耳鼻舌身意
六根不凈謂之六塵或云財色名食睡自
便私心共爲六塵亦通身之内外皆受塵
污無些清凈故言徧染三業縈纏三業者
身口心之三毒惡業或云徃因夙業見在
愆業未來寃業亦通縈旋也纏約縛之意
積業重累若繩鎖縛人不得脫身者故曰
縈纏肆放意思不知收歛任從心志不知
點檢縱情爲惡曾無知覺悔悟之期人不

見聞自己獨知幽隱過惡之陰罪衆所(聞見)
不能掩飾錯誤不改之陽過日日漸積月
月益深背了大道違逆不從眞理順從邪
途棄捨正道舉起心意運發念頭無誠正
之功隨妄動之機結成𠎝愆過尤遂使命
終亡過之後身落地獄餓鬼畜生之三塗
不得解悟超脫若非今日遇此妙法會筵
何因由得出離業苦哉愚按人身神氣分
陰陽清濁任陰趣縱濁惡順邪念棄眞意
故釀成愆惡難脫業苦積惡之久不知其

業報由來所以不覺悟也元神定居妙意
震敷周身承靈默契重玄陽長陰消謝愆
滅罪與道合眞皆由妙覺大悟識愆罪之
縁因耳古人以致知爲入門良有見矣况
人性無二說善惡皆由心無明性即法性
也故遮蔽爲凡了悟爲聖聖狂之分間不
容髪人能攝情歸性命定神靈達理欲之
幾知塵惡之自頓脫業苦默契重玄即玉
帝出妙音告十方縱性造惡之因業類遇
法筵而出離三惡道也若以無明性爲累

離此求眞是分二途則不得會一達妙矣
學者玩之自知超凡之要
神通品十四章
爾時諸天化身玉帝即以神通不動其所移
接天人皆令得至清微天宫玉清聖境元始
會下是諸衆等不覺不知是時天尊及會
衆等見是十方玉帝化身普皆來集天
尊會前如無邊明鏡照諸影像互相容入時
諸大衆稽首瞻仰玉帝化身聖中最尊增
長清信益加志樂心無退轉起大堅固

天皇上帝云爾大慈光明徧攝受之時各
大天宫化身之玉帝即以大神通巍巍不
動其所攝受神光妙移接引諸天諸人皆
令其得至清微天宫最上玉清之聖境元
始道祖會下玉清者尊貴無比大清靜虚
秘之天聖境者至眞所御虚無妙有諸神
未易至不退轉之地也元始會下非大神
聖際良縁者不得覲承瞻仰當演經時諸
天人俱至廼玉帝神移慈接使令得至耳
是諸天人大衆等不覺不知其因何自而

幸至元始會下也是時天尊乃元始天尊
或以爲各天帝非也元始當此時及會下
大衆等見盡十方玉帝化身普徧皆來集
會在元始盛會之前顯列不礙如無邊量
衆大明鏡照諸衆等形影體像互相含容
無礙攝入無遣此時諸大衆五體投地頓
顙稽首瞻視快仰玉帝神化之身聖眞中
最尊崇者玉帝爲諸佛聖師萬天帝主故
曰最尊增長清潔誠信之心更益加篤志
慕樂重道皈眞必志不改而後爲誠必眞

喜樂大道而後爲皈奉也大衆快覩玉帝
之妙化心悅誠服故曰益加志樂傾心皈
依無退毁轉移之意起大堅固服膺之誠
心有退則不堅心有移則不固不堅固非
清信志樂矣惟瞻仰玉帝心無退轉則是
發起最大堅固不改毀之眞志永皈大道
者愚按人之神氣清濁同源妙化無二心
不同道雖導引搬轉終非正途故神不凝
靈不見不能秘化呈奇耳若元神凝眞妙
攝衆有俾默朝眞帝會神玄宫眞如自在

不假作爲即衆化身玉帝神通不動移接
天人至清微天元始會下也氣精玄會默
順帝則不識不知元神蓮靈照身衆妙不
拘不漏即大衆不知覺神昇上界元始及
衆見帝化身咸集如大明鏡衆光彰照諸
像互相容入也氣精投神會秘皈眞無染
無偽快樂自如一得永得不毀不淪即大
衆瞻玉帝化身知其最尊增清信加志樂
無退轉心起大堅固也學者密體之自見
其妙

神通品十五章
時諸天人邇得生天忽睹天尊勝會道場清
凈第一無爲功德之所莊嚴踊躍歡喜一時
作禮歎未曾有爾時十方諸化玉帝俱復一
體坐法座中法筵清衆俱願欲聞玉帝本
行修證未敢議問
張果云玉帝化身普集之時諸天天人近
邇得帝慈光神昇太玄得生清微天上忽
然覩見玉帝大天尊最勝良會大利益道
場勝會者凡人之聚見曰會會上若有限

的利益則不可言勝會元始演玉經玉帝
顯慈光各法界衆等普集神鬼人物永霑
大利開三教之泰運揚萬法之玄宗廼法
筵之最良極佳歷刼諸會難與比對功德
最上永無毁淪故曰勝會會上元始讃玉
帝之德傳至眞之法最上一乘普度世間
了悟故曰道場此勝會道場絶無塵染虚
潔妙明是清凈第一玉帝之妙化出於自
然普濟永利之玄功不假作爲沙界蒙恩
永刼被澤玉帝未嘗有心元始未嘗着意

萬天讓功諸佛讓德良縁妙會功化普彰
眞無爲功德之所莊嚴天人睹此快樂無
極眞不知手之舞之足之蹈之而踊躍歡
喜一時法會大衆五體投地作禮稱歎言
自歷刼來未曾有此妙化勝會道場也此
時十方世界諸化身玉帝俱還復作一體
坐在大光明法座中法筵會上清凈之大
衆言清衆者此時乘帝光(上昇)夙塵頓消絶
無染着故言清衆大衆見玉帝之化身顯
於各大天宫一切世界悉被光明今在元

始會前復爲一體分化不見其不足一體
不見其有餘倏分倏聚神妙難窮不知何
因有此神通衆等念是俱願欲聞玉帝根
本行持修眞證聖之由未敢擅議請問愚
按人之一身神氣滋衛脉胳貫串表裏相
附虚靈妙應動靜互根本一分而萬萬歸
一源也人惟氣拘物蔽食圖妄想則明者
昏靈者滯間有學道濟世而小智私仁矯
假功德恩惠有窮豈足言道若善始不善
終善作不善成或勉以支分强作把柄或

聚或散雖若靈通亦非道妙果能眞知了
悟公溥明通寂感悉定並無將迎之擾靈
運默會不假推運之勞道機妙存人心退
聽濁而返清滯而返靈獨覺眞得怡然快
樂脫拘蔽妙日新即諸天人生天覩天尊
道場清凈逈超無爲功德莊嚴躍喜作禮
歎未曾有也歛萬歸一天君御極即十方
化身玉帝復一體坐法座中也若清衆願
聞帝行未敢議問則說經根因固不可作
已身言也學道者秘會之則妙理自見矣

神通品十六章
於是天尊普告四衆言徃昔有國名號光嚴
妙樂其國王者名曰凈德時王有后名寶月
光其王無嗣嘗因一日作是思惟我(或作帝字讀或)
(作朕字讀此王自言不可作帝字過去前刼亦未嘗稱朕字還作我字讀爲是)今將
老而無太子身或崩殁(音木亡也)社稷九廟委付
何人作是念已即便敕下詔諸道衆於諸宫
殿依諸科教懸諸旛蓋清凈嚴潔廣陳供養
六時行道徧禱眞聖已經半載不退初心
星主大帝云當清衆欲聞玉帝修證妙因

之時於是元始天尊普遍告法會下四衆
言徃昔過去浩刼前有國都名號稱作光
嚴妙樂其國君王名號凈德其王有皇后
名號寶月光其王無繼嗣儲君嘗因一日
間想念此事作是思慮圖惟自言我今將
至老死而無有太子己身若或崩殁亡去
天子爲天下主不敢言死稱之曰崩如山
崩大變也社稷九廟委託付與何人社土
神稷谷神國以民爲本民以土谷養生爲
天社稷之神廼至重者故君有天下必言

社稷九廟者有國必有太廟始祖繼始祖
傳己支之嫡祖三傳之祖繼三傳之祖太
高祖有天下之高祖曾祖祖父始祖在中
其後左昭右穆分列共爲九廟人以宗嗣
爲重況國君有天下又大不同故王慮無
太子社稷九廟無託作此想念已竟即便
傳下敕旨詔諸道門清衆於各宫廟神殿
中遵依道法祈禳諸科教品懸諸花旛寳
蓋齋明盛服肅建壇場内外始終恭虔不
亂極清凈威(嚴明)潔廣多陳設供養品物於

白日六時辰中行香演道徧歷宫廟禱祝
仙眞神聖已經及半年之久王益虔誠不
退悔始初立道場祈禳之心愚按人生此
身性得天地之理形得天地之氣得父精
母血有此身體得日月照臨之光以爲明
得皇王水土以爲生得聖人之制以爲守
持得先知先覺之師友以爲進益有道則
位天地育萬物入聖超凡生死無拘無道
則萬事瓦裂遺臭不止釀成業愆報復不
已成聖則身滅理存與道同久即子孫相

繼祭祀不輟爲凡即無子息絶祖祀也聖
凡之等相判若此凡聖之關相去幾何人
能知身之關係若此其重知生我不偶莫
負(此身)知四恩之當報識五常之非輕盡倫
理明庶物涵養用敬進學以知厚重堅固
聞善必行晝夜點檢善保始終不愧屋漏
無息至誠與天地合德日月合明四時合
序鬼神合吉凶俟聖不惑無一息少懈生
順死安還造化舊物身後澤名彌久彌光
即光嚴國王祈太子行道不退心也

神通品十七章
忽從一夜寶月光皇后夢太上道君與諸
至眞金姿(音資態也)玉質清凈之儔(音酬)駕五色龍
輿擁耀景旌蔭(音印陰覆也)明霞蓋是時太上
道君安坐龍輿抱一嬰兒(嬰兒當作金容字讀)身諸毛
孔放百億光照諸宫殿作百寶色幢節前導
浮空而來是時皇后心生歡喜恭敬接禮長
跪道前白道君言今王無嗣願乞此子爲
社稷主伏願慈悲哀愍聽許爾時道君答
皇后言願特賜汝是時皇后禮謝道君而

乃收之皇后收已便從夢歸覺而有娠(音辰姓也)
懷胎一年于丙午嵗正月九日午時誕于(王宫)
廣生帝君云光嚴國王祈嗣不退初心忽
然至一夜間王妃寶月光皇后夢見太上
靈寶大道君與諸至聖眞人金光姿容玉
潤體質清凈神光之儔侣乘駕五色龍載
之輦輿擁簇光濯妖景旌節蔭罩明輝霞
光寶蓋是時太上大道君安然坐在五色
龍輿中抱一嬰小神兒其兒身各毛孔内
放出百億萬祥妙之光照映王之各宫殿

作百寳莊嚴之景色法幢旌節在前導引
浮凌虚空而來是時月光皇后見道君抱
此神兒心生歡喜恭敬迎接盡禮長跪於
道君之前或作道路前非也上白道君言
今臣國王無有繼嗣願乞求此聖子爲本
國社稷之主伏願道君著大慈悲哀憐愍
恤王之無嗣聽臣之請許降此子爲後彼
時道君答皇后言願特以此子賜汝是時
皇后盡禮上謝道君廼將此子收之皇后
收子已竟便從夢中歸來遂覺腹中有孕

懐胎一年于丙午歲正月初九日午時誕
生玉帝於光嚴妙樂國王宫中愚按人之
生也有氣質形體則有倫理性命身任綱
常之重生負参兩之責高大光明靈通自
在身非委形生非輕易本金質玉相清凈
不染也惟暗昩貪妄輕慢天寶不能會神
妙孕玄靈漫喪吾家至珍委此身於無用
縱少知自愛而見道弗明用功非實詐善
揜惡多金質其外而敗絮其中遂使一己
之身不能自保天爵良貴厥美弗彰何以

踐形盡性使我之眞主不頽哉若悟生死
之玄根契天人之秘要洞曉陰陽深達造
化認宗祖識父母見生我之在坤明種我
之在乾融金液純玉煉得妙於恍惚會玄
於渺冥以虚無之神神孕妙有之眞眞結
靈胎産聖子俾生我者不虚長我者非徒
金筋玉骨脫化形神已枯復榮永延未艾
即寶月光皇后夢太上道君與諸眞清凈
之儔抱聖兒賜后爲社稷主也夫人一也
悟則仙不悟則亡能識月(光皇后祈子之義可以悟道矣)

神通品十八章
當生之時身寶光燄(音焰)充滿玉國色相妙好
觀者無厭幼而敏慧長而慈仁於其國中所
有庫藏一切財寶盡將散施窮乏困苦鰥(音官)
寡孤獨無所依怙飢饉(音謹)癃(音龍)殘一切衆生
仁愛和遜歌謡有道化及遐方天下仰從歸
仁太子父王加慶
無上元君云當玉帝下生之時身放百寶
光燄充周遍滿於光嚴王國容色形相奇
妙美好觀看者永無厭棄之心幼而童稚

時聰敏智慧漸長成時慈悲仁德於本國
中倉庫府藏所貯一切財物寶貝盡將發
散施捨盡將字意施捨不拘多少無吝惜
心若將盡散了的一般如作將財盡捨是
不顧君親國家了玉帝生知安行之至聖
豈有此太過之事讀者詳之帝施庫藏非
繼富貴者與那無財力貧窮窘乏之人幽
閉無柰危困苦楚之輩無妻之鰥夫無夫
之寡婦無父之孤子無子之獨民無母摩
有所依頼者無父靡有所瞻怙者當谷不

熟之飢年菜不熟之艱饉或疾病衰癃傷
敗殘廢之等一切艱難衆生皆受玉帝賑
恤惠濟且又恩德出於至誠非徒外爲仁
厚慈愛温和謙遜天下被其澤感其德皆
稱歌謫謡美其有道自畿甸達之要荒功
化及於遐逺之方天下瞻仰景從歸服仁
德之太子歸猶與也論語云一日克己復
禮天下歸仁焉蓋求道即得效本速大玉
帝生而神異長大慈仁天下有不歸心哉
自是帝德旣著四方悅服他日聖明至治

從今爲太子時已見故其父王不但生帝
之時歡悅觀今日太子有道心上益加喜
慶愚按人生天地間有此身則有正眞生
氣有正眞生氣而後可以爲人此眞氣在
天地則爲妙理在人身則爲浩然眞氣玄
靈光明自在照徹古令并包法界人具此
義本無困苦艱危取人厭惡也但降之在
天棄之在人繼善成性之眞視爲泛常不
急之務不能全正理以孕眞靈養妙機以
成神化暗蔽不明嗔妬不道貪利圖名聚

歛不已不慕道德不恤貧困傲慢自賢招
集謗毀是害正氣餒浩然自䧟於凡愚不
能入聖也若保全太和凝融秘意聖胎露
寶光神嬰發妙景漸演玄神靈化無礙泥
塗勢利塵視寵榮以我之有餘助人之不
足濟人利物惠徧羣生任刼運之昇沉而
功德無盡盛德神化永著仙名法界浩刼
悉被慈恩天神人悅供服至德廼乾坤肖
子出世奇人父母亦增光而嘉樂是即玉
帝生成之神異長而慈惠至(仁天下歸仁父王加慶也)

神通品十九章
當爾之後王忽告崩太子治政俯念浮生告
敕大臣嗣位有道遂捨其國於普明香嚴山
中修道功成超度
斗母云當妙樂國太子有道天下歸仁之
後國王忽然告崩大行太子即位治一國
之政事俯念浮生俯念下視己身而恩念
也浮生人生在世如天上浮雲水上浮萍
難以常在故曰浮生帝旣念此因告命勑
諭本國卿相大臣將大寶傳賢嗣緒君位

於有道者一云欲大臣嗣承此位有道行
善意亦通託位於賢人遂棄捨其國隱於
普明香嚴山中修習大道普明香嚴山按
古史廼東海石頭山也他山中玉帝遺迹
皆闡教之所非香嚴山故址帝旣入山修
道行滿功成超出凡世度生天上愚按人
在世間如過隙白駒空中雷電倏有倏無
不能自保貴爲天子富有四海被龍衣衮
玉食萬方一捐賓客盡爲幻夢下此而位
極人臣田連阡陌又不足言況富貴希覯

貧窮夥然且醉生夢死耽迷不悟所以行
道者罕聞矧作仙人哉人能悟身猶寄旅
(生似蜉蝣頓出塵障懇覓重玄明徹實踐不求速效時至自化行成名仙先人雖没)
(亦藉聖子之至名不亡矣非妙樂太子捨父位修道功成超度哉噫人身有崑崙山)
(老陽消盡一陽復生離種種邊密修至眞久而仙化又希仙之意亦類帝行當味之)
神通品二十章
過是刼已歷八百刼常捨其國爲羣生故割
愛學道於此後又經八百刼行藥治病拯救
衆生令其安樂此刼盡已又經八百刼廣行
方便啓諸道藏演說靈章恢弘正化敷揚神

功助國救人自幽及顯過此已後再歷八百
刼亡身殞命行忍辱故捨已血肉如是修行
三千二百刼始證金仙號曰清凈自然覺王
如來教諸菩薩頓悟大乘正宗漸入虚無妙
道如是修行又經億刼始證玉帝說是語
已法筵清衆異口同聲歎未曾有
許眞君云玉帝初捨王位修行過是刼數
已後經歷八百刼常作太子每捨其國爲
度化羣生故割斷六親恩愛學修道眞刼
數有大有小六十載爲微塵刼五百載貞

元會運爲羡數刼三千年爲閏置刼一萬
八百年爲小刼十二萬九千六百年爲轉
輪刼刼劫延積經至萬數廼爲大刼八百
刼莫拘小大但言其永久大約八百刼數
耳於此割愛學道諸刼已後又經八百刼
施行藥餌療治病疾拯拔救濟苦難衆生
令其安康快樂此刼數盡了又經八百刼
廣多行大方便開啓諸道藏法品演說玄
靈寶章恢擴弘大正教道化敷布振揚神
聖經功輔助國家救拔人民自幽微以至

光顯彌大彌光一云自幽及顯自幽冥及
陽世盡天上地下人間悉被其澤意亦通
過此等刼數已後再歷八百刼亡没其身
不敢惜損殞其命不暇顧惟行含忍耻辱
不嗔報大有容之因故喜捨己之血肉只
是捨財物人之施財如割血肉玉帝前刼
忍辱喜捨捨了家財雖至貧寒危困外侮
來加人不堪其憂帝絶不知覺生退悔是
即亡身殞命行忍辱捨血肉矣一云苦人
所難苦而後成人所難成帝成至聖捨血

肉之事亦須有之然聖人化度愚俗無所
不可分身妙變體實未嘗毁也觀者神會
勿泥文辭則善矣自八百刼割愛學道以
及行藥治病說經普度忍辱喜捨等如是
苦修妙行已歷三千二百刼方始位證金
仙成不毀之果號曰清凈自然妙覺法王
如來教化諸菩薩大士頓悟大乘正法眞
宗漸次入於虚玄眞無神妙大道如來字
意人生有性萬善備焉其來也齊肩仙佛
本廣大光明暴棄者不能全天之所賦本

來眞如剥蔽已極遂作凡業玉帝前修捨
妙樂王位之後又歷三千二百刼數功化
無邊永無退轉不拘不染大覺法王範圍
天地曲成民物不過不遺視體受歸全者
又逈出萬萬是云如來也如是等大修行
又十萬刼方證萬天教主玉帝之位元始
天尊說是言語已法筵會上清凈大衆異
口同聲稱歎言自來未曾有此大聖妙行
也愚按人之生也身有陰陽念有理欲陰
陽互根迭爲消長理欲貞勝不容並立欲

動則陰凝理純則陽盛盛而達化妙入神
神惟所措而咸宜無所施而不可本純陽
爲上善柰怠者之弗能玉帝憫是大闡妙
義捨王位不一而足歷八百刼爲羣生捨
其國割恩愛學大道此妙行最大不窮矣
況身之元神御靈臺宰五官役使百執事
六欲七情恩愛最重能欲盡理還攝情歸
性剥盡沿華獨會玄秘又天君之棄位學
道也行藥救生令其安樂玉帝又歷八百
刼度世矣人之塵勞幻想鑿喪眞意甘至

老死終不能悟爲世大病能以元神精氣
三品上藥凝秘結靈廻陽换骨生而不罔
死而不亡又内景行藥救生之義也演經
助國利益幽顯帝又歷八百刼矣人之會
玄逹秘妙變陰陽位上仙濟鬼物身亦有
默轉眞經利冥陽之義也亡身命捨血肉
帝歷是又八百刼矣人之心不動捐濁質
身亦有殞命忍辱捨血肉之義也從刼至
刼虔修不改清凈無染妙化自然使人人
了悟功無限(量亦如玉帝從三千餘刼至億刼矣則未曾有之妙可希)

神通品二十一章
爾時衆中有一玉女名曰夜光從座而起嚴
整衣冠從容雅步長跪道前白天尊言臣宿
(或作夙字)昔何幸仰侍御前親奉供養已經億刼
三清境界金闕玉京寂淡逍遥快樂自在嬉
遊聖域餐(音叅吞嘗味也)聽法音未昔見此希有(之事)
鬼谷子云當爾清衆稱歎玉帝之時侍列
衆中有一玉女其名曰夜光從其座位中
起來嚴肅端整身上衣冠座時衣冠雖然
潔肅起來益見其端嚴故曰嚴整衣冠從

容雅歩動履安恭長跪於道祖之前上白
元始天尊言臣夜光宿命昔刼曾有何因
幸得瞻仰侍列在天上帝主御前或以爲
夜光云在三清界又問玉帝神光之由當
作元始傍玉女非也天帝常朝三清界說
經時玉帝大光不常見故玉女云然以是
爲天帝侍女無疑玉女侍御前非一次也
親自欽奉供養已經億刼十萬之久三清
玄境妙界黄金闕白玉京寂然清淡無事
逍遥快美喜樂得大自在嬉喜神遊至聖

界域餐味聽聞妙法音聲以餐字言者清
微天眞聖秘音皆最上一乘妙理有無窮
之味非易覺明玉女雖神初作聖流豈能
明了故聞法音而詳味之若吞美食而審
味也是以言餐聽餐法音廼玉女指平音
言非今日聽元始語也若作今日看失文
意本旨夜光夙居聖界久在御前大樂然
聽法音衆妙無不備見見衆妙無不契悟
如玉帝之普放慈光變現攝受聚散自如
生化祥異浩刼修眞功德無量教成聖流

了悟最上愽觀歷刼遐鑒前代未曾見此
希奇無有之事愚按人身陰氣即仙女也
玉質氷骨光容雅度本自有者但塵染濁
污蔽垢已久正陰梵氣䧟爲穢念惡行六
丁陰神翻做無常餓鬼思慮種種終日營
營食息靡定舉動張皇不能朝上帝供玄
元肆意輕馳食愛華麗以名利自縛以塵
勞自累不得逍遥快樂隨輪廻昇轉墮凡
世無休不聞正道妙法日嗜情慾動有羣
魔有妙化致使難逢若純陽秘變孚化

陰精皓魄露妙光於無窮玉質顯神化於
不匱周身所有悉爲至靈化機從容妙藴
瑩露靜禮元始默朝上帝性道常明人心
聽命丹臺紫府之界七寶五明之宫寂寂
空明踈逸快樂神遊玄境耳味瓊琅爲希
世之奇觀眞未有之勝事即夜光玉女從
座起整衣冠雅歩跪道前白天尊問夙因
請明玉帝妙化希有之事也夫陰陽理氣
人所同有得道者陰機作玉女神通無道
者反作業趣則修眞之事誠不可不明

神通品二十二章
不審向來光内所現十方諸天變現聖境皆
有玉帝應化法身天眞大聖妙行眞人靈
妃玉女以爲侍衛是諸玉女相貌端嚴形體
姝妙出衆妙香無與等者復蒙玉帝神通
移接今皆普集在清微天未審今此玉女以
何因縁得證如是無上色身恩惟聖慈(示以未悟)
南華帝君云夜光玉女自言久居上天聆
玄論未曾見玉帝妙化若今日者遂言不
審向來大光明内所現出十方諸天變化

顯現聖眞境界變或作遍字亦通皆有玉
帝妙應神化法身諸天神仙眞大聖妙行
眞人靈妃玉女以爲侍列護德是諸玉女
色相容貌端正威嚴形影體質姝美奇妙
岀衆妙神異之香無復與之等倫者復蒙
玉帝大神通妙移慈接衆侍衛隨帝光今
皆普徧來集在清微天上不審今此侍衛
玉女以何妙因良縁得證如是無上色身
無上色身者玉女妙化色身超絶一切無
與比對耳蓋世有六道地獄餓鬼畜生三

惡道無美色矣人道色身本爲精血之聚
氣散神離其穢難言況生也有衰有老有
病有苦則美皆夢景故身曰幻不可言無
上色外此魔道一切魔女雖容顔奇妙具
五通能變化業滿報來終爲自患何以言
無上色身惟此靈妃玉女奇顔勝儀冠絶
三界天香妙化不衰不凢非世所得觀廼
無上色身寔夜光玉女所不能側其故也
恩惟至聖慈悲示以未悟之義使夜光得
知靈妃玉女體貌端姝香妙之理愚按世

界福業一切由心造心統性情性無不具
陰陽妙化人人固有不脩道同陰爲幽趣
腐尸朽骸輪業之根悟道脩眞則陰亦身
之正氣六丁呈妙靜煥天光玉女眞香身
妙用也周身玄通丹臺瓊樓六陽秘境眞
王時御法體廣化攝虎御龍煆玉液於玄
宫列女青於座右會丹靈之秘寶浮妃嬪
之清香亦帝光現十方天境有玉帝應化
法身聖眞玉女侍衛以神通移居清微天
耳夫人人有性具陰陽含衆妙身與天同

靈妃玉女之神通妙範宜聞見者悉知何
夜光玉女成聖侍帝尚未悟耶蓋脩證有
品階之崇卑而聖體由道源之變化成何
品之果則有何品神通惟聖知聖惟賢知
賢一毫不容假借靈妃玉女以天至眞神
化救人則光範玄顔正妙眞香宜夜光之
未知夜光未知以初證聖身等階不同非
退托故言者噫靈妃玉女尚不易知則帝
光神化又豈能測夜光尚不能知他人又
(豈知哉聖凢一性人與玉帝比肩至於知之尚不能何以成聖耶人宜思之勉之)

神通品二十三章
爾時天尊謂夜光玉女言汝固初入聖流
雖有智慧未能明了此諸玉女乃自徃昔無
量刼中修諸妙行具解脫門同清凈信同清
凈解同清凈念同清凈行同清凈身同清凈
心同清凈意同清凈果同清凈報同大慈心
同大悲心覆護衆生如母撫念愛於赤子奉
戒專一冥心大道清齋弘誓千萬刼中尊奉
玉帝
沖虚帝君云爾夜光祈聖慈開未悟之時

元始天尊謂夜光玉女言汝固初得入於
聖流汝爾也聖流與聖人同行列作一流
類也旣爲聖矣宜無不知柰初入聖流雖
有睿智聰慧尚未能大明了徹此諸侍衛
玉帝之玉女非一旦有此神通也乃自過
去徃昔無盡量刼數中修衆妙行全具大
解悟超脫之門歷刼無染永不退正信心
玉帝夙修常清凈信矣諸玉女徃刼妙行
亦同此清凈信也不着色象得大解脫玉
帝夙修常清凈解矣諸玉女徃刼妙行亦

同此清凈解也眞念無生脫盡諸趣玉帝
夙修常清凈念矣諸玉女徃劫妙行亦同
此清凈念也妙行莊嚴永無過動玉帝夙
修常清凈行矣諸玉女徃刼妙行亦同此
清凈行也道以物身不染邪穢玉帝夙修
常清凈身矣諸玉女徃刼妙行亦同此清
凈身也心即道道即心湛然無住玉帝夙
修常清凈心矣諸玉女徃刼妙行亦同此
清凈心也無内外無將迎絶意忘機玉帝
夙修常清凈意矣諸玉女徃刼妙行亦同

此清凈意也位乎上清永不退轉玉帝證
聖得清凈果矣諸玉女徃刼妙行亦同此
清凈果也浩刼推崇功德莫量玉帝至尊
得清凈報矣諸玉女徃劫妙行亦同此清
凈報也仁周沙界惠孚浩刼玉帝具大慈
心矣諸玉女妙行亦同此大慈心也萬有
羣生悉加矜憐玉帝具大悲心矣諸玉女
妙行亦同此大悲心也玉女大慈悲心同
玉帝其實云何覆蓋保護衆生如慈母撫
育惜念恩愛赤心之幼子且奉持玄戒專

篤誠一或云欽奉心嚴戒心精專純一故
冥心誠皈大道意更妙諸玉女皈大道非
暫然清凈齋䖍弘大誓願千萬刼中歷來
欽奉尊敬玉帝愚按人有正信心自然解
悟念斷行純身無所染心清意凈證果獲
報必得至眞能大慈悲嚴持妙戒對越上
帝歷久不回則上仙可至世人惑邪見雜
念僻行身不能修心擾意亂果報牽纏皆
以不慈悲弗信道也故夜光初入聖流尚
(不能悉諸玉女妙行則與之同行益難矣意道人人有也善反之則玉女之妙行在我)

神通品二十四章
此諸玉女非實是女皆天至眞爲度羣生現
玉女身是故身色神通智慧隱顯變化與帝
同焉爾時夜光聞是說已心得開悟稽首歡
喜黙然復位
關尹子云此侍衛玉帝徃昔無量刼修諸
妙行之玉女非眞是女身皆天仙至眞爲
化度法界羣生入道遂化現玉女之身惟
其爲至眞之化身身素非女是故身色神
通智慧隱顯變化非淺鮮也與玉帝同焉

凡人莫不有身色身幻體不能分化難以
與玉帝同身至於變身之魔鬼身爲矯障
又不足言上有天人或五里或數里或一
二由旬或百億萬丈或在天宫或見冥界
或著人間一顯於此不能他化或著聞見
不能妙度拘一處限一時皆非最上妙化
法身諸玉女化身遍見一切世界聚散自
如卓絶倫類是身與玉帝同有身皆爲色
色不妙好或美而罔終皆非色於帝同諸
玉女化身妙色端奇美好隨在全彰永無

變遷是色與帝同天人魔道皆有神通神
化有限通非六運是神通不與帝同矣諸
玉女神化無方悉且六通是神通與帝同
神人皆有智慧有隔礙未明了或假體照
不能妙會非智慧與帝同諸玉女徹照無
遣預通無礙是智慧與帝同知神通者悉
善隱隱有遺跡非與帝同也諸玉女散則
還於太虚不但芥納須彌是妙隱無迹隱
與帝同有隱則有顯顯非大光未與帝同
也諸玉女妙現清微神見各界是顯與帝

同有神通智慧隱顯是能變化變化若假
作爲非與帝同諸玉女妙變無心神化自
然是變化與帝同此時夜光聞元始說諸
玉女現化語意已竟心中便得開明覺悟
知諸玉女妙化因由稽首作禮歡悅喜慶
默然忘言復歸本位愚按人身陰陽非判
然二物自一而二陰以孕陽陽以生陰本
至根也修眞成道六丁陰神化見玉女(妙變)
奇機與元神玄靈同功此陰化呈靈豈獨
坤質廼乾體孕育陽光梵炁之化耳況天

上神眞變化無定教度衆生各有權宜應
以男身即現男形應以女身即化女體刼
運甚久世界紛然應以女身度者不可限
量此天上至聖神眞化諸玉女以度羣生
其身色神通智慧隱顯變化非神人所及
與玉帝同夜光雖朝三清境界夙聞法音
初入聖流此大神通至眞妙行宜其未知
雖然聖凡同性則法身一般有普濟之心
傚至眞(之行諸玉女同帝神妙在吾身矣故夜光聞說了悟歡喜也達者詳之)
皇經註解卷三(終)
