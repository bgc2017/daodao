










皇經集註卷之八八

護持品一章
高上玉皇本行集經卷下
天眞護持品第四
爾時
昊天上帝聞說經法從座而起長跪
帝前白言惟願聖慈普爲大衆及諸天人持
是經人說利益事于時
玉皇上帝興方便意開利益門宣玉匱科傳

靈寶法告於昊天上帝曰汝今諦聽當爲
汝說受持功德扶危拔苦利益存亡神妙之
事衆眞稽首俱發聲言臣等今日幸聞湛然
常住之法莫不上福諸天徧周三界三塗五
苦咸得消滅惟願慈悲愍臣等故演斯妙義
諸天聖衆旣稱歎神呪功德品及帝號功
德已當爾之時
昊天上帝昊大高玄天帝非時稱昊天也
聞天尊說經法
從自已所居之座而起身向上長跪

玉帝道前奏白言說惟願
至尊聖慈普徧爲一切大衆云諸天聖
衆聽聞經者一云世間大衆天上本無世
人經廣度三界浩刼二說俱是
及諸天天人持是經之人
宣說經法一切利益之事于時
玉皇上帝興方便拔度一切之妙意
開永利大益之門
宣玉匱寶科此經皆玉笈琅函珎藏上天
故云宣玉匱科傳玄靈妙寶大法告於

昊天上帝曰汝今誥聽(汝指昊天上帝也諦專聽見諦之意)
當爲汝說受持此經功德匡扶一切困危
救拔一切苦厄利益生存死亡神妙之事
衆眞稽首俱發聲言臣等今日幸聞湛然
常住之法人性靈明不垢不凈無成無壞
不昇不沉本自湛然常住知誘物累自取
滅亡漂沉輪轉盲昩不明不能湛然常住
鬼有趣神有識報盡復輪亦不能堪然常
住今聞經法功德利益宿性得融根塵凈
盡拔業識除罪障堅固圓滿是聞湛然常

住之法曠世奇逢豈不幸乎此法功力莫
不上福諸境諸天徧周三界解見前
三塗(天塗地塗水涂五苦色累苦心愛累苦神貪累苦形身累苦䰟華境苦精)
咸得消滅惟願
至尊慈悲愍臣等故愍矜恤憫念也
演斯妙義
夫此經爲最上妙法故有如是功德昊
天上帝不求妙旨而請利益非以效歆
人此經一言一晝亦無量法寶知其效
而眞心奉持斯無負說經之慈悲

護持品二章
玉帝告曰若有衆生孝養父母恭敬三寶竭
忠於君不殺不盗不媱不妬不嗔不恨不驕
不詐奉戒持齋冥心大道生尊重心持誦是
經我即勑下周流法界徧傳十方無極世界
勑命東方東華帝君青騎神仙兵馬無鞅數
衆悉令下降覆護受持是此經者勑命東南
扶桑大帝與其部衆神仙兵馬無鞅數衆悉
令下降覆護受持是此經者勑命南方朱陵
大帝赤騎神仙兵馬無鞅數衆悉令下降覆

護受持是此經者勑命西南太華元老與其
部衆神仙兵馬無鞅數衆悉令下降覆護受
持是此經者勑命西方皓靈皇老白騎神仙
兵馬無鞅數衆悉令下降覆護受持是此經
者勑命西北皇天上帝與其部衆神仙兵馬
無鞅數衆悉令下降覆護受持是此經者勑
命北方紫微帝君黑騎神仙兵馬無鞅數衆
悉令下降覆護受持是此經者勑命東北沖
虛天君與其部衆神仙兵馬無鞅數衆悉令
下降覆護受持是此經者勑命上方天皇大

帝崑崙蒼老黄騎神仙兵馬無鞅數衆悉令
下降覆護受持是此經者勑命下方來和天
君名山大洞神仙兵馬無鞅數衆悉令下降
覆護受持是此經者
玉帝告曰持經非徒口誦也若有世間一
切衆生孝順事養父母恭敬道經師三寶
竭力盡心上忠於君不殺生不偷盜不淫
慾不嫉妬不嗔怒不怨恨不驕傲不奸詐
奉受道典清凈玄戒持守眞正齋素不怠
忽不躁急坦然澹然默任自然棲神養靜

法天凝眞冥心合於大道欽若昊天祗奉
道法生尊崇珍重之心一云自己嚴敬不
苟且奉持誦詠是經我(玉帝自言也當作朕字讀)即勑
下周流諸世間一切法界遍傳十方無極
世界勑命東方東華帝君青騎南方朱陵
大帝赤騎西方皓靈皇老白騎北方紫微
帝君黑騎等神仙兵馬東南扶桑大帝西
南太華元老西北皇天上帝(乾方也)東北沖
虚天君上方天皇大帝(此非勾陳天皇廼司天之神佛云帝釋天主也)
崑崙蒼老黄騎下方來和天君名山大洞

與其部衆神仙兵馬無鞅數衆悉令下降
覆護受持是此經者覆護保重護持也
持經者敬奉帝言道語合德與天與道合
眞是大道身道之所在神人共崇故帝令
十方聖衆覆護然必於忠孝恭敬戒淫殺
盗妄者持經以德行爲本冥心於道(道自歸之)
或云道流出家不近君親以爲不忠孝不
知道門玄戒極嚴守持操脩不敢犯戒虧
體辱親至誠堅固先報四恩何嘗忘君親
不忠孝哉故許眞君著凈(明忠孝經以見道之眞忠孝也)

護持品三章
勑命十方一切金仙四衆八部及諸眷屬悉
令下降覆護受持是此經者勑命十方天眞
大聖飛天神王三官四聖二曜九星北斗南
斗東斗西斗中斗二十八宿周天衆星金剛
力士神王等衆各與部衆悉令下降覆護受
持是此經者
勑命十方世界一切金仙金仙諸佛菩(薩也)
四衆非世人四衆陰陽神衆將卒四衆也
八部觧見二卷

及諸眷屬四衆八部之姻眷屬類也
十方天眞大聖十方諸天衆眞大聖也
飛天神王觧見前
三官天地水也
四聖天蓬天猷翊聖估聖
二曜日月也
九星金木水火土月孛紫炁羅㬋計都也
北南東西中五斗
二十八宿角亢氐房心尾箕斗牛女虚危
室壁奎婁胃昴畢觜參井鬼柳星張翼軫

周天衆星辰
金剛力士神王等衆一切將部也
各與其部下等衆
攷證
經是帝勑朝命所頒三公四相兩京九卿
羣有司百執事貴戚異姓億兆蒼赤罔不
欽奉
玉經有衆神之覆護受持者帝命旌賢輔
有德也人身有
三元

四象
二氣
九官
五行及二十八宿之度數周天經緯水火
眞志大慧操修力行妙法善功與衆神等
故人之一身身體毛髪皮肉血髓筋骨神
氣精華經絡輔我正性眞氣命寶存焉夫
正性眞氣即帝眞經三萬六千神氣八萬
四千毫孔眞光即十方仙眞金剛力士星
曜神王部衆消灾經云即有天眞衆聖金

剛力士各百億萬衆護衛是經即此意也
夫經不在言語文字眞意在吾心神不在
十方世界而在吾一身持心修身不在誦
讀披閱而在一誠默運至誠無私精神氣
全聖可學天可希道可入動罔不吉神其
估之三藥耗一眞喪自已之神衰氣弱精
不充徹與天違逆神豈估之噫人一也君
子修之吉小人悖之凶故經云覆護持經
者則知天福有德矣帝德無疆經利最大
惟人之敬受何如

護持品四章
勑命隆魔力士四天門王五嶽四瀆及諸名
山四海九江十二河源山林川澤一切主者
悉與眷屬覆護受持是此經者諸險惡處令
得安穩勑命所在一切土地靈官并溝渠等
神及一切諸大力鬼王皆令覆護受持是此
經者(十二河源今紀十三名有二水共源者故云十二河源)
勑命降魔王天丁力士
四天門王東西南北四天門王也
五嶽東泰南衡西華北恒中嵩也

四瀆江瀆河瀆淮瀆濟瀆之神也
及盡世界一切諸名山
四海東西南北四海
九江洋子錢塘漢陽潯陽混同錦江湘江
烏龍鴨緑等一切江也
十二河源黄河爲世界之脉若崑崙禹門
星宿海火墩腦兒及尾閭發瀉河水等根
源也一云論黄河之源崑崙有九井七泉
不止十二十二河源蓋禹踈九河及汝漢
淮水泗水爲十二也九河徒駭太史馬頰

覆釜胡蘇簡潔鈎盤鬲津汝漢淮泗爲十
二河源黄河則河之總神若涇渭沂汶溱
洧滹沱興洽弱水等及一切諸河皆(河之屬也)
山林盡世間山林
川澤盡世間川澤水流曰川澤水澤也
一切主山林川澤主者之神
悉與其眷屬
覆護受持是此經者
諸危險艱惡之處
令其無虞而得安穩指持經者言

帝之勑命所在
一切方所土地之神
一切感應靈官
溝無水注曰溝或山或土
渠有水曰渠等神自溝渠之外凢一切小
神也
及一切諸大力鬼王皆令覆護受持是此
經者
帝經法旨
諸仙寶崇

諸佛受持
諸天奉行
諸神欽仰
諸人謫讀魔鬼自伏實惟
山得以鎭靜
水得以流長所以衛護惟嚴也持經者旣
爲諸神之護又鳥可慢哉一慢則過深罪
重矣善乎孔子曰小人不知天命而不畏
也狎大人侮聖人之言知此爲小人觀斯
經尚戒勉之

護持品五章
令諸魔外道悉皆懾伏潜形遁跡高飛海外
逺避他方如是山林社稷祠廟血食之屬一
切鬼神當自消滅五方行病瘟疫鬼帥諸惡
鬼神并風王水怪孽(音業)龍妖神土精水魁盡
自消滅五虛六耗夢寐乖常野道呪咀蠱毒
之類皆自消滅是持經人心欲願者一切如
意皆得滿足懾音聶
令諸魔外道諸魔天魔地魔魔王魔民(魔女)
外道淫辭邪說僻行雜法旁門小術私技

三千六百九十六種三萬六千等是也
令勅命禁令剿除也
悉皆懾伏悉盡也
懾驚畏心服也
伏收斂歸伏也
潜形遁跡潜藏也藏其形象不敢顯露遁
逃避也逃其影跡不敢停止也諸魔之形
雖外若妖艷幻象竒美眞態實阻不可見
人此經眞法破鬼之膽碎魔之心諸魔難
逃其鑒心畏法言玄律丹勑自不敢留(恐露醜質)

外道之言欲以亂眞正道行而邪說息大
道尊而傍門廢帝命一宣自不敢容
高飛海外魔行無跡可以飛言外道人耳
何以言飛格心易慮向化忘私高騰海外
即俗語言魂飛天外魄散九霄耳
逺避他方不敢居其故地也
如是山林社稷祠廟血食之屬一切鬼神
當自消滅山林解見前社土神稷榖神祠
司也祀也神之司臨祀而祝之也廟朝也
妾神於廟而朝祭也血食享牲醴之祭者

也以上鬼神皆宜祀者也如何令自消滅
神邀祭祀必爲不直民謟鬼神必爲不正
故薩眞人收伏王靈官改禁城隍西門豹
守濟州投巫於水以禁河神况邪有假神
以感人人有崇邪以誑俗故胡穎經畧廣
東毁幻佛而殺妖蛇杖僧人以脫愚俗今
云一切鬼神消滅奉經旨不你禍福安然
無威聲也五方行病瘟疫鬼帥諸惡鬼神
惡鬼神非行病鬼帥廼世之厲鬼强神也
并行風之王水中之恠作孽暴龍妖異邪

神土精木魅盡自消滅五虚六耗精神氣
血身五虚六脉衰耗夢寐乖常魂魄不寧
一云五虚六耗如天哭破敗喪門太嵗(太耗)
(小耗飛廉空亡黄旛豹尾九□赤口白舌惡厭神殺凶星作禍神鬼之屬一切辱事)
(野道邪法呪詛妖語或呪或誓及蠱毒魘昩之類皆自消滅是持經人心欲願者一)
(切謀望趁心如意皆得滿足無有違逆夫道德之士鬼神欽重凶邪盡消祥桑之死)
(梓橦驅瘟旌陽伏蛟祖天師伏魔薩祖禁鬼皆有明效噫王彦方烈士也盗願刑戮)
(不令彦方知則驅魔伏外道誠有德之必然者但人之三尸五累七情六欲九識下)
(𢙣爲害欺不能正己伏邪除凶人能正心進道斬三尸除五累情欲盡識惡除己願盡)
而外邪消凶散吉臨矣

護持品六章
或有未能遵依科教修崇齋醮但能清凈持
戒專一信受尊重敬慕是此經典並同修齋
護持凈戒者是人功德坦然無礙自在逍遥
號人中聖德慧長新同諸眞人
能如法受持經者功德莫量已或有未能
邁依玄科教典
修崇大齋醮
但能清凈無染
持戒專一持守道門戒律或五戒八戒十

二可從戒十八戒二十四戒三十六戒七
十二戒百二十戒百八十戒三百大戒女
冠六百凈戒專心致志持此戒品專一堅
固無二
信受尊重信受奉行欽嚴尊重
誠敬仰慕是此經典或作但能清凈持戒
專一信受尊重敬慕讀者俱是
並同修齋護持凈戒者未能遵依科教修
崇齋醮清凈尊經之人並同修齋醮者功
德一般諸神敬估護持是凈戒者(三云自己清凈專一護持所守凈戒)

是人功德
坦然無礙坦平也寬廣也心有二則功德
不實戒不持於功德有玷心身清凈持戒
專信受切尊敬經典心無染心無二無有
虧欠縈繫功德眞實自是坦然又有何礙
自在逍遥人性生來無拘無困客感物累
忙忙苦苦無復自如焉得快樂清凈正信
無復物累得大自在常樂逍遥
號人中聖不惟爲逍遥之人消凈正信高
出人儔號人中聖人

德慧常新習與智長化與心成聞見眞而
智慮融物累忘而性眞湛德日新慧日明
是德慧常新
同諸眞人清凈正信者同持經得道諸天
眞人
夫所謂清凈持戒專一信受尊重敬慕非
有計功之心爲人之意無所爲而爲絶無
虚假間斷即孔子所謂造次終食顛沛無
違即中庸所言無入而不自得莊子著逍
遥之旨海蟾著快活之歌佛家所謂大自

在儒典所謂日新温故而知新皆自然之
效也豈有所假借又豈有勉强襲取之義
哉
噫清凈正信雖不依科教脩齋醮有是自
然功德可見道旨玄科惟在實體經義科
教齋醮普法品以演道化耳陳希夷諷度
人經成道蓋眞持經旨耳今之齋醮無明
效者有盛儀無眞修也若清凈正信更脩
齋醮則功益大無齋醮有眞誠功亦神若
無眞誠則齋醮皆文具矣寧無過乎

護持品七章
爾時
昊天上帝聞是說已即於帝前稽
首歌曰
大哉至道無形無名渺渺億刼
黄道開清神清朗耀九炁吐精
玉虚澄輝太霞高明玉皇開化
溥度天人三元道養二象攝生
朽樹故根已枯使榮蠢動蜎息
長生化形懷胎含孕俱得生成

亡者命過魂歸三清魄受鍊度
南宫飛昇今日大吉皆得光明
五帝鑒映普告萬靈天神地衹
及諸河源五嶽四瀆及諸名山
洞玄洞虚洞空洞仙無極大聖
至眞尊神無窮無極溥監度生
惡根斷絶玄都記名衆眞班列
咸聽帝言經是帝勑保誦持人
至度道岸無使灾侵我奉帝命
一切咸聽

爾時觧見前
昊天上帝聞是說已指上護持功德言也
即於
帝(玉帝也)前稽首歌(稱讃詠歌也)曰
大哉至道(大莫可量至不可及也)無形無名(不見不聞名亦强稱)
渺渺億刼(無始無終歷刼無數)一云十萬曰億要之
舉大數言實無數耳黄道開清(吉時慶會天道開通)
神清朗耀(神風永清朗耀光明)九炁吐精(融炎演昊景道混洞)
(浩等九炁也吐精黄道開死慶消九炁呈輝吐精炫瑞)玉虚澄輝(玉光)
(虛明澄然清輝一云玉虚天呈輝)太霞高明(太玄霞光大高至明)

玉皇開化(開度教化)溥度天人(溥遍也盡度一切天上地下人)
三元道養(天生地成人教化之爲三元道養也)二象攝生(乾坤)
(造化生成人物終始宰制故云二象攝生一云陰陽陶鑄爲二象攝生俱是正論)
朽樹故根(朽壤也故死也)已枯使榮(枯槁也已乾枯使再發榮)
蠢動蜎息長生化形(蜎飛蠕動蠢類生不夭折俱得脫其本形)
懷胎含孕俱得生成(人物胎孕不傷不墮俱得安然生長而成)
亡者命過魂歸三清(死者不經地獄皆歸天上)魄受煉
度南宫飛昇(死者七𩲸受大慈眞人鍊度魂神飛上南宫)
今日大吉(指說經時言)皆得光明(人物咸濟幽暗開光)
五帝鑒映(五方五帝照鑒光映)普告萬靈(徧告一切鬼神)

天神地祇及諸河源五嶽四瀆
及諸名山洞玄洞虚洞空洞仙
(玄虚空洞一切仙帝神佛將鬼)無極大聖至眞
尊神無窮無極(無盡量也)普監度生(溥徧)
(監臨度化群生)惡根斷絶(永除人物惡根)玄都紀名
(玄都丹臺紀功德名)衆眞班列(朝班侍列)咸聽帝言
(玉帝言也)經是帝勑(此經是玉帝勑旨)保誦持人
(保護誦持經法之人)至度道岸(登升道岸)無使
災侵(一切灾難不侵)我奉帝命(奉玉帝命)一切
咸聽一切人物鬼神皆德也此申全(經功德)

護持品八章
于時昊天上帝說是歌已告大衆言此玉
皇妙法語諸聖祕密言路絶道斷微妙難思
巍巍大範爲神明之宗保鎭國土拔度生死
爾時昊天上帝說是語已法筵清衆咸仰
道言溥得開悟
于時
昊天上帝稽首稱讃
玉帝旣說歌已
告諸天仙眞神將等大衆言此

玉皇妙法語諸仙聖皆有法語大而可量
傳而有限或可知其始知其終或利生而
遣死或利人而遣物或鬼神可識或邪魔
不伏或無知無形不能普濟非爲奇妙今
是經功化無窮威利莫量一切獲益非常
品也廼
玉皇妙法語諸聖眞秘密玄言元始說經
如何云諸聖諸至眞聞受此經皆寶重不
敢輕洩故曰諸聖秘密言
路絶道斷最上一乘法非常聞修眞要路

入聖周行情欲幻妄到此拔根愛念凢思
無復滋蔓輪迴轉生一刀兩叚故言路絶
道斷一云七聖皆迷人所難行亦是
微妙難思深微玄妙神不可以思致難以
思入人心思所不易到也
巍巍高大妙範仙章
爲神明之眞宗心印一說言
玉帝道範爲神明宗師太拘了
保鎭國土
拔度生死

爾時
昊天上帝說是妙法至拔度等語已
法筵法會華筵清衆清凈聖衆也
咸仰道言(道言指玉帝言或以爲仰昊天妙法等言)
溥得開悟(盡得悟也)
攷證
夫子之言性與天道不可得而聞也
文始經云聖智造迷鬼神不識
佛在靈山說法菩薩𤢜𤢜着耳聽
玉皇法語路絶道斷微妙難思有何疑哉

爲神明之宗鎭國土度生死亦自然之效
矣
觧疑
天下無道外之人亦無人外之道人物幽
明皆道也人性全眞萬物皆備一切化育
世界始終皆吾性之眞也
玉帝道身也經爲道旨也惟道則全功神
化妙本自然人與同性也寧不可以持經
耶知道在身一心體道生生世世無二則
聖眞在我已

護持品九章
於是天尊而說偈曰
玉帝功德大玄理極幽深生於浩刼前
運化於古今我今說妙經愍念諸有情
此誠極妙法功德中功德名號最上乘
無比爲第一大光明王尊威德世希有
能破暴惡魔皆令心降伏能滅極重罪
皆令得清凈若人聞是經或聞帝妙號
稽首生恭敬一切罪消滅十惡四重罪
五逆於父母信心一稱名隨聲盡消滅

保護人天衆四相與五衰三塗極重苦
人間凡厄難凶年饑饉喪毒藥及魘魅
刑獄與寃家軍陣闘戰苦山林惡道中
虎豹豺狼衆江海毒龍類迅雷風雨雹
水火及盜賊蠱毒中心腹失志發狂亂
蛇蝎毒惡蟲邪魔凶怪神伺求人便者
由持是眞經普皆自散滅惡病久纏綿
夢寐亦不安非理欲殘命殄滅不爲殃
縁遇是經故安穩得自在所有希求願
財寶及富貴以此經功德如意皆稱遂

神威自在仙諸天十一曜三十二天主
二十八宿星靈妃玉女等天神及地祇
三界虛空神江海諸龍王水火及風神
宫殿與宅舍山林樹木衆溝渠井泉神
由持是經故一切皆擁護衣食常自然
子孫臻富貴出言人希聞所至皆推敬
若爲求男女持誦此眞經帝詔下天曹
落籍天仙人降謫生其家爲其作男女
顯貴人崇重七祖得超昇光大慶門户
延及父母親吉祥常熾盛災障不能侵

是故我今說大衆宜諦聽慈悲度一切
皆令達上清(凡音纉)
於是法筵清衆開悟時
元始天尊說偈語曰
玉帝功德大玄理極幽深生於浩刼前蓮
化於古今我(元始自言也)今說妙經愍念諸(有情)
功德中最上功德無比妙法爲第一(玄機)
大光明王尊光明無量覺王至尊
威德世希有玄威妙德世間無有
十惡四重罪(四重罪一云魔獄鬼畜一云雷擊灾疫盜賊刑獄)

五逆於父母孟子所謂(五不孝惰四肢博弈飲酒好貨財私)
(妻子從耳目之欲以爲父母戮好勇闘狠以危父母一云不恭信孝順守禮爲五過)
信心一稱帝號隨聲滅罪五衰(珠冠碎身屈頭俯眼)
(淚鼻噴身無光天衣敝影露神運不靈通)凡數蓮會遇也
寃家(前業寃相遇也)迅(疾雷也)雹(氷雨也)伺(暗侯人空便爲害)
非理欲殘害己者殄絶止滅不爲禍殃
東西南北四八三十二天主持經人(出言玄妙)
人所希聞所至處人皆推心敬服七祖(父祖)
(曾高傳支之祖開林之祖立姓之祖爲七祖)熾(勝大光顯也)慈悲度
一切(皆令達上清大羅界也此偈元始著玉帝玉經功德令人欽持也)

護持品十章
於是
天尊普告四衆凡人持念此經受誦帝號皆
道根深重宿有善縁此經尊妙普度天人但
精心恭奉家國安寧保命度灾掃除不祥天
子王侯得奉之者致國太平凶寇自夷邊域
不爭兆民歌唱普天興隆運推數周正道當
行有得之者天眞敬重寶之祕之
於是
元始天尊

普告四衆
凡世間一切人持念此經受謫
玉帝寶號
皆道根深重即儒家所謂資禀清且厚佛
家所謂根器好
宿有善縁夙世徃刼廣植陰德預有良縁
蓋至道難聞法會難遇慶宵難逢有歷世
不聞正法有聞而不信不悟不周完不蒙
實益者皆根器之淺縁分之薄今值法會
聞正法蒙實益皆是歷刼脩持道根深重

宿有善縁
此經尊妙
普度天人
但精心供奉精誠恭敬尊奉此經
家國安寧
保命度災保命延生度灾消厄自古聖賢
有生有死灾厄常有何云保命度災蓋保
天命而全正氣素患難而日坦然生順死
安吉凶無二是持經之保命度災也
掃除不祥經法所在凶厄潜消吉人天相

災難永除無有不祥
天子王侯天下之君曰天子曰皇曰帝周
(則稱王近世稱藩封一國之君曰王分符世臣曰侯古之侯分封百里)
得奉之者得奉此經者
致國祚享太平
凶寇自夷夷平也國有道内順治外威嚴
凶人賊寇不作自然夷平四夷來王(天下晏然)
邊域不起兵爭
兆民衆庶歌謡唱樂太平
普天下與隆富庶乂安

運推數周貞元會運推還時數已周一運
正道當行於世
有得經法湛然神化之道者
天眞敬重
寶之祕之此經尊重寶之可也普度天人
廼云祕之不幾於私天道哉蓋大道雖然
普濟不信者不可輕傳佛之正法眼藏不
妄示人孔子曰中人以下不可以語上也
上達必由心悟輕之則爲褻天經云祕之
觀者愼之自知經義

應驗品續十一章
報應神驗品第五
爾時慈悲度厄眞人尋聲救苦眞人濟生度
死眞人萬福護身眞人俱從座起越班而出
俱白天尊言若諸末世凡夫雖宿有善縁
得遇是經被諸邪障所隔本末疑惑不信是
經功德如是之人見在未來於諸地獄得何
罪報惟願聖慈說其報應惡趣之苦
爾時
慈悲度厄眞人

尋聲救苦眞人
濟生度死眞人
萬福護身眞人
俱從所坐座上起
越班而出越衆神班次而出俱白
元始天尊言
若諸末世凡夫
雖宿有善縁
得遇是經
被諸邪障所隔己之邪見人之邪說偏性

拗妄事障理障一切隔礙
本末疑惑始不能信後不能悟上下扞格
不能融通終始本末不得徹契本末疑惑
不信是經功德
如是之人
見在未來今世未來世
也於諸地獄
得何等罪業報應惟願
聖慈天尊
說其報應惡趣之苦人物業識各有意趣

或善或惡輪沉難脫大聖至眞融宿習拔
根塵凈識業絶諸趣障執盡脫不受轉廻
無諸罪報大賢菩薩小仙小聖神將鬼靈
善者以作福爲趣惡者以作業爲趣善者
無論惡者自沉業獄報應種種欲出無門
欲免無計報盡轉生捨此入彼業縁牽累
復迷不悟歷刼顛倒相循不止此等業趣
實可憫憐四眞人上乞
天尊說其報應惡趣之苦廼大慈悲度世
心切也

兩教言報應儒者以爲不然太甲曰天作
孽猶可違自作孽不可活傳云福善禍淫
又云天人之應捷於影響何嘗不言報應
哉夫子曰君子懷刑又曰畏天命故自不
爲惡道義悅心自無他趣歷朝扵郷飲禮
射而講讀律令教兆民惟格人非心匡翼
其善心耳兩教之言報應刑獄無非拔其
業趣使爲大善也噫惟聖人神道設教而
(億兆服玉帝功德最大故經明示報應拔人惡趣不爲詭衆若自不修眞但以禍福)
(眩人是欺衆也觀經者絶欲成眞免一身之惡獄而後可以濟世度人矣)

應驗品續十二章
是時
天尊謂四眞人云若諸世間剛强暴惡不善
衆生終日竟夜對諸道像無恭敬心出誹謗
語是罪當墮五無間獄若得值遇是持經人
設諸方便誘引開導如是之人能滅惡心信
向是經彼人罪業凈盡無餘
是時
元始天尊謂
慈悲度厄等四眞人云

若諸世間
剛强暴惡姓勇行粗者
不善衆生言行不善一切衆生
終日竟夜竟亦終也盡也盡日盡夜
對諸道像諸神聖像
無恭敬心
出誹謗語誹以言非之也謗以言毀之也
是不敬道像誹謗神聖的人其罪當墮五
無間獄五獄冥司大獄也非聖者無法故
墮此罪試觀誹謗妖言之陽律則知(謗神之罪)

若得值遇是持經人值遇彼此時候適相
會逢也
設諸方便救度之法
誘引開導慢神謗法之人業根深重一意
執迷無有信心持經人大慈悲方便啓誘
接引開發化導顯彼良心生其善念
如是慢神謗法之人
能滅自已一切惡心
信向是經信心皈依專向是經
彼人罪業彼指慢神謗法之人所在罪業

凈盡無餘業消罪滅報對悉盡永免寃愆
不入轉廻常清常凈惡報永除再無不了
之業也無間地獄業若難消一心信向眞
經惡根立斷諸塵盡滅有何(牽)繫根塵立
盡業凈無餘
夫神德經功利益最大兩教甚言罪福切
示慢神謗法之罪儒者每戒謟瀆鬼神豈
儒不敬神不尊經哉詩云無忝爾所生張
子云不愧屋漏爲無忝又曰存心養性爲
匪懈兩教所言敬神尊經使其存心脩行

無愧於天地神明尊信法言體道成眞也
儒者言不媚神戒其邀福妄瀆耳事天畏
天希天尊先王之法言對越駿奔嚴敬不
苟儒與兩教一也若祭無益敬不足行天
命不足畏此敝言也儒者亦切責之寧獨
二氏乎噫善惡敬怠一切由心能絶情欲
(去智識空五藴除五累則不在五行中天地不能拘五無間獄又何遣哉佛云稱佛)
名號火坑變作蓮池孟子云誦堯之言行
堯之行是堯而已矣則眞善功效立見
皇經集註卷之八
