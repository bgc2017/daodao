










皇經集註啟讃序
天猷副元帥和應善天尊製
原夫大道無刑妙萬物而資始至眞罔象攝
群心而自歸機若洪鍾扣之立應邈哉上聖
至誠遂通恭惟
本行經者
玄皇之秘言穹昊之樞要浮黎眞境紀談授
道之初紫微上宫顯露緘藏之跡實諸天之
隱韻乃大梵之仙章八角垂亡本由於宸翰
千眞列衛普度於人靈年刼孰究世數莫知

蓋大地衆生迷謬喪失眞源自壞刑體耽惑
情慾不能洗滌聖文遂隱今日崑山玉顯巨
海珠分獲覩瓊文伏增驚歎所謂幽囚重繫
慕妙義以薦原痼疾沉痾仰德音而頓愈昏
衢惠炬溟渤舟航保國寧家濟生度死金編
玉軸浩渺難量非慕眞風曷契斯理聊叙大
要以化未萌云耳
高上玉皇本行集經前序
道本無言諸經皆眞聖唾迹但因言顯道文
亦聖賢之所不廢自三才分名教立理本一

致謬妄者或歧之歧之非是也元始坐照
於諸劫之先當時至運會諸眞問
玉帝行因遂說是經廼法品最尊靈文第一
自來經書無有及此者眞文隱奧不事奇麗
梵對而旨自難窮諸聖所不能言思議所不
能到此經括盡明若掌(臣)張仲事文中古供
職於周祇承
上帝即聞此經願終寶持帝偶較人間功
過録(臣仲)在忠孝之途命掌化九天編輯
此經經中玄藴益得飽味惜世觀經者不能

體聖意契玄旨謬刊訛傳言韻或誤遂分洞
玄高上二名各執私見以傳習大悖說經之
意甚至膠柱狂誕之徒或不信此經或以爲
因襲他典或無知强觧皆不知是經之尊而
罪福報應不可逃也其過何可言臣仲不忍
盛典之失傳惜塵俗之愚謬誤犯無知不聞
大道奏承
帝命使仙眞解經說義流傳凡世作窮經之
關鑰爲人道之梯階庶聖經法航可濟久溺
之流玄宗妙藥易醫積沉之病聞經悟道永

無妄議應機識眞終免輪沉三千大千界界
悉太和之域從刼至刼代代爲樂利之場求
道必得無願不成是經功德斯無負矣謹序
九天開化文昌梓橦帝君臣張仲頓首百拜







原道
南極遐齡老人臞仙撰
臞仙曰稽夫道教之源昔在混茫始判人道
未備天命我
道祖軒轅黄帝承
九皇之運秉六龍以御天代天立極以定三
才當是時也天地尚未昭晰無有文字結繩
以代政無有房屋巢居以穴處無有衣裳結
草以蔽体無有器用汗尊而杯飮我
道祖軒轅黄帝始創製文字製衣服作宫室

制器用而人事始備今九流之中三教之内
所用之文字所服之衣裳所居之房屋所用
之器皿皆
黄帝之始制是皆出於吾道家
黄帝之教焉且夫老子謂生天生地生人生
萬物必有所生者曰吾不知其名强名曰道
强字之曰大故曰大道其教曰道教世方有
道字之名以是論之凢言修道學道者是皆
竊老子之言以道爲名也豈非老氏之徒乎
又若老子所謂玄之又玄爲衆妙門玄妙二

字又皆竊之爲名用之於經者是皆用老子
之言也又若莊子書曰有大覺而後知聖人
此大覺二字乃莊子所立之名徵宗取之而
封金仙其經皆用之是皆出於吾道家之書
黄帝老莊之教也
皇經註緒前序
道之一字三教同尊稱之廼妄誕狂流目
道爲二乘是不知道也玉帝三教同尊
事之盲徒或稱爲天主議其不尊是不攷
玉帝本行根由也帝修德無量功成不毁

位至尊名最勝統萬天包三教御三千大
千歷劫自如儒家稱爲上帝佛家號曰燃燈
道號玄主尊貴無倫睹是經則知帝妙行
可破千古之疑萬種之惑惜不知者未契經
文猶有妄議不能了悟增罪愈深豈識人生
本於道宰於上帝明心於聖訓(若輕帝慢天毁謗經)
(文皆不明大道是背本忘親不達生成之自也臣嵓慨此已久故序於經註之首以示戒)
純陽警化孚佑帝君臣吕嵓頓首百拜序
皇經集註再緒前序
道之有經如天之有日月國之有典章覩日

月面墻之弊可免遵先玉之法而過者未之
有也則崇信眞經豈非入道之準的乎況此
經元始親傳玉帝諸神承宣三教最
上品大聖秘密言在在宜尊刼刼當重但無
言之道此經已作文具又何用註解哉然經
以文言自得道者觀之耳未得入門正深借
於此矣不然渡河無筏焉得到岸嗟嗟舍經
求道非也執經爲道亦非也以心觀經以經
驗心心融神(會此天寶靈章固在我性分中眞明不至泥文矣奚有二病哉)
長春輔化明應眞君(臣)丘處機頓首百拜

皇經集註前四序
道之大玉帝之尊皇經聖玄奥臣震知之
已久世多昧而興妄議將以道可離天可褻
聖經可輕耶豈知道有經即性有此身天有
帝即身有天君耳無幻身則性無所附而妙
不彰非天君則身無主而形爲虚身心不可
無則帝恩可不報經功可不信哉但信經
非徒以文惟神會以心耳眞得不忘則(妙果成矣)
雷霆大元帥(臣)鄧天君頓首百拜恪序
三讃(臣)鄧天君稽首言

讃大哉至道無宗上眞
道卓爾三教惟此獨尊
讃皇矣玉帝三教無倫
帝沙界浩刼永皈至尊
讃皇經盛典微妙甚深
經三教括盡法品最尊
皇經集註初纂前序
宣聖不言神而祇事上帝儒者諱談玄而
敦尚心學上帝固儒家之不敢慢矣卒無
觀道經會玄旨融三爲一者豈意專立門耶

抑行道而不暇耶吁亦隘矣事不在於徇名
道惟貴於實益玄經非矣何以言道是矣又
何殊於儒而可拘拘哉臣洪先幼習孔訓嘗
及玄典恍若有得未敢輙是迨長捷龍頭居
金鸞坡得備覽三教書益知莫尊於道莫
深於玄三教語莫勝於皇經如菽粟布帛
之不可少奥意難規諸仙註不可不傳因寄
迹方外虔輯成卷惜弱軀日驘未及刊布後
遇山東濟(南隱客周雲清氏講玄經修道藏遂托友人天拙子記愚言以付之)
明萬曆十三年冬前狀元方隱(臣)江西羅洪先叩序

皇經集註纂序
道之難言久矣(臣玄貞)蒙爾蠧質草莽下士
何足知道而修玄藏集皇經編註耶以蚊負
山徒見其不勝任已但大道不遺於卑陋下
學亦可以知言玉經雖玄諸仙明解適羅太
史付愚不彙入藏是秘天寶叅入又於見未
安懼劣質管見不能聯仙旨融註意嚼飯旁
付令人嘔噦使道味至趣爲某調亂則罪益
甚矣嗚呼述者之明世亦希覯臣愚陋而僣
述者之事宜無功而取罪也然志在行道罪

我之議孔子不辭愚何人斯敢避罪而不述
己成之論耶若重道英流觀某管見而憐之
繼爲發明以宣此經之義是編爲不徒矣(謹序)
明萬曆十五年講修道經(臣)山東周(玄貞)百拜
皇經集註謄録序
行道揚名以光先人世所謂忠以成孝古今
相襲之道也(臣靜粹)幼業儒雖知天帝之
尊行道不在功名寔知(所未逮矣後從玄師周雲清修道藏供書)
(務觀皇經註廼知三教一理性道無二此經直指玄要悟此則道盡遂僭序卷首以自勉)
明萬曆十六年夏京都奉道(臣)王靜粹叩書

諸義攷目
道源攷
道本無象無名孰究其源奚從而攷自
元始分化太虛孕妙有道之秘彰名因以立
眞一含三三教峙焉有無終始不外五行刼
刼相生聖聖相承皆道也縱有跳出三界不
在五行亦不免爲成道之人耳固道之所由
顯道家之名所自來矣故尋經源先攷此
經源攷
經以載道度世慈航諸經皆聖眞法言無非

至理但此經演自元始化本玉帝
元始爲三教之首玉帝爲萬法之宗此經
至玄極妙獨冠三教又爲諸經之玉浩刼常
存演從無始秘之玄天韞在玉笈字非凢品
廣長一丈光徹無量天眞皇人應時按筆書
傳世間此經之所由宣布故續道源以繼攷
玉帝萬法教主聖祖玄師岀處世系攷
師以度世破迷拔苦傳道授經開來継徃大
道玄師統三教包萬法居天中之天爲聖中
之聖無始無終本莫窮其自在萬象之先但

道妙分眞現生光嚴妙樂國中廼徃昔刼中
化顯也世人觀天道陽明陽主施其機常張
(尊帝曰張大帝迷徒不達此埋妄以今北直隸眞定府行唐張氏族爲)
(玉帝之後豈知行唐張族廼張果之支裔張仙之後也奚可混作一論哉此姓氏世族之)
(攷耳若論世系玉帝爲大道之首分浩刼之古祖焉有死生)
(姓名耶若玉帝聖后聖子眷屬皆化光嚴太子時宫眷)
(帝復登昇宫眷悉證道耳要之帝后宫眷非實女身皆天至眞爲度群生顯)
(化女身經已言之即佛成道妻子證聖也目玉帝爲道祖累刼衆生萬類皆天地之生意)
(道脉之支分孰非玉帝之眷屬統系若)
(大羅宫眷證道後皆天眞聖身如文殊掌無垢世界龍女成道而化男身義同今之僧)

(道世人不觀此埋妄以爲玉帝有宫眷有輪迴爲二乘果豈知諸天可盡)
(三清境大羅天無盡諸天帝輪迴玉帝不輪迴蓋)
(玉帝廼道身道無窮玉帝豈有窮乎信乎玉帝最上一乘諸佛之師萬天之王宫眷皆)
(道化之妙意矣玄系之畧若此學者勿妄論請詳是攷)
刊經功德攷
(太古經無紙筆方策記之蒙恬蔡倫造紙筆載經書後高士刊板印記功德又加倍世之)
(迷徒旁門不知恬倫受福於兜率天以兹二人有地獄之報二人之遊冥府從)
(太乙救苦天尊冥主地藏菩薩)執經入地府化度邪說罪人
耳二人豈有地獄之苦哉功德甚大刊經演
教之品也

持誦施經講註寳益攷
持誦講觧心要至誠一無染着貪妄功德如
經中語印經施捨功德又大以其廣布法品
若輕經謗經污損經典罪亦深重勉之戒之
勿負聖賢之教
玉帝聖號同異攷
玉帝聖號崇自浩刼前中古復尊上重稱讃
耳世主好道感
玄恩各就所見聞所皈重事與時會功以世
顯隨其彰著人人共覩聽者敬上諸神之號

以定稱謂玉帝有四一太微玉帝漢武帝上
太薇垣星主號也二梵天玉帝漢宣帝上天
市垣帝主號也三焰華少微玉帝漢哀帝上
先天定位號也四紫極玉帝漢光武上後天
乾號也皆非此玉帝此玉帝號昊天金闕無
上至尊自然妙有彌羅至眞玉皇上帝又曰
玄穹高上玉皇大帝是帝宰諸天永不毁淪
世不詳考謬謂帝即帝釋不知玉帝名號各
有不同其四玉帝俱屬高上玉帝統御今言
四帝天皇同列者亦非是玉帝達天者詳之

玉帝御蒞推極攷
葛仙翁曰世界之天所見皆同儒家言一天
地一上帝道教言三十億萬大法界界有三
十六天天各有帝俱屬高上玉帝統攝釋教
言三千大千世界界有三十二天界各一玉
帝三教之論若殊然言一天者天外言太虛
稱其不可窮言三十億萬自是之外亦言不
可思議言三千大千者自此之外亦言無盡
量故儒言順帝之則又曰聖希天天體無窮
至元會運世此理亦在是以上帝爲不變遷

也道言高上虚無眞帝不毁佛言眞如自在
永不退轉是俱言玉帝無毁淪也故言一天
者非遺大也舉總名而言之與玄釋不二矣
言三十億萬三千大千非謬說也析分數而
言與儒者相同矣至於釋言各一玉帝一界
各一極也道言共此玉帝衆界同一無極也
曰太虚曰不思議曰無盡量皆知道不變玉
帝常在耳苟以世界分而謂玉帝殊豈以無
極之理有二乎或以元會遷而上帝毁豈無
極之理有壞乎知道不壞(則玉帝常在信矣毋持魔說以謗聖)

玉帝清微天界攷
王重陽曰清微天之最上玄微處即道家所
謂種民天儒家所謂沖漠之表蒼蒼不毁釋
教所謂不退轉之地今禪之雜文内誤言玉
帝在須彌山頂廼日月天四王天或有毁壞
惟彌勒内院爲不退處又言彌羅垣又言彌
來園此三箇異名是道經無上元君分出即
彌羅玄眞境玉帝所居清微天也其日月四
王天蓋太微玉帝之居非此大天尊高上玉
帝也故道經言玄谷山頂有帝君上禮玉皇

大天尊玄谷山即禪家須彌山日月天主管
理此天之神即今帝都京兆尹也是以釋經
言如來說法帝釋張蓋即此時狀元及第金
殿傳臚禮部舉觴京兆尹張蓋以示朝廷旌
賢之意邪流遂以張蓋之帝釋爲高上玉皇
是以張蓋京兆尹爲皇帝也其謬甚矣惟訛
謬若此斯雜文中言崑崙山有八處不知方
向雖有八極八極總有一西北西北乾首崑
崙儒家所謂天柱地維即道之玄谷山釋之
須彌山豈有(八箇之理世人訛言已久故因攷清微天界併言而戒誤論者)

玉帝尊次攷
劉海蟾云玉帝在道教即三清之化道家先
三清者先虚無而後妙有所謂無極太極非
有尊卑之殊在釋教即燃燈古佛顯化釋迦
佛身禪家先佛而後玉帝即外國尊其主而
後中國皇帝之義也若攷道之尊處金輪經
云(玉斗玄尊)命駕神遊上極前行五星爲使者後
以釋梵作威儀釋梵仙佛菩薩也帝信三清
與佛者顯身度衆生使皈道也世流妄分乘
位不攷源流以玉帝爲次尊是世人有大於

帝王者矣甚至以三清佛尊比太上皇又悖
玉帝先後顯化之意而以異姓異號擬父子
其罪尤甚噫世不能無玉帝猶生必有宗祖
父母也謗上帝而别立門户是舍宗祖父母
而自尊也奚可哉
玉帝號稱利益攷
藍采和云人知尊上帝不稱玉帝寶號儒者
或言誦之非是不知大孝終身慕父母非孟
子之言乎慕父母而心誠則爲孝子稱帝號
而心誠永無過行豈不爲乾坤肖子哉踐形

惟肖則天地皆歸利益豈不大乎
皇經利益攷
張紫陽云有帝王之興必有帝玉之制守玉
制而過者未之有也況皇經心印廼道要心
宗體之則(爲至聖豈止免過哉今人不信利益惟體會誦持未誠耳智者思之)
帝經校録功過攷
鍾離子曰人物之生本於道皆自天帝而分
眞故善則德動天福自至即貧賤而安樂勝
於他人是眞福堂惡則自作孽天降殃即富
貴而凶咎是活地獄禍福有定隨人善惡天

人交應捷於影響迷徒不信故功格言眞誦
皇經一部爲千種功德即升天堂眞誦者内
外總一言行合道不在口上念經惟在心心
實善善乎王靈官曰何勞妙手圖吾像但願
君心合我心能心合上帝則德福並懋廼眞
誦善功其餘持誦經文戒口制心尊信論嵗
月雖有福德因其善之大小而應是又次矣
過格言不信此經墮入邪道以心不合道遂
作邪人也又言毁謗眞文身墮地獄不信者
惟聞經中功德信之不及尚爲小過毁謗則

廢天章心作大業凶咎無邊淪於陰惡罪不
可活故墮地獄途又言詆帝毁聖廢神居裂
眞經頑惡無忌永受業禁禍及七祖毁謗則
口訕靈章言冐天威故罪在自己詆帝裂經
縱惡不悛身爲不善遺臭無窮虧體辱親雖
孝子慈孫百世不能改己身罪業豈有出期
祖親之咎又何能赦不然國家設法禁罪人
可矣有夷三族滅九族者何也以罪犯過重
故延及親族惟若此則爲法網雖延其餘或
邪視經典或誦置不虔或持念訛慢或妄意

裁度或是此非彼或優彼劣此隨其過之大
小又有一定之報在矣鳴呼帝之經當今之
法也不信王法律有明章不遵盛典豈無天
條惜人身難得至道難聞父母生我其勞苦
同有德者福祖親即今世登甲科封贈顯親
也有過者禍祖親即今世子弟犯事罪坐家
長也人身同而善惡異親恩同而福業殊人
何不爲善而甘作惡徒遺累親宗哉經功過
格言此見眞經在人心上純善則經功自有
上智行自合經不在口誦中智者因經見道

下愚則語之弗信上智不常有下愚亦不多
中人旣廣則教化之功信不可缺觀是經者
豈可不體玉帝慈悲度世之意而視爲泛(常耶)
皇經集註義畧攷
石杏林云皇經言道之眞吾性分固有之宜
不須解世人多慮資有高下偏見者廣諸仙
解是非能盡說玄旨姑備後人之折哀耳
皇經同異攷
張子房云此經本無二名高上靈寶之分後
人穿鑒隨意增減字句牽合文意殊失本旨

今攷高上靈寶出自各仙眞稱揚語後人誤
執爲二兹據玄都定論録傳世間後學鑒此
定志黙體或遇刊寫傳講差處從公考校其
外添文句字畫皆訛誤也達者勿泥執焉
皇經集註刊傳䟽文
(大明講道經修玄箴嗣全眞弟子山東小兆臣周玄貞誠惶誠恐稽首頓首齋沐百拜)
奏伏以
道妙無爲毎因時而著見人心有覺宜隨地
以積功(臣玄貞)一介微質三才末品慕妙法
以皈玄本儒行而會道一覩帝經勝獲珎

異即逐字以精研冀因文而了悟但聖典無
註體認惟難(臣貞)用發哀虔博方解義緒纂
仙聖格言彙入道藏函部縁三卷之眞文用
集序次敷五品之祕論以列篇名卷編爲十
幅計六百總列一百八章大畧十餘萬言千
聖心法覩册昭然浩刼玄宗舉目如在雖未
能獨窺上聖之藴奧亦庶使衆觀最盛之眞
文寸勞旣効良縁若存涓吉朝而䖍刻資善
信以恊成預奏䟽詞上干
玄鑒增

君民清凈之福赦(小兆)僭妄之罪使諸界多
方盡爲十七光明之照徹絶今傾古悉被三
十大願之陶鎔人物俱登重玄冥陽永霑法
利庶(臣玄貞)之誠少伸萬一矣謹奏
經註名義序次攷
經本文有作一卷者從本傳象太極也分三
卷者象三才耳今註作十卷象十極之義道
數成於十也分五品以象五行合五行四象
八卦則得十七皆太極之分故帝於十七光
明天以生地以成玉帝此經即地之曲成

萬物地數三十故帝示三十種功德帝德超
出十極故具十號修億萬刼故周萬德今註
六百幅象火記六百篇一百八章從帝千八
百戒十萬餘言象帝十萬妙行玄光也至於
所謂皇經纂恐下愚不能全契聖文舉大要
以詔入耳知此義又何有不同之旨
觀誦講授經典戒義
凡觀誦諸經或講明授受先齋明整衣肅容
請經置凈几上端坐定志善惡兩忘一乘不
立沖妙虚明然後從容展卷或默觀或持誦

或發明或教習與帝終對越至誠無息(方爲守戒)
抄寫經戒
凡抄寫諸經規儀與觀誦同(心正筆正非欲字好即此是道)
信經論昇沉德業辨
人自太極生化天堂地獄經詳言之世固未
信豈虛語耶死雖歸空趣不盡者魂有執業
伯有爲厲子產信之夫子不以爲非地獄豈
無清凈還造化舊物天堂亦有但福不可徼
得業不可倖免天堂地獄惟人心造若信二
說之名而不修德是自求禍也(雖日言果報亦何益之有)

凡誦經者有凈心等諸咒今不録因前已教
人心同於道是誦眞咒矣故不載其文
皇經原本首載三十六聖號從天上三十六
之義今經止載十誥何也十號十極從帝稱
用之耳寔不以繁簡而爲去取也觀者詳之
高上玉皇本行集經註觧(此義廼洞玄靈寶對註者後人勿疑)
長跪禮奉(此經係元始闡玉帝妙行之義故誦經者長跪䖍誠禮奉)
仰啓三清境無上三境尊(知大道之高三清之尊按誠企慕皈)
(身皈神皈命上達眞心仰瞻啓告於玉清上清太清三清境界至尊無上玉清聖境)
(元始上清眞境靈寶太清仙境道德三境道祖大天尊)

仰啓大羅天無上玄穹生(吕純陽曰玉帝所居爲三千大千世)
(界天宗永無退轉至高無比故云大羅玄穹主穹窿蒼穆諸天都教主)
仰啓三清界侍宸諸眞衆(張紫陽曰侍旁列也宸高玄不可窺)
(見聽聞之界諸衆也諸眞衆先天九宸後天仙聖切神佛菩薩阿羅漢金剛皆在焉)
妙道難思議(至妙大道最上一乘不可以心思不可以言議難以思議而得)
造入資玄門(張子房云造入由眞知力行進入也資玄門道義之門衆妙玄)
(玄難入漸進悟入資玄即孟子所謂居之安則資之深釋經所謂徒聞思修流入亡所也)
妙經抉(音訣)玄藴(抉决也挑出之意玄藴玄奥難測此妙經自眞界中挑出神機是抉玄藴)
導引塵迷趣(元始說妙經抉玄藴導引塵俗迷人使出苦海脫其業趣)
(臣)今凈三業(臣看誦經者自稱也三業身業口業心業也凈虔誠永絶此業也)

口誦及心持(誦經者自言誦此經眞誠口中詠誦眞心持受也)
惟願大慈悲開受(臣)所請(悲一本作尊字悲字爲是誦持此經)
(惟願元始玉帝諸眞垂大慈悲開慈顏受臣所祈請若作尊字不能承前三啓意)
慈光燭卑賤聰聽聆音聲(諸聖大慈光燭照臣卑賤誠心神聰聽聆祀誦音聲)
願臣諷誦時響徹十方界(願臣諷謫經時法音響徹十方界十方聽信大法即響徹也)
成就一切願如經所稱述(願臣悟經修眞成就一切善願如此經中所稱述玉帝歷刼妙行)
從此漸進修成道事諸聖(從此漸次進修成大道事諸仙聖人)
至心皈命禮(誠有未至不爲至心少有追悔不爲皈命諷此經永誠不改而參持故云至心皈命禮)
玉清聖境(元始尊大無比天中法王位冠仙佛其居永不毁壊云玉清聖境)
清微天宫(解見後)

欝羅蕭臺之中(景上之極天中之天神光芳鬱簫然眞清故言鬱羅簫臺之中)
森羅凈泓(音弘玄深不可窮也)之上(天有萬象羅列深奥難窮玉清在諸天上故言森羅凈泓之上)
現有爲之梵相(元始天尊爲三教宗顯化教人其妙難窮是現有爲億梵妙相)
具無極之神通(具無極量大神通一云元始廼無極大道故云然前說爲是)
敷演眞玄破無有色空之礙(敷宣廣布演說發明至眞玄宗破世)
(間無有色空等障礙無者以無爲宗有者徇生色者執有空者不脫無趣元始說此)
(經明示眞玄不屬三觀不落兩際明言直指如如見成故破無有色空之滯礙使皈道妙)
拯提趣類絶智愚高下之分(拯救提拔一切情識業趣諸類)
(出塵不拘古今聖愚皆可修道是絶無智愚高下一切分别眞一不二妙法)
妙用難窺靈機罔測(至聖妙用無方難以窺視玄靈道機不可側度)

大悲大願大聖大慈無量度人元始天尊(大悲)
(憐世心切大願願化無窮大聖聖中至聖大慈濟度無盡無量度人無限量也元始句解見後)
至心皈命禮(此是言誦看經者眞心頂禮至尊今人口念此句者非也)
上清眞境(景上玄清至眞妙境)
禹餘天宫(自始青而太白玄光神化妙界永不毁高大無比神運無疆經言元白禹餘天宫)
紫微瓊臺之中(妙境難側永不動毀故言紫微非北辰紫微垣瓊臺上清宫光萬寶莊嚴云瓊臺中)
玄都玉京之上(上清在太玄都白玉京之上一言在高天玉京山之上亦通)
接元始虚皇之統系(系下記切繫也繼也靈寶體元行化故上接元始虚皇道統世系)
超西那玉國之根苗(經攷西那玉國在陜西西方白帝生處靈寶在諸聖生化之先故言)
(超出西那玉國根苗不可以元白作白帝也一云超當作紹言天尊爲西那玉國根苗非也)

入黍米珠盡挹眞玄之精粹(天尊入黍米玄珠中即儒家所謂九)
(弄太極佛悟正法眼藏也挹獨徹此道如世人握奇珍飽至味也故云盡挹眞玄精切華粹)
在香林苑屢談秘要之筌蹄(天尊在上清妙香寶林玄苑中屢次)
(談說玄祕眞要之筌蹄道本無說經爲修行徑路即取魚之筌捕兔之蹄不可終執故說經爲筌蹄)
妙德難思神通莫擬(天尊妙德難以恩致神通莫可比擬)
大悲大願大聖大慈無量度人(觧見前)
靈寶天尊(始青至太白元始再彰妙化居上清靈運無方大道法寳傳之不窮爲靈寶天尊)
至心皈命禮
太清仙境大赤天宫(三清境天宫本一以玄光大著妙無窮盡故言)
(太清仙境元白散霞赤祥遍覆永無毁淪故曰大赤天宫非專言色之赤紅也)

巍巍金闕之高渺渺重霄之上(太上所居巍巍不動最上)
(至大無比倫金光不毀玄闕之高渺渺難窮永居九宸九重九霄上一云冠三十六天重霄上)
降生於無量數刼(太上歷刼行化無有量數不可窮探大道玄宗是降生於無量數刼)
說法於萬二千天(太上歷來化遍三千大千此言說法萬二千天太上說法宫有萬二千天界也)
五千祕言融三才之妙道(道有五千餘祕言融貫天地人三才妙道)
八十餘度接六趣之衆生(八十一化接引天人魔鬼獄畜六等趣衆)
(生或云接六欲中滯眼耳鼻舌身意六趣衆生又云接有無色空能所六趣或從拯)
(字拯救悟道成眞意亦是六趣難脫太上垂慈教化拔濟神人鬼物出塵故亦作拯)
聖德崇高玄功廣博(太上聖德尊崇隆高玄功普廣博大深厚莫窮故言玄功)
大悲大願大聖大慈無量度人(觧見前)

降生天尊(太上顯化無量慈恩莫窮生生不已故云降生天尊)
至心皈命禮
妙有眞境彌羅上宫(上宫玉帝聖父宫名)
曩(音向)示現國王之身(曩昔時徃刼也昔顯示化現光嚴妙樂國王身)
即根本帝尊之質(即根本萬天聖帝慈尊之體質)
始相湛寂(聖父道化宗始妙相湛然常清寂然不動)
實至玄至妙以難言(湛寂始相實至玄逺至神妙而難以言議)
嗣位繼傳妙無等無倫而相踵(嗣光嚴國君位繼國王宗)
(傳其德無與同等而相倫類者腫繼先業德福彌昌故云妙無等無倫而相腫)
聖父之慈悲父至尊之最上尊(玉帝號衆生慈父位至尊)

(聖父至尊指玉帝言光嚴國王生玉帝故言聖父之慈悲父至尊之最上尊)
稱讃難窮皈依莫盡(王生玉帝功德永著故稱讃難窮皈依無盡耳)
大悲大願大聖大慈光嚴妙樂國王聖父天
尊(此聖父指光嚴國王以其生至聖也)
至心皈命禮
妙有眞境彌羅内宫(内宫玉帝宫深邃處聖母居之故曰内宫)
慈顔烜春日之和(聖母慈善容顔烜著光明如春天日色之太和)
懿範凛秋霜之肅(懿淑恭美身範凛烈似秋日嚴霜之威肅)
純全梵炁先天地以素存(全備虚無梵氣妙體預存於天地先)
化現妙身歷后妃而示應(化現聖母妙身歷光嚴國君后妃應生帝)

具一炁胚胎之始(具眞一梵氣顯化胚胎之始胚形氣初立胎形氣稍著也)
寓帝身生化之殊(寓寄玉帝道身生化祥瑞殊異)
萬化祖根衆生慈母(聖母誕玉帝分萬化統衆生誠萬化祖根衆生慈母)
大悲大願大聖大慈寶月光皇后聖母元君
至心皈命禮
紫金金闕白玉玉京(紫金闕與黄金非二說玉帝京闕神光妙寶無)
(二常御者凈土色尊爲黄金宴息之所紫金闕也金玉重文者讃文自當若此說)
住妙有之境中(常住妙有無迹眞境中永處太玄至眞上天之上)
功成道備故妙相卓冠於諸天(普度功成至眞道備故妙)
(好光相卓然冠出於三千大界一切諸天加冠於首曰冠玉皇萬天教主故冠諸天)

心廣體胖故慈光徧燭於三界(性天廣大妙體如如心本)
(廣體本胖也人不能故無光明玉帝成道心如太虚之廣道身自然斯慈光照諸三界)
位尊而上極無上(位尊無比故云上極無上)
道妙而玄之又玄(玉帝之道高妙難窮是玄之又玄)
眞聖宗師天人依仗大悲大願大聖大慈(解見别章)
穹蒼聖王玉皇大天尊(穹蒼聖主諸天宗王也此號讃玉帝之尊)
至心皈命禮
光嚴國内妙樂土中(解見後註)
聖母凝神夢於虛無(聖母夢道君抱嬰兒付已遂生玉帝是凝會神)
(異之夢於虚無中夢本幻中之幻故云虚無然祥異特著故云神夢)

道君授玉質於恍惚(道君降授玉帝寶玉質付聖母於恍惚渺冥中)
慈愛和遜(仁感惠愛温和謙遜)
弗貪萬乘之尊榮(萬乘大國出車萬乘者也玉帝捨王位是不貪萬乘)
(君位之尊重榮華)
忍辱仁柔不憚億劫之修累(大忍耻辱仁愛柔弱不憚億刼)
(之修德累行憚畏難也十萬曰億劫解見後)
功高無比德重難踰(功行超倫故高無比恩德邁種故重大難踰過)
大悲大願大聖大慈現無量功德之身玉皇
大天尊(此號讃玉帝功德之大)
至心皈命禮

尊居帝位高處天宫(尊居玉帝位高處清微大天宫)
徧遊於一切白玉京中(徧遊周歷一切世界大天官白玉京也)
普現於十方黄金闕内(普徧廣現於十方一切大天宫黄金闕也)
定而能應去來自在以無拘(大定而能順應或去或來妙用)
(自然得大自在未嘗拘拘去來伸屈翕散始終皆然)
合而可分變化圓通而莫測(翕合而可殊分神變妙化圓活)
(大通活潑潑地莫可測度變化圓通即佛云信手拈來無不是道儒家云左右逢源也)
演清凈解脫之道(演說眞清眞凈大解悟超脫之道)
濟沉迷憂苦之徒(濟度沉淪迷惑憂悲業苦之徒)
自然而然非識可識(帝妙化自然非人間識性可測識者或以可識)

(識字作誌字看非是或作解識看亦不是)
大悲大願大聖大慈現清凈自然之身玉皇
大天尊(此號讃玉帝聖德之純)
至心皈命禮
昔爲王嗣苦見(音現)玄功(昔刼初爲光嚴二嗣苦見無量玄深功化)
三千餘劫之修行有如一日(三千二百刼修眞行道如一日)
億萬生靈之拯度廣及十方(拯拔濟度億萬生靈廣及十方一切世界)
雖法身由胎臟之胚腪諒聖體由道原之變
化(玉帝顯化生自聖母法身聖體雖由胎胞臟神之胚基腪生腪音蓮形化之意諒此)
(聖體寔由大道宗原之變化生成也)

不壞不滅杳亡杳存(終不壞永不滅杳若亡寔妙有杳若存却虚無)
大悲大願大聖大慈現神明堅固不壞眞空
無上法身玉皇大天尊(此號讃玉帝聖果至眞常住也)
長跪懺悔(長跪俯伏地上按誠盡恭或云屈膝時久爲長跪非也懺)
(自陳己過願永滅此惡悔懊恨前非願自改圖即罪人自首也)
(臣)等自從無始劫(臣等看謫經者率同善人而言自從無始劫數)
(以來無始劫世數無窮不可知其本始也)
無明煩惱覆眞心(人性本明因事物動心自己遮蔽不能反觀内)
(照起了妄念故曰無明煩惱因無明心起煩亂恨惱傾喪善心故曰覆眞心眞)
(心常在雖無喪失因無明煩惱遂昏暗蔽錮如物被覆懞不見也去了自露本眞)

常行殺盜與邪淫(常行不但專行殺生偷盗邪淫的事凡有殺心)
(盜念淫亂之思不能斷盡意識皆是常行惡事了此身三惡業也)
兩舌妄言並綺(音倚)語(或常搬說是非兩頭弄舌或無根造端而)
(妄說言辭或菨菲售奸文飾說詞巧言亂聽而爲綺語不據實論)
誹謗大乘眞正教(或不聞大道謬言毁論誹謫儒道釋大乘正教)
闘亂親朋離間人(闘不是相毆或妄言鼓人爭心亂親朋情分離)
(間阻隔人家和氣此上三句皆口四惡業也)
貪嗔癡暗縱三心(或欲得無厭貪求不已忿怨懊惱嗔恨不休或)
(迷惑泥執癡滯不改貪嗔癡暗縱三心有以暗字作一病過去見在未來言三心皆非是)
喜怒愛惡增七慢(劉朗然云遂意生歡喜感觸生忿怒投中生溺)

(愛違意而憎惡連上三心共增爲七慢一慕浮華不求大道爲狂慢二恣肆惡)
(念不信罪福爲悖慢三沉迷幻妄不皈正法爲褻慢四樂縱凡情不親正人爲)
(傲慢五匿怨妬横不畏法典爲怠慢六縱情恣慾不保身體爲惰慢七厭惡不)
(輟不登善地不敬神明爲侮慢或以喜怒哀懼愛惡慾七情爲七慢皆由喜怒)
(愛惡而增貪嗔癡三心不可入七慢中此說不可從依劉朗然說爲是觀者詳之)
歷刼罪根難記憶(歷來刼數所造惡業罪根難以考記憶想)
多生業垢莫能量(多生世世愆業歷垢污染莫能稱量不知多少)
皈依上聖大慈悲(皈至誠永久歸向也依因依仰頼仗上聖大慈)
(悲心力默估永滅罪過悲或作尊字大拘了)
發露眞心伸懺悔(發露眞實善心仰伸懺罪悔過誠意)

萬刼千生諸罪垢(萬劫千生略舉數而言歷來諸罪業垢污之孽)
願從懺悔悉消除(願從懺悔之後永不造業夙愆盡消散除去凈)
將此身心奉上眞(將此見具身心永皈奉祇承上聖至眞)
惟願罪根悉原宥(惟願歷來罪根悉蒙聖眞原無知情由盡爲赦宥)
至心發願(以至誠心發大誓願)
願眼常睹玉毫相(願眼中常覩見聖眞白玉毫光妙相儼然如在)
願耳常聞說法聲(願耳中常聞聖眞說法妙聲一誠之動有眞聞)
願鼻常嗅衆妙香(願鼻中常嗅聞聖眞法身衆妙眞香得洽梵氣)
願舌常讃無上道(願舌常讃無上妙道非聖眞之法言不敢言)
願身不染邪淫穢(願生生身清不染邪淫穢惡非聖眞之法行不敢行)

願意常存正信心(願我心意常存至正誠信之念永無邪妄欺覬之私)
發願上報四重恩(天地蓋載日月照臨皇王水土父母生身爲四重恩)
發願下濟三塗苦(願濟色累天塗愛累地塗貪累水塗心神形三重苦)
廣運慈悲憐一切(願廣運我本等慈悲憐恤一切一云願帝運慈悲)
廣行方便度衆生(願作如是功德廣行大方便化度世間一切衆生)
仰惟玉帝大慈悲(觧見前)
加護願心悉成就(玉帝加護使我願心一切皆得如意悉能成就)
發願已竟(完也)皈依
三寶(道經師)
玄藴呪(重玄秘藴大梵仙呪)

大哉元始(大哉大不可量元始觧見後)
無量度人(觧見前)
演清凈教(觧見後)
登引天眞(登進接引天眞一云昇座接引太拘)
玄座說法(道身常住光徹十方座非凢座凌虚御極空浮轉法是玄座說法)
寂然無聲(玄玄漠漠寂然無聲)
玉帝放光(觧見後)
喜慶難言(喜慶難以言語形容)
是爲心傳(是此眞經廼教主至聖傳心要典)
亦曰天根(此經爲天道之玄根非言地雷復也)

大圓滿呪(觧見後)
瑶章洞文(碧瑶天章大洞靈文)
集以成書(集元始之秘言諸眞之請明以成玉帝之經書)
敷落神眞(敷布落普神眞以流聖教語落典章即此意)
(臣)今東向誦(東向坐誦此經)
願與天齊并(願齊天永逺眞謫此經)
存亡俱證果(存亡悉證道果)
永度愛河津(永出愛河衆生恩愛最難割眞苦惱之津謫經令一切永度愛河)
注想尊容(想玉帝尊容)
彌揚寶號(穪玉帝寶號)至心皈命禮太上(註見前)

彌羅無上天(太虚最上玄沖彌羅無極至上之天)
妙有玄眞境(玉帝天宫有玄象瑞光非凢象幻假永不壊微難窮云妙有玄眞境)
渺渺紫金闕(渺渺紫金瑞光玄相之金闕)
太微玉清宫(太微非日月天太微垣廼太上玄微玉清宫玉帝所居之宫玄瑞紫炁)
(金光四十億萬里巍巍如如永不毀淪絶無塵染諸天不能及故云太微玉清宫)
無極無上聖(道高無極位尊無上至德大聖)
廓落發光明(恢廓無際碧落重玄發最大無量光明)
寂寂浩無宗(雖著大光明沖漠難窮默默無聲寂寂不可識浩浩然無有根宗)
玄範總十方(道體法身巍巍蕩蕩爲神明之宗萬天之主浩刼聖祖是玄範總統十方)
湛寂眞常道(湛然寂然常清常定眞常不易之大道)

恢漠大神通(恢恢無量漠漠無朕最大神通)
玉皇大天尊玄穹高上帝(玉皇非一天之尊萬天之主三教之)
(宗最上無極大天尊玄虚蒼穹高上帝念此十句聖誥當一句一拜如不能逐句拜)
(先一拜將誥全念後九拜只念玉皇大天尊玄穹高上帝亦可禮完端坐謫經)
大元帥馬靈官云此經法中王神人鬼物無
徃不利世間或男或女不拘貧賤富貴不識
字者但能敬此經聞此經女轉成男人得福
壽或印造施捨或勸人持誦功德無量但要
至誠不可希(望疑怠此經所在諸神護之人聽吾言神亦永佑勉之勿負良縁)
皇經集註卷之一
