










皇經集註卷之七鍾七
(嗣漢五十代天師大眞人張國祥校狀元方外隱江西吉水羅洪先閱)
(山東濟南小兆臣周玄貞集)
功德品續二十五章
若爲求官進職爵禄亨達貴遇人君如法持
念是此眞經即得職務遷轉子孫榮貴世世
不絶
玉經之利豈但有益生産哉若爲求官進
職使爵禄亨達貴遇人君如法持念是此
眞經即得職司事務陞遷轉進子孫榮貴

世世不絶

求官無官而求得官
進職進陞進也職位微小營求遷轉陞
進高位美職
爵命官爲爵
禄俸給曰禄
亨亨嘉逸樂貞吉悅利
達稱意遂心謀望通達
貴遇人君出常曰貴爵禄亨達且得君
行政受人主之知遇君臣相遇自古爲
難貴而遇人君則臣不虚貴方爲可達

一云遇明君智主也
是此文非重句法宜云爾
職務職有官守職事各有所司故曰職
務政務也
轉轉授美缺或易閑散作清要也
子孫榮貴或世官世禄或廕子廕孫安
富尊崇光前裕後且榮且貴
世世不絶雖非等天地永世守慶流後
代福澤綿達相承不絶雖數世亦云久
逺若孔聖人之至德祖天師之神化子

孫歷朝受封是眞榮貴不絶
封爵詔禄出自天朝官職若不可求資
格相循遷轉若不可謀況文須讀書武
要知兵學問功勳假借不得如何求進
夫官授有德禄以養賢大德者必得其
位必得其名如法持念眞經誦法言守
聖訓心與天合動與道俱是大善人或
以言揚或以行舉無爵而贈官無職而
贈禄或有官職而陞轉此用賢之常理
以德招徠若或求之廣成尹壽巢由嚴

光或爲帝師或爲國賓與之弗受豈善
人不可得爵禄乎若漢之孔明(晋唐)之旌
陽李泌海蟾皆修道而官者也經云求
官又何疑焉
要之天爵良貴吾身固有超凡入聖進
德有階神化登仙歷刼不壊道德經云
死而不亡仙傳云子生孫兮孫又支夫
道尊德貴仙傳無窮不慕世名浮利修
天爵良貴由凡希聖出塵登仙永延不
絶是眞能如法持念眞經

功德品續二十六章
若人欲求資財殷富如法奉持是此眞經即
得財寶充溢衣食自然慶流子孫傳之後代
此經利益豈止遂求官之謀哉若人欲求
家資財用殷富如法奉持是此眞經即得
財貨寶玩充滿盈溢衣食豐潔自然充裕
餘慶流及子孫傳之後代
資用也身家所需曰資一云資頼也言人
頼此利生也與貲義同
財財貨也亦財用也

殷實也充實之義
富家道極豐財用充足曰富
奉持欽崇曰奉持守看誦
財寶財貨財之財寶貨貝也金銀珠玉珍
奇玩好采帛希有貴重之物皆稱寶
充充足也
溢豐盈也
衣食自然不費心力自然豐足也
慶流子孫慶吉祥也福澤綿逺奕葉相仍
故曰慶流子孫傳之後代不止及一世之

子孫代代相傳後人永享安榮之福
觧疑
孔子云富而可求也雖執鞭之士吾亦爲
之如不可求從吾所好甚言富之不可求
如何此云欲求殷富如法奉持此經即得
富足慶流後代是言富若可求子夏曰商
聞之矣富貴在天富雖可欲有命存焉天
實主之如何可求然富雖有命先儒云富
貴福澤以厚其終所以報有德如法持念
此經口謫天言欽若昊天是令德獲福者

矣詩云樂只君子福履綏之此之謂也
或又云大禹聖者也菲飲食惡衣服卑宫
室惟甘儉約道家云學道須學徹骨貧此
言持經足以致富似以利歆人者禹之自
奉儉聖人不私己之心也道家之學貧心
無物累也求富可得廼設言持經之效佛
經云所求如意皆得滿足兩教法門大開
方便福利無邊有求輒應無願不成若疑
惑間斷始勤終怠口應心非無正信堅固
圓滿心無至誠以感之則雖求亦不得矣

觀經者善體之
嘗攷萬物皆備於我本有不資而富者
在柰何世人馳逐名利競浮華嗜情欲
以假作眞貧者戚戚不能持大道謫眞
經富者侈蕩不能棄智利奉法言甘至
老死自喪固有之富老君曰金玉滿堂
莫之能守富貴而驕自貽其咎戒人之
逐外忘内也今言求富持經之效欲人
改易求富之心以重經耳噫持經誠有
效也若無誠敬且招愆矣觀經者愼之

功德品續二十七章
若人被諸惡星之所照臨困苦床枕如法持
念是此眞經是諸惡星返降吉祥
是經利益豈但求富者遂哉若人生命流
年被諸惡星之所照臨困苦床枕睡眠不
安如法持念是此眞經是諸惡星化凶爲
吉返降吉祥
赤松子云生民煢煢各戴一星然星之
所照有吉有凶吉則千祥凶有咎微在
三光之下者常避忌

惡星凶星也如羅睺計都天破天哭天
敗天退等星是矣
照臨或生命分度或流年值遇或宅遇
分野當生當照統屬分臨
困所如不遂鬰而不伸也
苦或貧厄疾患危迫切身也
困苦床枕只是困危無聊卧不安席伏
枕不寧之意一云床枕有驚
是諸惡星所該者廣凢天上凶星命運
宅遇當照一切凶星是也

返降吉祥惡星照臨多凶無吉如法持
念此經靈章運化凶曜呈祥凡所被照
臨惡星不惟不見咎禍返默錫福祉降
吉祥
星之照臨命運分野本有一定如何持
經惡星降吉祥天人一理上下相通感
應之機捷於影響宋襄公有君人之言
三熒惑退舍不惟君也孝婦含寃而致
三年之旱賤臣叩心而飛六月之霜匹
夫匹婦皆可以感天地動鬼神但恐不

至誠耳一誠感格片言可以孚神明不
言亦可以運造化況眞經爲天地之宗
三景得之以開光如法持念眞經奉至
聖之玄章悉貞明之秘要凶星散吉祥
生返禍爲福矣
人一也惠迪吉從逆凶中誡經云星之
照臨吉凶惟人自召作善則星光大善
則光顯無善無惡其光微小過其光散
大過其光滅惡星之臨人有過則惡報
應無過則咎徵免善則凶去福臨矣傳

云一念之惡爲妖星厲鬼一念之善爲
景星慶雲休咎之徵係一念之善惡眞
持此經雖險灾大難亦當退去而困苦
床枕適然之厄有不盡消耶太甲曰天
作孽猶可違亦此意矣夫人能弘道賛
化育若默轉眞經入神達化則與天地
合其德與日月合其明與四時合其序
與鬼神合其吉凶斡旋造化永超塵凡
且鬼神覷不破生死不相關星辰豈能
拘限哉觀是經者勉焉

功德品二十八章
若人命過應入地獄注名惡籍父母師長夫
妻男女當爲亡人持念是經或安置道場旛
花供養即得亡者鬼籍盡除神生凈土同苦
罪衆咸蒙濟度承斯勝利皆生天上
是經功德不但免在生之咎若人命過死
去時䰟魄應入地獄注其名於作惡之籍
其父母師長夫妻男女當爲亡人持念是
經或安置超拔道場旛花供養即得亡者
鬼籍盡除神生凈土同獄同亡同籍受苦

罪衆咸頼經功得蒙濟度承斯最勝妙法
利益皆生天上
命過命過其數而死也
應入地獄或夙世今生有罪應當入地獄
受罪報地獄若酆都鐵圍九獄十八獄二
十四獄三十六獄七十二獄無間等地獄
注名惡籍注録其名在惡案簿籍中以施
報對也
父母師長或亡者之父母或其師傅或其
尊長

夫妻男女亡者或是婦人或是男人必有
其夫其妻在即夫妻不在或有子孫或有
親屬之男女在
當爲亡人持念是經其見在親屬當爲亡
故之人奉持誦念是經
或安置道場或安立布置道場遵道法拔
罪業故曰道場
旛花供養旛稱讃聖號不盡書之長旛懸
堅竿端以風四表揚寶光花獻所有奇花
以迓聖神上天揚法有自然旛蓋旌幢天

花絢采以彰休光世間但以旛置道場示
莊嚴迓神庥供養供享獻也養以飲食供
奉也天上以清靜妙法爲食天厨妙供惟
道惟恭今世之五供養十供養不過空五
有除五苦禁五樂去十惡念十眞住十信
以敬共明神欽崇正法奉持寶章是眞供
養今但以飲食花果珍奇供之而無恭敬
之實抑末矣經所云供養者是誠心天然
之供也
即得亡者鬼籍盡除神生凈土一轉此經

或立道場即得使亡故者出幽冥削黑業
鬼籍惡業盡得除去神生清凈樂土同受
地獄苦之罪衆一切咸得超脫蒙受經法
慈濟拔度咸皆也承斯勝縁法利皆生天
上斯此也夫天福雖有盡一持念是眞絰
或立道場即除亡人並同苦獄䰟之罪使
生天上若永逺奉持功德豈有窮盡耶噫
地獄無門惟人自召天堂有路昩者難行
况生來正性即帝眞經常持永念地獄天
堂一切不染永證玄眞矣方云善持經者

功德品二十九章
又此經所在之處當有十天至眞大聖無極
飛天神王侍衛供養持是經人當得自稱爲
正一眞人是人在處自得十方至眞至聖金
剛力士潜護其人如護己身若出若入遊行
之處百邪避路魔鬼殄除精靈伏藏一切灾
殃不能侵近是持經人命欲終時更不見諸
地獄惡相即見天宫玉女持幢下迎而生天
上如天福盡下生人間即得千生萬生中常
爲國王大臣聖賢慶會國土清平人民樂業

常得宿性通明遵奉大道展轉修持至登道
岸是持經人獲福如是
是經功德豈但利益生死哉又此經所在
之處常有十天至眞大聖無盡量飛天神
王侍衛供養是持經人當得自稱爲正一
眞人是人在處自得十方至眞至聖金剛
力士潜護其人如護己身若出若入遊行
之處百邪迴避持經人所走之路魔鬼殄
絶除去精靈潜伏收藏一切災殃不能侵
近是持經人命欲終時更不見諸地獄惡

相即見天宫玉女持幢節下迎而生天上
如天福受盡下生人間即得千生萬生中
常爲國王大臣聖君賢相明良相慶聚會
一朝國土清寧平定人民安然樂業常得
宿性通明遵奉大道展轉脩持至登道岸
是持經人獲福如是
十天十方諸天
飛天神王飛身遊護諸天之神王也
侍衛侍立拱衛也
正一眞人至正無私眞一不二之人也

金剛力士兩教護法皆來護持經人
潜護其人暗中護持經人如護神明自己
之身見諸神保護之切也其持經之人或
出或入遊行之處一切邪妖魔鬼精靈達
避伏藏殄絶除去殄絶也盡也灾咎禍殃
不能親近是人命終更不見諸地獄種種
惡相
天官玉女一本作天官者非也
幢非旛非旌大法幢也下迎接導上天耳
千萬生爲國王大臣世世尊貴如佛千八

世爲王世子玄帝千世爲王千世爲宰臣
老君歷刼爲皇帝王者之師共安長樂且
宿性通明大智大慧不昧歷刼良因
遵守崇奉大道反覆展轉進修操持至登
道岸道岸得道如濟海岸也佛云到彼岸
大雅云誕先登于岸此之謂也一云畔岸
持經功德時刻有益或利生或利死或少
或衆或久或近隨願皆成化誠神矣必千
生萬生遵奉無二展轉修持始登道岸可
見大成之難也觀徑者恒其志可入最上

功德品續三十章
又若有持是經人若雨下時起大悲心如法
向空念此經三卷一徧其雨所霑面所向方
一切衆生五逆十惡一切重罪悉皆消滅一
切重病自得痊愈是諸衆生命終之後不墮
地獄神生凈土蓮花化生何况持是經者又
若有持是經人或行於道路值大風起吹是
持經之人觸身之塵是塵所霑一切衆生一
切惡業悉皆消滅更不墮於三惡道當生天
上故知持經功德不可思議

此經功德不但利一身也又若有持是經
人若雨下之時起大悲度世之心如法向
虚空念此經上中下三卷週完一遍其雨
所霑濡面所向方隅一切衆生五逆十惡
一切重罪悉皆消散除滅一切重病自得
痊可安愈是持經人所向方之諸衆生命
終之後不墮地獄神生凈土不假淫穢蓮
花化生何况持是經者其功德詎可量耶
又若有持是經人或行於道路值大風起
吹是持經之人觸身之塵土是塵所霑一

切衆生一切惡業悉自消滅更不墮於三
道中當生天上故知持經功德不可思
議攷證解疑
持經人無處不慈悲非但雨下風起有大
悲心推言若雨下風起時也甚言持經(之效)
大悲憐憫衰矜恤念世間一切也釋教云
婆心太切詩云哀此煢獨又云矜不成人
道經云大悲覺世持經者憫世人業苦故
起大悲心
五逆不忠不孝不慈不睦不義一云不敬

天地君親師不敬三寶不持戒律不修德
行不明心性一云滋縱財色名食睡
十惡殺盗邪淫兩舌妄言綺語惡口貪(嗔癡)
一切重病痊愈痊安可也愈平愈也
蓮花化生佛家言西方極樂世界蓮花(生人)
道家云青華長樂界蓬花化生又云欲生
因蓮花言居世出世不染一塵妙法生生
無淫穢心又如天地之初自然化生成人
也儒者多以兩教爲妄伊尹生於空桑獨
非儒者之聖人乎且人心如蓮知蓮生則

心宗印矣善哉周子觀蓬雖愛其處泥不
污亦必别有眞見也故爲道學之宗
三惡道地獄魔鬼畜生
不可思議不可以心思不可以言議(見功德莫量也)
夫道之濟世眞經利人法雨浸濡普潤一
切響徹十方利盡法界儒家云有如時雨
化之者又曰樹之風聲又曰不疾而速所
過者化所存者神民日遷善而不知爲之
(者故周公生而無烈風淫雨海外向化人能終至道持眞經無論雨水所霑風塵所)
(及即風雨所不及水塵所不霑三千大千世界永霑法利矣故曰持經功德不可思議)

功德品讀三十一章
是持經人若經涉於江河淮海沐浴其身是
身所霑之水其中衆生魚鼈黿鼉一切水族
是諸惡業悉皆除滅盡此一報之身命過之
後不復更受胎卵濕化一切等身是持經人
口出一切言語音響一切邪魔外道聞者皆
是清凈法音是持經人若遇諸神廟能爲其
神誦詠是經是諸鬼神得聞是經即脫鬼趣
登證仙道恭敬是人如奉是帝
是持經人功德不但及於人也若經涉於

江河淮海沐浴其身是身所霑之水其中
衆生魚鼈黿鼉一切水族其前世所造是
諸惡業悉皆除滅盡此見在一世報應之
身命過之後得證妙果不復更受胎卵濕
化一切等身是持經人口出一切言語音
響一切邪魔外道聞者不知爲世間言辭
聲氣皆是清凈法音是持經人若遇諸神
廟能爲其神謫詠是經是諸鬼神得聞是
經即脫鬼趣登證仙道恭敬是持經人如
奉是說經之帝

經涉經歷過也涉濟渡也一云徒身過水
曰涉如吕祖朗吟飛過洞庭湖達磨折蘆
過江是也要之凡過水不拘徒身舟船皆
曰經涉江河海皆注水之通名淮淮河也
沐浴其身以水澡洗其身也
其中衆生水中一切生物鱗者魚甲者鼈
黿鼉等一切水生族類諸惡業悉得除滅
盡此一報而已死後不復輪轉畜業若羽
若毛若鱗若甲若介胎卵濕化一切等身
人雖胎生此胎字不指人說只言獸屬蓋

龍爲水(族之)尊尚稱業報其下水族又可(知矣)
眞持經人身口悉出金光故言音所及一
切邪魔外道聞者皆是清凈法音
爲神說經神脫鬼趣神雖靈響露威光彰
報應尚有趣在聞此眞經脫其識根拔其
趣意所謂融盡宿習也登證仙道上證眞
仙之道也
神與仙之分别等階神雖有功德而功勲
顯赫俱在雖大神亦然即大賢未融形迹
與入聖而不優之類也仙則空五藴凈九

識遣能所融事理雖分五品比神鬼則高
出矣
夫聖人出萬物亨山不潼川不涸鳥獸
魚鼈咸若持經人沐浴之法水水族親
霑又不啻聖王之功化也龍得法而高
悟法水均霑有不超脫哉此野狐之所
以得法復人身也若說經度神鬼脫其
趣如薩祖師度王靈官普禪師之度關
聖賢令其欽神威忘宿念也故至今二
聖之恭敬不衰

功德品續三十二章
若人在世不孝父母不敬三寶殺生偷盜邪
淫妄語作種種極重罪業將命終時若有道
心正信善男善女於亡者未氣斷時起大悲
心于其頭邊念玉帝尊號七遍或二七遍
三七遍四七遍乃至百遍千遍是其亡者生
前所造諸不善業悉得消滅更不墮諸惡趣
神昇九天何况受持是此經者又若復有人
自從徃刼乃至今身輪轉人天漂沉世域積
千愆萬過在於己身若遇是持經之人形影

暫映其身如爲帝光之所攝受或與同語或
聞其聲如奉帝言道語之所慰諭彼人罪障
永得除滅
經之功德不特下及物上及鬼神也若人
在世不敬三寶殺盗淫妄作種種極重罪
業將命終時若有道心正信善男善女於
亡者氣未斷時起大悲心于其頭邊念
玉帝尊號或一七二三四七乃至百千等遍
是其亡者生前所造諸不善業悉得消滅
更不墮諸惡趣神昇九炁上天何况受持

是此經者又若復有人自從徃刼乃至今
身輪轉人天漂沉世域積千般愆尤萬種
過失在於己身若遇是持經之人形影暫
映其身如爲上帝道光之所攝受或與同
語或聞其聲如奉上帝法語道言之所慰
諭彼人罪障永得除滅
三寶道經師也道爲三教之宗萬有之祖
經爲度世津梁師爲人天眼目不敬(所以有罪)
殺生偷盗邪淫妄語大犯者大罪(萌一念亦有罪)
種種非一端也言不能盡記

正信至正誠信一無所爲也
一七二三四七千百遍或云言道(周天功化亦是)
不墮諸惡趣有善根無邪念故不墮惡趣
輪轉人天或人間天上之福一云(人中福爲人天)
漂沉世域生死無常如萍水浮漂業趣難
脫似水中沉溺世域世間界域也
形影暫映持經人形影暫時照映造業人
身如同帝光之所玄攝神受受或作授言
帝光授與者非是大扺光臨人則肅然敬
心無念故曰攝受我受其光之法利也

同語聞聲造業者或與特經者共語或聞
持經者聲音
道語大道玄語或云道祖之語太拘
慰諭慰善言撫慰諭教誨命令也
罪障除滅一切夙世今生罪皆釋徃刼今
生障礙皆除也
夫經之神功存亡受益利及一切惟正信
人有是功可見以至誠心爲本利亡者利
他人如此持是經者功德又豈可量哉觀
者勉之

功德品續三十三章
又若持是經人造作長旛書帝名號于其旛
上懸諸長竿或在觀宇或在家庭是旛被諸
風吹所指方面一切衆生皆霑勝利一切惡
業悉得除滅又若有持是經人書帝名號在
一切有聲物上或鍾或磬鈴鐸鐃鈸一切道
具法事之屬或以道場或因戲擊或被風觸
是聲出時或逺或近一切衆生聞是聲已所
有罪障悉得清凈
此又申言持經功德也

長旛書帝號長竿俱解見前
觀宇觀中殿宇前觀觀也神在無他心惟
一誠觀之故神居曰觀
家庭家之庭前
所指方面風吹寶旛所指方位面向也
勝利觧見前
鍾磬鈴鐸鐃欽皆法樂金屬也
一切道具法事之屬除金石絲竹匏土革
木等樂與有聲物或一切道家所用法事
之具

道場用法具嗚帝號可也戲擊如何亦有
功此戲非狂蕩要戲或演習法樂或幼小
無知者或凢愚不知誤嗚法器及有聲物
或閑時喜樂鳴有聲物
書帝名號非帝之名帝號歷刼不磨迺常
住大名故曰名號今讃佛云洪名聖(號亦此意)
風觸聲出被風吹觸響物聲出也
逺近衆生聞聲罪障悉得清凈不拘逺近
一切衆生凡聞有帝號之聲者罪障消除
悉得清凈

攷證
古人制樂所以諧神人和上下况帝號爲
玄祖榮名聞者肅然法音一振神功無邊
大舜作樂百獸率舞何况於人
人聞兵器則威聞戲具聲則嬉聞琴則和
何况法音
一切有聲戲具無論也
法具樂器所以敬共明神齊一衆志又書
帝號故聞者敬而罪滅
夫罪障所以報惡人也聞法音善心勃然

故罪障悉滅得清凈今雷震一聲聞者敬
畏可以作證
觧疑
今世懸旛及書帝號於法樂道具法事
共一切有聲物上者甚多聞見者亦不
少罪障不除何也書號者非眞有正信
持經之心聞見者以爲故常頑心不除
甚至輕慢浪戲謗瀆自無善心何以釋
罪嗚呼經法帝號功德難量先眞持經
度自己則不動而敬不(言而信更以帝號度人自永利矣)

功德品續三十四章
又若有持是經人了悟生死深入山林修眞
學道或時登臨上山顧望目所及䖏山林溪
谷含生品類有形無形胎卵濕化蠢動飛潜
種種物類所有罪業皆得除滅身心清凈命
終生天何况受持是此經者當知是人即是
道藏功德身也
此復申言持經之效
了悟生死生死事大理最難明依父母之
精血得天地之理氣生也所以生不可知

精耗氣散神去形枯死也所以死不可知
未知生未知死雖能達事變觀物理明於
言不昩於行未爲了悟若有持經人絶聖
去智除二障斷諸惑融宿性成大覺證三
元登最上了悟生死根源即佛家云徹(悟也)
深入山林昔人云小隱居山旣云了悟高
山平地總屬道塲修行何必入山林大隱
居市理固有然名山勝景地靈人傑眞修
者雖無忘於山林幽山茂林天造地設以
成仙境也故逸人入焉

修眞學道人生正性至眞無假性道自然
不待學問自情慾日滋知誘物化眞者漸
假性道不明了悟者於山中林下默加修
持以返天眞叅學大道了脫生死道德經
云絶學無憂此云學道何也彼云絶學絶
學之名象意識此云學道學曠然無爲之
道也夫佛家以了悟爲最上此云了悟方
入山脩眞學道則兩門之品階可知
或有時學道人登高臨水遊歷勝境上山
四面顧視觀望目力所及之䖏若山若林

水溪澗谷谷山之溝壑虛深曠空者也
含生品類含大造生意諸品諸類
有形無形有形已生者無形未生者亦有
生而不見形者
若胎生若卵生若因水因土汙下濕生若
無中生有化生蠢動飛潜大造之生蠢然
者物含生運動高而飛躍深而潜藏介飛
潜之間走者種種一切物類所有今昔罪
業皆得除滅身心清凈無有繫累命終悉
生天上脩眞目望所及物類超濟若此何

况受持是此經者當知是持經人功德難
窮即是大道玄藏不可稱量大功德身也
夫學道之人心大慈悲無不仁愛未見聞
者心不可見目望所及一切物類念其蠢
動含靈俱有法性一意慈悲默然神度救
拔出世故濟一切有如是功德儒書云致
中和萬物育焉又立靈臺望氛侵察灾祥
(曲成萬物裁成輔相天地之所不及使人物生死順受正命返歸化源又有何罪業)
(賛孔子者曰當年不能窮其學累世不能殫其藴聖不可知之謂神今賛脩眞學道)
(者曰道藏功德身亦言其大無不包深不可測稱讃難窮耳觀經者有得焉方知是義)

功德品續三十五章
爾時
天尊謂玉虛上帝言今我畧說未盡其妙若
廣說之凡流邪見疑惑不信是經功德窮刼
難言
爾時解見前
天尊元始至尊也
謂告語也元始告玉虚明皇天之上帝言
一云玉清玄虚上帝
今我畧說未盡其妙今元始指說經之時

而言也我元始自己稱謂也畧說稍說大
畧也未盡其妙未盡言道之要妙與夫最
上功德也
若廣說之此經言持經功德利人利物利
存利亡利有形利無形利己利他利天利
地亦云廣矣猶云若廣說之凡邪不信此
所言者一世界人物今昔天地存亡若三
千大千無量世界從刼至刼無量數刼一
未來世一切未來世無始之始無終之終
若有知若無知若聞見若不聞見若思議

若不思議若有盡量若無盡量一切功德
俱在是經與持經者若爲廣布宣說其妙
凢流邪見疑惑不信凡凡世庸人流流俗
之類如同流水不能拔萃也邪見偏邪之
見不正大也疑智見不央兩可未定惑私
意起紛紛縈縈是非莫知雜亂無凖見故
不信此經有無盡量之利益也
是經功德窮刼難言窮無量刼數亦難盡
言一云窮盡歷刼言不盡大抵元始永在
刼數無盡經功難窮大道莫量終是言(不盡)

夫大道無言妙法無象眞經無字可施可
受可見可聞可言可得皆第二義耳故我
太上化生無量數刼說法萬二千天歷度
遐方著經億萬一化千七百年譚經九萬
餘度猶云吾不知其名强名曰道孔子繼
徃開來啓蒙萬古廼曰無知也釋迦佛說
法四十九年譚經三百餘會著經律論三
藏且云我今畧說無力說盡顔子卓立心
(齋坐忘亦云雖欲從之未由也已此經爲萬法之宗其功德果然說不盡最上功德)
(說也說不得說了人亦明不得故儒家之無爲而治道家之眞玄功德佛家之身命)

(布施西來正義皆不可以言傳者矣善乎斷輪之妙得心應手莊子三教之宗匠也故)
(六合之外存而不論六合之内淪而不議非不能言言易起人之惑不如無言即夫)
(子罕言命性道不可得聞之意也佛氏廼言許多世界景色分諸事理姑不論其茫)
(茫無稽即有所據言不能盡者尚多也從其教者以爲佛說人所不能說妄以爲高)
(不知佛生外域殊俗異類要荒小固環之者衆釋氏就其見言之中國不知妄云佛)
(見之廣試觀中華百里不同風燕越泰齊山川風化不徧歷者不能知况西域之逺)
(可詳攷耶即有史册亦風聞雜記寧保無差乎人好異者多不究是非使佛果周知)
(如何所著經典不造唐文入中國三番譯廼成章耶旣不知唐言唐文所言者必其)
(所鄰之國或效莊子之設喻言道亦有之矣人不細攷謬言高下何其好異之過也)
(噫不言諸界不兹人之惑畧言功化以啓人之蒙示眞意顯正法此道之所以爲實益也學者尚悉心究之)

功德品續三十六章
于時玉虛上帝聞是說已心生歡喜不勝踊
躍瞻仰慈顔稽首讃歎而作頌曰
九天之上謂之大羅玉京金闕
雲層峩峩中有天帝仁慈惠和
至道無敵降伏衆魔天寶靈符
玉律金科神仙億萬幢幡衆多
聞者罪滅永出愛河是號玉皇
穹蒼眞老妙圓清凈智慧辯才
至道至尊三界師混元祖

無能勝主四生慈父高天上聖
大慈仁者十號圓滿萬德周身
無量度人拔生死苦
爾時玉虛上帝說是頌十號已諸天聖
衆異口同音歎未曾有
此言聞經欽受喜慶之義
于時于天尊說此經神咒功德品已竟(之時)
玉虚上帝聞是說已心生歡慶喜悅不勝
歡騰踊躍瞻仰
玉帝慈顔稽首讃嘆而作頌美之辭曰

九天之上謂之大羅玉京金闕俱觧見前
雲層峩峩峩峩巍然高峻也大羅金闕法
雲祥光層覆無極峩然巍崇峻廣莫量采
和云玉京宫闕高嵯峨
中有天帝金闕中有萬天教主之玉帝
仁慈惠和大仁大慈至惠至和惠不是愛
利歷刼生化人物各足無所不與故言惠
至道威德無敵降伏一切衆魔
天寶靈符諸天寳崇玄靈眞符也一云寶
作珍竒不可從玉律金科玄戒天律金(格也)

神仙億萬侍宸聖衆百千萬億法幢寶幡
以爲儀衛衆多莫量聞名號法音者罪盡
消滅永出愛河衆生萬有諸業易斷惟愛
難割歷刼漂沉未能頓出永出愛河(業根斷矣)
是號玉皇(觧見前)穹蒼眞老(玄穹無極蒼空莫量無始眞老)
妙圓清凈(奇妙圓滿眞清眞凈)智慧辯才(大智大慧妙辯宏才)
至道至尊(至道無極至尊無對)三界師(天地人三界之宗師)
混元祖(無始之先天地未分世界未有帝眞長在歷刼眞宗故曰混元之祖)
無能勝主三教萬法(一切聖人無能比肩皆以爲主故云無能勝)
四生慈父(四生胎卵濕化皆賴帝德以生以成善始善終並以道濟故曰四生慈父)

高天上聖諸(天無如大羅天高諸仙諸佛無如玉帝尊故曰高天上聖)
大慈仁者(大慈大仁無盡量者)十號圓滿(自穹蒼至仁者十號)
(玉帝行德神功皆周完圓滿如此)萬德周身(帝德無邊此云萬德周身約言也)
無盡量度人拔一切生死苦
爾時玉虚上帝說是頌及十號已諸天一
切聖衆異口同音歎未曾有聞此妙法聖
號至德歷刼難逢故聖衆同稱歡(未曾見此希有)
也一云歎世間未曾有此夫帝之功德若
此以億億刼脩證始之觀經者(大悟眞脩斯不愧矣)
皇經集註卷之七
