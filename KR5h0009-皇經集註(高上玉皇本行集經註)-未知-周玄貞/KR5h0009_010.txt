










皇經集註卷之十十

　　應驗品續二十五章
持是經人名慈悲身六道衆生賴其善故
　持是經人
　　不但名道藏身也
　名慈悲身
　　大仁大惠濟度無窮廼名慈悲
　　人惟物我異念久暫殊心不但普濟永
　　利有失慈悲即有所惠有所度有限難

　　久亦非慈悲身
　　故分人以財謂之惠
　　教人以善謂之忠
　　小惠私恩非普濟也
　　眞持經人非常身也
　　大慈身也
　　大悲身也何以見之
　六道衆生
　賴其善故
　　世界之類盡於六道

　　六道至衆
　　六道之衆難盡濟度
　　一天道高高在上其福清長不見所生
　　奚云其衆惟天雖高猶有三界欲色無
　　色俱有成壞縱福有長短之期除各天
　　主外信正道可久存其諸天人一切所
　　有天上品類俱非常住有始有卒皆名
　　衆生
　　二人道人爲萬物之靈雖賛化育弘道
　　法貴賤異位男女殊形夥然繁以庶億

　　兆林林不可勝計是名衆生
　　三魔道天之魔王魔民魔女精邪恠異
　　妖孽難窮是魔類衆生
　　四地獄道五無間獄九幽惡獄十八大
　　獄三十六獄七十二獄冥塗苦惱獄類
　　一切衆生
　　五餓鬼道陰酆溟瀆大力鬼王鬼使足
　　長首大腹廣喉微千萬刼中不聞漿水
　　如是餓鬼衆生
　　六畜生道胎者卵者濕者化者羽毛介

　　甲鱗蟄形色蠢然沕然畜業一切衆生
　　悉荷持經慈恩超濟覆護固天人之福
　　解人中之厄除魔獄之淪滅鬼畜之報
　　一界千萬界三千大千諸世界六道一
　　切衆生除業增福賴其善故是云慈悲
　　夫語六道則盡類矣言衆生則盡衆矣
　　諸界皆然則無始前無盡後不可思議
　　稱量者皆賴此眞持經之善矣信乎大
　　慈悲也噫先自度而後度人欲濟六道
　　衆生尚永持眞經以成至善而後可也

　　應驗品續二十六章
持是經人名大道身出入所在無怖畏故
　持是經人
　　不但名慈悲身也
　名大道身
　　道本無形
　　人身有象
　　人性俻道之全得天地之理得天地之
　　氣若云道身人人有道人人不盡道
　　則父母生身謂人之身可也

　　四大易散云幻身可也
　　物而不化云凡身可也
　　醉生夢死云無知身可也
　　朝暮忙忙甘至老死云業身可也
　　不脩不學輪廻難脫云罪身可也
　　秋香易度華表無多云色身可也
　　男女殊形老少異狀云無常身可也
　　大限到來六親難顧云獨夫身可也
　　風雨寒暄切迫肌膚云受苦身可也此
　　世人無有道者也

　　眞持經人得法成眞是道身也非凢身
　　也名大道身
　出入所在
　無怖畏故
　　怖驚憂畏恐懼也
　　惟持經人
　　名大道身
　　出則坦然
　　入則無累
　　或出或入清凈脫洒無不泰然何憂何

　　懼凢其所在無怖畏故
　觧疑
　　儒者云戒愼乎其所不覩恐懼乎其所
　　不聞戒愼恐懼非畏乎况喜怒憂思悲
　　恐驚七情在人箇箇不無此云出入所
　　在無怖畏故若於戒愼恐懼相反也是
　　不然戒愼恐懼遏人欲存道眞也七情
　　之具見人性體用全俻欲人懾情歸性
　　也若怖畏之心内見未定生於外患有
　　所恐懼不得其正也故夫子云内省不

　　疚夫何憂何懼出入所在無怖畏身與
　　道一觸處泰然何畏之有儒者云見大
　　心泰與此互相發
　　夫持經者出入無怖畏皆自然也非强
　　制也强制則告子之不動心終非見道
　　自然則夫子之不惑從心孟子之不動
　　心皆與此經義同善乎兩教之言心學
　　曰如如自然巍巍不動神化之道具是
　　矣若勉强把捉不需自化持之不永效
　　之欲速雖不怖畏亦非此經義也

　　應驗品續二十七章
持是經人名良醫身善行妙法安樂人故
　持是經人
　　不但名大道身也
　名良醫身
　　醫者宜也藥與病宜除其疾障也
　　世醫察形辨理愈人之疾拯人之急以
　　藥去病利人之生
　　有神聖工巧之名
　　眞持經人

　　非世醫也
　　無凢醫也
　　不言海上之方也
　　金針默度
　　名良醫身
　善行妙法
　　人生氣質雜揉者衆氣失其平有生來
　　之疾有有形之疾有無形之疾
　　有一身之患
　　有一家之患

　　有一國天下之患
　　有一世之患
　　有累刼之患疾苦牽纏相循無盡父母
　　所不能訓聖賢所不能化王法所不(能/禁)
　　醫之無藥救之無方持是經人不詭異
　　不强瀆妙用適宜良法當可不苦口不
　　逆耳不違汝心不累汝身不强人以難
　　不詭隨以縱善行妙法
　安樂人故
　　妙法一行聾者開聦

　　再則盲者目明
　　三則瘖者能言
　　四則跛痾積逮起行
　　五則久病痼疾一時復形
　　六則髪白返黑齒落更生
　　七則老者壯少者强
　　八則婦人孕鳥獸胎已生未生皆得(生/成)
　　九則地藏發泄金玉露形
　　十則枯骨更生皆起成人消一切灾度
　　一切厄魔異寃債永不侵凌九祖六親

　　徃刼未來人我安平幽無對繫物阜身
　　輕不但起人之沉痾抑且消變於未形
　　誠勿藥而有喜永保命以延生非一方
　　一技安樂人一身之醫天醫最良衆生
　　慈父善行妙法安樂人者矣
　　夫此經登眞之大道淑世之奇方人人
　　本有自迷不悟者也善持眞經有得宜
　　(濟世矣何末代自私念起稍得一二不/慈人物如秦越肥瘠兩不相關始不教)
　　(世終以自快暫明復蔽不能成道甚可/惜也噫知經不度世非也不知强以爲)
　　(知奸爲人師妄自傳度又大過也能除/二病勉力了明此經斯可以普度)

　　應驗品續二十八章
持是經人名光明身常爲帝光所攝受故
　持是經人
　　不但爲良醫身也
　名光明身
　　人性虚明
　　無所不照氣拘物蔽昏掩其明
　　眞持經人
　　性天朗耀
　　心地開通

　　光明常顯
　　命蒂精融
　　如太虚之無雲
　　如日月之代明
　　浩然充塞盛大流行
　　誠光明身
　　非污暗者也
　常爲帝光所攝受故
　　帝玉帝也
　　帝光普照無所不及

　　人自卑污難以承受
　　今持經人
　　履踐天光
　　丹耀金庭
　　宇泰定而天光發
　　上帝昭格
　　光映玄空
　　持經仰受
　　太和景明
　　帝光攝入保護持經

　　持經蒙化永保常清
　　光明交映持經之人信
　　與天合德
　　日月合明
　　嘗聞天道下濟而光明本無私親人受
　　天之明命本大光明然性本無染心貴
　　虚明人貪欲樂不能使靈臺無物如日
　　月薄蝕雲霧蔽空若不文其過絶欲還
　　理一時之暗旋即廊清四通八達明者
　　益明天光有不煥帝光有不臨未之有

　　也人乃自暴自棄念頭營營晝作夜息
　　心無少停爲者旣妄念復不清與天相
　　悖故昩眞經稍然有覺過成業生罪報
　　森然輪受不輕不能速改以辭文之則
　　天不可欺神不可瞞人之視己如見肺
　　肝此性何在忍欺心若是也所以天命
　　之佑帝光祥護必在眞持經修道成眞
　　之人眞持經名光明身爲帝光所攝受
　　也噫人一也明德同也人何不持經盡
　　道克當上帝之心

　　應驗品續二十九章
持是經人名自在身天宫妙境神能遊故持
經功德說不可盡
　持是經人
　　不但名光明身也
　名自在身
　　三災
　　四殺
　　五行
　　六害

　　七傷
　　八難
　　九星厄
　　十惡業一切無牽永除業根
　　證三元
　　空五藴
　　離四相
　　絶百非
　　除萬有
　　超載刼

　　眞觧脫大自在身
　天宫妙境神能遊故
　　是持經人
　　玄功如意
　　身得自在
　　凡諸天宫
　　一切妙境
　　碧路瑶階
　　虬墻彩壁
　　玉京金闕

　　紫府黄房
　　瓊樓玉宇
　　閬苑瑶池
　　玄都上境
　　秘院丹臺
　　寶林香徑
　　神室絳宫
　　法橋錦檻
　　皓殿赭庭
　　及瑶草琪花氷桃雪李交梨火棗丹饌

　　瓊漿道光玄瑞彩霞雲祥神輿法駕法
　　寶天人諸品奇英神遊定觀悉歷勝遊
　　非常人所及
　持經功德
　說不可盡
　　甚言功德大也
　　夫所言持經功德種種人物幽顯存亡
　　今昔一切並利邪魔伏帝光臨神遊諸
　　天尚言不盡則功德無量矣說經至聖
　　又何如哉噫經功最大當至誠永持矣

　　應驗品續三十章闐字真形(□間/解也)
又若道士志人能結壇誦經着新凈衣於夜
半後関寂之時獨處清凈室叩齒九通東向
端坐誦詠是經於是時也天眞御几玉妃拂
筵萬神班列諸天臨軒三界侍衛五帝司迎
　持是經人名十二功德身慈濟無窮矣
　又若道士志人
　　道士脩道入玄之通名志人有志之人
　　也或作至人非也蓋得道成眞方名至
　　人觀經者但以後有天眞玉妃萬神諸

　　天三界五帝御班侍迎等句以爲當作
　　至人看不知經是帝勑所在諸神供衛
　　遇持誦者即愚夫凡婦衰叟蒙童神敬
　　是人如奉是帝持經誠敬福德無量怠
　　慢則咎殃立至諸神侍迎敬其持眞經
　　不必至人況結壇新衣夜半靜室叩齒
　　東坐此學者誦經之常規非所以論至
　　人故知爲志人無疑
　能結道法壇場諷誦此經
　着新作潔凈衣服於夜半後闃(苟曲二音/大昧時也)

　寂之時獨處清凈室中叩齒九通面東向
　端身定坐誦詠是經
　於是時也
　　於是志人如法清凈誦經之時
　天　御几
　　諸天至眞臨御法几玄案
　玉妃拂筵
　　靈妃玉女拂清法筵拂蕩也欽敬清肅
　　之意非拂逆之拂筵法席也
　萬神班列

　　世間帝王勑令所在羣臣班列
　　皇經爲玉帝秘言
　　元始法㫖志人持誦即讀宣帝勑一般
　　萬神悉皆班列拱奉
　諸天臨軒
　　一切諸天帝眞法駕臨軒
　　軒玄案也
　三界侍衛
　　三界天界地界水府界三界諸神將吏
　　侍列護衛一云志人誦經三界當作天

　　地人然夜半靜室定無人在爲天地水
　　部三界無疑一云欲色無色三界亦(不/是)
　五帝司迎
　　五帝五方五靈五老上帝也一云五嶽
　　尊帝也以前有萬神三界字中有五老
　　此當作五嶽萬神三界中有五嶽此作
　　(五老是也經中有五老啓問故開經五/老司迎道祖司主也承也迎迓也覲禮)
　　(虚皇之義一云司迎持經之神昇玄亦/是夫觀誦經之虔諸神備護則不誠諸)
　　(神鑒報必有之矣見聞經者當凛然恭/持不見聞者當惕然求遇嚴若諸神之)
　　(臨不求應見之效無思無爲密密持眞/一身之神森然永保玄眞經矣勉之勿怠)

　　應驗品續三十一章
又能閉目靜思存想是經不覺身䖏三色雲
氣之中俄見其身光明赫奕上昇天宫衆眞
下迎心有所請一切應奉仙丹妙寶隨意自
得宜當依科冥心奉行
　不但虔誦是經得諸神護
　又能閉目靜思
　　五藴之害色爲第一色之亂心目實受
　　之奉持眞經身心宜凈閉目以靜心自
　　大定然道之玄微非思不入妄思又所

　　以亂眞閉目靜坐不見可欲使心不亂
　　默嘿思索密入深機此誦經之大要也
　　今言靜坐者兩目半垂簾不全閉恐作
　　鬼窟活計不知陰趣襍念是曰鬼窟若
　　心清凈閉目何害時人心不决烈閉目
　　疑生故半開眼不着睡魔疑心耳若善
　　惡兩忘無無亦無眞道自入閉目何妨
　　垂簾之論玄師防無志者魔惑耳且半
　　垂簾義閉目不觀内有眞照心法惺惺
　　光明不昩如垂簾聽政雖不觀看當應

　　者無不周知也此修道之機(括故論經/而併及之)
　存想是經
　　此存想不是招攝經中景象功效對此
　　法品如見玉帝念道思眞不敢輕易徒
　　口誦經靜存此心密密研窮經中至理
　　體之身心云存想是經
　不覺身䖏三色雲氣之中
　　雲氣蒸成於天地思經大定與天心合
　　念念眞善慶雲廼生不覺身處青黄白
　　三色雲氣之中心身靜正龍虎蟠旋故

　　有是三色雲若修眞成則五色雲擁九
　　霞光泛又不同耳
　俄見其身光明赫奕上昇天宫衆眞下迎
　　俄少傾時也俄見身光煥發盛耀炳蔚
　　餘觧見前
　心有所請
　　至天宫心有所請求
　一切應奉仙丹妙寶隨意皆得
　　一切應當奉獻元始玉帝仙丹妙寶隨
　　意請求自然皆得不可言求寶應奉(自/身)

　宜當依科
　　宜當遵依科教
　冥心奉行
　　觧見前
　　夫經本人性之眞默悟永持可也以存
　　想言之似落第二義儒書云恍惚不見
　　之圖儼然無形之視又云洋洋乎如在
　　其上豈亦第二義乎噫上智者少中人
　　最多若不操存求不聞之亦式焉能盡
　　人合天超凢以入聖耶學者思之

　　應驗品續三十二章
此經乃至三世金仙十方大聖皆從此經依
科修奉故得超證無上妙道是兹
玉帝諸天之師衆聖之王
　此經不但持誦志人當依科奉
　乃至三世金仙
　　過去世
　　見在世
　　未來世
　　金仙金丹不毁太玄眞仙也

　十方大聖
　　四正方
　　四隅方
　　上下方
　　十方靈寶尊神至眞無極大聖
　皆從此經依科修奉
　　觧見前
　故得超證無上妙道
　　進脩不同成就各異
　　證道階品未至不爲無上

　　如神人地鬼等仙
　　如欲色無色天神
　　如菩薩聲聞羅漢佛乘
　　如化大美信善人賢者等儒皆非其至
　　如天仙文佛聖不可知神儒方名最上
　　金仙大聖依科專奉此經與帝眞合故
　　得成最上仙超脫高證無上至眞妙道
　　不落諸天福德之果
　是兹
玉帝

　　兹此也
　諸天之師
　　三十三天
　　三十六天
　　萬二千天
　　三千大世界一切諸天皆從皇經而
　　證大道
　玉帝廼諸天之師化成衆眞者也
　衆聖之王
　　諸仙

　　諸儒聖
　　諸佛
　　諸天
　　諸神一切衆聖
　　脩讓其德
　　度讓其功
　　證讓其尊浩刼欽崇
　　衆聖之王也
　　噫人有天君泰然則道可得若不脩心
　　了悟與天合德虚崇上帝抑過矣(戒之/思之)

　　應驗品續三十三章
是故凡夫值遇是經精一修奉乃至五帝輔
翼召使羣仙御役神官運導陰陽千靈敬仰
萬神攝伏百邪避路羣魔束形命過之後即
得南宫受鍊飛步上清逍遥自在與道長存
　不特金仙大賢從此經證道也
　是故凡夫值遇是經
　　世間凡夫因縁際會值遇是經
　精一脩奉
　　精誠專一脩持崇奉

　乃至五帝輔翼
　　五老上帝不指五嶽
　　輔助其進脩翼加其不逮
　召使羣仙御役神官
　　召使令而使之羣仙如命也御役制而
　　驅之神官供役
　　經云脩道志人中可以役鬼驅神雖凡
　　夫精一持經伏道法力自能召仙役神
　運導陰陽
　　惟精惟一允持此經自以斡運造化開

　　導陰陽
　千靈敬仰
　　千靈恭敬膽仰
　萬神攝伏
　　攝驚畏心服伏斂神默伏也
　　萬神攝伏不待作持
　百邪避路
　　百邪逺避道路不敢觸犯
　群魔束形
　　諸魔束斂其形不敢顯露

　命過之後
　　觧見前
　即得南宫受煉
　　南宫朱陵府度魂錬魄之宫也
　　受錬受南宫鍊度也
　飛歩上清
　　飛神歩上清天界此非上清境(但言昇/天耳)
　逍遥自在
　　不經地獄
　　不受業報

　　無拘無繫
　　自在逍遥
　與道長存
　　初受持經雖非至眞
　　精一脩奉心契於道
　　無滯無牽魂神清凈不復毀淪
　　與道長存
　　此道典之所謂死而不亡佛經之所謂
　　一悟便了也夫一凢夫精一持經其驗
　　如此則知至誠之功效(雖下愚亦可以盡/道也觀者勉焉)

　　應驗品三十四章
又復世間衆生得聞是經心生渴仰能於家
庭擇清浄處畫帝尊像日夜虔虔晨香濟濟
香花燈果尊重供養稱讃聖號瞻禮誦經是
人當得三十種上妙功德
　一者諸仙讃重二者先亡生天
　三者宿殃觧脫四者所徃通達
　五者無盗賊事六者所求遂心
　七者除水火厄八者横事潜消
　九者夜夢吉祥十者疾病不侵

　十一者智慧聦明十二者人見歡喜
　十三者衣食豐盛十四者子孫榮貴
　十五者六親見喜十六者門族和睦
　十七者除三惡報十八者轉女成男
　十九者形容端嚴二十者爲國大臣
　二十一者生爲帝子二十二者鬼神欽仰
　二十三者得宿命通二十四者諸神護念
　二十五者九族受蔭二十六者䖏世長年
　二十七者有情賴善二十八者魔玉保迎
　二十九者决超三界三十者白日上昇

　　凡夫精一修奉此經存亡大益矣
　又復世間衆生得聞此經心生渴仰如渴
　得□仰感極切能於家宅庭堂擇清凈䖏
　畫玉帝尊像日夜虔䖍誠破懇篤晝夜不
　怠晨昏□濟齋揚祇奉早蛻鏶二香花燈
　果尊重供養稱讃玉帝聖號瞻拜禮誦此
　經是人當得三十種上妙功德
　一者諸仙讃重(讃歎/欽重)二者先亡生天(先亡安觀/悉生三界)
　三者(宿世/業殃)觧脫(永不/牽纏)四者所徃通達(向徃進修/悉得通達)
　五者無盗賊事(永不/遭此)六者所求遂心(求謀/盡遂)

　七者除水火(厄/難)八者横事潜(暗/也)消
　九者夜夢吉祥十者疾病不相侵
　十一者智慧聦明十二者人見歡喜
　十三者衣食(豐/足)隆盛十四者子孫榮貴
　子孫榮貴非必榮華富貴賢而清(不惡賤/夭便好)
　十五者六親見喜十六者門族和睦
　十七者除三(惡/業)報十八者轉(女/身)成男
　十九者形容(端正/威嚴)二十者爲國大臣
　二十一者(生爲帝/王之子)二十二者(鬼神欽/服瞻仰)
　二十三者得宿命通宿業盡命大通利

　二十四者諸神護念護持讃念持(經奉玉/帝之人)
　二十五者九族受蔭九族高曾祖父己身
　子孫曾玄一云父三族母三族妻三族也
　二十六者䖏世長年二十七者(世界有情/賴其善功)
　二十八者魔王(保舉/迓迎)二十九者决超(欲色無/色三界)
　三十者白日上昇諸仙(昇/化)不同非必白日
　肉身昇天體同太虚神遊玉京是白日(上/昇)
　尊經敬帝雖有此功先要絶盡秘欲不求
　效驗亦不間斷心與天合然後有效即無
　效亦不害爲善也若一覬效(非善傳帝經/矣觀者辯之)

　　應驗品續三十五章
爾時
天尊復告四衆曰此經功德能碎鐵圍諸山
竭苦海水破大地獄拔諸罪苦降暴惡魔護
諸國土能滅一切惡鬼能除一切重病能觧
一切惡毒能離一切惡人能伏一切毒獸能
摧一切邪道一切諸天皆自尊敬其餘功德
說不可盡
　尊經敬帝功德有三十種
　爾時

　天尊復告四衆曰
　此經功德
　能碎陰酆鐵圍諸山凈盡宿塵
　竭苦海水
　　廻頭登岸苦海波乾
　破大地獄
　　屏息妄縁
　拔諸罪苦
　　絶斷業根永無罪報
　降暴惡魔

　　降伏剛暴猛惡邪魔禁横逆邪妄
　護諸國土
　　悉使清寧富國安民
　能滅一切惡鬼
　　除滅兇惡陰鬼除陰惡趣
　能除一切重病
　　除盡諸染
　能觧一切惡毒
　　觧除世諸惡毒觧身大嗔惡毒
　能離一切惡人

　　或不相遇
　　或惡人見我彼即遁迹
　能伏一切毒獸
　　馴伏世諸毒獸
　　又脩眞之人陰氣化諸毒龍猛獸巨虬
　　獅子各百億萬衆護我眞經令自馴伏
　　永護於我
　能摧一切邪道
　　摧破世諸邪道
　　摧己邪妄迷執

　一切諸天
　　諸界諸天
　皆自尊敬
　　自然尊敬此經
　其餘功德
　說不可盡
　　觧見前
　　此經功德消難消之變除難去之毒無
　　所不化無所不利大方便最上法品也
　　雖至聖之微言實性分之能事(勉之則/功自成)

　　應驗品續三十六章
爾時道場大衆金仙菩薩眞聖眷屬聞是說
已歡喜踊躍稽首敬禮而作頌曰
　大哉至道無宗上眞上度諸天
　下濟幽魂上無師祖惟道爲身
　丹臺紫府金闕玉京秘此妙法
　溥福含靈滅我萬罪增我遐齡
　萬神朝禮魔王保迎功德昌盛
　黄籙書名渺渺億劫使我長存
于時會衆說是頌畢稽首皈依奉辭而退

高上玉皇本行集經卷下
　爾時道場大衆道場敷道之場也
　金仙菩薩眞聖眷屬聞是說已(說經/已竟)
　歡喜踊躍騰歡鼔舞之意稽首敬禮(而作/頌曰)
　大哉至道(大不可量/至不可及)無宗上眞(無本無始/最上至眞)
　上度諸天(化徧/於上)下濟幽魂(化徹幽冥/滯魄盡昇)
　上無師祖(無師/無祖)惟道爲身(頌讃此經/以道爲身)
　丹臺紫府(太玄/妙境)金闕玉京(解見/前)
　秘此妙法(秘珎/藏也)溥福含靈(徧福一切含靈/或以福作溥度)
　滅我萬罪(經能滅/一切罪)增我遐齡(經能/延年)

　萬神朝禮(欽重/此經)魔王保迎尊持經者
　功德昌盛(功德盛大/周遍悠長)黄籙書名(玄都仙籍金簡/黄籙以書其名)
　渺渺億劫(渺渺寥廓遼/逺億數多劫)使我長存(使持經有/道者長存)
　于時法會眞衆說是頌畢稽首皈依無上
　玉皇本行集經奉辭至聖而退
高上玉皇本行集經卷下終
玉皇心印妙經(當附此不當書半板後/先列補闕纂心印續後)
　至心皈命
　金闕玄穹主(主一作/祖字)高上玉皇尊(至尊/也)
　諸佛聖師(諸佛從此經悟道/故玉帝爲諸佛師)萬天帝主(統御/萬天)

　演三卷五品之妙法(上中下分三卷玉帝化三身故經三卷/五品神通神咒功德護持應驗等品)
　周十號萬德之洪名(窮蒼眞老至大慈仁者爲玉帝十號/經讃玉帝萬德周身洪名最大眞名)
　放十七大光明(大神通光至無能勝光爲十七大光明玉/帝光無量稱不盡就諸神之能稱者十七)
　示三十種功德(示人以尊經敬帝得諸仙讃/重至白日上昇三十種功德)
　拔度生死(利益存亡脫其/業趣增其福果)運化古今(化盡徃/古來今)
　一萬二千三十六字即易經大衍之數
　洞玄靈寶解見前高上玉皇本行集經
　　夫此經探之無始莫知其先推之無終
　　莫知其後大包三千大千莫知其大細
　　入塵沙渺冥不見其小覆盡諸天不知

　　其高利盡諸地不見其下福度一切人
　　物不見其繁包諸法括萬有不見其雜
　　任刼數昇沉無分無合任化機推遷無
　　間無緒消盡邪魔不示神通度盡迷執
　　不見勞費化無窮不恃功德普仁慈不
　　拘品類究之無際稱之難窮誠三教之
　　眞宗浩劫之永寶要之爲吾性之固有
　　天命之本然也一切人物至誠脫悟全
　　得經功眞得之基存乎一心因附心印
皇經集註終

玉皇心印妙經(此玉帝傳心聖聖相承以心印心明悟/了證皆宗此旨三教莫違故云心印)
上藥三品(最上妙藥有/三品即三般)神與氣精(非金石上术靈/芝玉屑及外藥)
　(凡藥乃元神元氣元精凡藥可以愈疾所及有限/此藥保劫度世化濟無窮一切莫此故云上藥)
恍恍(似有/非有)惚惚(似無/非無)杳杳(似逺/非逺)冥冥(似近非近若不/見聞似有見聞)
存無守有(秘存虚無/默守妙有)頃刻而成(上藥一得/立躋聖域)
廻風混合(廻旋巽風/混合百神)百日功靈(三月基就/功漸玄靈)
默朝上帝(宇泰貞定/秘禮元皇)一紀飛昇(十二年丹神飛昇一/云歷脫十二相屬乃昇)
知者易悟(眞知者易悟/上藥之基)昧者難行(愚昧者難行/存守之義)
履踐天光(宇泰定天光發/而足躡天根)呼吸育清(眞炁徃來/滋育玄清)
出玄入牝(知天谷元神/而出玄入牝)若亡若存(不散亡不强/存若亡若存)

綿綿不絶(默默綿綿/終始不絶)固蒂深根(性根命蒂/妙培深固)
人各有精(各人皆有至/眞眞精)精合其神(眞精妙/合元神)
神合其氣(元神妙/合眞氣)氣合體眞(元氣妙合/吾體至眞)
不得其眞(不得身/之至眞)皆是强名(自云得藥/便是强名)
神能入石(神入金石無礙一云穿/山透石無不到之謂也)神能飛形(煉神還虚/身自飛昇)
入水不溺(有道者水不漂溺一/云諸欲不染爲不溺)入火不焚(有道者火不能焚一/云怒妄不生爲不焚)
神依形生(形成而神至故/云神依形生)精依氣盈(氣滿則精全故/云精依氣盈)
不凋不殘(神氣精全系無耗/散而不凋不殘)松栢青青(永無衰變如/松栢青青)
三品一理(三品上藥/共根一理)妙不可聽(重玄至妙/非可聞聽)
其聚則有(善存默守/妙聚則有)其散則零(妙意渙散/倏忽凋零)

七竅相通(耳目鼻口眞七竅内/爲相通一云七竅在)竅竅光明(風雲發洩竅竅光明/一云各有天□寳明)
聖日聖月(身之眞陰眞陽永明/不毀故云聖日聖月)照耀金庭(光映丹臺紫府/云照耀金庭)
一得永得(眞得實益/永不毀淪)自然身輕(身輕回陽换骨遺/虚非徒體健也)
太和充溢(太和眞氣/充滿洋溢)骨散寒瓊(黄中通理骨竦神怡/畢落瓊琳金筋玉骨)
得丹則靈(明藥得丹/易凡而靈)不得則傾(不得正丹/梁喪身傾)
丹在身中非白非青(非肺白/非肝青)
誦之萬遍(默轉眞經萬/遍非口誦也)妙理自明(此經妙理/召然明白)
無上玉皇心印妙經
　　回向懺悔文(回心向道重誠懺其前/愆悔而自新不作後過)
　龍章鳳篆已殫(盡/也)歌詠之誠鶴駕鸞輿重

　冀(望/也)鑒觀之惠臣謹炷眞香(丹誠天/香也)重誠奏啓
　道經師寶元始萬神玉光會中一切聖眞
　恭望恩光重垂證鑒(臣)向來爲(某人/某事)看誦
　玉皇本行集經幾部敬保(某人某/事云云)所宣經典
　罔敢不虔其柰業力障魔神志錯亂所立
　根鈍自然想來脫略混清顚倒重叠臨文
　徇意字誤句差乖清濁之正音泥解會之
　邪見事奪其志心不在經問對起居斷絶
　隔越久誦懈怠因事忿嗔嚴潔或涉於垢
　塵肅敬或乘以瀆慢身口服用之不凈衣

　冠禮貌之不虔供弗如儀處非其地卷舒
　揉亂墜落脫傷不專不恭大慙大愧伏願
　慈悲憐憫赦釋罪愆庶使誦持得臻感格
　所祈所願如志如心尚慮經中傳授或誤
　刊寫多訛其師其人悉皆懺悔仗道威力
　願罪消除常轉法輪普度羣品(爲如上衆/稽首稱念)
太上無極大道
至眞三十六部尊經眞文寶符
太上三尊十方衆聖玄中大法師
(玉經中無鞅數衆神仙不可思議功德/高上玉皇本行集經懺悔文丁培仁點校)












