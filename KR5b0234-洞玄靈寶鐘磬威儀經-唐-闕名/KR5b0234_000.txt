








洞玄靈寳鐘磬威儀經
爾時智德真人與五百真人等衆同詣太上
稽首請問集衆威儀
太上曰衆有二種一者聖衆二者凡衆若說
法齋戒禮拜下謝救度生死一切福㑹應當
來集皆聽擊鐘昔
元始天尊於色界天中教化說法時至不齊
衆有前後放十種相光從眉間出徹照諸天
五億世界無量國土普使聞知示大神力演
真一妙道合五和之精成无量寳鐘各隨方

域同發靈音聲遍天地響若琳琅皆作洞章
晝夜震動應十二時一切衆生聞悉歡喜百
惱皆除時不信者信未悟者悟生諸善慧興
正念心自是之後鐘聲制度普遍十方汝今
所請當欲開悟諸衆生智德稽首弟子後生
末學雖聞鐘磬未解威儀不審諸天所有同
於下界亦有等差
太上告曰三清上境三界十方大小名目亦
有不同今粗說之汝其聽焉
太上告曰大羅天中有九明華鐘七矅神鐘

洞光浮鐘飛精空鐘大光雲鐘開天光鐘自
然神鐘玉清天中有鳯生天鐘華寳雲鐘霄
焰靈鐘玉龍華鐘空明寳鐘九合光鐘萬變
瑶鐘上清天中有十華寳鐘四華鳯鐘電耀
明鐘龍耀明鐘鸞翔華鐘太清天中有九精
合成鐘百寳空明鐘結雲華鳯鐘天飛龍鐘
九天中有自鳴華鐘九色光鐘萬寳華鐘大
自然鐘皆結自然真精妙炁而成光明洞徹
神化無方千形萬象應變難名或大或小隨
運自鳴音聲響亮和雅應神四梵天中有度

命神鐘長生靈鐘濟生神鐘消魔神鐘反䰟
神鐘制魔神鐘降魔神鐘伏邪神鐘揮靈寳
鐘集仙瓊鐘歸真和鐘三界天中有保生之
鐘昌樂之鐘自鳴之鐘安國之鐘應命之鐘
寳齡之鐘延和之鐘長壽之鐘護神之鐘皆
以紫鳳翠龍之金照夜明霄之寳承九天之
氣九泉之火合而成之宛利天中有蓮花之
鐘翔雲之鐘宛鳯之鐘交龍之鐘遐齡之鐘
消災之鐘度厄之鐘護國之鐘定生之鐘保
命之鐘修期之鐘辟兵之鐘消魔之鐘皆以

金銀銅鐵瓊瑶寳玉鎔鑄雕刻而成各有百
千萬億或六時九時十二時悉有典鐘靈官
玉童玉女金精猛獸獅子辟邪金剛神王防
守侍衞晝夜考擊開悟羣生於是授智德威
儀科誡告下三界十方令得見聞於是智德
禮拜太上伏受威儀
太上曰世聞鐘用金銀銅鐵作兩角三角四
角六角九角無角大小隨宜懸治左方臺閣
樓殿依時整法服祝誦讃唱擊之皆初急之
緩踈打三下若八下爲節急之復初急之緩

踈擊二十四槌急之復急之緩徐擊十二槌
畢
太上曰非時不得妄擊若不整法服清淨祝
誦失其節度皆五帝考之死墮寒冰之中百
劫當生無眼之報愼之焉
太上曰若道士終亡擊鐘三百六十槌示人
知終
太上曰磬以金銀銅鐵玉作若行道禮誦讃
唱齋誡擊以節之皆當作架懸之智德因說
祝頌十三章

　　　平旦
六梵應天關萬帝朝雲宫飛香靄朱日
流詠順清風神真散瑶華靈音泛太空
衆聖赴期來逺近聽鳴鐘
　　　日出
紫微發天光青華生琅音萬景照雲宫
衆仙禮玉岑流響動長空餘聲振寳林
慶此天真樂散我幽滯心
　　　辰時
披雲登天軒環目矚九清遐想排雲逸

俯聞空洞聲衆動非所觀妙音良可聽
發彼瓊瑶響解兹幽蔚情
　　　禺中
玉女秉靈機金鐘振遐響開覺萬天人
拔度九幽爽苦䰟披雲出沉𩲸乗運上
神力叵思議法音被無象
　　　正中
太虚包六氣至道敷一元梵聲綸地絡
法鼓出天端境空心自靜情攀志更諠
察此六時響釋我百憂煩

　　　日映
圓童轉空輪神女撫幽機晝夜天關盡
循環星▲希鳯鳴十二時龍翔百六歸
擊以瓊華音暢我天尊成
　　　晡時
四龍隨天運五帝推日車月女散寳香
雲宫下瑶華十仙聆法鐘俱集太上家
五苦長解脫恒吟空洞歌
　　　曰入
髙抗萬天機晝夜相循環太上敷聖教

普告於世間應境立真王分職有司官
仙童擊玉鐘衆聖朝天關
　　　黄昏
朱景控朝暉紫輪乗夜月二曜遞推遷
四序無停歇玉童唱時至寳鐘鏗然發
稽首無上尊攜駕登金闕
　　　人定
陽輪下幽室隂景照雲房珠臺鏗瑶音
碧殿藹瓊香妙聲發空洞微響含幽章
共美虚中曲清音風外揚

　　　中夜
靈童啓星扉聖母御雲龍日月相代謝
晝夜更故新天下萬合香空降千品真
玉音羅太虚金鑪生紫烟
　　　鷄鳴
五億諸天境三千世界中方万列仙域
處處有神鐘梵音生法宇妙韻起靈風
因縁常不絶功德永無窮
　　　常鳴鐘磬偈
盥潔披天衣端念陟雲臺時至當鳴鐘

仙聖歩虚來瓊音徹玄都金香藹紫微
萬騎雲間逸九華空外飛鳯凰翩翻翔
獅子縱横馳
王女羅瑶饌仙人坐誦經稽首禮十方
虚想在三清天尊住虚空惚怳本無形
湛然自靈應常能感精誠西妃撫瑶磬
齊和空洞聲地獄無罪魂天堂奏善名
一振琅鐘響萬衆稽首聽
太上曰此頌偈龍漢劫初元始傳諸天帝王
誦之者魂神清暢衆真降房鳴鐘祝之與響

齊聞朗徹十方萬聖歡樂九幽赦魂男女歌
詠國土安寧永享福祚世世無窮
太上曰衆集時聽三下鐘冠帶整香長鐘竟
嚴淨威儀復與梵音齊發庠雅詣座旋繞竟
巳叩磬節之人天聖凡皆以之集當審愼焉
勿罹五帝之罰也
太上曰玄都有八瓊華鐘置中天之臺應六
梵氣周十二機不擊自鳴聲徹十方衆真稽
首聽聲而㑹玄都諸天取則矣智德真人及
同來五百衆一時稱善稽首而退



洞玄靈寳鐘磬威儀經







