








海瓊問道集序并五
讀韓昌黎桃源之句則起神仙渺茫之念讀
白居易海山之辭則起兜率歸去之思人心
無根隨語生智噫吾聞之神仙可以學得不
死可以力致非曰能之願學焉幼時業愛修
仙鞭心于兹不覺壬子又丁丑矣人間歲月
如許頭顱皮袋又安以頓哉天貸其逢而於
道有可聞之漸是年春遭遇
眞師海瓊君姓白諱玉蟾或云海南人疑其
家於襄沔也時又蓬髮赤足以人廛市時又

青巾野服以遊宫觀浮湛俗間人莫識也自
云二十有一矣三教之書靡所不究每與客
語覺其典故若泉湧然若當世飽學者未能
也眞草篆隸心匠妙明琴棋書畫間或翫世
所與交者盡時髦世彦雖敬慕之者不可得
親隨身無片紙落筆滿四方踏遍江湖名滿
天下其從之如毛也時人多見其囊中曾不
蓄銖銅粒黍以自備或醉甚輒呼雷或睡熟
能飛章或喜或怒或笑或哭狀如不慧或亦
出言與休咎合觀其濟世利人之念汲汲也

徹夜燒燭以坐鎮日拍攔以歌晨亦不沐晝
亦不炊經年置水火於無用稱其耳瞶目眵
或對客以牙宣爲辭未審厥㫖也無酒亦醉
睡醒亦昏諸方士夫刊其文碑其言多矣今
多嗔少懽與世甚相違故慕之而針芥歟荷
相授以九鼎金鉛砂汞之書太乙刀圭火符
金液之訣紫霄嘯命風霆之文元長自惟曩
者獲罪於天失身墮世何以得此誓糜軀以
修之焉期不負所學矣謹集間酬警悟之一
二以鋟諸木使四海同志之士有所啓發也

白君得之於陳泥丸陳得於薛道光薛得於
石泰石得於張平叔張得於劉海蟾劉得於
吕洞賔況人皆知其爲人而讀其書也吾何
贅以叙哉紫元子留元長稽首再拜序







海瓊問道集
　　　海　瓊　白　玉　蟾　作
　　龍虎賦
竒哉九轉金液七返大還丹誠神氣之陀羅
兮性命之衆甫擎阿耨之元兮職達摩之華
勛身砂而心汞兮出日而入月青龍白虎朱
雀兮熒惑居癸而漭渺位丙絳宫天子兮御
黄庭之奥壺慈兮悲兮威惠而武文天一坎
地二離兮乾坤互南北眞鉛先天之氣兮可
爲七十二石之冠剛弱中外而雌雄條理兮

金火含受金水之事初九未神變兮天心抱
陽和木汞生東辰之體兮金精長西戌之胚
巽畢復而乾畢剥兮春秋而仁義冬夏而界
度亶婁上下釜兮砂汞所配感之神室張虛
危翼兮金不綻而土不輕潜藏飛躍兮徃來
上下無爻位而歸乎太極兮以包囊衆石有
無隱顯兮水金爲丹本日精滅坎離兮浮沉
而消息金公索坎實兮姹女叩離虛金戮木
兮而水殄火黄帝堅旗於金郷兮金木火化
爲明窗塵混沌之金火兮寳精終一九一斤

十六兩兮三百八十有四銖震爻膺陽籙兮
水翠玄而金赭黄山河大地以凝虛兮精液
混丹砂而融眞墨鉛變素朱汞瑩碧兮金華
蒙鴻而洞虛水一火二而土五兮濡英金而
飛精水天地至精兮以戊己運天符十二斗
樞而十二鍾律兮流汞日之魂黄金月之魄
玄圖未漸剥兮陽精爲畢方之父坤變震於
初而變兊於再兮日月既合璧而上弦平如
繩三五三陽既圓兮圓眀現東甲蟾蜍視卦
節兮兔魄吐生光乾初變於巽而再變於艮

兮月明辛而現丙周回五六而東北喪朋於
乙地兮土與木金和爲液而復象禪雷辰神
室兮中五運而外八卦隂符陽火兮陸旬化
雞子而五嶽峙潜樞頂乾金而踵坤水兮隂
陽禀自然而中和流素津靈户黑鉛鍊眞土
兮泉窟白金生水銀亥末陽動而曦馭行南
陸兮五星連珠而金砂呼吸日月之遲速紫
微十六華蓋星兮三台攝調爕之星以責統
録日火合五行之精兮鍊中宫之土月金受
六律之紀兮入北方之水火是藥之父母兮

藥是火之子孫水土金兮六十日先後存亡
金汞抵角兮鼎室抗衡土母召四方之和兮
乾動應三光金火精氣而光耀一室兮何水
涸而火殞龍虎之氣相交兮金木之情契合
情性交結兮温養子珠水者玄華而土者金
母兮丹室結流珠而黄黑混水土之元精紫
華敷腴而黄液蕩漾兮神藥未遂金生水鍊
鉛爲白金兮白金爲神室神室有金水兮火
色變凝而黄舉水火凝中府兮金液不飛火
灼金華兮輕煙薄霧以寂白金爲有而火氣

爲無兮鍊汞兆神兩虛無兮水火抱粹而日
月懷沖黑鉛兮金精玄水而包坎汞黄芽現
白蘂兮紅苞金爲水母兮華池泛眞素壇爐
竈有神室而委曲關隄金土合汞兮自然而
神化矣
　　　烏兔經
猗夫金液大還丹之妙堪輿琴厥沖寥沈骨
其虛晨霄旋昴左暮壤轉酉右日宫躍兔月
府翔烏姹女騎赤龍金公踞黑虎砂孕汞鉛
緘銀四象鈴其極五運宰乎土黄婆衣緋霓

丁翁服青霞黑白分玄牝華池發玉醴赤子
産玄珠紅爐烹剛金蒼龜其足赤白蜦其背
黑玉蕤秀神谷金粟萌丹田鉢特摩花開提
婆雲葉落南箕招摇坎北杓玄紀離天局日
月復熒惑建六虛風輪水火姤漭蕩胎三畫
二三乳哺備五六周九九蝗飛夏雪草茂冬
炎陽剛武城池隂柔文珠珍兔雞浴蘭芷蟾
曦化戈矛偃月爐天罡朱砂鼎崑崙乾元乾
屯蒙坤用坤否泰嫦娥配羅㬋陽黎妻月孛
清濁泥中辨浮沉火内尋主賔相刑德生尅

互恩害二八兩重弦二七九之乾殺機殺乎
艮鑽研隸乎震太一胎戊己萬物皆風月鐵
錫銅鍮鑛化生紫芙蕖或問芙蕖中靈馨熏
煙衢元始天尊霜太上老君櫻已矣夫
　　　玄關顯祕論
一言半句便通玄何用丹書千萬篇人若不
爲形所累眼前便是大羅天若要鍊形鍊神
須識歸根復命所以道歸根自有歸根竅復
命還尋復命關且如這箇關竅若人知得眞
實處則歸根復命何難也故曰有人要識神

仙訣只去搜尋造化根古者虛無生自然自
然生大道大道生一氣一氣分隂陽隂陽爲
天地天地生萬物則是造化之根也此乃眞
一之氣萬象之先太虛太無太空太玄杳杳
㝠㝠非尺寸之所可量浩浩蕩蕩非涯岸之
所可測其大無外其小無内大包天地小入
毫芒上無復色下無復淵一物圓明千古顯
客不可得而名者聖人以心契之不獲已而
名之曰道以是知即心是道也故無心則與
道合有心則與道違惟此無之一字包諸有

而無餘生萬物而不竭天地雖大能役有形
不能役無形隂陽雖妙能役有氣不能役無
氣五行至精能役有數不能役無數百念紛
起能役有識不能役無識今夫修此理者不
若先鍊形鍊形之妙在乎凝神神凝則氣聚
氣聚則丹成丹成則形固形固則神全故宋
齊丘云忘形以養氣忘氣以養神忘神以養
虛只此忘之一字則是無物也本來無一物
何處有塵埃其斯之謂乎如能味此理就於
忘之一字上做工夫可以入大道之淵微奪

自然之妙用立丹基於頃刻運造化於一身
也然此道視之寂寥而無所覩聽之杳冥而
無所聞惟以心視之則有象以心聽之則有
聲若學道之士㝠心凝神致虛守靜則虛室
生白信乎自然也惟太上度人教人修鍊以
乾坤爲鼎器以烏兔爲藥物以日魂之升沉
應氣血之升降以月魄之虧盈應精神之衰
旺以四季之節候應一日之時刻以週天之
星數應一爐之造化是故採精神以爲藥取
靜定以爲火以靜定之火而鍊精神之藥則

成金液大還丹蓋眞隂眞陽之交會一水一
火之配合要在先辨浮沉次明主客審抽添
之運用察反覆之安危如高象先云採有日
取有時劉海蟾云開闔乾坤造化權煆鍊一
爐眞日月能悟之者效日月之運用與天地
以同功夫豈知天養無象地養無體故天長
地天日光月明眞一長存虛空不朽也吾今
則而象之無事於心無心於事内觀其心心
無其心外觀其形形無其形遠觀其物物無
其物知心無心知形無形知物無物超出萬

幻確然一靈古經云生我於虛置我於無是
宜歸性根之太始反未生之已前藏心於心
而不見藏神於神而不出故能三際圓通萬
縁澄寂六根清凈方寸虛明不滯於空不滯
於無空諸所空無諸所無至於空無所空無
無所無淨躶躶赤洒洒地則靈然而獨存者
也道非欲虛虛自歸之人能虛心道自歸之
道本無名近不可取遠不可捨非方非圓非
内非外惟聖人知之三毒無根六慾無種頓
悟此理歸於虛無老君曰天地之間其猶橐

籥乎虛而不屈動而愈出若能於靜定之中
抱沖和之氣守眞一之精則是封爐固濟以
行火候也火本南方離卦離屬心心者神也
神則火也氣則藥也以火鍊藥而成丹者即
是以神御氣而成道也人能手搏日月心握
鴻濛自然見橐籥之開闢河車之升降水濟
命宫火溉丹臺金木交併水土融和姹女乘
龍金翁跨虎逆透三關上升内院化爲玉汞
下入重樓中有一穴名曰丹臺鉛汞相投水
火相合纔若意到即如印圈契約也自然而

然不約而合有動之動出於不動有爲之爲
出於無爲當是時也白雪漫天黄芽滿地龍
吟虎嘯夫唱婦隨玉鼎湯煎金爐火熾雷轟
電掣撼動乾坤百脉聳然三關透徹玄珠成
象太乙歸眞泥丸風生絳宫月明丹田煙暖
穀沼波澄鍊成還丹易如反掌七返九還方
成大藥日鍊時烹以至丸轉天關地軸在吾
手中經云人能常清凈天地悉皆歸則是三
花聚頂五氣朝元可以入衆妙門玄之又玄
也更能晝運靈旗夜孕火芝温養聖胎産成

赤子至於脫胎神化回陽换骨則是玉符保
神金液鍊形形神俱妙與道合眞者也張平
叔云都來片餉工夫永保無窮逸樂誠哉是
言蓋道之基丹之本龍虎之宗鉛汞之祖三
火所聚八水所歸萬神朝會之門金丹妙用
之源乃歸根復命之關竅也既能知此則慾
不必遣而心自淨心不必澄而神自清一念
不生萬幻俱寢身馭扶摇神遊恢漠方知道
風清月白皆顯揚鉛汞之機水緑山青盡發
露虎龍之㫖海南白玉蟾幻從先師陳泥丸

學丹法每到日中冬至之時則開乾閉巽留
坤塞艮據天罡持斗柄謁軒轅過扶桑入廣
寒面鶉尾舉黄鐘泛海槎登崑崙佩唐符撼
天雷遊巫山呼黄童召朱兒取青龍肝白虎
髓赤鳳血黑龜精入土釜啓熒惑命閼伯化
成丹砂開華池吸神水飲刀圭從無入有無
質生質抽鉛添汞結成聖胎十月既滿氣足
形圓身外有身謂之胎仙其訣曰用志不分
乃可凝神灰心㝠㝠金丹内成此子之所得
也如昔施肩吾之詩曰氣是添年藥心爲使

氣神能爲神氣主便是得仙人惟此詩簡明
通玄玉蟾因閱而誦之自然到秋蟾麗天虛
空消殞之地非枯木寒灰之士不能知此子
既得此不敢自默太上玄科曰遇人不傳失
天道傳非其人泄天寳天涯海角尋遍無人
不容輕傳恐受天譴深慮大道無傳丹法湮
泯故作玄關顯祕論蓋將曉斯世而詔後學
以壽金丹一線之脉也復恐世人猶昧此理
乃復爲之言曰以眼視眼以耳聽耳以鼻調
鼻以口緘口潜藏飛躍本乎一心先當習定

凝神懲忿窒慾懲忿窒慾則水火既濟水火
既濟則金木交併金木交併則眞土歸位眞
土歸位則金丹自然大如黍米日復一粒神
歸氣復充塞天地孟子曰善養吾浩然之氣
者此也肝氣全則仁肺氣全則義心氣全則
禮腎氣全則智脾氣全則信若受氣不足則
不仁不義不禮不智不信豈人也哉人能凝
虛養浩心廣體胖氣母既成結丹甚易可不
厚其所養以保我之無歟學者思之敬書以
授留紫元云

　　　海瓊君隱山文
玉蟾翁與世絶交而高卧於葛山之巓客或
問隱山之㫖何樂乎曰善隱山者不知其隱
山之樂知隱山之樂者鳥必擇木魚必擇水
也夫山中之人其所樂者不在乎山之樂蓋
其心之樂而樂乎山者心境一如也對境無
心對心無境斯則隱山之善樂者歟問曰隱
山之㫖固如是山中之隱者豈不知山中之
味乎曰山中之味山中之樂也隱山者知味
乎道而不知味乎山也吾將以耳聞目見者

爲子談之客曰唯唯曰隱山者不可以山之
樂而移其心不可以心之樂而殢其山山自
山也心自心也隱者且不曰古何如人今何
如人彼山如是此山如是有如是隱山之人
有如是隱山之時又有如是隱山之趣其時
也聖賢胥會其人也崇尚道德其趣也修鍊
形神也耶吾恐如此知如此見必不逮古人
者十常八九焉山中之隱者非曰必林巒而
爲山非林巒而不爲山然其人人自有所隱
之山也其清虛寂靜高爽深幽者此人之山

者山其心也其是非寵辱貧富貴賤者此人
之市者市其心也今人以爲大隱居鄽小隱
居山者不無意也自名利之習熾以物慾之
事攻則厭鬧思靜也自恬適之興滿修進之
念冷則嫌靜思鬧也若夫人能以此心自立
雖園林之僻者亦此心也市井之喧者亦此
心也不必乎逃其心之喧適其心之欲喧不
必乎樂其境之勝疾其境之不勝知如是山
樂如是心謂之眞隱焉欲隱山者善隱心也
無事治心謂之隱有事應迹謂之山無心於

山無山於心也是故先須識道後隱於山若
未識道而先居山者見其山必忘其道若先
識道而後居山者造其道必忘其山忘山則
道性怡神忘道則山形蔽目是以忘山見道
人間亦寂也見山忘道山中乃喧也法法虛
融心心虛寂何城市之可喧何山澤之可靜
山靜而心常喧者莫市之若也市喧而心常
靜者莫山之若也喧而不喧靜復何靜語默
無非山動靜無非市恬淡息於内而不亂蕭
散揚人者殆猶魚鳶之飛躍天淵也適其所

樂而已矣其樂非耳目之樂而後樂非情識
之樂而後樂樂者在心不可以形容不可以
知見心之樂者隱者之樂也於山無預也以
清凈爲道場以恬退爲法事以安樂爲眷屬
不欲與世交不欲與物累其修身也不事乎
百骸其養形也不溽乎五味視死之日如生
之年執有之物如無之用其安禪也雲溪煙
壠其經行也月洞風林有麋鹿以爲朋有松
竹以爲鄰有春韭秋菘之富有晨霞晚露之
貴語其衣也編草而紐蒲緝茅而綴蕙語其

食也炊參而糗苓飯松而飼檜飲石骨之冷
泉哺山肝之瞍泥行枯木之前坐古巖之下
住深林邃谷之間卧長松幽石之上日則長
嘯于泉雲之幽夜則孤眠於煙靄之深其寒
暑也心暑乎道而不知夏之暑心寒乎道而
不知冬之寒知冬之寒則冰霜洌其膚而不
變松栢之容風雪凍其形而不改山石之操
知夏之暑亢陽瀝其汗而不生惱熱之心炎
火熾其於外而不動逍遥山谷放曠丘鄽遊
逸形儀寂靜心腑吾恐市鄽之下聲色闤闠

塵勞膠擾五色得以盲吾眼五音得以聾吾
耳五慾得以汨吾心始乎入吾之心吾心之
所不可入則日以之動摇夜以之傾撼吾心
無所守則必徇乎事之所奪任乎物之所營
然則山野之間亦如市鄽何也閑花野草可
以眩人目幽禽麗雀可以瞶人耳子非隱其
心而欲隱於山可乎古先賢哲隱山之意固
如是隱山之事則不然世俗趨於利風教溺
於欲沉醉乎名利之郷夢寐乎人我之域出
生入死而不知貸罪賂福而不覺是聖人之

所憂故聖人之所隱也聖人所憂不在乎心
之憂而憂其人聖人所隱不在乎山之隱而
隱其心故芻狗乎含靈之形而金玉乎含靈
之性是非質其形於山之外而亦妙其性於
山之内惟聖人知之子欲聞山中之味山中
之㫖乎夫山之爲山人之爲人人亦不欲必
乎山而後隱山亦不欲必乎人而後存存乎
山隱乎步而不起煎煩之念茅廬竹舍草氈
松爐不可以爲寒茂林脩竹冷風寒泉不可
以爲暑笑傲煙霞偃仰風雨樂人之所不能

樂得人之所不可得有葉可書有花可碁其
爲琴也風入松其爲酒也雨滴石其寧心有
禪其鍊心有行視虎狼如家豚呼熊兕如人
僕其孤如寒猿夜號其閑如白雲暮飛不可
以朝野拘其心不可以身世穽其志以此修
之謂之隱以此隱之謂之山其爲山非世間
之所謂山其爲人非世間之所謂人人與山
俱化山與人俱忘人也者心也山也者心也
其心也者不知孰爲山孰爲人也可知而不
可以知知可見而不可以見見純眞沖寂之

妙則非山非人也其非山非人之妙如月之
在波如風之在竹不可得而言也客曰請事
斯語當從先生遊曰子爲誰客曰紫元子也
　　　常寂光國記
玉蟾翁笑傲乎風月清虛之都住持乎溪山
寥落之境朝餐紅霞暮飼紫霧四大怡怡然
一性申申然不知春秋之欲寒暑我而日月
之欲隂陽我似醉似夢若佯若蹶天無醫雲
晨曦眩目俄而竹洞風冷烏雲閟彩微雨清
塵山昏水暮鳥飛魚伏未幾隂靄朗霽天氣

可人温然如春凄然如秋彩雲翔碧霄之南
中有人焉冠逍遥自然之冠履如理實際之
履衣虛無湛寂之衣食禪悅法喜之食十目
不可睹其形四聰不可聞其聲須彌廬山不
能高其身薩婆若海不能廣其意其步趍也
白雲流水其語默也翠竹黄花已而有言曰
我無位眞人也子知之乎世尊與螻蟻共胎
兜率洎鐵圍同境子可罷司聽之臣黜職視
之吏可以形影相弔於無隂陽地翁諾犬塊
其心枯木其形乃與眞人會恍若曾邂逅契

若未交處眞人與翁仗一切無念之杖張大
用現前之蓋且行且憩罔測晝夜約十萬八
千餘里始乎歷五藴之山泛六欲之海離無
明之郷出貪嗔之域忽之一方眞人曰此大
慧明天常寂光國戒州禪那縣無何有郷涅
槃里也眞人乃是國之君眞人之居心空之
殿解脫之樓眞如之亭寂滅之臺圓覺之宫
眞觀之堂其國地無塵泥天不晦顯國中君
臣父子聖凡含識同形同相無姓無名其莊
嚴不可稱其受用不可量眞人擁五明之輅

駕七寳之輿闢虛凈光明之藏竪神通自在
之幢翁與眞人遊乎知見峯之下有幽玄洞
慈忍江功德林四睇久之涉菩提之園無相
之圃八還苑囿四處垣墉巡三摩之林步四
諦之山眞人欲還乘般若船渡平等海不彈
指間徃復無際眞人揖翁宴坐于清凈之軒
敞六通户牖嚴萬化堦庭焚五分之香獻六
味之饌薦八自在之茗酌八功德之泉呈五
眼之珠示一眞之印設作止任滅之綱燭見
聞知覺之燈眞人俄而隱翁回首遂失其所

在翁愕然有省焕然有失告諸天人彼眞人
者媲我形類我志我非寤寐我非酗酩我寧
遺其所眞執其所妄乎乃喟然長吁曰吾即
眞人也眞人即吾也吾將逝矣乃命管城先
生墨松使者令陶泓白起等記紫元子書
　　　金液大還丹賦(學道之士/必修金丹)
身木欲槁心灰已寒願飛昇於玉闕必修鍊
於金丹乾馬坤牛衛丁公於神室坎烏離兔
媒姹女於眞壇絳闕散郎清朝閑士使扶桑
青龍奮翅出火而華嶽白虎飛牙入水天爐

地鼎三關造化之樞機月魄日魂一掬隂陽
之精髓鉛裏藏土汞中産金龜乃子爻蛇乃
午象兔爲卯畜雞爲酉禽四象五行不離乎
戊三元八卦當資厥壬朝既屯暮既蒙六爻
有象夜必復晝必姤萬物無心由是三性會
合攢簇元宫二氣升降盤旋黄道惟一味水
銀纔變黑玉故七返朱砂乃成紅寳珠橘瓊
榴交梨火棗普天白雪翩翻紫府之清飈滿
院黄花隱映丹田之瑞草吾知夫抽添何物
採取何地生殺有户缺圓有時以浮沉爲清

濁之本以間隔明動靜之基養正以抱一持
盈而守雌舉世無人能達此者終日兀坐不
知所之恩生害害生恩房躔見昴主中賔賔
中主斗度回箕嘗謂大道無言内丹非術玄
珠垂象而隂裏抱陽德嬰兒結胎而雄中含
雌質君臣之間先後悔吝夫婦之外存亡凶
吉丁位之心癸位之張甲宫之女庚宫之畢
刑德生旺雖有否泰沐浴潜藏初無固必藥
材斤兩東西南北以歸中火候城池二八九
三而爲一如是則烏極河車百刻上運華池

神水四時逆流榮衛寒温而鶉火鬼井精神
衰旺而玄枵斗牛子母亟蓋身化心化兄弟
塤箎福修慧修六畫動爻見晦朔望弦之變
二至改度有蝗蟲水旱之憂眞人宇宙妙縱
横溪山歸掌握左軍右軍自古仁義大隱小
隱從今宫角風悄悄月娟娟片雲孤鶴而長
嘯一聲編書以遺後學
　　　金液大還丹詩
烏兔乾坤鼎龜蛇復姤壇世間無事客心内
大還丹白虎水中吼青龍火裏蟠汞鉛泥蘂

艷金木雪花寒離坎非心腎東西不肺肝三
句窮七返九轉出泥丸
　　　道閫元樞歌
君不見一粒金丹何赫赤大如彈丸色如橘
人人分上本圓成夜夜靈光滿神室神室即
是此靈臺中有長生不死胎元君謂之偃月
爐爐中藥物象三台來時一父對一母到後
三男及三女朝屯暮蒙有君臣盡姤夜復分
賔主青衣姹女騎青龍却將白虎與金翁三
花爛熳神霄府雙鶴徘徊太一宫都來金木

水火土幾多生老病死苦但教仁義禮智信
自然宫商角徵羽自子至巳震兊乾自午至
亥巽艮坤坎離本是交會宫卯酉乃其出入
門房虛昴星直四季二分二至有啓閉若觀
混沌未分前思量造化眞兒戲誰知金液大
還丹只在當人日用間爲君說破修丹㫖鬧
非城市靜非山丹頭本自生前結眞凈妙明
光皎潔在外即非砂與琉在内即非精與血
火藥元來一處居看時似有覓時無教君終
日默如愚鍊成一顆如意珠大冶眞金色不

變爭奈塵埃尋不見生來死去幾萬遍所以
如今用修鍊分明一未水中金但向華池着
意尋八兩金兮八兩水一物浮兮一物沉攢
簇五行在庚甲四象五行要和合夜半金烏
入廣寒白如酥兮黄如蠟金精木液本虛無
嫩時須採老時枯熾則坤火略埋藏冷則巽
風爲吹噓定裏一靜而一動靜中一照而一
用風吹楊柳是眞鉛雨洗桃花是眞汞三關
軋軋紫河車九鼎燦燦黄金砂紫府烏龜餐
白雪丹田朱鳳啄黄芽地下海潮天上月以

此消長應圓缺此則抽添進退機便是虛空
造化骨水源清濁要須知相生相剋有幽微
奪得天機大造功年中之月日中時及至打
教成一塊試問時人會不會不增不減何抽
添無去無來何進退盈虧衰旺自有時刑德
臨門有偶竒若到丹成須沐浴守城野戰要
防危温養嬰兒惟藉母七返九還須識主一
爻剛兮一爻柔一候文兮一候武片餉工夫
鍊得成一年火候始胎嬰九遡九回爲九轉
雷聲震動鬼神驚鍊丹工夫只十月漸採漸

鍊漸凝結三年九載方老成子子孫孫千百
億昔日因看龍虎經於中龍虎轉難明歌詩
契論都尋遍到底金丹學未成嘉定丁丑春
三月有一道人蓬其髮授我袖中一卷書讀
之字字金丹訣道人去後杳難逢北海蒼梧
有底蹤貌其形狀以問人人言此是白蟾翁
堪嗟世上學仙者泥象執文皆認假豈知一
物常相隨圓陁陁兮赤灑灑得訣歸來試鍊
看龍爭虎戰片時間九華天上人知得一夜
風雷撼萬山儂家本住螺江上明月清風無

盡藏等閑作此大道歌要與時人爲榜樣未
說修丹便得仙且圖形固得延年那堪或有
沖昇分渺渺白鶴登青天

海瓊問道集





