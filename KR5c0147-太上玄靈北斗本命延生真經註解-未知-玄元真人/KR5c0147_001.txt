






<md:KR5c0147_HFL_001-001a>
太上玄靈北斗本命延生眞經註解
崆峒山玄元眞人註解并頌
太者至極也上者崇高也玄者幽遠也靈者神用也北斗者
運行之機要也本命者元來之性也延生者長存不壞也眞
經者進通眞妙之徑路也○大眾大聖天眞垂訓誘化世人
窮通有漏究竟無爲內使沖和外合機要變化飛昇遊晏玉
京矣奈何世人迷惑眞道恣縱貪癡三業齊生六情並起三
業者貪嗔癡也六情者眼耳鼻舌<md:KR5c0147_HFL_001-001b>身意是也旣起三業六情
則生障礙旣有障礙則生煩惱旣有煩惱種種纒縳轉乖眞
趣意馬顚狂心猿奔竄散失靈源敗壞眞炁罪積邱山善無

塵露南辰减算北斗除年死入酆都受諸痛苦劎樹刀山鑊
湯爐炭拷掠無停悲號莫息眷屬空啼親姻謾泣直饒品貴
封侯任使富豪敵國嬴得獨受恓惶到此盡皆何益爭知辯
其濁而曉其淸抱其眞而歸其一
頌曰<md:KR5c0147_HFL_001-002a>
太上眞詮度世迷破邪歸正戒貪癡
暫時緣假情非樂元舊家鄕景最奇
幾縷曉煙橫遠嶺一彎斜月照寒池
欲知本命延生理悟取玄元造化機
爾時

太上老君以永夀元年正月七日在太淸境上太極宮中
爾時者卽此時也太上老君者乃天地之祖萬法之宗聖德
巍巍莫可測也以永夀元年正月七日者杳冥之中刧壞長
存本<md:KR5c0147_HFL_001-002b>無期數强以厯名在太淸境上太極宫中者逍遥之界
自在之鄕玉殿巍峩瓊樓森聳金碧燦爛霞彩流輝於是我
太上老君居其所而萬神衛之但世人只知太上老君在碧
落之上不知只在人身中矣故云自己三淸何勞外覔
頌曰
大道幽微莫可窮就中深隱妙玄功
豈須雲外求眞覺但向身中覔祖風

識得舊時來者路從他花木任成叢<md:KR5c0147_HFL_001-003a>
修之不取如斯理掬水招蟾到底空
觀見眾生億刧漂沉周回生死
且夫眾生本與天地齊功聖賢同體悟則爲聖人迷則是凡
夫○大眾悟者悟眞常之妙用奪天地之變通保眞養性鍊
魄澄神空其心而意甯絕其慾而神淸萬物不著一心無漏
行滿功成自在无爲逍遥於物外矣迷者爲迷其眞覺之性
也仗父母動靜之和炁託陰陽造化之精源投胎假像氣滿
形全十月數足乃生化爲人矣旣<md:KR5c0147_HFL_001-003b>又得箇四大五藴假合幻
化色身纔曉東西漸分南北又早眼觀邪色耳聽邪聲舌了

邪味鼻聞邪馨意貪迷欲心起愛憎用則是非動生曲昧種
諸惡根受報三塗億刧漂沉輪迴生死矣於是太上老君開
大神通眼放大神通光明觀見眾生流浪生死無有盡期故
以發哀愍心廣垂眞教爲度世之舟航使眾生悟無相之相
認無形之形庶得長生自在永息於輪迴矣
頌曰<md:KR5c0147_HFL_001-004a>
本來容貌豈迴輪只爲貪癡入夢頻
幸是壺天含混沌忍教心地起根塵
有無之內尋虛假空色其中覔的眞
歸去故鄉風景好野花啼鳥綠楊春

或居人道或在中華或生夷狄之中或生蠻戎之內或富或貴
或賤或貧暫假因緣墮於地獄
蓋以爲眾生量其緣業隨果受生或生於中國或生於蠻夷
或居富豪長者之家或在貧窮下賤之戸暫得爲人多有從
其所<md:KR5c0147_HFL_001-004b>欲不自覺知縱情作過恣意爲非三尸儘自般調六賊
任從唆狡○大眾貪財好色口是心非嫉能妬賢欺天罔地
不忠不孝不實不信損於賢良害於温善犯天地禁戒違眞
聖科條探巢破卵殺害眾生造諸罪愆無時自省化身中三
萬六千神變作八萬四千塵勞業火焚身禍無由免四大五
藴盡逐地水火風而散唯有悠悠窮魂爲在日暫假因緣貪

迷不省墮於無間之獄而豈不知哀哉乎但人生堂堂六尺
<md:KR5c0147_HFL_001-005a>之軀空凭洗潄羅綾結束華裝愛護其體誰是肯保眞養命
鍊性存神底故我天尊垂其經法引導眾生速令頓解悟入
無爲之妙矣
頌曰
春日壺天景最長雨晴煙暖麗風光
可鄰新燕來華屋卻笑遊蜂逐暗香
綽綽芳葩明小圃絲絲嫩柳拂橫塘
堪嗟無限韶華景蝶戲蜂遊弄翅狂
爲無定故罪業牽纏魂繫陰司受苦滿足人<md:KR5c0147_HFL_001-005b>道將違生居畜獸

之中或生禽蟲之屬轉乖人道難復人身如此沉淪不自知覺
爲先世迷眞之故受此輪迴
且夫天堂地獄皆在人之所行矣故曰善惡無門惟人自召
若人在世能積其善者則天地覆載日月照臨鬼神欽禮眞
聖護門旣然得眞聖護祐後則福慶臻身禍殃遠體乃爲智
人列名於玉淸矣○大眾但世人不省萬物之中唯人最貴
如何是唯人最貴能奪天地之機解測陰陽之理通<md:KR5c0147_HFL_001-006a>幽究玄
道達眞理得道昇仙唯人可達矣但人生不知自身中有如
此之聖只恁無端狂妄所作放蕩六欲七情恣縱十惡五逆
不敬三光辱於九祖以日累月罪積如山魂繫陰司受諸痛

苦豈分晝夜萬死千生無由出離直待受苦滿足暫得超生
郤墮於餓鬼傍生駝騾象馬禽蟲之屬如此沉淪永失於人
身矣嗚呼爲迷無益狂非事故棄眞如别掛皮
頌曰<md:KR5c0147_HFL_001-006b>
只爲無端智太愚致令魂識繫酆都
陰官攝問空悲噎獄卒淩待謾嘆吁
縱得暫時離地府將違舊徑别形軀
傷嗟打在傍生裏再望人身萬刧無
乃以哀憫之心分身教化化身下降至於蜀都地神湧出扶一
玉局而作高座

卽是太上爲歎眾生漂沉六趣受報三塗分身教化化身下
降至於蜀都其時日月不轉星辰停輪天地肅淸河海晏然
於是地神湧出扶一玉局而作高座○大眾此<md:KR5c0147_HFL_001-007a>義何爲也蓋
因非有罪之聖賢無無罪之凡夫闡大威神之力使眾生不
種罪根悟其大道爲大道无形无名无以卓望難爲言說故
立此諭法故太極眞人頌曰大道雖無心可以有情求是也
乃以哀憫之心分爲教化化身下降者但眾生能發哀憫之
心便是也○大眾如何可說太上郤又眾生是也國雖有律
犯而禍及於身人所無愆刑乃豈縈於體但能省非改過不
造罪愆則萬禍不侵豈不然乎哉故度人經<md:KR5c0147_HFL_001-007b>云爾不樂仙道

三界那得過其欲轉五道我當復奈何是也至於蜀都者若
論世說蜀都昔是帝王所居之地也乃山河之宗祖實宇宙
之紀綱斡運於天下變化於魚龍昔爲都時是也若論道說
蜀都乃是身心也故九老集眞論云太平風月皇都景諸國
來朝賀聖恩是也心比著帝王身諭著蜀都心若正兮百骸
暢悅萬神和榮心若邪兮三尸奪命六賊欺公禍罹厥體則
流浪於輪迴矣地神湧出者是心地發意<md:KR5c0147_HFL_001-008a>也扶一玉局者乃
天眞之寶位也但能發心建意不造邪見不種罪咎參求大
道之門頓悟無爲之性不迷六欲之愆得證十華之位逍遥
物外與道合眞矣

頌曰
莫閉靑宵路不通幻身須信轉頭空
休言取次達玄理不辦眞誠謾設功
慷慨撞開生死戸英雄跳出繫囚籠
逍遥物外無爲客日月擒來掌握中
於是老君昇玉局坐授與天師北斗本命經<md:KR5c0147_HFL_001-008b>訣廣宣要法普濟
眾生
是時太上老君昇玉局而坐演三乘教法說北斗本命延生
之妙理授與天師開化羣品咸令悟道者也○大眾且夫眾
生恣縱七情有罪愆而有地獄貪迷五欲無妙果而無天堂

自不知覺於三毒十惡之中沉溺愛河流浪生死是故太上
說此眞經化導世人不生邪見於朝暮之間無論他非常搜
己過剉銳戒言自當懺悔用法水而洗滌塵勞磨寶鑑而照
明這箇淸淨身<md:KR5c0147_HFL_001-009a>心體合道用元神居於丹闕慧光照於玉山
四大俱安百骸自理內外虛明上下寂照陰陽交媾往來無
窮混成一炁鍊就大丹變化飛昇玄玄莫測也凡質旣然合
道用聖功休慮不能成
頌曰
鍊就丹砂體自然圓通象外見壺天
利名總是他家事道德都爲我計緣

風定雨晴波漾碧煙消雲散月華娟
靜中觀見莊嚴境物物頭頭玄更玄<md:KR5c0147_HFL_001-009b>
是時老君告天師曰人身難得中土難生假使得生正法難遇
竊以想死生輪迴之中於胎卵濕化之內或是深山或於荒
野或居草木或在江河猪狗牛馬驢騾業畜毒蟲猛獸虎豹
豺狼蝦蠏魚鼈水族諸類鳥獸飛禽種種形變六畜羣毛一
切傍生之類浩浩無邊豈知於數矣若人比及於禽獸則萬
中無喻其一焉○大眾等閑壞了汝不錯矣縱得箇人身生
於化外邊夷亦是有愆故居彼地<md:KR5c0147_HFL_001-010a>汝等曾聞北海之外有一
國名曰婆耶其國中人夏居於山冬隱於穴寂寥衰草連天

瀟灑黃風捲地寒披毛葉遮身飢食禽蟲充腹仁義旣無道
德何知恣意縱情爲非作過難進於仙階易沉於鬼趣矣今
旣得居三教流行之國五常治政之邦中土生爲人者豈不
是積德而至於此也縱得人身亦於中土多又執於邪見不
遇正法强說聰明自誇已勝詐曉玄門謬通經法展轉沉迷
不能見於道矣不識正眞三教<md:KR5c0147_HFL_001-010b>理又來塵世一遭休
頌曰
六道輪迴事可吁且於方寸用工夫
耍猿縱後千般有劣馬降時半件無
俗景混成秋夜月根塵分付碧瓊壺

家鄉咫尺風光好拂袖呵呵進坦途
多迷眞道多入邪宗多種罪根多諸巧詐多恣淫殺多好羣情
多縱貪嗔多沉地獄多失人身如此等緣眾生不悟不知正道
迷惑者多<md:KR5c0147_HFL_001-011a>
皆爲眾生善根淺漏智識昏濁不肯忠於君不肯孝於親貧
不守其分富不施其恩不求於善利不濟於困乏墮慢於三
光抛擲於五穀但只區區向苦海之中貪財好色兀兀在牢
籠之內競氣爭名不信罪福慳貪嫉妬殺害羣毛烹炮犬豕
斷他生命自塞膿身倚勢豪强欺凌卑下啖嚼葷腥口出穢
語談說是非動生兩見遇齋醮者起破壞之心見修眞者發

不信之意種種無端昏迷智識多沉地獄多失人身不見<md:KR5c0147_HFL_001-011b>正
道唯入邪宗矣○大眾如何得見正道不著聲香味觸法不
起慳貪殺盗淫發大智慧淸淨身心內觀於六根四大五臟
百神憑何便動這形骸仗甚後教他語話一息不來後四大
撇然休
頌曰
分明身內隱玄微休起慳貪著境迷
大道悟時眞有興世情省後只堪悲
莫因濁濫躭諸惡且好淸心變五衰
神性俱無塵垢染廓開天地顯靈基<md:KR5c0147_HFL_001-012a>

我今哀見此等眾生故垂教法爲說良緣令使知道知身性命
皆憑道生
且以聖人垂科千方萬便隨機設教立法度人咸令眾生悟
其大道知天地萬物皆憑道生矣且夫大道從不有中而有
於不無中而無信乎難言哉乃天地無形之時於淸濁未判
之際杳杳冥冥昏昏默默聽之而無聲視之而無形恍恍惚
惚之中而有五太五太劫終結凝一炁化爲混沌又經九萬
之刧其中漸生玄黃於是元黃中<md:KR5c0147_HFL_001-012b>理精養炁足激開混沌二
炁潛分三才始立淸炁凝而上浮爲天濁炁結而下沉爲地
布日月星辰置山河海嶽寒暑推移陰陽昇降産生萬物莫

離大道也故淸靜經云大道無名生育天地大道無形長養
萬物是也然而天地乃道之子日月乃道之孫天地非精炁
而不成日月非精炁而不明草木乏精炁而致死人形竭精
炁而不存故人不遠於道道不離於人乃人身抱道與天地
同體凡欲修眞可秉天之用乃<md:KR5c0147_HFL_001-013a>道則成矣陰符經云觀天之
道執天之行盡矣凡學道之人但能觀天之用執天之行善
矣好鍊陰魄而變作陽神改凡軀而換爲仙體
頌曰
會得從來萬法緣含光寂照動幽玄
五行混出壺中景七返烹成象外天

默默金烏飛絳闕綿綿玉兔翫輝蟾
誰知這箇眞消息不遇奇人未可傳
了悟此因長生人道種子不絕世世爲人不<md:KR5c0147_HFL_001-013b>生無道之鄉不斷
人之根本
如能發其上善之心戒諸惡根絕除人我填平愛欲之坑頓
脫繫囚之索祛迴有漏之心覺悟無爲之性忻忻然乎哉○
大眾悟其大道將來獲何妙果不經苦惱不入地獄百福潛
臻千災蠲去所望遂成自然衣祿延永遐齡安居樂國故淸
靜經云上士悟之昇爲天官中士悟之南宮列仙下士悟之
在世長年是也但眾生種於惡者則不生其福造其善者則

不起其殃且如<md:KR5c0147_HFL_001-014a>發大高見頓開悟解思眞念聖滌穢淸心獲
无上之利益别人豈得你底受用好種於善功否故積善有
善果行惡有惡報又生神章經云善惡功過毫分無失是也
於前生今世過去未來見在三世胎卯濕化四生六道富貴
貧窮賢愚下賤餓鬼傍生駝騾象馬地獄天堂皆在人之所
積故儒書云積善之家必有餘慶積不善之家必有餘殃是
也思之好洗心向善念罪福因緣善惡報對如影隨形似谷
應聲嗟哉莫<md:KR5c0147_HFL_001-014b>曲心邪見害他利已讒妬賢良寃仇結累好混
世和光同塵順義量力建功隨緣辦道常行方便濟物施恩
自然天以蓋之地以載之日月以照之鬼神以敬之永不生

無道之鄉終不斷人之根本咄好憑智慧擒龍手搠碎從來
混沌心
頌曰
誰能頓覺募玄微慕到玄微得妙機
方信菊開征鴈亂須知柳暗舞蜂稀
落花流水虛華夢野鳥孤雲實可依<md:KR5c0147_HFL_001-015a>
這箇幽棲宜早悟靑山門外慶雲飛
更能心修正道漸入仙宗永離輪迴超昇成道
但眾生常懷克已所作均平孝至於親忠至於君敬於天地
三光遵於古今賢聖温良謹行恭讓義謙更能洗心向六欲

之中鍊性出五濁之外灰心養智隱跡韜光外滌其塵內保
其神捉金晶於玉泉戰龍虎於丹鼎神水灌黃芽而百關俱
通羊車載靈元而諸神盡悅淸淨其形保愛其神如<md:KR5c0147_HFL_001-015b>能若此
者自無分别自無愛憎自無繫縳自無取捨自無去來自無
染著自無煩惱六欲不生三毒消滅永離輪迴超昇成於道
矣○大眾思之本來無爲湛然虛寂郤煩惱障礙從何而生
皆自六欲七情而起悟來爲十善行迷來變十惡業省則有
智慧圓融逍遥無礙迷則煩惱顚倒妄想愚癡沉溺愛河流
浪生死向六道內任波吒墮三途中獨受苦嗟乎好心修正
道漸入仙宗鍊性保神益智靜心虛寂內外洞照<md:KR5c0147_HFL_001-016a>玄明功行

得就五老啟迎不分神形合道飛昇是乃永離輪迴超昇成
道能如此者玄哉玄也
頌曰
囘心祛已出塵籠反樸歸眞悟正宗
山色秀因昨夜雨花英落爲曉來風
神光照處玄無極慧化通時妙有功
法眼閃開眞境界一輪皓月正當空
我故示汝妙法令度天民歸眞知命
且夫太上憫見眾生造諸惡業罪結酆都<md:KR5c0147_HFL_001-016b>報對循環寃雔反
覆展轉迷途流浪生死而乃垂其妙法故示天民令使知性

知命歸眞悟道矣○大眾性者何也命者何也從道受生謂
之命掌握大道謂之性是知人命有限本性無生故老君曰
有生必有死無死亦無生是也且如人生大限三萬六千日
世間能幾七十春皆是起其諸惡知識昏亂於苦海迷津之
內遑遑而輪轉無停向四生六道之中汲汲而競沉苦趣是
因此之故而頻頻改頭換面思之從來<md:KR5c0147_HFL_001-017a>眞如之性自於無始
已來幾曾有生有死爲是眾生迷惑失其本眞昧其本性隨
業力以昇騰量緣果而生滅如此後怎生得出於生死悟其
眞性歸於道矣但內觀其心外閉其門戒其慾淨其身邪可
以正止可以行愛存於氣保養於神綿綿終日若亡若存道

功無虧飛昇玉淸豈不爲幸矣念太上萬法千方種種闡化
立經教留科法爲明黑暗之寶珠作開天門之鎖鑰乃度世
之舟航實登眞之梯凳點化世人咸<md:KR5c0147_HFL_001-017b>皆歸眞見道矣思量聖
人苦苦演化欲度眾生怎忍負於聖德矣好回光返照眞空
境笑鬼哭神號不住停
頌曰
嗟哉六道路崎嶇爭似回心悟太虛
決破箇中無內有始知身內有中無
澄澄皓月臨江水湛湛玄珠晃玉壺
但汝欲求超世事直須宜下實工夫

可以本命之日修齋設醮啟祝北斗三官五帝九府四司薦福
消災奏章懇願<md:KR5c0147_HFL_001-018a>
凡世人能於本命之日肅嚴淨宇露布香燈廣陳法事志心
投告進表達詞啟祝北斗本命諸神請福祈恩變災爲慶以
濟世人矣乃太上憫眾生漂流苦海沉溺迷津生復生兮三
途出沒死更死兮六道奔波特以垂世經文引歸正路若能
於甲子本命及諸齋辰穀旦澄心潔已誓盟九淸省於前非
戒於後過啟祝自己身中本命元神庶得消愆散禍去否迎
祥如何啟祝自己本命元神但只向自己本心齋戒改過<md:KR5c0147_HFL_001-018b>遷
善便是也齋醮者齋是戒心醮是誠意洗滌身心自能悔過

方可獲福矣故有頌云自家心病自家醫是也如何是自己
身中元神蓋天有北斗人身亦有天有三官五帝人身亦有
九府四司人身皆然蓋人身亦有北斗者乃心也斗能運轉
四時旋行眾曜心能斡旋萬化總領百神故曰北斗者心也
三官者乃是三魂也五帝者卽五臟之神也九府者九竅也
四司者四肢也若能攝養三魂調和五臟降伏九竅保<md:KR5c0147_HFL_001-019a>運四
肢不著塵境斷絕俗情明了玄微淸虛知識洞照無礙飛行
物外到這門庭請福祈恩豈不妙哉者也故聖人立此有相
之外緣引證無爲之內照咄這般消息君還曉點破青霄萬
象閑

頌曰
回心返照滅塵緣悟得元來見自然
三界空花飛世境九淸丹桂隱幽玄
道心還若波中月法性應如火內蓮
劫壞洞觀無一物靑山依舊聳遥天<md:KR5c0147_HFL_001-019b>
虔誠獻禮種種香花時新五果隨世威儀淸淨壇宇法天像地
或於觀宇或在家庭隨力建功請行法事功德深重不可具陳
念此
大聖北斗七元眞君名號當得罪業消除災愆洗蕩福夀資命
善果臻身

夫冰炭不可以同爐賢愚豈可以並居冰炭不同爐因本性
兩異賢愚不並居爲見覷各殊冰不自知而凍結炭不自知
而炎成賢不言而智淸愚不言而智濁賢者常懷義禮唯恐
傷於彼愚者每行不仁猶恨<md:KR5c0147_HFL_001-020a>損其身哀哉愚輩乎故尙書云
吉人爲善惟日不足凶人爲不善亦惟日不足是也夫在世
眾生愚癡不省種種爲愆豈知善惡皆天官記錄分毫無失
矣是知行及三千超汝爲仙若罪盈八百命應促滅向酆都
獨受於辛酸累子孫定招於困篤嗚呼於是我太上爲嘆十
洲三島路上寂寂六道四生途中冗冗故以經說因緣科垂
報對俾賢者進於善使愚者戒其惡是以方便隨機教化愚

昧立此科格定其禁戒凡<md:KR5c0147_HFL_001-020b>有惑心欲求悔過令眾生淸淨壇
場肅嚴法席羅列香花陳獻時果請行法事隨力建功乃得
功德垂深而不可陳述也是知大道於虛旡中而有且以本
性於不旡中而旡孰能指說哉故生天得道經云杳杳冥冥
淸靜道昏昏默默太虛蹤體性湛然無所住色心都寂一眞
宗是也故知非邪不顯其正無假豈辨於眞說此妙法點化
眾生知其善惡因緣不可縱意爲非不可恣情作過方漸入
於妙門庶得悟其道用<md:KR5c0147_HFL_001-021a>物外玄微豈出於方寸者也咄只因
不識元初相綰住眞空直至今
頌曰

絕除情慾乃修眞肯辦修眞自出塵
名利是非宜與恨松風皓月可爲鄰
直須打破幻中影郤保從來身外身
借問世間學道者休因色相起疎親
凡有急難可以焚香誦經尅期安泰於是說大聖北斗解厄應
驗曰
大聖北斗七元君能解三災厄<md:KR5c0147_HFL_001-021b>
頌曰
六緣味觸與聲香化出三災患禍長
空笑蜃樓生海角郤迷鴈字遠穹蒼

不知物假因何物須信良由可自量
剛向野溪雲影裏盤桓無語立斜陽
大聖北斗七元君能解四煞厄
頌曰
六塵多爲不能除四煞相刑起患虞
旣是恠邪降未得自然魅鬼鬬欺誣
狂風斷送庭前菊驟雨摧殘江畔蘆<md:KR5c0147_HFL_001-022a>
空恨這般瀟灑事刧終刧始現還無
大聖北斗七元君能解五行厄
頌曰

須識元初舊主公神形高出五行中
鬱羅本豈白雲鎖苑藪何曾綠水通
萬法謾然唯古月千年應是只宗風
有爲有相多端異不昧觀空方見空
大聖北斗七元君能解六害厄
頌曰
七元大聖智通幽六害緣何敢出頭<md:KR5c0147_HFL_001-022b>
風掃暮雲山不動月沉寒浪水湍流
空因實相知眞相塵覩貪憂覺幻憂
但肯日時生鑑戒自然光滿四神州

大聖北斗七元君能解七傷厄
頌曰
寶臺玉府道含眞七賊駸尋鬬損因
風樹只堪驚好夢月溪實可恣閑行
鍊丹不在金和玉保性休迷濁共淸
但要心頭諸漏息自然火內碧蓮生
大聖北斗七元君能解八難厄<md:KR5c0147_HFL_001-023a>
頌曰
頑性皆因逐世囂幻生八難受煎熬
不知形體來憑限須信年光去莫逃

忍起一心迷愛慾郤甘百禍苦籠牢
罪成懴悔何堪倚寶鑑頻磨無半毫
大聖北斗七元君能解九星厄
頌曰
否泰交宮豈解憂九星那肯降愆尤
都緣一點靈明暗放縱羣魔競出頭
别了故園無意戀郤迷幻樂苦貪求<md:KR5c0147_HFL_001-023b>
問君不脫纏身索神性何時得自由
大聖北斗七元君能解夫妻厄
頌曰

配合誰知隱大羅鍊時當要束羣魔
陰陽暫得歸元路神性應須出愛河
翠嶺夜觀山月秀碧溪曉覺海風和
堪嗟未悟狂徒子不顧眞空濫者多
大聖北斗七元君能解男女厄
頌曰
靈明元本不差殊相貌隨因則異途<md:KR5c0147_HFL_001-024a>
水漫雲寒波自凍日昇煙煖凍還無
寂然幸是常淸靜智性須教惹患虞
只恐失其眞妙理閻浮往復廢工夫

大聖北斗七元君能解産生厄
頌曰
識因迷復昧塵埃諸漏情開道不諧
幼去老回衰幻相出重還入假形骸
輪迴削盡莊嚴境濁穢遮交寶鏡臺
今勸世間眞上士好修無去亦無來
大聖北斗七元君能解復連厄<md:KR5c0147_HFL_001-024b>
頌曰
神性無爲無繫囚復連非累自何由
物華不識元同異眞理埋蒙便未周

八苦競來生障礙十纏并湊起驚憂
也知似恁何方晚祛已迴頭一例休
大聖北斗七元君能解疫癘厄
頌曰
炎凉風雪去還來斷送殘軀結眾災
攝養不知調暢理貪癡甘分損形骸
六賊偷耗圓光少五鬼津般疫禍催<md:KR5c0147_HFL_001-025a>
除是自眞開大聖扶危脫患拯輪迴
大聖北斗七元君能解疾病厄
頌曰

凡夫欲要出塵泥自病休教用彼醫
心地不能除執見口談眞教濟何爲
鏡前未到元無跡月下雲生本亦輝
中道兩邊都不立笑歸巖畔指寒溪
大聖北斗七元君能解精邪厄
頌曰
頑心不肯滅諸緣塵界精邪鬬見前<md:KR5c0147_HFL_001-025b>
眞靜道玄增日減癡貪俗樂轉時怜
形容漸次衰華室神水偷那損玉田
爭似省知煙月事保存正炁壯童年

大聖北斗七元君能解虎狼厄
頌曰
玄元妙道太幽微樸散虛旡誰得知
厯刧未常生與滅迴黃應是醒還迷
秋天幸有無雲月曲岸安詳恐污泥
伏虎擒龍端的處也須眞箇在男兒
大聖北斗七元君能解蟲蛇厄<md:KR5c0147_HFL_001-026a>
頌曰
莫令元識換重更性定諸塵自不生
猿馬得於煙嶺寐蟲蛇儘縱迅雷驚

春芳谷口鶯吟日幽浦溪頭燕弄晴
對景自家承當得萬山風月轉分明
大聖北斗七元君能解刧賊厄
頌曰
有誰預可制凶危雲外玄玄乃得披
先地先天通正理刧初刧壞自無期
廓明內外圓融事覺照仙凡造化機<md:KR5c0147_HFL_001-026b>
一戰卒然妖怪盡耗賊縱跡眇無知
大聖北斗七元君能解枷棒厄
頌曰

縳住頑心不亂爲三千刑憲自亡威
頓開妙覺金枷脫大啟玄風玉杻摧
曉岸洞明仙隱隱寒潭朗照月依依
教君會得高天理苦樂元來只在伊
大聖北斗七元君能解橫死厄
頌曰
眞覺圓融保混成玄華上下廓然淸<md:KR5c0147_HFL_001-027a>
寶珠萬古光何暗玉洞千開道本明
爲縱六根迷不悟情開諸漏死還生
欲求高出輪迴徑方寸靈明莫用輕

大聖北斗七元君能解咒誓厄
頌曰
滯網浮生不鍊修苦迷幻化恣貪求
逍遥元相塵籠閉無礙眞靈慾柩囚
惱至誓盟心樂道事消還有道心休
驅驅碌碌迴輪走問汝何時是徹頭
大聖北斗七元君能解天羅厄<md:KR5c0147_HFL_001-027b>
頌曰
無爲眞理去無蹤皆是心迷路不通
亘古只因貪世欲迄今綰住昧玄空

鶯吟那解楊梢綠蝶舞甯知花蘂紅
天殺天生恩害事好求幽奥破昏曚
大聖北斗七元君能解地網厄
頌曰
須知世慾患身多好躍高情越網羅
貪愛遂心平地少癡慳恣意轉成魔
坑深求出應勞力未壍之時莫剝那<md:KR5c0147_HFL_001-028a>
雲水煙濤從汗漫小舟輕泛過迷河
大聖北斗七元君能解刀兵厄
頌曰

世上刀兵有幾般是非叢裏謾相干
語言纔毁如鋒刄心地含容便覺寬
一念攺修祈度刧坦然燈火也成寒
中天自有璇璣主斡運扶持總不難
大聖北斗七元君能解水火厄
頌曰
慾海滔滔浩接天炎炎業火解燒原<md:KR5c0147_HFL_001-028b>
虛明湛寂淸無浪柔順寬容冷不煙
色相兩空心自靜是非無染任隨緣
水升火降成眞道高架津梁濟大川

於是七元君大聖善通靈濟度諸厄難超出苦眾生
若有急告者持誦保安平盡憑生百福咸契於五行
三魂得安健邪魅不能停五方降眞炁萬福自來并
長生超八難皆由奉七星生生身自在世世保神淸
善似光中影應如谷裏聲三元神共護萬聖眼同明
無災亦無障<md:KR5c0147_HFL_001-029a>永保道心甯
頌曰
降伏邪魔心自甯七元大聖善通靈
常令性似無雲月勿要情如有浪萍
外滌煩襟除點污內磨玄鑒破昏冥
