








太上洞真安竈經
太上元始至尊登麟駕羽軒降崑崙之山金
銀之壇座衆寳之臺時感十方三界神仙朝
元拱御有炊母神母上言丹陛稱以夙生慶
幸統御人間受北帝下部之職爲五帝司命
之官應天曹爲直符之使變飲血茹毛之化
就鍊生還熟之餐録世人功過之因上逐月
晦朔之事每被凡情俗態觸犯者多敢以上
言伏候聖㫖
太上曰夫人宅者覆也屋者居也室者止也

舍者吉也世上人民秪知峻宇雕墻妄施綺
麗殊不知司命竈君主鎮中堂唯好清淨匡
護黎民凡人若能慎護厨竈无令銅鐵刀斧
之器飛禽走獸之毛不淨柴薪厭穢之水若
犯忌諱能令家宅不安人口暴病其儀每月
按祭竈吉日良夜可用鍋安淨水座布香茆
列案焚香供養酒果召請五帝司命之主六
癸神女之靈如對真靈宣示呪曰
北帝上靈　六癸神女　臣今祭祀　可以爲主
神水洋洋　香燈齊舉　仰望靈軒　來臨醮所

呪畢用柳枝沾水灑於醮席又呪曰
泠泠陳月食　精膳難思議　五香清淨水
芬芬柳灑之
如是依經轉誦對聖披陳能保父慈子孝夫
唱婦隨兄恭弟順尊卑稟序大小相承人凶
歡恱家道昌隆骨肉安棲寢膳和泰豈慮靈
神惡鬼興禍害人切忌髙聲大語觸諱胃殃
厭穢腥膻无令觸犯即令引鬼招魔返受殃
災於是明宣
聖旨重宜偈曰

道與生相保　生與道相保　安宅是安身
愛身是愛道　司命若歸依　千邪无路到
炊母六癸神　飲食真神奥　安靜和真和
長生老非老
是時
上帝說經即畢三界群仙炊母神母願承
聖㫖永當奉行


太上洞真安竈經(終)
