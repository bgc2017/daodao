








太微靈書紫文琅玕華丹神眞上經果三
先齋於山林之中四十日不交外事乃就作
神泥比竟百日令泥釡竟也取耐燒土釡容
三斗者白赤無所在唯令堪火不坼破者耳
作神泥法東海左顧牡蠣六分蚡螻土三分
馬脫落細毛一分滑石三分赤石脂三分羊
細毛二分大鹽半分合七物合擣下細篩和
以百日醶䤈更擣三萬杵若泥淖者更加赤
石脂泥剛者更加䤈更擣取成細泥其篩治
和泥朴唯令至精細當擇取牡蠣裏白不用

外骨之皮也先澡擇馬羊毛又别末擇蚡螻
土皆令精去麤穢也今所分者非作稱兩之
分也謂用泥多少足以泥兩釡爲諸物合隱
量之等分耳泥兩釡内外通令厚七分當以
漸先簿泥隂乾令燥燥又增泥漸至七分也
泥釡内外七分既畢燥之又以醶䤈和黄丹
擣三萬杵令如泥泥兩釡内上下令厚三分
坼更增泥又隂乾十日取令勿坼黄丹者鉛
丹也勿以此泥泥外面納藥既畢當堅宻以
泥精縫之塞其際㑹至令保宻又更泥泥外

面上下及四邊令厚四分畢隂乾置盛處二
十七日若外復細坼者更以羊鬚爲筆染泥
泥之復乾七日乃可令外厚一寸四五分許
乃佳於是作神泥泥釡及納藥之事都畢也
此泥法既省約於金液九轉之釡但冶泥當
便極細至精節適和擣用心有過於九轉之
釡也謹宻勿令華精泄散泄散則無益又失
功夫於齋盛以月建日更齋百日齋畢以清
酒三斛投之於東流水中臨水祝曰
太玄青流八海九江山神地祇上護丹精美

酒三斛謹祠河靈畢還勿顧乃以其日納藥
於釡中也又作丹欲得山林之中臨東流水
上唯令人迹所不至雞犬之聲不聞於耳乃
佳慎之琅玕華丹藥種物如左
絳陵朱兒十斤(口訣是丹砂)丹山日魂五斤(口訣是雄)
(黄)白素飛龍一斤(口訣是白石英)青腰中女五兩(口訣)
(是空青)紫陵文侯五兩(口訣是紫石英)碧城飛華五兩
(口訣是石黛)北帝玄珠一斤(口訣是硝石)九靈黄童五
兩(口訣是石硫黄)五精金羊五兩(口訣是陽起石心)雨華飛
英五兩(口訣是雲母)白虎脫齒五兩(口訣是金牙石)流丹

白膏一斤(口訣是胡粉)倒行神骨五兩(口訣是戎鹽)玄
臺月華五斤(口訣是雌黄)
都合十四種以次别擣從丹砂始各擣五千
杵又擣藥人當温慎無多口舌者當令先齋
三十日然後使擣又合藥時止可將三四人
耳盖其人難得如意若一人不同心便壞人
事華丹既成一兩爲一僊劑若且欲居世俗
之間聽服半兩
别擣藥都畢以藥安著釡中先納戎鹽舒箸
釜底次納硝石次納雲毋次納陽起石次納

金牙石次納胡粉次納空青次納石硫黄次
納白石英次納石黛次納紫石英次納雌黄
次納雄黄次納丹砂丹砂獨在上
十四種都畢皆當舒次令竟釡中小抑令相
薄也又以水銀三斤灌諸藥之上都畢也又
餘安上土釡以黄丹泥泥其平際以牡蠣泥
泥其外際隂乾乃又通泥外面上下四邊令
厚四分耳竈屋起基先鑿地去除穢土三尺
更納好土築以滿之又更於平土之上起基
髙令二尺五寸勿在故塜墓之處及故居家

之墟間爲竈而止也竈屋令成巾長三丈廣
一丈六尺髙一丈六尺潔盛治護以好草覆
之泥壁内外令堅宻正東正南門二户户廣
四尺暮閉之視火人及主人止室中以竈安
屋下中央竈口令向東以好塼石繕作之以
苦酒及東流水擣和細白土并牛馬麞鹿毛
爲泥泥竈竈内安鐵𨭊以藥釜著𨭊上使釜
在竈中央釡四邊當去竈土各三寸半令竈
髙於釡上二尺釜下去地一尺八寸以好糠
火於下燒之令去釡一尺許調適繕視火氣

勿令暴猛足二十日更令火去釡下六寸又
二十日日足更又令火去釡下四寸又二十
日日足更又令火去釡下一寸十日日足又
更令火親釡下又十日日足更又令火半釡
復又二十日日足都合百日藥成也可復寒
之三日而發之飛華皆輕著上釡以三歳雄
雞羽掃之其華上當有三十七種之色飛流
映鬱紫霞玄煥名曰琅玕華丹以十一月四
月八月朔日平旦向王再拜以東流水服一
兩即頭生七色之氣面有金華玉映閉氣則

立致八玄之輿唾地則化爲飛龍左嘯則神
僊立朝右指則三素合風千乗萬騎飛行上
清若藥華未盡起者可更合泥兩際如前法
使宻更燒釡腹頓四十九日無復不成也
黄水月華丹法
火燒釜百日成琅玕華丹丹成勿發取又更
始火如初燒華丹之狀進止火尺寸之法復
百日合前二百日寒之六宿發而視之衆精
仰於上釡結幕幕中有黄水水有黄華華似
芙蓉名曰黄水月華幕仰著上釜如玄膽之

狀掇而取之食其華而飲黄水一升則分形
萬變眼爲明月浮遊太空飛行紫微上宫
徊水玉精丹法
火燒藥釡二百日變成黄水月華勿發又始
更與火如前法復一百日合前三百日寒之
九宿而發之衆精結苞仰著上釡苞中有白
水如玉膏狀自徊動常左行流動於苞中白
水中有明珠三枚貌大如雞子名曰徊水玉
精其味有百和之甘香軟如飴取食一珠則
與天相頓身生水火唾炁成玉化形爲日天

帝下迎乗景上清穿地廣深七尺取琅玕華
丹以和徊水如雞子者種之於塪復其土堅
築之三年其上生樹赤色如棗髙三四尺其
實如鐶名曰鐶剛樹食其實與天相生上升
太極化形爲雲一名太極隱芝穿地廣深六
尺取鐶實一枚種之灌以黄水五合復其土
堅築之三年其上更生草如匏其子如桃有
五色名曰鳳腦芝食其實上昇太極唾地化
爲鳳凰可乗鳳而翔也一名太極隱芝穿地
廣深一丈取黄水四合鳳腦實一枚合種之

以黄水灌腦實腹其土堅築之三年上生赤
樹如松髙五六尺其實如梨子正白如玉食
其實上登太微唾地爲青玉穿地廣深八尺
取赤樹子種之灌以徊水五合復其土堅築
之三年上生絳樹似李髙六七尺生青實如
棗色青如翠食其實上登紫微唾地化爲黄
金得乗玄雲而行
水陽青映液法
取黄水徊水各一升五合合三升也更别於
小鐡器中熬之七沸當變合成青水也名曰

水陽青映平旦頓飲之則身有青玉之光口
吐紫烟上昇上清唾地成丹砂八石以鐵器
熬鉛一斤水銀二兩使極沸以琅玕華丹一
銖投之食頃立成眞銀以鐵器熬鉛一斤水
銀五兩使極沸以琅玕華丹三銖投之食頃
立成紫金金銀成以百斤投東流水中各作
一餅令重五十斤臨水呪曰
天河織女地川水伯太丹成華僊魂錬魄長
去地上昇爲帝客奉寳兩璧以鎮源澤祝畢
徑還勿顧欲種神樹當在名山之隂爲塪離

其四面勿使人獸之迹交行塪上也
皇天上清後聖君自少學道所受施行祕要
得爲金闕之帝者也五老上眞太極左僊公
上啓撰集爲靈書紫文命付方諸東宫青童
大君使下教刻録玄名當爲眞人者此太上
之祕言後聖之紫文矣四極明科聖君之法
聽七百年内得三傳而已若百年之内有二
人可授者授之要以七百年内傳三人爲誓
過限年滿皆不得復出傳授之時對齋七日
而後奉付之焉上靈眞官玉女玉童各十人

侍書衛文將監察得失剌言功過夫學僊者
明慎其始矣法當立盟啓質爲不泄之約其
傳聖君列紀行服精吞霞受開明隂生及天
皇象符及拘魂制魄上經𧵥有經之師白絹
四十尺銀鐶二雙素𢇁四兩以代㰱血之誓
爲閉祕不宣之信其受琅玕華丹神眞上經
法當𧵥有經之師金龍玉魚以代刻身石誓
不漏之盟
古之上皇皆保貴神書防其輕泄所以重𧵥
玄誓期之勿泄示其篤誠明其根始也其不

奉科條泄閉後聖紫文列紀者三祖父母生
則獲罪於水火死則受考於三官身没爲下
鬼削除僊簡槤北溟之石副之太山汲西津
之水致之東海子其慎哉藥物皆用古稱唯
今精上也
青童君諱梵湄毎八節日存之王君曰金龍
玉魚之誓俗希其物復不可閉經過期而不
授也巳上啓以青布三十尺准盟青者精其
心也布者布其誠也
太微靈書紫文琅玕華丹神眞上經
