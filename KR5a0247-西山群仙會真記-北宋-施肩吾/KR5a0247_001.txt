






<md:KR5a0247_HFL_000-002b>
<md:KR5a0247_HFL_001-001a>西山羣仙會眞記
清虛洞天華陽眞人施肩吾希聖撰
三仙門弟子李竦全美編

識道
葛仙翁曰天下無二道殊途而同歸聖人無兩心百慮而一致
古今一道聖賢同心逮夫道原旣判心識自分談道者强自分
別同流異派摘葉尋枝自爲見解以獨立教門萬物之理旣不
能窮一己之性胡爲而盡如釋子殢於頑空乃以今世求於後
世儒者執於見在<md:KR5a0247_HFL_001-001b>遂以少年榮爲老年殊不知先聖之行道存
乎一心也

西山記曰呂先生言幼習儒業長好性宗修天爵而棄人爵鄙
頑空而悟眞空天爵止於人事眞空不離因緣
葛仙翁曰以五常言道止得其緒餘用三乘見性難窮其根蒂
是知道不踈於儒釋儒釋自疏於大道厯古及今聰明有識之
士莫不留心清虛而志在玄元也迨以安樂延年次以長生不
死默盜天機當爲己用自人昇仙<md:KR5a0247_HFL_001-002a>而爲天官何止儒者之虛榮
於當年由百歲延而及萬年何同釋子之因報于後世修眞者
邪正不可不辯也欲識大道三教中太上爲先一身之外更何
求也

識法

太上隱書曰法本無法理歸自然心因境亂法本心生立法之
意救補已失而防於未萌故三千六百法養命數十家三千六
百法者十年之期養命數十家者天一地二天三地四天五地
六天七地八天九地十一三五七<md:KR5a0247_HFL_001-002b>九五行之陽數二四六八十
五行之陰數大道分而爲二炁二炁裂而爲五行大而爲天地
明而爲日月靈而爲人莫不禀二炁而生五行運五行而貫三
才也
西山記曰華佗觀五禽之戲而作導引以爲人之久逸而炁滯
血凝故屈體勞形使榮衛通暢後人因之名爲般運欲求超脫
誤矣昔陳義遺女於道久餓而學龜之吐納得終年不死後人

因之名爲服炁欲求丹藥誤也張紹審五味之亂人眞液一臟
好而一臟惡一<md:KR5a0247_HFL_001-003a>炁盛而一炁弱故罷五味而素且淡之後人因
以名爲休糧誤也劉洞知眞陽眞陰有餘則引其子不足則殺
其鬼補且瀉之也後世因以採日精月華取天地正炁誤也
昔廣成子教黃帝房中之術恐走失眞炁而虧修養之宜止欲
禦敵可欲之境不說採戰有功而奪婦人之炁後人因之以謂
人補人採炁還精損人害己以望長生誤也
廣成子教黃帝依法修養久不見功於崆峒山凡以內事爲法
則鍊外丹以補久虛積傷<md:KR5a0247_HFL_001-003b>之損後人因之以無情金石煅煉於
煙熖之中分胎見寶欲餌之以求上昇或不死延年誤也

扁鵲解靈樞以鼻引清炁口吐濁炁留之二十四息爲一兩火
以鍊眞鉛如戲蘂而曰陽胎鍊眞汞如含蓮而曰陰胎胎在息
住息住神存可以留形住世積而入聖超凡後人因之以多入
少出欲聚炁爲胎閉息爲法誤也
九仙經言病大用火病小用水用火則納炁復升於身眞炁遍
於四大陰鬼邪魔望之不<md:KR5a0247_HFL_001-004a>敢近也用水則納炁而復升於身炁
透水如湧泉定中以意送在所病之處炁血涌流自無滯礙後
人因之而獨坐閉炁以舌爲轆轤左旋右攪收歛餘津漱而咽
之復隨腸胃傳送於外乃曰澆灌以長黃芽欲爲大藥誤也
通玄眞經云守無爲之道得自然之理清而不濁靜而後動移

神於希夷之域保形於仁壽之途一念不生萬感俱息長生延
年安閒自樂後人因之不悟擇靜絶迹默默忘機終年竟不見
功誤也<md:KR5a0247_HFL_001-004b>
靈寶內觀經曰外境不入內境不出神識自守閉門內視降君
火於下田布黃雲於四大笙簧車騎羅列往來自得壺中之趣
後人因之形如槁木心若死灰謹守頑空失於昏寂陰靈出於
天門止於投胎就舍誤也
又有開頂縮龜住山識性燒鍊看讀布施供養非徒無益而又
害之是少識無知之徒自生小法旁門互相授受迷惑後來至
使大道日遠日疏殊不知仰視俯察默合天地陰陽升降之宜

日月魂魄往來之理一炁初浮識<md:KR5a0247_HFL_001-005a>自己之陰陽五行旣分交自
己之水火火中有水水中有火火上負陰恍恍惚惚其物爲眞
一之水水上抱陽杳杳冥冥其精爲正陽之炁二炁交媾結成
內藥養就金丹可爲陸地神仙者也

識人
上清玄格曰大道似不肖盛德若不足韜光晦迹自衛其身人
不知也道未足於已言已輕於人事未充於內驕已見乎外好
勝於人人不知也修眞之士識人爲先務當其取士<md:KR5a0247_HFL_001-005b>也聽其言
而觀其行及其求法也察其理而驗其功勿以人而廢言防其
大辯若訥者勿以言而用人防其善爲說辭者或大醇而小疵

始愚而終聖修眞之士亦有知人之鑑不可不奉無上之道也
西山記曰古今賢聖雖有兼人之智普照之明未嘗不先求於
人謂務學而不如務求師師人之模範也黃帝求赤松子半年
方得中戒經止於防外行之失劉安王師王道原終年始得小
術法又不言修養之事陰長生不<md:KR5a0247_HFL_001-006a>以馬明生久病而怠其志葛
稚川不以鄭思遠家法而誨於人耳朱度胡氏而始終如一方
昉遇金華而遠近相隨張夢乾三遇海蟾方得三乘之法解志
一一見旌陽盡授九轉之功王猛見長壽大仙談笑之間而識
破大道梅福遇大洞眞君步趣之次而訣盡天機厯古非無神
仙以入南洲然修眞之士不遇者於識人之際不明也其或道

貌古顔辯辭利口者始謂得神仙悠久始知常俗之輩學而不
遇一也或業重福薄不信天機輕命重<md:KR5a0247_HFL_001-006b>財甘爲下鬼錄人纖惡
棄人大善雖見其人不聽其言雖聽其言不納其理終無所得
仙凡自隔遇而不得二也或博學篤志切問近思縱得眞訣自
生懈怠悅須臾厭持久朝爲夕改坐望立成得而不守三也又
况交結狂徒搜尋異論廢時亂日何以成功古人上士始也博
覽丹書次以遍參道友以道對言所參無異論以人合道所師
無狂徒嗟愚而自專賢否不辯賤而自用邪正不分論識人之
去就不可勝舉也故古今上聖眞人未修鍊<md:KR5a0247_HFL_001-007a>先修養故曰沐浴
不可當風若幽室靜房閉目冥心伸身正坐使元炁上昇通滿

四大上入泥丸此眞沐眞浴萬倍於外之水火也又曰不欲遠
唾以損炁不欲疾步以損筋不欲極視而昏精不欲極聽而傷
腎不欲久立而傷骨不欲久卧而傷肉多睡濁神頻醉散炁多
汗損血力困傷形奔車走馬炁亂而神驚望高登峻魄散而魂
飛養形之道安而不勞勞而不乏其力靜而不撓撓而不亂其
炁外有所補內有所益然後識五行以保全冲和<md:KR5a0247_HFL_001-007b>之炁外固內
眞兩皆得趣可以長久矣

識時
洞玄經曰有形者不能無名有名者難逃於數大則天地陰陽
昇降不失其宜明則日月魂魄往來自有其度差之毫末失之

顛倒陰陽有愆伏則四序亂而不能生成萬物寒暑無代謝則
八候差而不能運轉一炁人爲萬物之貴一炁之靈大則取象
乎天地無乖升降之宜明則取法乎日月不亂經營之度定之
以時應之以數於道也夫何遠哉<md:KR5a0247_HFL_001-008a>
西山記曰大道無形生育天地温凉寒暑以一年交合交合不
失其時一年之後有一年大道無情運行日月弦望晦朔一月
一往來不失其時一月之後有一月大道無名長養萬物勿謂
春生夏長也而梅艷菊芳勿謂秋收冬藏也而栢實松茂因時
日受炁因炁發生無知之草木如是最靈而爲人者胡不順養
眞性而修鍊形軀耶鶴知夜半燕識戊己因陰感陽緣水避土

蛇於巳日不過道鶯於春時自出谷無識之禽獸如是最貴而<md:KR5a0247_HFL_001-008b>
爲人者何不順時養元陽而收藏眞氣耶嗟無知之徒自炁足
之後走失耗散八百一十丈元炁久久而損豈知眞炁大運隨
天春在肝夏在心秋在肺冬在腎元炁小運隨日子在腎卯在
肝午在心酉在肺天地之春夏秋冬日月之弦望晦朔人之子
午卯酉正相合也冬陰也陰中陽生而爲温則曰春也是陽爲
主而陰爲客陽中又陽生而爲熱則曰夏也夏陽也陽中陰生
而爲凉則曰秋也是陰爲主而陽爲客陰中又陰生而爲寒則
曰冬<md:KR5a0247_HFL_001-009a>也此天地之四時矣旦則暗也魄中魂生而爲明則曰上
弦上弦之後魂爲體而魄爲用魂中又魂生而曰望矣望則明

也魂中魄生而爲暗則曰下弦下弦之後魄爲體而魂爲用魄
中又魄生而曰晦矣是日月之四時矣天地有三百六十日日
月有三百六十時人有三百六十度天地有二十四炁日月有
二十四度人有二十四時自子至午炁生之時陽也自午至子
炁謝之時陰也寅辰午申子戌陽生之六時卯巳未酉亥丑陰
生之六時<md:KR5a0247_HFL_001-009b>甲丙戊庚壬五行之陽時乙丁己辛癸五行之陰時
辰則太陽而卯則陽明寅則少陽而丑則太陰子則少陰而亥
則厥陰戌則太陽而酉則陽明申則少陽而未則太陰午則少
陰而巳則厥陰午則腎炁交心炁以下而上三陽炁聚之時子
則心炁交腎炁以上而下三陰炁聚之時魂爲陰中之陽其炁

生於卯初魄爲陽中之陰其炁生於酉末養陽不在春夏春夏
所以養陽者以炁在心與肝也養陰不在秋冬秋冬所以養陰
者以炁在腎與<md:KR5a0247_HFL_001-010a>肺夏至之後眞汞積於絳宮冬至之後眞鉛積
於丹田木運交天霐二十五度是時巽也以陽交陽當此收之
而成大藥金運交靈符二十五度是乾也以陰交陰當此鍊之
而號還丹鍊形起火須在炁升之前聚火還元必用陰降之際
鍊形住世以炁爲先用五行相尅之時鍊炁超凡以時爲先使
三田返復之候修眞之士不見功者以旺時不收損時不補散
時不聚合時不取無時不求還時不鍊不知交會之時又無採
取之法蹉時亂日不<md:KR5a0247_HFL_001-010b>見尺寸之功安得比天地長久日月堅固

哉

識物
洞天語錄曰以言言道得其緒餘故得道所以忘言以象求意
得其髣髴故得意所以忘象然道不在言也以先知覺後知非
言不足以求理然意在象也以大明决小明非象不足以陳義
言以示其理象以顯其義則大道玄意默會無象無言之間始
也詳言密語恐以之不悟比物立象恐彼之不知及夫目擊道
存不在言也心同意會不在象也<md:KR5a0247_HFL_001-011a>
西山記曰形而上者道形而下者器上以下爲基道以器爲用
如鍾離祕訣曰以心爲天腎爲地肺爲月肝爲日日月天地物

之大明者也崔玄眞祕訣曰以腎氣爲嬰兒心液爲姹女肝炁
陰中之陽爲日中之魂肺氣陽中之陰爲月中之魄兒女魂魄
物之靈而神者也如心爲朱雀腎爲玄武肝爲青龍肺爲白虎
亦是四象也
葛仙公曰嬰兒爲心液之上正陽之炁姹女是腎炁之中眞一
之水金公乃肺之老陽黃<md:KR5a0247_HFL_001-011b>婆其陽微弱當使之復還下田餘液
是老陰腎液到脾液眞陽近少陰其陰衰弱當使之復還下田
此四象之說詳矣
太白眞人曰五行顛倒術龍從火裏出五行不順行虎向水中
生龍本東方甲乙之物而出於火中者心液之上正陽之炁也

則曰陽龍出自離宮虎乃西方庚辛之物而生於水中者腎炁
之中眞一之水也則曰陰虎生於坎位然而龍是陽物昇舉自
在而在水中乃陰中之陽故比心液之上正陽之炁也虎是<md:KR5a0247_HFL_001-012a>陰
物奔馳自在而居陸地乃陽中之陰故比腎炁之中眞一之水
也老君言恍恍惚惚其中有物者爲炁中之有水而負陰者是
也杳杳冥冥其中有精者爲液中之有炁而抱陽者是也
陰眞君曰北方正炁號河車車謂運載物於陸地往來無窮而
曰河車者取意於人身之內萬陰之中有一點元陽上升薰蒸
其胞絡上生元炁自腎炁傳肝炁肝炁傳心炁心炁傳肺炁肺
炁傳腎炁而曰小河車也肘後飛<md:KR5a0247_HFL_001-012b>金晶自尾閭穴起從下關過

中關中關過上關自上田至中田中田至下田而曰大河車也
純陰下降眞水自來純陽上昇眞火自起一昇一沉相見於十
二樓前顆顆還丹而出金光萬道則曰紫河車也故車行於河
如炁在血絡之中炁中暗藏眞水如車載物所謂河車者詳矣
廣成子以內事教黃帝久不見功乃於崆峒山鍊大藥五金之
中鉛爲黑金黑金之中而取銀八石之中砂爲赤石赤石之中
而取汞<md:KR5a0247_HFL_001-013a>以汞合銀爲寶故有鉛汞之說鉛者腎之所藏眞炁汞
者陰陽所合自己之眞精也眞陰眞陽以成大藥火候無差精
變爲汞汞變爲砂砂變爲丹而曰眞鉛是也金晶肘後飛入上
宮自頂而入下田眞火前起昇入泥丸自心而過重樓一陰一

陽上水下火而爲旣濟奔於元海而曰紫金丹故曰眞汞者是
也此鉛汞之理詳矣以物推求陽比象動而昇舉之於陰比於
靜而凝滯之物不必多識象不必多求止於純陰純陽二炁交
結而爲大藥<md:KR5a0247_HFL_001-013b>然陽中有眞陰陰中有眞陽乃陽交陰陰交陽陽
交陽陰交陰陰陽有四交也及乎陰合陽陽合陰陰合陰陽合
陽陰陽有四合也四交四合大應天地之八節明應日月之八
候廣記多識不止損神傷炁而且議論差別適以廢時亂日終
無益也
