







養生
三元眞經曰人物異形受生惟一炁魂得之於天體魄得之於

地無形無象自空中來卽父精母血以無爲有三百日胎完胎
完炁足則生是由無而有不善養生則以有還無矣血炁方剛
以所有之神炁復與於兒女血炁旣衰將已有之魂魄復還於
天地故生中起滅以滅止生炁斷神散而無生矣善人君子莫
不欲生而不知養生之時以天地爲法日月爲本陰絕陽生陽
絕陰生生生不窮天地所以長久魄往魂來來往不已日月所
以長久是知炁在養而不弱形在養而不悴內外養之無差故
得與天地日月同長久也
西山記曰古今聖賢談養生之理者著養生論者不爲少矣又
曰少私寡欲少私寡欲者可以養心又曰絕念忘機絕念忘機

者可以養神又曰飲食有節飲食有節者可以養形又曰務逸
有度務逸有度者可以養亂又曰入清出濁入清出濁者可以
養炁又曰絕淫戒色絕淫戒色者可以養精養生之道不在於
此所生微也善養者從微至著所生小也善養者自小及大當
旺時養而取之當衰時養而補之如春養脾秋養肝夏養肺冬
養心鍊形則起火還丹則聚炁此年中用月不失養生之道也
及春夏養陽以眞炁隨天大運在肝與心心肝者炁升之所秋
冬養陰以眞炁隨天大運在肺與腎腎肺者液降之所此陰陽
傳送不失養生之道也及腎炁生於子時一陽生於二陰之中
當此之時若澄心靜慮閉目昇身想火輪起於丹田是炁生而

養之有法也及肝炁生於卯時一陽生於二陰之下當此之時
若孤坐閉目多入少出存兒女相見於黃屋之中而産就嬰兒
是陽生而養之有法也及心炁生於午時一陰生於二陽之中
當此之時若忘言絕念滿口含津攻心炁不散存龍虎交媾於
煙熖之中而盤金鼎奔流於下是丹田炁生而養之有法也及
肺炁生於酉時一陰生於二陽之上當此之時若閉目冥心以
腹肚微脅存大火炙於鼎中鼎中有三昧炎炎不絕三昧齊發
是陰生而養之有時也及夫三百日胎完而眞炁生養其眞炁
而鍊之生神五炁朝元三花聚頂五百日陽神生養其陽神而
鍊之合道是生形已來養之而生眞炁自生炁以來養之而生

法身身外有身超凡入聖養生之道備於此矣

養形
玉華靈書曰神以炁爲母炁以形爲舍鍊炁成神鍊形成炁陽
神未聚三花不入泥丸眞炁未朝五彩不生丹闕無形籠絡神
炁兩離故天地大也未免輕清重濁之象日月明也難逃圓明
缺暗之形積陽生神上以麗乎天者星與辰也積陰生形下以
壯乎地者土與石也水中炁升而爲雨爲雲炁中水降而爲霧
爲露萬象羣生不能無形惟人也集靈以生資道以成不知養
形之端精魄耗散而陰殻空存未死之前已如槁木餘喘旣絕
盡爲糞壤養形之道可不深思

西山記曰仲夏仲冬之月善養形者處於深堂避其大寒大熱
之炁而伏其肌膚非特此也先寒而衣衣不得頓多先暖而解
解不得頓少久勞則安閑以保極力之處久逸則導引以行稍
滯之炁暑不當風當風則榮閉而衛結夏不卧濕卧濕則氣散
而血注冬不極熱極熱則腎受虛陽而春夏肝與心有壅蔽之
疾也夏不極凉極凉則心抱浮寒而秋冬肺與腎有沉滯之患
也不可極飢而食食不過飽飽則傷神飢則損胃不可極飲飲
不過多多則損炁渴則傷血沐用旬浴用五夫五則五炁流傳
遍浴之榮衛通暢旬則數滿復還眞炁在腦沐之則耳目聰明
若頻頻浴者血凝而炁散雖肌體光澤久而炁自損矣故有癱

瘓之疾者炁不勝血神不勝形也若頻頻沐者氣壅於上腦滯
於中令人體重形疲久而經絡不能通暢故古人以陽養陽陽
不耗散以陰鍊陽陽不損弱如一年春夏養陽秋冬養陰是借
陰養陽以陽消陰也一日內午前鍊乾以炁前起鍊形後起金
晶午後鍊坤以藥有藥則聚炁鍊丹無丹則收火煮海皆以眞
陽見用於自身不然歛身聚之可以無中養就眞炁昇身眞炁
以滅魔陰焉奉道之士廣覽多學徒以勞損不知陰陽爲之總
領之元也眞陰眞陽爲胎凝於丹田次以眞陰爲炁眞陽成形
身外有身超凡入聖矣

養炁

太上隱書曰天地以清濁爲質非炁不足以運陰陽日月以明
暗分形非炁不足以交魂魄以橐籥之用呼吸之理是炁使之
然也禽一冲而制在炁履空如實魚一躍而制在水穿水如無
眾植凋殘獨松栢而常茂者氣堅也群動滅寂惟龜鶴之不悴
者氣任也形爲留炁之舍炁爲保形之符欲留形住世必先養
炁至大至剛充塞乎天地之間炁聚神靈遨遊風塵之外善養
生者養其形善養形者養其炁
西山記曰古今養炁之士不免於疾病死亡者不知其道也昔
人以志士不語爲養炁此保炁也失之昏以入清出濁爲養炁
此換炁也失之虛昏者炁散神狂眞靈日厭終無所歸矣虛者

丹田無寶徒勞而吐納終不能住矣多入少出攻病可也認爲
胎息誤矣上咽下搐聚炁可也指作還丹誤矣綿綿若存用之
不勤委炁而和神也息息要住納之不出閉炁而鍊形也一咽
復一咽雙收兩夾以噓咽爲法是借炁取水灌溉之術也正坐
昇身炁滿四大血絡通行榮衛和暢是布炁焚身之法也若此
皆非養炁矣養炁之道生時養之使不衰弱時養之使不散如
古行屯者是陽初生屈而未伸故朝屯以取養炁之茂也如古
行蒙者是一陽處羣陰之中暗而不明故暮蒙以取求陽之義
也非特此也才所不敏强思傷也力所不及强舉傷也悲哀憔
悴傷也喜樂過度傷也汲汲所欲傷也戚戚所懷傷也或久談

言笑寢息失時拽弓引弩耽酒嘔吐飽食便卧跳步喘息歡呼
哭泣陰陽不交積傷至盡則早亡矣故善養者淡然無欲處乎
寂寞之境自有希夷之趣冬則陽生至春分之後陽盛而陰散
防其餘陰入腹而爲苦寒之疾夏則陰生至秋分之後陰盛而
陽散防其餘陽入腹而爲酷暑之患勿觀死者防死炁觸生炁
不近穢處防穢炁觸眞炁眞炁未壯而朝不虛食常充口眞炁
欲絕而暮不實食常減口然而調炁和炁布炁咽炁聚炁行炁
保炁換炁皆不出養炁之道夫炁如線觸之則斷炁如煙擾之
則散不能養者失保形之道然養炁未及採藥採藥未及鍊炁
採炁還元結成金丹鍊之出殻遷變羽客未鍊先採之未採先

養之

養心
通玄經曰人以形爲舍心爲主主於國則君臣之分主於家則
父子之禮心爲君父炁爲臣子身爲家國心氣一注無炁不從
在五行爲火南方盛陽之精宿應熒惑神受朱雀狀垂三葉色
若朱蓮神明依泊變化莫測混合陰陽大包天地細入毫芒制
之則止放之則狂清靜道生濁躁神亡但能空寂得之有常永
保無爲其身則昌惟狂克念可以作聖惟聖罔念可以作狂古
今達士養以寡欲務於至誠眞源湛然靈光自瑩於丹臺也不
爲事惑物役可以超凡入聖

西山記曰從道受生謂之性自一禀形謂之命所以任物謂之
心心有所憶謂之意意有所思謂之志事無不周謂之智智周
萬物謂之慮動而榮身謂之魂靜以鎮身謂之魄流行骨肉謂
之血保形養炁謂之精氣清而快謂之榮炁濁而遲謂之衛總
括百骸謂之身眾象備見謂之形塊然有閡謂之質形貌可則
謂之體小大有分謂之軀眾思不礙謂之神漠然變化謂之靈
炁來入身謂之生炁去於形謂之死所以通生謂之道道者有
而無形無而有精變化不測通神群生眞人上仙教人修道卽
修心也教人修心卽修道也道不可見因心以明之心不可常
用道以守之故虛心遣其實無心除其有也定心令不動也安

心令不危也靜心令不亂正心令不邪清心令不濁淨心令不
穢此皆已有令以除之心直不返復也心平無高下也心明不
暗昧也心通無窒礙也此皆固有因以然之又在少思少念少
欲少事少語少笑少愁少樂少喜少怒少好少惡故得靈光不
亂神炁不狂方可奉道保生嗟無知者多思神殆多念志散多
欲損炁多事役形多語弱炁多笑損臟多愁攝血多樂溢意多
喜則交錯多怒則百脉不定多好則昏迷不理多惡則憔悴無
歡故其源不潔和炁自耗不得延年失於養心之故也故古喻
之如猿狂而不定比之如賊盜其所有也

養壽

三清眞錄曰父母之眞陰眞陽二炁以精血爲胞胎胎完炁足
而爲形矣集靈資道神炁相合而爲壽定矣大壽一萬二千歲
守朴任具雖亡而道不亡也中壽一千二百歲留形住世道在
而身亦在也下壽一百二十歲知之修鍊可以安樂延年不知
修鍊走失耗散在我者不爲我之所有而又外觸禁忌暗除年
算一算爲三百日壽一歲爲本數之壽一紀爲正紀之壽無知
少學以小惡爲無傷積惡以至於滅身以小損爲無害積損以
至於滅生始以滅一算次以除本數終以除一紀未及中年夭
之大半仙子眞人憫而哀之雖有超脫之法必先養壽之方審
而用之可延至大壽不憚修持千日自有超凡之道

西山記曰雖知養生之理不悟修行之法則生亦不長雖知修
鍊之方不知養壽之道則修亦無驗故養壽者凡以禁忌而防
其禍行不多言恐神散而損炁睡不張口恐炁泄而損神臨危
登峻則魂飛玩殺看鬭則炁結弔死問病則喜神自散卧濕當
風則眞炁日弱古廟凶祠不可入入之則神驚狂禽異獸不可
戲戲而則神恐對三光濡溺折人年壽背四重深恩滅人大數
飲宴於聖像之側魂魄不安坐卧於墓塚之間精神自散枯木
大樹之下不可息防九陰之炁觸人陽神深水大澤不可渡恐
至寒之性逼人眞炁出眾華卉不可折防招妖狂入室非時果
實不可食防帶邪炁入腹妄言綺語非患難不可頻說說之減

人正壽肥甘醇酒非會合不可頻飲餌之除人本祿負賢忘恩
必有禍應輕財毁物自無福生大山勿深入入之必凶美物勿
酷愛愛之勿吉損人傷物以冤報冤嫉賢妬能以怨起怨虛傳
妄授慢友輕師此類或有觸犯雖得正訣遇異人大道未就先
爲此除其壽以罪當功竟不能速成也善養壽者以法修其內
以理驗其外修內則閉精養炁安魂清神形神俱妙與天地齊
年鍊神合道超凡入聖也驗外則救貧濟苦慈物利人孝於家
忠於國順於上憫於下害不就利忙不求閑凡以方便爲心勿
以人我介意方始奉道多遇至人自得眞法及夫下功之後少
有患難速得圓成然是修養所致亦是陰德報之苟不達養壽
