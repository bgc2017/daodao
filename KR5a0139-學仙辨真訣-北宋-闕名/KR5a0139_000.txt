








二篇同卷成七
學仙辨眞訣
太上洞眞凝神修行經訣


學仙辨眞訣
夫欲歸根復朴返魂還元長生固本者莫出
於金液之術此術得之者昌失之者亡則是
眞人至妙非人間造次所能窺也非積修累
行至誠有感則不可得其耍並在金碧參同

之中非至人口授秘奥則茫然若無航而濟
溟海也左公曽遇達者授其宻要方知至道
極易至言甚要此天機也固不可顯今略述
所得爲辨眞訣五篇用明是非之實也
辨眞
昔軒轅至峨嵋山問白玉眞人眞一之道眞
人曰夫長生飛仙則唯金丹守形却死猶眞
一也故古仙秘焉眞一者鈆也外黑稟北方
屬坎坎爲水其數一其内白白屬西方兑兑
爲金其數四若修之合理隂盡陽生便是金

精化一青龍受符青龍之位爲東方震震屬
木其數三則可謂三一之道也故參同契云
初正則修修榦立未可持一者以掩蔽俗人
莫能知金液明此則明爲丹之法先須其初
正初正者則是實眞一而終之得其理也
辨寳
金者即眞一也造化而取其眞一眞一之中
情性也情性即鉛白也變化則可謂砂汞矣
謹按金爲水母母隱子胎水者金子子藏母
胞此言金水自相含孕韞櫝於母腹中須造

化而生鉛應氣候而生也
辨水銀
水銀者非今朱砂中所出者也並是於水宫
之中修鉛白也亦謂之鉛汞謹按陶君還金
術云黑者水銀非世間水銀也又凡言水銀
可以爲金丹者人妄也言朱砂可駐年者殊
不知道也以不知道惑妄人之言則去眞日
逺矣
辨汞
夫汞者姹女之别名砂者鉛中之至寳經所

謂砂汞者此眞訣也下文云鉛之有砂汞猶
人之有情性情性於人非外物也砂汞於鉛
非雜類也若引外物爲情則性不可合以水
銀代汞則鉛不可親又云赤髓流爲汞汞者
弄明璫此明汞非外入也自乾坤交媾受氣
而生故經云聖人不空生上觀顯天符天符
者信也天氣降地氣應是隂陽交媾流珠下
也流珠亦謂之汞矣又云丹砂流汞父戊己
黄金母是則朱砂中水銀不可謂之汞也今
學人赤髓則鉛中之精也至人謂汞爲水銀

者蓋是倣像之名耳後人不曉便謂朱砂中
水銀爲汞深爲謬矣據此言之則鉛汞是姹
女也夫言河上姹女則是㝷常水銀非丹砂
之所
通辯
陶君云古人所以假易象而爲經者謂至道
與天地配合如太上始分一氣爲二儀二儀
判然後有三才俾乾坤運而品彚貞坎離用
而金水并此道之樞也男冠女笄牝牡相得
氣交體合應變無窮此道之用也日月運矣

寒暑節矣滋液潤澤施化流通此道之驗也
隂伸陽屈陽用隂潜一往一來推情合性此
道之返也此乃明剖一氣以法天象地自有
爲合於無爲者也豈假他物成之乎則知一
物變化而爲之牝牡也爲之金水也爲之土
木也爲之情性也爲之龍虎也雖同出異名
須與類合如其差謬不相渉入矣故參同契
云植禾當以粟伏鷄用其子此明鉛與水銀
不相爲用也且情分於性性紐乎情情性相
依還返自然之理是謂變化由其眞終始自

相因矣是知眞汞者鉛之情性也元氣者人
之根本也三一之道修情合性則可以歸根
復朴矣金液之術以金養汞可以返魂還元
則所以龍虎二事本乎一物者也其水銀不
在五行正位朱砂非龍虎之配合故曰雜類
不同種安能合體居此則不同人間朱砂水
銀明矣又曰或云用鉛耶或云用水銀耶下
文云若以水銀爲主乾坤其可立乎剛柔其
可分乎必雜鉛而爲之則金水何由而生還
返何由而行又焉得變化由其眞歟植禾當

以粟歟古來歌訣唯讃鉛之功効不說水銀
精妙驗此又安得用人間朱砂水銀乎必以
水銀爲主但假鉛氣而成何得遺本存末乎
又焉得不修金中寳乎㨿此足明水銀與金
非人間水銀與常金也汞非人間之汞其旨
逺其籌深至於五行相生相殺之理並非時
人學者所能知也其金碧參同引用周易六
十四卦并月節度數晦朔兩弦十二辰律曆
星辰東西南北日月之義各有所配以爲憑
准其義隱而難曉非至人口授難可盡其奥

理其陽鼎隂鼎之用丹砂金砂之名其說廣
慱卒難究議故參同云三五與一天地至精
可以口訣難以書傳天者自然也自然合得
則爲天地也外當恬憺作無爲内當修行作
有爲也
子母歌
一母生兩子(道生隂陽)一男復一女男是隂之宗
(隂極生陽)女是陽之主(陽極生隂)隂來陽復往不失本
宗祖(二氣潛交合相返不離本源也)脾磨食自消相將歸后
土(脾中宫之氣脾動則食消)學者亦如麻迷者自今古見

龍不識龍逢虎不識虎龍不在東溟虎不在
西虜(知者目前迷者千里)若向一源求昭昭知臓腑若
向東西求有目如雙瞽隂在陽之胞陽在隂
之肚男白女還赤自然爲夫婦(男白隂精爲骨髓女赤陽)
(精爲血肉自然之理爲離女坎男也)種麻只收麻種黍只收黍
向鉛不識鉛白手成辛苦(鷰雀不生鳳狐兎不乳馬若以他物)
(修鍊還丹終無成功)恍恍復惚惚二物何難覩杳杳復
冥冥三性自親侣(混元曰恍兮惚其中有物杳兮冥其中有精其精甚)
(眞其中有信三性者金水土也此三物自爲一家終始同其源)情交無衆藥
(不使八石五金雜頻)氣合無言語(氣同自合非于祭際而求得也)若能

鉛自拘亦如狸伏鼠(知鉛知汞知水知銀其道不雜如狸伏鼠言易)



學仙辨眞訣(終)





