








元始說功徳法食往生經
爾時
元始天尊與諸天聖衆天仙地仙三界官屬
五嶽地司五帝水府北都羅酆善惡二童子
遊東方玉寳樓閣世界空青樹下碧蓮華上
說十種因縁一千業報令諸法㑹生解脫心
爾時
天尊現大光明滿彼世界見諸地獄餓鬼畜
生頭面焦爛身體火然刀輪劔鋒苦毒徹天
痛傷骨髓猛火焰天渇飲鎔銅號呌𡨚債无

有休息是時衆中普皆觀見爾時有一真人
名曰大慈大慧悲泣傷歎從座而起稽首歛
容禮拜上告
天尊伏願聖慈特垂聽覽臣與法㑹諸衆及
飛仙神仙等愍恤下界衆生伏願
天尊平等大慈如何救度爾時
天尊黙黙良久方啓慈顏舉五明扇發大弘
音乃答真人曰善哉善哉汝能廣爲衆生啓
慈念今問此事令我應見汝等一㑹當須諦
聽

天尊言三塗九府一百二十鄷都地獄有諸
衆生不修真道死入長夜魂爲下鬼沉淪惡
趣愍歎而作頌曰
泠泠甘露滋法味難思議騫香流七真
㝠㝠何生疑受此法食者生天登紫微
福田髙巍巍供施令清淨一切有爲事
普皆成代命拔汝三塗苦施汝九玄慶
臨當受食時諸天皆讃詠
寒庭多悲苦迴心禮元皇女青靈寳符
中山真帝書一念昇太清再念歸太无

功歸九幽下旋旋生紫虚
天尊曰施食與亡者不可思議是諸亡魂是
男是女當比飽滿各得離苦解脫受生清涼
蓮華座永得脫離是時
天尊重宣偈曰
功徳不思議行者膺福報施與法食餐
永生安樂道
爾時
天尊說是偈巳應諸所見地獄尋聲消散是
諸幽魂隨願往生大慈大慧真人及諸法㑹

等衆咸皆歡喜踊躍五體投地作禮而退信
受奉行


元始說功徳法食往生經(終)
















