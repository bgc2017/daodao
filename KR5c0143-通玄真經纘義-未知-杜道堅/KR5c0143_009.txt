










通玄眞經纘義卷之九非九
　　　南谷子杜道堅纂
　　下德篇
老子曰治身太上養神其次養形神清意平
百節皆寧養生之本也肥肌膚充腹腸開嗜
欲養生之末也治國太上養化其次正法民
交讓爭處卑財利爭受少事力爭就勞日化
上而遷善不知其所以然治之本也利賞而
勸善畏刑而不敢爲非法令正於上百姓服
於下治之末也上世養本而下世事末

　下德執德也太上養神治身之本也其次
　養形治身之末也大上養化治國之本也
　其次正法治國之末也降此而下則又下
　德之下者焉
老子曰欲治之主不世出可與治之臣不萬
一以不世出求不萬一此至治所以千歲不
一也霸王之功不世立也順其善意防其袤
心與民同出一道則民可善風俗可美所貴
聖人者非貴其隨罪而作刑也貴其知亂之
所生也若開其鋭端而從之放僻淫泆而棄

之以法隨之以刑雖殘賊天下不能禁其姦
矣
　明良會合千載一逢夫明君不世出良臣
　不萬一以不世之君得萬一之臣唐虞而
　下若成湯之於伊尹文王之於吕望世不
　多見如齊桓之管仲亦不世出是以治日
　少而亂日多抑由君子少而小人多歟
老子曰身處江湖之上心在魏闕之下即重
生重生即輕利矣猶不能自勝即從之神無
所害也不能自勝而强不從是謂重傷重傷

之人無壽類矣故曰知和曰常知常曰明益
生曰祥心使氣曰强是謂玄同用其光復歸
其明
　人有仕隱道無屈伸夫身江湖而心魏闕
　畎畝不忘也是故有道之士隱以此道任
　以此道時止則止時行則行夫是之謂玄
　同
老子曰天下莫易於爲善莫難於爲不善所
謂爲善易者靜而無爲適情辭餘無所誘惑
循性保眞無變於己故曰爲善易也所謂爲

不善難者篡弑驕淫躁而多欲非人之性也
故曰爲不善難也今之以爲大患者由無常
厭度量生也故利害之地禍福之際不可不
察聖人無欲也無避也事或欲之適足以失
之事或避之適足以就之志有所欲即忘其
所爲矣是以聖人審動靜之變適授與之度
理好憎之情和喜怒之節夫動靜得即患不
侵也授與適即罪不累也理好憎即憂不近
也和喜怒即怨不犯矣
　善惡異跡同出於心天下莫易於爲善莫

　難於爲不善禍福之階事不可必欲得而
　反失之欲避而反就之是以聖人審動靜
　之變和喜怒之節事無不善何憂怨之有
體道之人不苟得不讓禍其有不棄非其有
不制恒滿而不溢常虛而易贍故自當以道
術度量即食充虚衣圉寒足温飽七尺之形
無道術度量而以自要尊貴即萬乗之勢不
足以爲快天下之富不足以爲樂故聖人心
平志易精神内守物不能惑
　修身有道處世有術夫體道之人守其天

　常安其命義食止充虚衣止禦寒不茍所
　得不棄所有禍不倖免福不妄就達不自
　驕窮不易操樂乎天眞與道同乆
老子曰勝人者有力自勝者强能强者必用
人力者也能用人力者必得人心者也能得
人心者必自得者也未有得己而失人者也
未有失己而得人者也故爲治之本務在安
民安民之本在於足用足用之本在於不奪
時不奪時之本在於省事省事之本在於節
用節用之本在於去驕去驕之本在於虚無

故達生之情者不務生之所無以爲達命之
情者不務知之所無奈何目說五色口惟滋
味耳淫五聲七竅交爭以害一性日引袤欲
竭其天和身且不能治柰治天下何
　將勝乎人先勝乎己未有己不勝而能勝
　人者也勝人者有力欲勝理也自勝者强
　理勝欲也理勝則得人之心人將自用其
　力欲勝則用人之力人將先離其心天理
　人欲之異宜有間然
所謂得天下者非謂其履勢位稱尊號言其

運天下心得天下力也有南面之名無一人
之譽此失天下也故桀紂不爲王湯武不爲
放故天子得道守在四夷天子失道守在諸
侯諸侯得道守在四境諸侯失道守在左右
故曰無恃其不吾奪也恃吾不可奪也行可
奪之道而非篡弑之行無益於持天下矣
　撫我則后虐我則讎聖人運天下心得天
　下力而天下治若夫桀紂之爲君有南面
　之名無一人之譽此湯武之所以不爲之
　臣天下失道諸侯爲守誰之過歟

老子曰善治國者不變其故不易其常夫怒
者逆德也兵者凶器也爭者人之所亂也陰
謀逆德好用凶器治人之亂逆之至也非禍
人不能成禍不如剉其鋭解其紛和其光同
其塵人之性情皆願賢己而疾不及人願賢
己則爭心生疾不及人則怨爭生怨爭生則
心亂而氣逆故古之聖王退爭怨爭怨不生
則心治而氣順故曰不尚賢使民不爭
　爭之不足讓之有餘人已兩全之道也夫
　怒逆德兵凶器爭者人之所亂陰謀逆德

　好用凶器治人之亂逆之至也文子以其
　言而授之范蠡越欲伐吴蠡引以爲諫勾
　踐不聽敗于夫椒則知欲禍人者乃所以
　自禍也賢者肯如是乎
老子曰治物者不以物以和治和者不以和
以人治人者不以人以君治君者不以君以
欲治欲者不以欲以性治性者不以性以德
治德者不以德以道以道本之性無袤穢乆
湛於物即忘其本而合於若性衣食禮俗者
非人之性也所受於外也故人性欲平嗜欲

害之唯有道者能遺物反已有以自鑒則不
失物之情無以自鑒即動而惑營夫縱欲失
性動未嘗正以治生即失身以治國即亂人
故不聞道者無以反性
　性與欲固有間矣人皆然君惟甚夫治物
　不以物以和者先明己之性而後明物之
　性明物之性則可以贊化育參天地矣
古者聖人能得諸己故令行禁止凡舉事者
必先平意清神神清意平物乃可正聽失於
非譽目淫於彩色而欲得事正即難矣是以

貴虚故水激而波起氣亂則志昏昏智不可
以爲正波水不可以爲平故聖王執一以理
物之情性夫一者至貴無敵於天下聖王託
於無適故爲天下命
　古之學者爲己爲己之道立而後爲人之
　道行聖人得諸己故清明在躬無遠弗燭
　得萬物之情而命令行於天下矣
老子曰陰陽陶冶萬物皆乗一氣而生上下
離心氣乃上蒸君臣不和五穀不登春肅秋
榮冬雷夏霜皆賊氣之所生也天地之間一

人之身也六合之内一人之形也故明於性
者天地不能脅也審於符者怪物不能惑也
聖人由近知遠以萬異爲一同氣蒸乎天地
禮義廉恥不設萬民不相侵暴虐由在乎混
冥之中也廉恥陵遲及至世之衰用多而財
寡事力勞而養不足民貧苦而忿爭生是以
貴仁人鄙不齊比周朋黨各推其與懷機械
巧詐之心是以貴義男女羣居雜而無别是
以貴禮性命之情淫而相迫於不得已即不
和是以貴樂故仁義禮樂者所以救殘也非

通治之道也
　天地一身天下一氣陽變陰化陶冶萬物
　皆乗一氣而生聖人愛養萬民視爲一家
　故天下和平也若乃用多而財寡事力勞
　而養不足則民貧苦而忿爭生非通治之
　道矣
誠能使神明定於天下而心反其初即民性
善民性善即天下陰陽從而包之是以財足
而人贍貪鄙忿爭之心不得生焉仁義不用
而道德定於天下而民不淫於彩色故德衰

然後飾仁義和失然後調聲禮淫然後飾容
故知道德然後知仁義不足行也知仁義然
後知禮樂不足修也
　聖人誠而明之反其性初民復於善民性
　善則天地陰陽從而包之財足人贍食鄙
　不生忿爭乃息仁義不用而道德定於天
　下矣
老子曰清靜之治者和順以寂寞質眞而素
樸閑靜而不躁在内而合乎道出外而同乎
義其言略而循理其行說而順情其心和而

不僞其事素而不飾不謀所始不議所終安
即留激即行通體乎天地同精乎陰陽一和
乎四時明朗乎日月與道化者爲人機巧詐
僞莫載乎心是以天覆以德地載以樂四時
不失叙風雨不爲虐日月清靜而揚光五星
不失其行此清靜之所明也
　天清地靜故能長乆聖人以清靜爲治者
　法天地也心清則内合乎道體靜則外同
　乎人是以不出户而化行
老子曰治世之職易守也其事易爲也其禮

易行也其責易償也是以人不兼官官不兼
事農士工商鄉别州異故農與農言藏士與
士言行工與工言巧商與商言數是以士無
遺行工無苦窳農無廢功商無折貨各安其
性異形殊類易事而不悖失業而賤得志而
貴
　古人世守一官官守一事故治世之臣職
　易守事易爲後世兼官共事之法行官益
　冗而吏益繁政出多門反致害治
夫先知遠見之人才之盛也而治世不以責

於民博文强志口辯辭給人知之溢也而明
主不求於下敖世賤物不從流俗士之伉行
也而治世不以爲化民故高不可及者不以
爲人量行不可逮者不以爲國俗故人才不
可專用而度量道術可世傳也故國法可與
愚守也而軍旅可以法同也不待古之英隽
而人自足者因其所有而並用之也末世之
法高爲量而罪不及也重爲任而罰不勝也
危爲難而誅不敢也民困於三責即飾智而
詐上犯袤而行危雖峻法嚴刑不能禁其姦

獸窮即觸鳥窮即啄人窮即詐此之謂也
　才不可以勝德言不可以過行才盛而有
　先知之見者治世不以責於人聞博而有
　辯口之佞者明主不以求於下傲世伉行
　責人以重難强人以不能者惡免人窮之
　詐哉
老子曰雷霆之聲可以鍾鼓象也風雨之變
可以音律知也大可睹者可得而量也明可
見者可得而蔽也聲可聞者可得而調也色
可詧者可得而别也夫至大天地不能函也

至微神明不能領也及至建律曆别五色異
清濁味甘苦即樸散而爲器也立仁義修禮
樂即德遷而爲僞矣民飾智以驚愚設詐以
攻上天下有能持之而未能有治之者也夫
智能彌多而德滋衰是以至人淳樸而不散
　聖人剖大樸法天地觀象以制器若雷霆
　之於鍾鼓風雨之於音律皆得象而爲之
　至若天地之大神明之微則有所不能盡
　究也惟至人淳樸不散而可以爲萬世之
　師

老子曰夫至人之治虛無寂寞不見可欲心
與神處形與性調靜而體得動而理通循自
然之道縁不得己矣漠然無爲而天下和淡
然無欲而民自樸不忿爭而財足施者不德
受者不讓德反歸焉而莫之惠不言之辯不
道之道若或通焉謂之天府取焉而不損酌
焉而不竭莫知其所由出謂之揺光揺光者
資糧萬物者也
　北辰天之尊帝也端居天心而衆星拱之
　至人取法爲冶心與神處漠然無爲而天

　下和摇光居北斗之杓資糧萬物隨天左
　旋日轉一周斗不降禄生民罔食舜察璇
　璣以齊七政其知天矣乎
老子曰天愛其精地愛其平人愛其情天之
精日月星辰雷霆風雨也地之平水火金木
土也人之情思慮聰明喜怒也故閉四關正
五道即與道淪神明藏於無形精氣反於眞
目明而不以視耳聰而不以聽口當而不以
言心條通而不以恩慮委而不爲知而不矜
直性命之情而知故不可害精存於目即其

視明存於耳即其聽聰留於口即其言當集
於心即其慮通故閉四關即終身無患四支
九竅莫死莫生是謂眞人地之生財大本不
過五行聖人節五行即治不荒
　人有五性應天五星應地五行五性動而
　七情出身可不知愛乎夫神藏於心精藏
　於腎魂藏於肝魄藏於肺意藏於脾神明
　藏於無形莫生莫死是謂眞人
老子曰衡之於左右無私輕重故可以爲平
繩之於内外無私曲直故有以爲正人主之

於法無私好憎故可以爲令德無所立怨無
所藏是任道而合人心者也故爲冶者知不
與焉水戾破舟木擊折軸不怨木石而罪巧
拙者智不載也故道有智則亂德有心則險
心有眼則眩夫權衡規矩一定而不易常一
而不袤方行而不留一日形之萬世傳之無
爲之爲也一者無爲也百王用之萬世傳之
爲而不易也
　人有私心罔不害道人主無私故法一而
　令行是故德有心則險心有眼則眩知權

　衡規矩一定而不易則知一者無爲之爲
　百王用之萬世傳之
老子曰人之言曰國有亡主世無亡道人有
窮而理無不通故無爲者道之宗得道之宗
並應無窮也故不因道理之數而專己之能
其窮不遠也夫人君不出户而知天下者因
物以識物因人以知人故積力之所舉即無
不勝也衆智之所爲即無不成也千人之衆
無絶糧萬人之羣無廢功工無異伎士無兼
官各守其職不得相干人得所宜物得所安

是以器械不惡職事不慢也夫債少易償職
寡易守也任輕易勸也上操約少之分下效
易爲之功是以君臣不相厭也
　天不自天有爲天者地不自地有爲地者
　爲者其誰耶國有亡主世無亡道伊尹五
　就桀而不用是專己之能而不知因人之
　道也故伊尹不爲夏而爲湯矣夏其有不
　亡湯其有不興乎
老子曰帝者體太一王者法陰陽霸者則四
時君者用六律體太一者明天地之情通道

德之倫聰明照於日月精神通於萬物動靜
調於陰陽喜怒和於四時覆露皆道並貺而
無私蜎飛蝡動莫不仰德而生德流方外名
聲傳於後世法陰陽者承天地之和德與天
地參光明與日月並照精神與鬼神齊靈戴
圓履方抱表寢繩内能冶身外得人心發號
施令天下風從則四時者春生夏長秋收冬
藏取與有節出入有量喜怒剛柔不離其理
柔而不脆剛而不壯寬而不肆肅而不悖優
柔委順以養羣類其德含愚而容不肖無所

私愛也用六律者生之與殺也賞之與罰也
與之與奪也非此無道也伐亂禁暴興賢良
廢不肖匡袤以爲正攘險以爲平矯枉以爲
直明施舍開塞之道乗時因勢以服役人心
者也帝者不體陰陽即侵王者不法四時即
削霸者不用六律即辱君者失準繩即廢故
小而行大即窮塞而不親大而行小即狹隘
而不容
　不曰皇而曰帝曰王曰霸曰君何哉尊皇
　也帝者失道而後德王者失德而後仁霸

　者失仁而後義君者失義而後禮大者立
　則小者在焉小者立則大者失矣
老子曰地廣民衆不足以爲强甲堅兵利不
可以恃勝城高池深不足以爲固嚴刑峻法
不足以爲威爲存政者雖小必存爲亡政者
雖大必亡故善守者無與禦善戰者無與鬥
乗時勢因民欲而取天下故善爲政者積其
德善用兵者畜其怒德積而民可用也怒畜
而威可立也故文之所加者深權之所服者
大德之所施者博威之所制者廣廣則我强

而敵弱善用兵者先弱敵而後戰故費不半
而功十倍千乗之國行文德者王萬乗之國
好用兵者亡王兵先勝而後戰敗兵先戰而
後求勝此不明於道也
　行文德者雖小必存好用兵者雖大必亡
　夫善爲政者積其德善用兵者畜其怒惟
　知兵本以止亂而不以爲亂則民不傷而
　國長存

通玄眞經纉義卷之九












