








上清天關三圖經明一
　　太霄隱訣
凡修七星移度之道上招玉皇九君玄精内
照斷塞死根當寂心幽房不關風塵獨立對
境盻觀霄晨燒香左右散煙霞庭精心苦念
存想勿眠如此七年則致瓊輿飛蓋丹轅來
迎兆身上登天關塞死路於東北記生録於
南仙所謂難希之道易降之眞者也夫有金
格玉名得披此道當以壬寅丙寅甲子甲午
辛未辛丑此六㑹日髙上值合之時也玉帝

常以其日使侍仙玉郎校定青華東宫金格
玉名學仙之録是其日有勤志上徹感啓玉
皇者即命北帝酆都六宫斷絶死録之根記
生録於人門移七星加於鬼門度玄樞披天
關毎當清齋苦念注玄冥目内存叩齒三十
六通
思第一太星玄樞陽明天樞魂神上玄九君
衣飛雲錦裙頭戴玄晨之冠從玄斗中下入
我身中因祝曰
玄樞陽明天樞魂神上眞九君混合變化共

爲一神願爲我斷死路於鬼户度生録於南
軒除七玄於三塗受胎生而更仙廽七精以
玄䕃度我形於天關畢咽氣二七過修行不
懈上招玉皇之賔帝降紫霞之雲衛以寳華
玉女金晨玉童各十二人侍衛子身











次思第二元星北胎隂精天璇魂神上玉九
君同著黄錦飛裙頭建玄晨之冠從玄斗中
下降入我身咽氣呪曰
北胎隂精天璇魂神上玉九君混合萬變共
爲一神願爲我削陽罪於太隂度隂氣於太

陽移七元以斷死披六合於天關㧞七祖於
三塗受胎根於南軒畢便咽氣二七過














次思第三眞星九極上眞上元夫人天璣魄
精上素九君同著青錦飛裙頭建玄晨之冠
從玄斗中下降入我身咽氣呪曰
九極上眞上元夫人天璣魄精上素九君混
合變化共爲一神願爲我披解宿對之根斷

絶死道之源令我目明徹視洞鑒无窮玄眞
仰注精灌我身上攀皇魁飛歩七元駕景乘
空與天相傾畢便咽氣二七過













次思第四樞星璇璣玄冥天權魂精上虚九
君同著紫錦飛裙頭建玄晨之冠從玄斗中
下降入我身中便呪曰
璇璣玄冥天權魂精上虚九君混合萬變共
爲一神願爲我移度七星塡塞鬼門斷塞死

氣披朗天關廽北斗於玄樞度生氣於西坤
離北帝於酆都得記名於南軒畢咽氣二七過














次思第五剛星天平丹元玉衡魂靈上玄九
皇君同著丹錦帔裙頭戴玄晨之冠從玄斗
中下降入我身中便呪曰
天平丹元玉衡魂靈上玄九皇君混合萬變
共爲一神爲我上降七精下注我身廽四轉

三豁落七元塞死户於東北受生宫於九玄
記名東華得侍玉晨畢咽氣二七過














次思第六紀星命機北極闓陽魂靈上丹皇
虚九君同衣朱錦飛裙頭建玄晨之冠從玄
斗中下降入我身中呪曰
命機北極闓陽魂靈上丹皇虚九君混合萬
變共爲一神爲我上開天一三圖玄關下轉

北帝酆都六宫制御隂官落除九死之根廽
三還四度名七元長保无窮與斗同年畢咽
氣二七過













次思第七關星玄陽天關揺光太明太上玉
皇道君同著丹錦飛羅裙頭建玄晨之冠從
玄斗中下降入我身中便呪曰
玄陽天關揺光太明太上玉皇道君混合萬
變共爲一神願爲我上招帝晨九眞帝君九

隂混合逥轉天門解我七玄之祖令得遨遊
玄雲削我北隂死根記我東華玉篇畢便咽
氣二七過













存七元畢叩齒十二通瞑目思北方七星光
明煥照北方星精内映來覆我身斗中眞君
混沌變化无有常形共乘緑霞之雲來迎我
身同昇七星之中自覺我身在斗中央華蓋
之下精光煥赫冠帀一身隨斗運轉如車之

輪須㬰之頃已開天關七星九君各授我豁
落七元開關之符以制北帝六宫斷塞死氣
之根受符而旋以復本元還在斗中七符煥
照如火之精運我來下豁然蹈空倐忽之間
安住寢床叩齒三十六通仰頭呪曰
玄光耀精流景電形乘霞遯變上昇七星璇
璣促轡如電奔驚天一開關度我著生北帝
隂宫落我死名不度不落上向七精我佩七
元流金火鈴豁落天機流漫八冥運使六甲
䇿御六丁天降玄覆帝給神兵乞匃東華記

我玉名飛空乘虚上詣玉清畢便三十六咽
氣止以開天關斷死根混合萬變之道畢於
此行之七年佩豁落七元符則有飛霞綠軿
來迎兆身唯在祕修愼勿輕傳
帝君豁落七元符
開天關符在下卷内行移度七星事畢行之
七年佩豁落七元




















(卷内畫相眞人除已注說外並碧冠緑帔絳/服朱履乘五色彩雲存思眞人各碧冠黄服)
(綠帔青禒餘宫殿/間金取宜裝飾)
北帝酆都六宫度死法
酆都山在北方癸地故東北爲鬼戸死氣之
根山髙二千六百里周廻三萬里其山洞元

在山之下周廻一萬五千里其上下並有鬼
神宫室山上有六宫洞中又有六宫一宫周
廽千里是爲六天鬼神之宫
第一名紂絶隂天宫
第二名泰殺諒事宗天宫
第三名明晨耐犯武城天宫
第四名恬照罪氣天宫
第五名宗靈七非天宫
第六名敢司連宛屢天宫
右六宫是北帝所主六天鬼神所治領人之

死名死者莫不由酆都六宫也是故帝君常
以七星移度學生之人過天關開南極之宫
斷塞東北之死户也子行移度都畢當叩左
齒九通呼六宫之名而呪曰
吾是帝君之臣名書玉清下統六天北帝鬼
宫悉是我營我之所部何鬼敢生右佩豁落
左帶火鈴擲火萬里威制萬靈有犯者戮有
干者刑帝君有命收捕无停如此都畢一呪
則天光駭動萬魔束形三呪則鬼祅滅種六
宫絶人死名天關度人南極生人學不知酆

都宫名鬼神所治不學斷塞死根萬无成仙
也行移度七星事畢














次思存帝尊二星當平坐東向叩齒三十六
通存帝尊二星髙上玉皇八景元君九尊太
微玉帝君太素七星元君同著飛雲紫錦裙
建玄晨之冠從玄斗中下降入我身呪曰
髙上玉皇八景元君九尊太微帝君太素七

星元君九變混合上帝二尊爲我上開天關
移度玉名斷塞鬼戸北帝六宫死根斷絶上
昇七元賜我八景七精九皇飛輿綠軿同登
帝晨緫朝皇妃攝御萬靈畢咽氣三七過







次存帝尊二符上登七星華蓋之中二尊星
治在華蓋之下常覆二星精光不見人无見
者故金書玉字玄得見二星延夀六百年子
无二帝飛空上符則不得上登華蓋之下二
星亦不見於子得佩二符二帝自以玄光映
子之身修行九年白日升晨










五離解過絶死度生上法
行六㑹移度之道當修五晨離於死户度於
生宫飛仙之法當以壬申丙申戊申甲申庚
申五離之日是時帝君髙宴景龍之輿緑霞
飛軿從仙官玉女周旋十天下降人間看察

學仙之人命北帝太隂五君齎死録上詣平
都主筭官推校死生簿録五方五星眞皇道
君各統一方緫領諸仙應得道者言名東華
有隂罪隂過陽罪陽過結在北帝太隂君言
名酆都之宫離别善惡生死之人是故五離
之日首罪於太隂修生於太陽落死籍於北
帝求仙於五星毎至其日齋盛衣服燒香入
室悔過念善存神内思一心注玄無有他念
帝君周行三界神官自記子之功言名於玉
皇也如此五年尅得五星眞皇來降子室也












毎至五離日平旦日中夜半三時入室燒香
北向再拜叩齒三通呪曰
髙上玉皇帝君乞匄原除我七祖以來下及
某身所行隂惡无道殺生滛慢𡜍害出法千條
萬犯陽罪隂過名奏北帝者並乞除散削滅
罪名斷落死根度入天關得在東華書字玉
篇七祖父母反胎南仙畢思北方辰星眞皇
道君精原著紫錦飛裙腰帶虎符首建華冠
乘綠霞飛雲從十二仙官從北方來下降覆
我身光色鬱藹煥赫精芒仰呪曰

北上眞皇總統飛仙乘雲廽軿來冠我身乞
爲我塡塞鬼户離絶死根言名玉清披釋天
關我得去離北帝上昇南軒夀與眞皇同保
北晨便咽氣二十五過止












東向再拜叩齒三通存咒曰
玉晨太上君太極元景君乞匄原某年一以
來所行隂罪陽過上及七祖宿對重愆結在
三隂者並乞披釋離滅罪名塡塞死根北帝
除我宿結東華記我玉篇七玄父母同昇帝

晨
次思東方嵗星中眞皇君青牙著雲錦龍紋
之裙腰帶虎符首建華冠乘碧霞飛雲玉輿
從十二仙官從東方來下降覆我身光色鬱
鬱煥爛向東方仰呪曰
東方中眞流霞九門光映内外覆冠兆身乞
匄賜我告下北帝離我死根度我玉名東華
内眞我得升度永離死路七玄父母成亨福
祚與月俱生與日同暮乘虚浮空上登飛歩
便咽氣九過止












南向再拜叩齒三通存呪曰
上清三元君南極上元君太陽九氣玉賢元
君乞匄原某有知以來所行元惡不孝違逆
无道姧滛偷𥨸隂罪陽過上及七祖宿結流
逮簡目在於太隂罪名係於北晨乞匄披釋
離滅三官宿對之目塡絶死氣之根過度東
北之户上昇西南開關七玄父母咸蒙帝恩
畢次思南方熒惑星眞皇君淮渟著雲霜鳳
華龍鈴裙腰帶虎書首䢖玄晨之冠飛青錦
衣乘丹霞絳輿從十二仙官從南方來下降覆

我身光色煥赫如日之升仰呪曰
南方真皇玄象流光徘徊三門叅駕丹輿上
升七元光明内暎洞冠我身爲我降絶北帝
罪名解結散滯消㓕太隂身離鬼戸之中斷
絶宿對之根上披天關升入南軒七祖父母
同謁帝前便咽氣八過止










西向再拜叩齒三通存呪曰
太素三元君四老道中君乞匄原赦某有識
以來所行所犯𡜍妬賢能輕泄經文履穢染
塵洿慢三光呪誓悲淚上觸帝君宿對結在
太隂罪名係於鬼官者乞匄披釋離滅考根

斷塞死路度名生門七祖父母上升福堂畢
次𢙣西方太白星真皇君著皓錦流鈴裙腰
帶虎章首建扶晨之冠乘素霞飛軿從十二
仙官從西方來下降覆我身光明洞徹煥赫
西方便仰呪曰
西方真皇素暎玄摽參駕玉輿素華鬱霄逥
晨來降真形披交爲我逥轉九戸度身皇朝
身離太隂之録上升玄宫同謡夀傾天地億
年不彫七玄父母咸登晨霄畢便咽氣六過止












次中央再拜叩齒三通存呪曰
髙上太帝君玉皇君乞匄原赦某受生以來
迄于今日所行所犯億愆兆過七祖宿對連
染不解事結太隂者並乞解除披釋散絶北
帝玄名斷絶癸地鬼戸死氣之根度名天關
歴過五晨七玄父母咸蒙更仙畢
次思中央鎮星真皇君躭騁延著黄雲龍錦
虎裙腰佩金符首䢖紫冠駕黄霞飛輿從十
二仙官從中央來下冠覆我身光明洞徹焕
落中元便仰呪曰

中央鎮星真皇君總攝五帝運轉玄綱叅駕
黄霞周行四方爲我落絶死根度名南陽之
宫離五還六與我同翔變化萬津永享无量
上登太極金闕玉堂七祖父母同荷利昌畢
便咽氣十二過止










五離首過於五帝存五晨以度生事畢於此
也若常至其日行之不廢七年感徹五晨真
皇見形於子寢房也太帝自遣五方玉女五
人衞子之身北帝太隂亦來朝子之門不敢
拘子之罪也學仙求真冝勤行焉悔過求仙
之道是上相青童君請金闕聖君之法爲後

學求生之者作戒爾非太常君之悔過也行其
事帝君亦鑒子之心自宿過不盡六天之宫亦
不落子死名開關之府亦不度子之身是故離
合之府開關之門開關之門爲度生之宫離合
之府爲塡死之源也惟在精求便得其真也











　帝君明燈内觀求仙上法
南極上元君受帝君常居朗玄之臺金房紫
戸之内明玄燈以自暎通霞光於八䆫念太
真於五形披三願於帝房靈上降於紫蓋元
皇給以金童自然號我帝位總掌於玄宫太

品生乎始妙道在㣲芒今以相告子勤奉焉
告南極上元君曰子學神真之道䖏靈宫之
上瓊房之内而不知明燈以自暎通玄光於
五藏之内因得明矣形體之神因得歸也子
能暮明燈於本命朝明燈於行年常明燈於
太嵗三䖏願念即體澄氣正真光内照萬神
朗清元君奉受法度施行三年即致夜光童
子二十四人玄光自然而明不須明燈而通
光也然此上真之妙法亦不傳於下世若有
金名玉字玄格者得吾此道行之九年身體

光明徹視萬里朗覩自然夜光童子降子之
房授子真書白日登晨常明燈於所住静室
本命之上暮入室向燈長跪叩齒十二通呪曰
玄光暎太隂八逹朗且明澄神曲室裏仰徹
耀上清五輝發朗臺玉芝自然生洞照通太
真萬神監我形削滅九隂氣記上東華名保
我无終休長與日月并㧞度七玄難南宫更
受榮明光戯玉皇上受内觀經天降飛霄輦
騰空御緑軿得謁太帝館進拜玉皇庭畢再
拜向本命仰頭咽液七過止

又常明燈於行年之上朝而向燈叩齒十二
通呪曰
明燈照行年散光煥八方嬰嬰色象澄内觀
朗空同披釋朗神䘳子與玉真通仰宗髙上
道眇邈无行蹤思得玄雲降控轡御飛龍却
我百年期還反嬰兒容賜我西華女給我金
晨童侍香履年命稽首玉帝房神㤗道亦暢
懽適香烟中整心注太玄精感洞虚无室招
神霄降瞑目矚仙公㧞過七祖難度形還南
宫畢再拜向燈咽氣二七過止常太嵗上明

燈以通神理願以求眞三年玄光内暎神真
下降授子不死之方當時自有感應也當朝
夕燒香叩齒十二過向燈呪曰
燈火暎太真明光徹玄虚披朗无上道心注
玉帝廬洞逹空洞内神覩形自舒積感致靈
降心怗理潜灰朝禮太帝堂夕誦金真書逍
遥玄都裏萬嵗反嬰孩天冠紫霄霞帝給緑
瓊輿浮遊五嶽巔適意得所如七祖免三塗
福慶有盈餘畢再拜咽液二七過止
若能𢘆於三䖏明燈不㓕七玄九祖即得去

離十苦上升南仙一身神明澄正目視萬里
耳聦逺聽心智逆知未然神真來降夜光童
子當教子求仙之道九年如此靈光自明通
於表裏也五離首過於五帝存五晨以度生
事畢於此也

















　　　帝君五願求仙上法
帝君常以九月九日十月五日三月三日四
月八日七月七日此五願十㑹之時也上登
太極瓊臺髙上玉殿金室之内存五願於瓊
宫希玄真以自降虚无啓以玉帝金音暢於
太空召五帝以衛靈萬慶㑹於丹房故有感
而致真真亦感發而降焉
是其日常沐浴清齋入室燒香心拜四方正
東向平坐東向者是當陽始暉之方也叩齒
三十六通

第一上願我生自然之氣氣中結成我身身
與三光齊倫長享无極之根
二願我身常䖏太空之上瓊宫玉房之裏朝
與玉帝同宴夕與玄母同止渇噏浪井洪泉
玉芝飢納龍胎瓊腴絳樹赤子
三願我身生萬瑞七十二光竒毛異骨飛羽
衣裳乘雲駕空出入帝宫衆慶來臻萬善旡量
四願與旡俱生與旡俱死死而又生生爲真
皇封掌十天總領群仙
五願一切衆生已生未生同保日月三光有

道之人七玄之祖上升南宫天下之福靡有
不當四方五願並㑹玉堂
次上願九玄扶養我身魂魄真神𢘆居我宫
上通天仙下逮洞淵願天願地願風願神願
仙五願一合定籍長生天降紫烟地衛五靈
乘雲駕虚飛輦緑軿上造金闕進登玉清慶
及七祖更受胎生五願五合長享利貞
中願亦五得道本根願隂願陽願太空願太
无願太玄上宴玉房與帝因縁遊䀎生闕披
朗九天元父定籍玄母記年桃康結精保固

丹田身騰金闕名書玉篇七祖解脫福慶來臻
下願亦五願太虚願太有願太上願太真願
神仙運身於五嶽之巔飄颻九霄之際出入
開關之裏移脫死戸之外願天地爲我父母
三光衛我萬年神守九原之孔靈降自然之
氣八方五願與響而㑹五願畢叩齒二七通
呪曰
大帝上元帝一玄經五雲散景鬱鬱三清玉
童玉女燒香侍靈上願開陳與我合形使我
神仙上升帝庭北帝落死南關注生東華金

格得上我名无窮之願與我齊并祝畢又叩
齒三七遍仰咽氣五過止
此帝君開陳上願與靈合形之道也常能爾
者則玉華侍衛玉童散香上徹九天感應帝
皇五年如此道自降矣























































天下十方有道之願道无不降子之情口願
之際當令心意在一不得他念外想真神散
越則真不降也履淹冐穢真亦逺也帝君上
願五㑹之道畢於此也每至其日若能精心
願念如法帝遣玉童衛子之身招致五方之

願神仙之道來降爾形如此五年尅乘雲上
昇九天列名東華七祖父母亦荷福慶得去
三塗受仙南宫也
南極上元君曰世人之學唯知朝求而暮獲
一念而希降吐呪而望應而不知登棲岐之
巔起於山跡千丈之木出於毫末道髙而真
妙豈可發足而登於雲梯耶帝君受氣而掌
真猶尚明燈以自通五願以希慶豈不能包
於自然也夫求仙之道皆當先願而後求願
感而致靈爾五願之大也願亦无所不包福

亦无所不覆慶亦无所不流可謂蠲願善矣
若能精心在願亦无不響應後來有情者爲
復訪而意焉
上相青童君曰吾徃學經歴七百年渉峻登
巔越東跨西殊南經北逍遥中原經師三十
二人凡受三百餘事未得上登金闕詣聖君
受靈書紫文服日月黄華拘魂制魄之道結
璘鬱儀九真八道解形遯變紫度炎光流金
火鈴吐納飛霞騰空歩雲躡行七元寳經聖
君以七星移度太帝所寳告盟見授使斷落

六宫死名塡塞東北鬼戸上聞天關移度我
身然後可得上登三元奉行遂得上相之司
總領群仙七星煥落於天逥轉九元之精上
乗三元之氣下統六天之名生死離合莫不
由於七星故人爲斗所加則死斗所移則生
故七星爲天之相開關爲度生之府夫學不
知斷死户於北斗度生目於南關生不可保
乎上帝以此經移於六合之房命西華玉女
金晨金童三百人侍衛靈文後傳聚真乃出
於名山西城王君後於王屋石室之內見有

此文王君方退齋三月齎信詣山奉受披省
是七星移度修行其道得成真人自无玉名
成仙之人莫能聞見此道有經之子酆都之
六宫便記子之名移度南關况復修行之耶
王君云此本有三卷天關天圖二卷不行於世
南嶽夫人所受正得一卷七星移度爾



上清天關三圖經
