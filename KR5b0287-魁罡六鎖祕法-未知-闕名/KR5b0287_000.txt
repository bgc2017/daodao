








魁罡六鎻秘法五四
天地變易第一
欲要知天地變易晝夜不分暈晦飄黑風黃
沙推山拔樹日月不見星宿無光可使白絹
三尺書陷天符念混天呪置於山上無人淨
境西北正立髙峯符呪一百徧擲符於地一
手指天呼速字三聲立便下山不得返顧須
臾狂風四起人面不分只聞雷皷之聲髙低
平蕩河海俱平此術一用不可再行恐損生
靈凡遇劫盡用之從來劔仙爭占洞府俱用

此法不可試於俗士混天呪曰
攝天都使太一雷君風伯兩師雷電掌籍司
官速使六丁六甲大力天神祛攝毒龍並起
法門指山山摧指海海枯吾奉九天上帝敕
九天陷天符



移天換宿第二
凡欲移換宿大星奔落小星移位南斗不見

北斗伏藏先須持誦威天大法神呪千徧又
於中庭内夜靜用酒果香燈三十三天位牌上
書天人姓名供養畢依然有丈餘大人影各
依位上見不得驚動但只欵欵言曰吾奉三
十三天帝君命汝等日夜不離持之門但逐
位上名字用絳紗袋盛之隨身勿令人見遇
有用時只於袋中取一名字香上度過向使
者星靈擲姓名三徧呼落字七聲不得放姓
名恐後來難使如兩陣軍前乃可用之佐國
扶家立置太平之國人常見星宿變易方知

主聖臣賢盡皆心歸非常不得輕
三十三天聖位
第一天人初耶漢樞
第二天人初沙隠郍
第三天人初羅屈京
第四天人梵商樞機
第五天人梵沙仲伯
第六天人梵化津商
第七天人金梵初沙
第八天人梵元初通

第九天人靖梵初沙
第十天人靖梵藥又
第十一天人靖梵光初耶
第十二天人定化光初耶
第十三天人定化惠光初耶
第十四天人定惠逺光尊
第十五天人順梵化德尊
第十六天人藥師化定尊
第十七天人藥師梵定尊
第十八天人藥師惠達尊

第十九天人樞惠大金尊
第二十天人茄耶中光尊
第二十一天人施露大梵尊
第二十二天人施迷大金尊
第二十三天人變通語化君
第二十四天人順光起光仙君
第二十五天人初樞大覺君
第二十六天人初耶大覺君
第二十七天人昇伯仙化君
第二十八天人昇露大化君

第二十九天人惠介大化君
第三十天人宿惠大化君
第三十一天人宿憂大化君
第三十二天人疾路大仙君
第三十三天人慈攝仙施號君
威天大法神呪
吾奉威天大法江河日月山海星辰在吾掌
中吾使明即明暗即暗三十三天神在吾法
之下使東即東使西即西使南即南使北即
北從吾封侯不從吾令者斬首施行急准

都天帝君敕令煞攝
夜半換日出第三
欲要夜半換日岀可用朱砂二塊自方徑寸
用淨水磨圓白膠香共入絳紗袋内盛之常
安浄處香花供養百日畢常隨身帶之如用
時獨於淨灘上面東手持朱砂念扶桑帝君
千徧须臾以燈焰明如圓光夜半大明所有
天下含靈之物皆得生成若遇帝君出或乃
用之㝷常不用
晦朔換月第四

欲要晦朔換月用明者水晶徑三寸者令圓
用楓子篇如月一枝可水晶大置於雷木匣
中用白膠香滿塡淨處香燈供養不令婦人
相近候匣中有白光即取用之白絹袋盛之
隨身帶遇用時只置香卓上香花淨水用之
可佐國軍行前用之念呪曰
太陽之精與吾權於法門明照四域不得稍
有違吾法令吾奉
太陽行度之君敕令煞攝
却落彗星第五

宿夜見埋者木人處有人來報天心之事不
得驚怖後來漸漸近前不懼持法之人其桐
木人子每日常在持法人之左右有天上地
下人間國事預來取報不得試於無道之士
不比尋常法不可占小人避之念太一飛星
呪曰
太一使行天罡姓名斬除妖星當吾者死背
吾者亡順吾者昌吾奉
北極帝君律令敕攝
廻風滅雷第六

凡遇廻風滅雷用棗木楓木雕回風印望風
雲雷電雹處用印迎之預前用桃栁湯浴印
一百日用白膠香浴印一百日莫令人見置
神堂前香花供養如遇大風雷雨閉炁默念
六丁呪曰
六丁急降六甲齊臨神通大闡與吾廻風急
急如帝君律令敕
廻風滅雷印式





回溪驀林第七
諸葛公權曰先修煉内丹就行仁義禮樂孝
養之全然後用術渡溪驀林河海皆可坐遇
一法於端午絶早出門無人處用草棠作四
方壇一丈二尺淨蓆一領置於中心酒果鹿
脯蛇肉各五分面東拜香欵曰弟子某今日
持誦金翅烏王呪萬徧助弟子渡過江河大
林湖海其酒果各位上自喫少許其餘更不

得要返廻家房内卧一日至次日起如常念
金趐烏王呪曰
日月合精吾言鄧林金翅烏王助吾羽翼遏
林如風履水如石吾奉
皇人帝君律令敕攝
虎狼伏藏第八
虎狼禽蟲之術乃可卓庵修道初第未達真
理之時哀哉萬類隂魂鬼毒蟲子相魔滅至
使志人不達真理豈不容哉如要虎狼伏藏
先持念禁山呪一萬徧然後群蟲虎狼跨如

家畜乃可安心進道日以功成乃是術家大
要也禁山呪曰
吾是天丁攝統山神辟除虎狼千里之行吾
奉太上律令救煞攝
真人化育法第九
河上公據草庵之志而得化育乘機之理諸
葛公權深達化育之機乃可穿山入石今來
修道之士只述吐納運用金精豈成大術真
可笑哉如要變化穿山入石乘虛跨露育化
萬類於歳八節日持念大力神呪萬遍若要

用時念呪所覩之物皆可投入不得尋常輕
用大力神呪曰
唵囉咈啼咶化呿呿育多嚩大力咈攝仰祈
内居娑婆訶
魁罡六銷秘法

















太上老君戒經力一
戒上
老君西遊將之天竺
周幽王之末也周而西之于天竺天竺國
名也事出玄妙内篇
以道徳二經授關令尹喜喜受經畢又請持
身奉經之法
授經之事具載記傳此略序請戒之端耳
受經既竟理應宣通故重請奉經持身持
身之法備在經文但文㫖深微非始學便

曉故别請其要以斬後語者也
老君於是復授喜要戒普令一切咸持度世
謂但持戒去惡自得度世然持戒者乃爲
奉經奉經者必在求道今既聞奉持之法
且舉戒而言也
於是說頌三章
頌者美其事也明持戒奉法並爲道之因
故先誦其宗致以悟始學令知其指歸也
初章明持戒所得身心福漸次章明其法
既普家國咸興天人同慶後章明自漸之

深理窮於經經理既窮乃至成真故有三
章也
樂法以爲妻
妻者栖也謂相依栖也隂陽肇氣人倫之
道莫不由夫妻生我者矣樂者謂並有待
而相樂也一切衆生咸知樂妻若栖心法
教則無待返偶而生理自足又明樂法能
如樂妻則能持身奉經也
愛經如珠玉
法語其所宗經指其所學愛者寳愛也世

之所寳莫過珠玉而世寳無益於心經法
有永於得故令學人去彼而取此也
持戒制六情
六情者六欲也眼欲滛色耳欲滛聲鼻欲
芬芳舌欲脂味身欲柔滑意欲放泆如此
六事皆成乎心故爲之情也並是三塗惡
業故制而去也若不檢制縱恣六情生爲
世人所惡死爲鬼之所迫也
念道遣所欲
戒以防外念心攝内内攝由念道念道則

所欲外亡西昇經云道之微心子未能别
撮取於要慎戒勿失先損諸欲莫令意泆
即此戒者也
淡泊正氣庭
人之所以躁競者由是六情之所使也若
持戒念道則六情澄靜神安氣正邪惑所
不能擾庭者黄庭也
蕭然神靜黙
蕭然無欲也靜黙内定也
天魔並敬護

魔謂五帝大魔也領人生死在六天之上
若持戒奉法終獲真仙則超於三界故並
爲其所敬護也魔有四種餘三在人身中
故曰天魔
世世受大福
謂持戒念道衆惡不生善因日建雖經生
死今身後身常在福中及至成道故云大
也
鬱鬱家國盛濟濟經道興
謂持戒之福命無夭傷見世昌盛子孫繁

茂有家有國建至十方莫不鬱然而盛者
也
天人同其願
天謂天上仙也人謂世中人也言持戒奉
法始在人中受報生天進業人中受報生
天進業乃至上清是故天人同其願也
飄眇入大乗
大乗謂上清法也縁麄必至妙階漸自之
深既離世昇天從天之上故云飄眇飄眇
猶勢飄然也飛騰之貌矣

因心立福田
福者善之果也爲福之因不由於他已心
即福田也若修身奉法衆惡自除猶如治
田去其草穢草穢既盡自獲良榖者也
靡靡法輪升
靡靡猶漸漸也福既積則法輪漸升之也
七祖生天堂
身獲道真七祖蒙慶
我身白日騰
持戒志道功成徳就之所至也

大道洞玄虚
一切諸法皆稱爲道乃有百官及萬八千
種並是六天及三界之道大道者无形无
象洞玄虚道無不在理無不應故云大也
有念無不啓
啓謂感也此明持戒念道有心即感念念
不止以至成道莫非念力
練質入仙真
欲多則神濁氣清則質練練質成真莫不
由戒

遂成金剛體
言其表裏堅真无復朽敗者也
超度三界難
欲界色界無色界此三界生死輪轉無休
恒與三塗對治故云難也自非成真莫能
超者也
地獄五苦解
五苦是地獄中寒池火車鑊湯刀山劔樹
也解脫既超三界無復苦縁也亦謂五道
爲五苦者也

悉歸太上經
上清法也衆法所窮故云歸太上經也
靜念稽首禮
誦說既竟法縁略顯今將說戒故令靜念
稽首而受也
於是尹喜聞說頌巳稽首而立請受戒言
老君曰第一戒殺第二戒盜第三戒婬第四
戒妄語第五戒酒是爲五戒若清信男清信
女
若有男女發心受戒便得清信之號

奉持五戒畢命不犯
謂持戒至于命終而不能犯也
是爲清信男清信女
向發心即號清信若中塗虧缺則清信心
廢唯盡命不犯來生又受福果則全清信
之理故重云爾
老君曰戒殺者一切衆生含氣以上翾飛蠕
動之類皆不得殺
蠕動之類無不樂生自蚊蟻蜒蚰咸知避
死也

老君曰戒盜者一錢以上有主無主非已之
物皆不妄取
在地地官在水水官在人人主如是則無
無主之物此言無主者謂當時無誌護也
老君曰戒婬者非夫婦若出家人不妻不娶
若男若女皆不得犯
夫妻雖非犯戒過亦爲婬犯
老君曰戒妄語者若不聞不見非心所了而
向人說皆爲妄語
所說事與心相違也復有綺言謟曲反覆

兩舌在後戒也
老君曰戒酒者非身病非法禮皆不得飲
身病謂巳身疾必應以酒也法禮者明非
世俗饌㑹及鬼神之胙若尊卑之禮真靈
之饗則不至於失之者也
老君曰是五戒者持身之本持法之根
身本無惡縁惡持戒心淨身清可以奉法
故曰法根者也
善男子善女人
前章云清信者明受戒攺惡乃得此號此

言善者謂生而善也是禀業所得非持戒
而起
願樂善法
一切法也縁有宿善故能願樂
受持終身不犯
犯爲虧缺不全首尾毀爲毀慢生不信心
是爲清信得經得法永成道真
夫得經者不必能修行能修行者乃爲得
法耳得法則得道故云永成永謂逺者也
於是尹喜聞受既巳

巳謂巳畢也聞說戒言而親受之非如五
千是老子自出
再拜而問何故有五
言人之爲惡其事萬萬方皆應防戒今何
故止說有五也
老君曰五者攝一切惡
言一切衆惡皆起此五若持此五戒則衆
惡悉絶也
猶天有五精以攝萬靈
五精星也靈謂神靈

地有五行以攝群生
金木水火土也群生所禀莫不資之
人有五藏以攝神明
人所以有神明之識者由於五藏也六情
五欲各有所生故以五戒對而治之明此
五戒自天至人三才之本非始有也
戒者防也防其失也
未失則防而不爲既失則戒而不犯皆是
防其義者也
失而不防則三塗盈逸天人虚空

不防其失則縱惡日多惡縁報對則充滿
三塗三塗既盛則鬼道横逸夫一切衆生
皆有定數三塗既滿則天堂虚空生人咸
少也
是故五也
明五戒根本所由如此也
尹喜曰大乎戒也何故失耶
既聞斯㫖方歎其大言有此戒其來久矣
云何衆生猶有此失
老君曰本得無失既失而得亦無所失

本得無失謂前身過去巳得此戒故於今
身而無失也而今身有失者前身無戒或
有而違犯故有失耳雖爲有失而於今身
得受持者則見生無失後身復善故既失
而得亦無所失前頌云世世受大福即此
義也尹喜所問一失而併舉三失答之是
對其後問頓顯前身此生後身也明人禀
道本自無失義見經中也
尹喜曰敢問其本
得失既顯事理須明故却問其本以求其

末也
老君曰今當爲爾具說其本
順其所問而言其所以故云具
諦聽諦聽受持普爲一切之所知也
諦聽戒其闕失諦受使無漏妄然後可令
一切咸得知聞
尹喜再拜恭立而聽
恭立者即今長跪也
老君曰五戒者天地並始萬物並有
舉其本也夫有天地則有萬物有萬物則

有得失有得失則有法戒之者也
持之者吉失之者㐫
善果爲吉惡對爲㐫吉㐫之事悉備後章
過去成道莫不由之
言凡得道者莫不縁於戒者也
故其神二十五也
五五之數也内經有二十五神是人身之
靈上應天真而鎮在人身持戒身清則其
神常安
經文五千是其義也

謂失之事備在五千而後此戒者特應尹
喜所請耳
老君曰五戒者在天爲五緯
東曰歳星西曰太白星南曰熒惑星北曰
辰星中央曰鎮星也
天道失戒則見災祥
五星各位一方行度氣色並各有常若天
運失和隂陽愆戾皆非其分度而見妖徵
故經云天無以清將恐裂裂謂王者失德
隂陽圯裂五緯返常也

在地爲五嶽
東曰太山南曰衡山西曰華山北曰恒山
中央曰嵩髙山也
地道失戒則百穀不成
五嶽各鎮其方風雲水雨之所由也若地
道失戒則疾風涌水曠旱之災百穀不實
也一切草木皆謂之穀經言地無以寧將
恐發謂山崩川竭萬物災傷皆由王者咎
先見兆於天次降災於地也
在數爲五行

東方木九南方火三西方金七北方水五
中央土十二雖中央而位在四季
五數失戒則水火相薄金木相傷
五數推移四時以成若其有失則災癘刀
兵西昇經曰五行不相剋萬物盡可全也
在治爲五帝
東方太皥木南方炎帝火西方少皥金北
方顓頊水中央黄帝土也
五帝失戒則祚夭身亡
五帝爲帝王更治五行相生隨方受任若

失戒暴虐則國祚不長身不獲壽也
在人爲五藏
肝屬木心屬火肺屬金腎屬水脾屬土也
五藏失戒則性發狂
所行過惡則五藏失神五藏失神則令人
性狂狂謂僻也㝷五戒以防五惡爲惡各
有所生但一惡便使性狂不待五也今言
五者緫其數耳經云馳騁田獵令人心發
狂心爲五藏之主故舉其一也故後章云
失一則命不成又㝷戒㫖自天及人皆云

失戒而致災祥者明爲患之起起自由人
是以帝王有慶兆民頼之如有不善則天
下受殃故知三才等治得失必同又自天
至人雖有五條爲失之本在人而已故次
章云戒於此者而順於彼也
老君曰是五者戒於此而順於彼
謂上來五事悉在於人故云戒於此也順
於彼者理也夫患之所生由於違理若順
理而行復何戒乎明爲戒於過耳若過而
不戒禍患之興豈可禳也

故殺戒者東方也受生之氣尚於長養而人
犯殺則肝受其害
氣數相感自内于外肝主長養故一切咸
知慕生懷殺之性則逆氣衝肝肝氣㐫壯
還自災身故云害也
盗戒者北方也太隂之精主於閉藏而人爲
盗則腎受其殃
腎爲太隂隂主閉藏故一切咸知收歛而
人爲盗則腎氣爲傷故云殃也殃者積惡
之應者也

婬戒者西方也少隂之質男女貞固而人好
婬則肺受其沴
肺爲少隂金性堅貞故男正女潔而人好
婬則肺氣枯竭故云沴沴惡氣也旱災曰
沴也
酒戒者南方火也太陽之氣物以之成而人
好酒則心受其毒
心爲一身之主以成乎人是太陽之氣也
好酒之人則毒衝于心藏府荒廢以致迷
䘮者也

妄語戒者中央土德信而人妄語則脾受其
辱
脾屬土土信而有恒故言德也人之禀性
以信爲本而人妄語則辱歸於己脾緫人
身爲義也
力一十二
五徳相資不可虧缺
虧謂廢也缺謂傷也言人受生必備此五
徳五徳無虧則終享福吉故云不可虧缺
者也

老君曰此五失一則命不成

向辯人身各有所生此名毀犯虧缺之咎
故云命不成命不成者謂不全其性分及
天年也元命包曰行正不過得壽命壽命
正命
是故不殺者乃至無有殺心
夫殺心之起起於不戒遂至増甚今言乃
至無有殺心者自微自防也自有雖不手
殺或因人行殺或勸人行殺或看人行殺
或使人行殺而心不爲惡皆同於殺也所
以然者皆由有殺心若其不戒終不能成

就者也
不盗乃至無有邪取
謂貪盗之人始於小𥨸小𥨸不戒遂至大
取或因公利私或慿法招物或依恃勢力
封山畋澤或誘說癡愚以役其力如此而
得皆非正理同於盗故云乃至無有邪取
明非正偷盗也貪婪皆是者也
不婬乃至無有邪念
婬者皆由放恣或男或女情慾不一㝷五
戒之重莫過於婬亡身䘮家故不復論又

有不畏罪網因法媾慾外託奉道内實婬
濁如斯之徒實爲巨惡故云乃至無有邪
念自非夫妻而行婬者皆爲邪也
不酒乃至無有勢力
夫酒致過或因尊上之所勸逼遂至亂失
今以戒自持雖有勢力亦不違犯酒之傷
人如火不救逾多逾盛不極而不止者也
不妄語乃至無有漏泄
真實之心則無私惡無私惡故無有隱諱
無隱諱復何漏泄也

如是可謂成也
前云失一則命不成是理未曲備今既重
說其義祖顯故云如是可謂成也
老君曰戒中婬酒能生五惡
婬則奢奢則貪貪則盗盗則欺欺則懼懼
則殺此並婬之所能至也酒能發狂又能
婬太清經云人身有三萬六千蟲皆在五
藏皮膚之中飲酒則諸蟲嘇動嘇動則衆
惡興衆惡興則無所不爲故云能生五惡
也

戒者戒惡也惡世之中男女讙婬罹於骨肉
讙謂雜也罹謂犯也言婬慾之心人乃至
不避姓族因法混雜無復分别者也
上慢下暴毀篾天德
上慢天靈爲篾下相殘害爲暴之者也
沈酗爭訟禍命辱身
沈猶耽也狂酒日酗對闘爲爭訴理爲訟
害命爲禍䧟身爲辱也
妄詐欺誑罔有所由
妄謂妄語詐謂詐僞欺謂妄詐之人要求

財利不顧在此三者也
六親相盗非但於他
夫婦父子兄弟六親也言爲盗者非但於
他乃至子盗於父婦盗於夫兄弟相盗無
所不爲
殺害衆生利養身口
殺生治病爲養身宰害供廚爲利口也
如此等軰見生受業永墜諸苦
生不受戒唯惡是行惡業増長則淪三塗
備加五惡無有休限

其有五惡者則入地獄備五苦之報無有
休息及年限也經云三塗受報近者一劫
如有出者
言其受對或有輕重如有得竟還生人中
者也
當在邊夷短命傷殘
邊夷俚獠也其人相食此謂殺害之報受
生此地若生中國則短命及形體不具
夫婦醜惡及不貞㢘
婬報也醜謂可憎惡謂弊惡不貞爲婬不

㢘謂貪也
貧窮凍露在處不安如有財畜爲人所奪
盗報也凍露謂居無屋宅不安謂飢寒不
立縱有財物則被劫奪以償先債也
言說不信人所不親
妄語報也其所言說是之與非人皆不信
既無信義寧得親友也
意慮昏塞衆所慢輕
酒報也生既昏濁死無神明此之受身豈
得清靜故人所輕慢

老君曰清信男清信女奉持戒行見世安樂
無有憂惱
奉戒持行所志者道衆惡既消長與善㑹
復何憂惱哉夫憂惱者由於惡行故與惡
相牽耳豈有不爲而至者邪
衆所恭敬
不婬則爲衆所敬也
見者懽喜
無復殺心故一切見之莫不懽喜者也
常蒙利養

不盗也既無邪取則人樂給與也
一切歸仰
不妄語也所言必實誰不歸仰
其智深微
不飲酒也則思慮安靜入於深微
處在清靜四大完堅
既受此五報行止所在人所敬愛常清靜
不雜凡穢四體也外思不加則内府無傷
表裏堅宻萬病不生也
故能修集衆法以成道真

前明無戒惡縁果報此明奉法見世受福
乃至成道莫不由之又明爲道必修集衆
善乃得成真故以法明道以真明人者也
尹喜再拜曰敢問受持之法
受當爲授戒法既備次問授持之儀也更
起諮端故再拜而請
老君曰若男子女人聞法生信歸身三寳
此直云男子女人者緫謂始發心也法謂
戒法也三寳亦曰三尊亦曰三師謂太上
之法太上之法傳太上之法是爲三也故

太上爲萬法之主傳法者爲衆學之師老
君即此法之師餘法各隨所出
即時稽顙
言有欲發心者即時授與不待依違辯其
由來所以者何戒本去惡但令有心何論
徃行且人心多惑自有善機蹔起廻復退
悔故承機而奬不待終日也
歸身大道歸神大道歸命大道
此三歸者謂身有善惡神有恐怖命有壽
天盖一切衆生之必有也今以此三悉歸

於道者謂受行法戒一則生死常善不墮
惡縁二則神明强正不畏邪魔三則見世
長壽不遭横夭歸雖有三其實一也向言
歸身三寳是法此言大道是常即前頌云
玄虚之道
男子女人
稱妵名以告誓
捨世邪法
捨猶離凡世間所爲悉是邪法
奉持正戒

如手持物恒畏遺失
盡身盡命終不毀犯
身語其行命言其識故盡犯二邊而不毀
慢及虧犯也
於是讃誦恭心而受
讃誦五戒之事也謂受之身三歸既竟於
三寳前稽顙自誓一一受解然後授之恭
心者如對神也
老君曰若復男子女人受正戒巳進求經法
謂五千文者也

先當受戒
向言受戒巳今復云先當受戒前是受經
之時更復說戒若經戒具受故宜先受戒
一一堅淨然後授與
辯覈巳持戒者若有漏失許其自新明知
所以更授者也
旦暮恭心不怠時節
朝夕禮事雖復飢寒亦不闕廢此是奉經
之法也
月修十直

月有十齋日也
年用三齋
一年用三月長齋也
誦經萬遍白日登晨
闇讀曰誦晨者真仙之域也用此齋直誦
經萬過則獲飛仙西昇經云羅縷妙言内
意不出誦文萬過精誠思徹此之義也十
直三齋别自有經也
若爲人敷說宣通妙義大利衆生乃㧞三塗
一切諸苦

敷揚講說開導未悟則功德廣濟三塗救
㧞也
以是功德能斷宿命無量諸根得昇上清無
復退墮
功圓德備則生死根㓕上清之道無復退
轉此略明學道之所至也始自持戒終於
無爲舉大法之始終者也
老君曰清信男清信女在家出家受持經法
願樂神仙日夜誦讀求諸妙義
謂無爲至理也

去諸諠雜調心制性
謂即世學也夫上士學道在市朝下士逺
處山林山林者謂垢穢尚多未能即諠爲
靜故逺避人世以自調伏耳若即世而調
㐲者則無待於山林者也
柔顔善氣勸諸男女
心麤則貌强意獷則言惡若和顏軟語則
見者親愛不生忿心也
逺離五惡受持五戒供養三寳
既知至妙之理又能分别善惡則以我所

得爲敷說勸令捨離諸惡縁也
取令成就不擇甘苦
識有利鈍性有善惡曲巳順彼取令入道
不爲身利不辭屈辱此爲教也
若具持大戒苦行精懃布施忍辱捨身救物
謂修行者也大戒爲百八十太清等戒若
四明科禁衆仙大忌皆是學真之具法也
精進懃謂匪懈布施凡來求無不給與不
吝財賄不問有無忍辱謂受辱不言乃至
打罵亦無嗔恨捨謂見諸危難决徃救不

顧身命若見凍餓剔身給與不待有求是
爲捨也
若復離世獨徃幽栖專想至寂衆難不驚
謂耽神者也離世山栖以避諠濁獨徃無
群無復他念專謂志一想謂思神至之者
也寂謂定也此專定心智定内安非復外
難榮辱所驚也
必至無爲
言修此等行必果無爲之真也
尹喜曰奉經有犯乎

持戒善惡既備於前夫知奉經凌犯罪失
云何此緫問衆經非止五千也前頌云悉
歸太上經此後又明破法及授受之難推
此故知也斯乃尹喜相資發故令出罪福
之事耳
老子曰十有三者也
經云生之徒十有三死之徒十有三言奉
經順法則獲長生違戒犯惡則動之死地
既答所問罪失故直云十三也
尹喜曰何謂也

問十三之事也
老子曰爾諦聽之
既更有所明故復戒
十有三者六塵六識皆由於心
六塵謂六入也以其所入能穢染正性故
言塵也六識即六入之根能起分别故云
識也心爲其主是爲十三下卷具解凡致
惡之由因十三起入善之由因十三㓕入
善爲生爲惡而死死生之謂非止此身也
謂修善不巳以至成道成道之日豈得非

生故經云出也爲惡不息遂淪地獄豈非
死乎故經云入也
是故淫貪疾恚
淫之所起由於色取故在十三之端夫淫
必有貪而貪者不必皆淫然貪之爲病非
但在於富貴乃至貪名貪世不欲人在己
先病者妬嫉也嫉彼而勝我也恚謂嗔恚
也貪嫉既起嗔恚自生者也
欺盗妄詐
違戒取物是爲欺盗謂欺心者也自詭要

時是爲妄詐是用權數苟得者也所謂民
之賊矣
綺言兩舌
辭非而澤謂之綺言反覆是非是爲兩舌
皆縁欺詐而有
謟利持權
口忌災祟明言禍福卑辭髙物以要利入
是爲謟也慿恃時威自我制物是爲權也
夫謟之甚者乃至祈神祭鬼以求曲祐也
溷集破法

男女無别爲溷破法者謂有此等事也始
則貪婬終於混集並皆相因而至之也
非清信也
如此皆之死地尚非清信况復奉經者乎
天網不失
引經明事也夫天網雖踈報對之理必無
遺失也
生死無地
生謂見報死謂考對無地可逃也答所問
十三畢此以下乃明罪報也

如此等人非其智分
由無智識起諸罪業故於法無分也
染洿至法毀廢善根
法法相傳如樹有栽生長不絶是爲善根
如此惡行日相深漬善根豈得不廢
不爲善人之所知識
所行既惡則惡惡相知愚下之𩔖自多黨
善人謂才識髙明徳勝者也
備衆生身
皆由前縁無有慧業故令今生得此愚癡

夫言愚癡者謂造諸惡業也非謂無所解
矣生既無善死墮三塗受衆生身衆生萬
等各隨縁報而備得其身者
種於婬慾無所憎避
衆生所以繁多由其種𩔖婬慾故也謂因
法行婬而受此報猶雞犬等在於人中無
所避就得𩔖便爲亦無憎愛皆由前業之
所行者也
常懷怖畏
因往貪取之報也餓鬼之中復有萬品雖

云是餓有時得足此言無足者便是未嘗
蹔飽也
若在地獄五痛無間
地獄受苦有時而息此言無間是時無休
息也五痛猶五苦也明三塗報應如此
如此受身備諸苦惡
三塗報盡出生人中則形體不具備諸殘
疾或瘡痒疥癩可惡之極者也
物所懷惡
非但於人乃至畜生亦有憎惡

無有救治
疾既可惡則人無治者此是穢慢洿法之
報應也
生死輪轉無聞無見
無聞謂不信法教無見謂不值善縁此緫
明十三破法之罪生死所之也
皆由一念中生至無數念其對無窮
夫爲惡者始起(原缺文)

太上老君戒經
