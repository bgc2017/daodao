








丹陽眞人語録畢二
　　　　靈隱子王頥中集
大定癸卯三月間始拜師於牟平范明叔庵
之南師曰汝從何而來僕對曰來自東武仰
師之德不以貨財爲富恬然自得坐進斯道
乃聞其風而悅之願侍巾屨伏聽一言師乃
欣然曰㑗年少有學道之心不可得也良久
曰饑則喫飯去飯罷則打睡去一日師見僕
拱手而立方呵曰道人只要豁暢不可存體
靣庵不是廨宇你又不是官長若却講俗禮

則交接去處古人云三山有侣人情淡四海
無家道義深不徒設也師每垂語曰學道者
必在自悟不悟者昏蒙所致故也欲發昏蒙
先滌其心在乎澄湛明了而巳功到而成不
必叩請於他人是工拙坦然明白矣
師在東牟道上行僧道徃來者識與不識必
先致拜從者疑而問之曰彼此俱昧平生何
用拜之師曰道以柔弱謙下爲本況三教同
門異户耳孔子言雖執鞭之士吾亦爲之未
聞一拜之爲一過

師言祖師素攻文章了道之後尤爲敏給至
於藏頭拆字隱語聯珠略不搆思常和人詩
有押節字者衆皆和畢唯祖師最後和云三
百六十金骨節衆皆歎服以爲神仙語如今
誰能繼得除是磻溪公頗似步驟
師言祖師嘗到登州時頂笠懸鶉執一笻携
一鐵𤮴狀貌奇古乞於市肆登州人皆不識
夜歸觀書一絶於壁一别終南水竹村家無
兒女亦無孫數千里外尋知友引入長生不
死門明旦拂衣東邁後數日郡守紇石烈邈

詣觀觀其題詩欽歎不已乃依韻和曰迴首
三年别故村都忘庭竹長兒孫他時拂袖尋
君去應許安閑一叩門
師言薄滋味所以養氣去嗔怒所以養性處
污辱低下所以養德守一清淨恬憺所以養
道名不著於薄籍心不繫於勢利此所以脫
人之殻與天爲徒也
師曰酒爲亂性之漿肉是斷命之物直須不
喫爲上酒肉犯之猶可恕若犯於色則罪不
容於誅矣何故蓋色者甚於狼虎敗人美行

損人善事亡精滅神至於殞軀故爲道人之
大孽也
師曰昇平快活莫過於閑道人若住庵稍倦
結一兩人作伴掛搭腋袋拖條拄杖且歌且
遊撞着好山好水且爲盤桓不可貪程途
師謂僕曰學道人要有終始不可半道而廢
與他人作笑端況㑗是讀書兒豈不知凡人
立身須著一般事業況爲道者正是男子立
身大事
師常書大字一聯與道友曰速把人我山放

倒急將龍虎穴衝開僕因問曰人我山始知
龍虎穴敢問其方師笑曰天機未敢輕分付
細細看賢悟不悟
師一日呼僕良久而赴問那裏去來僕對曰
午牕睡方足神情湛然床頭有莊子書一册
因拈而讀之所以不在此也師曰夫道要心
契若復以文字繫縛何日是了期所以道悟
徹南華迷更迷
師在華亭曰道者何物也祖炁便是根源豈
不知鼻中出者也豈不廣成子曰丹竈河車

休矻矻鶴胎龜息自綿綿師語衆曰學道專
一則人人可以爲仙不同世俗之進取有黜
落也儒則博而寡要道則簡而易行但清淨
無爲最上乘法也
師居環堵中但設几榻筆硯羊皮而巳曠然
無餘物早晨則一碗粥午間一鉢麵過此巳
徃衆茹不經口一日召僕入命坐良久僕問
曰吾師之道有作爲否師曰無也雖歌詞中
每詠龍虎嬰姹皆寄言爾是以要道之妙不
過養炁人但汨没利名徃徃消耗其炁學道

者無他務在養氣而巳夫心液下降腎氣上
昇至于脾元炁氤氲不散則丹聚矣若肝與
肺徃來之路也習靜至久當自知之苟不養
炁雖挾泰山超北海非道也此言未化前十
日所說也僕與曹劉二三伴在環堵外立忽
出曰夫道但清淨無爲逍遥自在不染不著
此十二字若能咬嚼得破便做箇徹底道人
但信老人言行之自當有益必不悮你諸年
少
師在黄縣西郊馬從仁庵内唱曰縱日消萬

兩黄金正好麤衣淡飯言去歲過外關聞人
誦此語喜其有理故記之不知何人作有馬
元之曰此語是順長老葦江集中語也師言
奇哉是言也
師言家風誰是祖鍾吕自親傳頌曰一點靈
光晃太虛丹青妙手莫能模休將明月閑相
比有闕因縁怎類吾此語稍露鋒芒矣
師曰炁之難御迅若逩馬唯靜者爲易必去
其外慕雖覩紛華之在眼前正如深山窮谷
中方是道人心腸儻不到無心地面莫能制

御是知道者貴於無心也
師又云心定則清忘體虛則炁運心死則神
活陽盛則陰消自然之理昧者不知但以爲
子孫計返以學道者爲無益何不思之甚也
師曰予年四十餘方遇師入道所以鬢皤然
腹中别有一紺髮者何由致之向徃關中十
餘年所養神炁耳譬如空谷中有呼之者隨
呼而應之豈别物哉但其中沖虛故也吾友
不信誠靜處養之當自知之
師言海蟾公本燕國相一旦悟道乃絶家累

其詩有抛離火宅三千口屏棄門兵百萬家
之語後但乞食自資逢場作戲至與娼妓家
擔酒携榼不以爲恥後來一等學道者言我
從富貴中來你比他海蟾公不著
師曰清靜之道人能辨之則盡善盡美矣故
經云人能常清淨天地悉皆歸言天地者非
外指覆載之天地也蓋指身中之天地也人
之膈巳上爲天膈巳下爲地若天氣降地脉
通上下沖和精氣自固矣此小任仙所說也
師曰守炁妙在乎全精尤當防於睡眠方欲

寢時令正念現前萬慮悉泯斂身側卧鼻息
綿綿魂不内蕩神不外遊如是則炁精自定
矣
師曰儒家云以德報德以直報怨昔眞人云
以信結友以恩復讎可謂至矣
師在萊州時有姜禧者携吕公傳呈師師讀
到世人惟務名之與利不知身之有神逐物
不返喪盡天眞其誰咎矣師乃掩卷謂禧曰
此語實中理矣然世無悟者何道之難行也
有韓淘字清甫慕陶淵明邵堯夫爲人號安

樂園公師自關右還東牟道過濟南邀師到
園中供以素飯既畢淘叩首於師曰淘自幼
歲慕道今巳垂白幸遇我師願垂一語以燭
愚蒙
師答曰夫道以無心爲體忘言爲用以柔弱
爲本以清淨爲基若施於人必節飲食絶思
慮靜坐以調息安寢以養炁心不馳則性定
形不勞則精全神不擾則丹結然後滅情於
虛寧神於極可謂不出户庭而妙道得矣韓
謝曰大道鴻濛無所扣詰今聞妙論得其門

而入矣曹萊二公本儒生也隳儒學道多年
莫逆常從容而問曰師在關右時如何辦道
曹萊答曰師父冬夏披一布懶衣食粗取足
隆冬雪寒庵中無火兼時用冷水其神炁和
暢殊無寒意如此十年非腹中有道炁則不
能枝捂矣
師曰凡事必當有備則無患故爲道者於少
壯之時防其情欲早爲之備則神仙可冀若
素髮垂領志氣衰憊始欲學道譬若大寒而
後索衣裘不亦晚乎

師曰三十六道引二十四還丹此乃入道之
漸門不可便爲大道若窮於爐竈取象於龜
蛇乃無事生事於性上添僞也此皆悮人之
甚矣故道家留丹經子書千經萬論可一言
以蔽之曰清淨
師曰清淨者清爲清其心源淨爲淨其炁海
心源清則外物不能撓故情定而神明生焉
炁海淨則邪欲不能干故精全而腹實矣是
以澄心如澄水養炁如養兒炁秀則神靈神
靈則炁變乃清淨所致也若行有心有爲之

功則有盡之術法也若行無心無爲之理乃
無盡之清虛也
師曰無爲者不思不慮也愛欲嗔怒積畜利
害其間雖有爲而常無爲雖涉事而常無事
何況專一清心淨意養氣全神飄遊於逍遥
之地入於無何有之鄉
師曰劉高尚居環堵四十年别無他事但虛
其心實其腹去其華忘其名棄其利清其神
全其氣丹自結仙自成乃有讚之曰塞其兊
閉其門昔誦此語今見斯人可謂簡且當矣

師曰無心者非同猫狗蠢然無心也務存心
於清淨之域而無邪心也故俗人無清淨之
心道人無塵垢之心非所謂俱無心而與木
石猫狗一般也
師曰不生滅見如來悟了之時免却再投胎
丘君曰此乃出陰神若到天庭忽有雙華飛
方出陽神此乃初地也
師曰大道人情逺無爲妙本基世間無愛物
煩惱不相隨
師曰修行人功行未滿大限到來聖賢不教

死若不做修行人大限到來免他不得
師曰一念勿絶一世休龔道昇問曰湛然常
寂時如何師答曰將來和湛然都不用
于清風問曰修行數年道眼不明心地不靈
何也師曰别無他事行道不精爾
師曰一切男女從無始巳來爲有種種恩愛
貪欲不出輪迴世界一切胎卵濕化種種性
相皆因愛欲而生性命性因愛而生命因欲
而有皆因愛欲而起逆順生嫉妬從此輪迴
綿綿不斷法言欲淨其土當淨其心若心清

淨輪迴自息
師性嗜撥粥午間則啖一鉢畢與人談道
訓誘後進不倦師蓋性慈善君子也在萊陽
時作長短句有一餐鉢粥罷須辦十分功之
句學者省此徒飲食端坐不以道爲事者其
譴累故可知也
師言學道者不須廣看經書亂人心思妨人
道業若河上公注道德經金陵子注陰符經
二者時看亦不妨亦不如一切不讀觜盧都
地養氣最爲上策

師言學道人行住坐卧不得少頃心不在道
行則措足於坦途住則凝情於太虛坐則匀
鼻端之息睡則抱臍下之珠久而調息無有
間斷而終日如愚方是端的功夫非干造作
行持也
師曰凡初學道截自今日已徃俗事不得掛
心若有織毫未除則道不固旣徃事不思未
來事不念且㨿目前爲見在便是無事人
師又言道人不厭貧貧乃養生之本饑則餐
一鉢粥睡來鋪一束草繿繿縷縷以度朝夕

正是道人活計故知清淨一事豪貴人不能
得
師過青社有邀師齋者在坐有衲僧數人其
中有一僧騁其博辯以言詰難紛紜不止師
徐言答曰倘除一身外餘事皆不知其僧赧
然失色不能措辭
師曰凡作道人須是剛腸男子切莫狐疑不
决但念性命事大力行不退期於必成若兒
女情多煙霞志少非所謂學道者也
師曰身中之炁不可散心中之神不可昧或

問曰何由得氣不散師曰身無爲又曰何由
得神不昧師曰心無事又曰身心如是可住
庵否師曰旣處置得下便好休歇去
師曰道人心性塵俗之事切莫隨逐若拖條
藜杖嘲風詠月陶冶情性有何不可至於巡
門求乞推來搶去恰是道人日用家風也
師言你每初入關時乞得一頓飯便喫一頓
今則你每功行少也揀好處住揀好食喫將
來成道則休不了却索還債去
師曰我初到關中乞化到一酒肆有一醉者

毁駡之間後被他贈一拳便走拽住又打一
拳只得忍受汝曹曾遭此魔障否弟子答曰
無師父云好好遇着勿諍
師言祖師道不得着好衣不得喫好飯唱歌
打令只要心頭物物不著
師言我嘗在俗中時秤肉㪷酒今巳戒之十
數年矣若食酒肉亦做神仙只是較遲了些
若心不懷道又嗜酒貪羶徒羡口腹罪報難
逃終爲下鬼之類也
師言祖師引四人謂丘劉譚馬也看任風子

於好德祖師云倘聞之塞破耳及乎見了尚
握着珍寶不敢放動劉師叔亦嘗言之
師言嘗在環裏思閑話論及新瓜道衆聞之
明日造瓜包子入環食了三枚罰了三日不
得喫飯
師言祖師嘗使弟子去寧海乞化㱔小錢米
我要使用弟子道教别箇弟兄去後如何弟
子有願不還鄉里祖師怒打到平旦而止打
之無數吾有退心謝他丘師兄勸住迨今不
敢相忘

師言在鄉時祖師令弟子入萊州乞化到數
日意猶遲疑夜夢師曰來日長伸着手做條
好漢上街展手(初妄心障退故/師發此言也)師曰回鄉中
初上街祖師合總一頭小角兒面上以胭粉
搽之𥝠心云不怕撞着兒女相識只怕撞着
親家每思到范明叔宅欲少歇見太親先在
宅中自云這迴休羞麽弟子問許眞君上升
傳云後一千二百四十年間當有八百人登
仙如何師曰祖師曾言教萬人俚王子仙又
說來

師曰張閻子有一句甚好每道話徃來但要
照顧潤身之寶師自笑曰他開鋪席說話却
是勸别人師曰百不歌十勸非倘自出意亦
是祖師曾說過之話因而成之也
師言大抵人多是自誇俱能巳勝徃徃不肯
恭順於人
師言路上拾得驢契祖師直打到曉頭靣上
拳打有甚數目也師言人尚不信倘于清風
曰是他有信者師微哂之綦大成云師父如
此行止尚人信清風曰一箇信者一仙人縁

此不信
師曰深藏白雪非爲恪廣積黄芽不屬貪言
畢笑曰如何好麽又曰夢裏鑄成無影劔法
中去了有情心又曰瑶池殿下青鸞舞閬苑
宫中白鶴飛師還海上人家皆嚴持齋戒投
依五會乃祖師所立師童聞馬師在登郡時
會衆百餘人白師曰弟子等各各沐浴靜居
及戒斷葷酒已七日矣願隨清會祈福以消
來業
師曰善公等清淨七日尚言有福馬風門人

箇箇終身清淨絶嗜欲斷葷酒福且多矣會
衆皆禮拜嘆曰清淨之教實不可思議自是
三州之人比屋受教漸及十方聞風信嚮大
教重興自師而始
師問衆門人曰一日幾箇時辰門人對曰一
日六箇時辰師曰晝夜總幾箇時辰門人曰
晝夜總十二箇時辰
師曰晝夜十二箇時中天道運行斡旋造化
還有頃刻停息否門人對曰無停息
師曰凡學道之人切須法天之道斡旋巳身

中造化十二時中常清常淨不起織毫塵念
則方是修行日就月將無有間斷决做神仙
苟或虧功失行怎得了達我觀汝輩十二時
中不曾有一箇時辰專心在道受了十方施
主供養如何還得一朝合眼復入輪迴何時
出期我今叮嚀說與汝等但自澄心遣欲萬
縁不染神炁沖和便是道也依此修行不得
到錯了若因循怠墮行持不到非吾罪也豈
不念汝等七祖生前造諸惡業冥中受諸罪
苦望子孫成道救拔得生天各冝以此爲念

發堅固心抱道而死此吾所願也𤥂重門人
聞是慈音皆懽然自得競加勉勵焉
師謂衆曰道無形名是神炁之祖也元炁降
化神明自生鍊神合道乃是修眞其餘名相
紛紜難爲憑準我念爲汝舉其大綱夫修此
之要不離神炁神炁是性命性命是龍虎龍
虎是鉛汞鉛汞是水火水火是嬰姹嬰姹是
眞陰眞陽眞陰眞陽即是神炁種種名相皆
不可著止是神炁二字而巳欲要養炁全神
須當屏盡萬縁表裏清淨久久精專神凝炁

沖三年不漏下丹結六年不漏中丹結九年
不漏上丹結是名三丹圓備九轉功成骨髓
凝化血脉成眞内完外溢光影徹明寂然不
動應感無窮千變萬化坐在立亡三萬六千
神靈踴躍遊行天下三界司迎八難之中千
凶萬毒莫能消亡至於大劫變化洪災四衝
神滿太虛亦無所礙故天有時而崩地有時
而䧟山有時而摧海有時而竭凡有相者終
劫於壞惟學道者到神與道合處則永劫無
壞兼功及九祖昇上清矣


丹陽眞人語録








