








洞眞太上八素眞經精耀三景妙訣通一
　　服北斗九星法
　　服五方五星法
服北斗九星法
日月之明謂之光星辰之精謂之耀總曰七
曜統曰二景景者明精之象也縁象得明含
明納耀長生不死號三景之人昇虚入景與
眞爲一變化自在與眞合同上聖所祕慎莫
妄傳







常以正月四月七月十月四孟之月上旬九
日平旦又以二月五月八月十一月四仲之
中旬十九日之正中又以三月六月九月十
二月四季之下旬二十九日之夜半一月一
日三過行之平旦中及夜平及夜至旦夜及

旦至中一年三十六過應三百六十度之數
以五爲盈氣爲餘也至行日時清嚴入室燒
香精思臨目閉氣叩齒九通存見九星宫府
神君威容端正侍衛畟然
　　第一陽明神人吐青氣之光
　　第二隂精神人吐黒氣之光
　　第三眞人神人吐黄氣之光
　　第四玄冥神人吐赤氣之光
　　第五丹元神人吐白氣之光
　　第六北極神人吐緑氣之光

　　第七天關神人吐絳氣之光
　　第八輔星神人吐碧氣之光
　　第九弼星神人吐玄氣之光
九氣各從星中下吐兆口中隨次而吐極氣
吞之旡極㣲㣲通細細吐故氣仍漸漸納新
氣九色咽之都竟叩齒九通坐卧行息動静
適人如此九年九皇神君降受兆訣長生不
死上昇三天結友衆眞與道合同矣
服五方五星法

　　　　　　　●西太白星

南熒惑星●　●中鎭星　●北辰星

　　　　　　　●東𡻕星
常以五王之日六丁之時精嚴入室燒香存
神臨目閉氣叩齒二十五通咽液二十五過
和心平氣正身靜止見𡻕星青氣熒惑赤氣
太白白氣辰星黒氣鎮星黄氣各在其方鬱
鬱瑛瑛氛氲相繞五色混合皎皎明明冠天

洞地布滿四方中暎兆身内外同浹良乆體
暖香氣芬芳乃向王方先咽王氣次咽相生
周徧乃止咽各依王數東九南八維三西六
北五都畢又叩齒二十五通咽液二十五過
習之五年五帝提携遊宴玉亰永成眞人矣
凡服日月北斗五星光精之氣不得多言不
得過勞不得怠逸不得喜怒不得髙聲不得
妄知他事不得干求尊卑不得偏枯獨立不
得混雜非儕不得自稱有道不得說其學方
不得急望速驗不得疑惑神明不得捨巳逐

物不得制物順身不得負違二象不得乖伐
三尊雖修餘戒習諸律科不得此㫖玄靈不
矜不降不祐不效不成成道之資在乎此訣
上學之侣諦奉施行
凡尊三景稱三景弟子巳度三人委付師友
已後傳授得稱三景法師先生眞人隨師所
命朋友所薦乃得稱之未經表奏不得妄稱
妄稱大名苟貪尊號考重罰深三宥不赦有
犯急謝首向青童改革先弊依按師言不得
又犯三犯旡原復數謝勞而罪増精學之

士明加詳慎
凡受道之士貴在不死修行有効保得長生
生生不絶乃成眞聖聖基行化化教後生迷
者不從哀之不捨反迷順正慰之彌勤慈獎
順者不生厭倦悲念不從元起忿嗔嗔之責
語先觀其心可者假善以感之不可藏懟以
和之和之不使其怨怨則更致其咎多感之
必令其進退則逸福得福獨學無功不能成
德太古无事其愆自少不須功贖精思守靜
不相往來皆得眞道中古以來有事轉紛仇

舋既積急宜立功損已救物存道誦經從師
敢懈日夜專心心身運役苦不辭勞避惡之
勢驚若探湯就善之慊如渴趣飲世塞則蹔
存獨立世通則永申博濟危不可扶逍遥而
去哀之在心念之无巳衰可救者慇懃經營
抑引取與歙張察時喜怒賞罰黜陟隨時運
時有可否聖眞有行藏自非至精莫能了此
麄淺末學以僞稱眞強小行大不識塞通亂
不知避妄欲立功禍至不悟圖成反敗或有
不悔持禍作福或有晚悔无所復追輪廻五

苦良深可痛上學志士明加研詳化身化物
必度才能无以蚊䖟負山不可敗後方悟大
小各有妙法量力随次修之皆從師訣不可
任心心如猴猨又似熛火不可執制不可把
持自非師君安能使正正又由己巳半師半
兩半爲一乃得成眞巳无師有亦不能廻巳
有師无亦不能化化廻變易去故就新捨惡
入善練僞成眞眞師之功眞質之德功和合
永與道同也
凡志欲學道恥於師人竊盗經書買贖戒律

不解玄誥隨意行之或不從聖典率性爲善
善實善矣善實不充偏爲小善不成大德魔
來壞之遂䧟邪黨與道永隔徒勞學名不得
學實此又可悲如斯之流急宜攺悔早覺可
救晚則難成學者自省省已及人人雖難知
知之以法法察興居觀其内外心身可解虚
實可明除虚獎實功德有徴矣


洞眞太上八素眞經精耀三景妙訣











