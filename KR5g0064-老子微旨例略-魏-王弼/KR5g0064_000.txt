








老子微旨例略鼓一
天物之所以生功之所以成必生乎無形由
乎無名無形無名者萬物之宗也不温不凉
不宫不商聽之不可得而聞視之不可得而
彰體之不可得而知味之不可得而嘗故其
爲物也則混成爲象也則無形爲音也則希
聲爲味也則無呈故能爲品物之宗主苞通
靡使不經也若温也則不能凉矣宫也則不
能商矣形必有所分聲必有所屬故象而形
者非大象也音而聲者非大音也然則四象

不形則大象無以暢五音不聲則大音無以
至四象形而物無所主焉則大象暢矣五音
聲而心無所適焉則大音至矣故執大象則
天下往用大音則風俗移也無形暢天下雖
往往而不能釋也希聲至風俗雖移移而不
能辯也是故天生五物無物爲用聖行五教
不言爲化是以道可道非常道名可名非常
名也五物之母不炎不寒不柔不剛五教之
母不皦不昧不恩不傷雖古今不同時移俗
易此不變也所謂自古及今其名不去者也

天不以此則物不生治不以此則功不成故
古今通終始同執古可以御今御今可以知
古始此所謂常者也無皦昧之狀温凉之象
故知常曰明也物生功成莫不由乎此故以
閲衆甫也夫奔電之疾猶不足以一時周御
風之行猶不足以一息期善速在不疾善至
在不行故可道之盛未足以官天地有形之
極未足以府萬物是故歎之者不能盡乎斯
羡詠之者不能暢乎斯弘名之不能當稱之
不能既名必有所分稱必有所由有分則有

不兼有由則有不盡不兼則大殊其真不盡
則不可以名此可演而明也夫道也者取乎
萬物之所由也玄也者取乎幽冥之所出也
深也者取乎探賾而不可究也大也者取乎
彌綸而不可極也遠也者取乎綿邈而不可
及也微也者取乎幽微而不可覩也然則道
玄深大微遠之言各有其義未盡其極者也
然彌綸無極不可名細微妙無形不可名大
是以篇云字之曰道謂之曰玄而不名也然
則言之者失其常名之者離其真爲之者敗

其性執之者失其原矣是以聖人不以言爲
主則不違其常不以名爲常則不離其真不
以爲爲事則不敗其性不以執爲制則不失
其原矣然則老子之文欲辯而誥者則失其
旨也欲名而責者則違其義也故其大歸也
論太始之原以明自然之性演幽冥之極以
定惑罔之迷因而不爲損而不施崇本以息
末守母以存子賤夫巧術爲在未有無責於
人必求諸己此其大要也而法者尚乎齊同
而刑以檢之名者尚乎定真而名以正之儒

者尚乎全愛而譽以進之墨者尚乎儉嗇而
矯以立之雜者尚乎衆美而總以行之夫形
以檢物巧僞必生名以定物理恕必失譽以
進物争尚必起矯以立物乖違必作雜以行
物穢亂必興斯皆用其子而棄其母物失所
載未足守也然致同塗異至合趣乖而學者
惑其所致迷其所趣觀其齊同則謂之法覩
其定真則謂之名察其純愛則謂之儒鑒其
儉嗇則謂之墨見其不係則謂之雜隨其所
鑒而正名焉順其所好而執意焉故使有紛

紜憒錯之論殊趣辯扸之争蓋由斯矣又其
爲文也舉終以證始不述始以盡終開而弗
達導而弗率尋而後既其義推而後盡其理
善發事始以首其論明夫會歸以終其文故
使同趣而感發者莫不美其興言之始因而
演焉異旨而獨搆者莫不説其會歸之徵以
爲證焉夫塗雖殊必同其歸慮雖百必均其
致而舉夫歸致以明至理故使觸類而思者
莫不欣其思之所應以爲得其義焉
凡物之所以存乃反其形功之所以尅乃反

其名夫存者不以存爲存以其不忘亡也安
者不以安爲安以其不忘危也故保其存者
亡不忘亡者存安其位者危不忘危者安善
力舉秋毫善聽聞雷霆此道之與形反也安
者實安而曰非安之所安存者實存而曰非
存之所存侯王實尊而曰非尊之所爲天地
實大而曰非大之所能聖功實存而曰絶聖
之所立仁德實著而曰棄仁之所存故使見
形而不及道者莫不忿其言焉夫欲定物之
本者則雖近而必自遠以證其始欲明物之

所由者則雖顯而必自幽以叙其本故取天
地之外以明形骸之内明侯王孤寡之義而
從道一以宣其始故使察近而不及流統之
原者莫不誕其言以爲虚焉是以云云者各
申其説人美其亂或迂其言或譏其論若曉
而昩若分而亂斯之由矣名也者定彼者也
稱也者從謂者也名生乎彼稱出乎我故涉
之乎無物而不由則稱之曰道求之乎無妙
而不出則謂之曰玄妙出乎玄衆由乎道故
生之畜之不壅不塞通物之性道之謂也生

而不有爲而不恃長而不宰有德而無主玄
之德也玄謂之深者也道稱之大者也名號
生乎形狀稱謂出乎涉求名號不虚生稱謂
不虚出故名號則大失其旨稱謂則未盡其
極是以謂玄則玄之又玄稱道則域中有四
大也老子之書其幾乎可一言而蔽之噫崇
本息末而已矣觀其所由尋其所歸言不遠
宗事不失主文雖五千貫之者一義雖廣贍
衆則同類解其一言而蔽之則無幽而不識
每事各爲意則雖辯而愈惑嘗試論之曰夫

邪之興也豈邪者之所爲乎淫之所起也豈
淫者之所造乎故閑邪在乎存誠不在善察
息淫在乎去華不在兹章絶盜在乎去欲不
在嚴刑止訟在乎不尚不在善聽故不攻其
爲也使其無心於爲也不害其欲也使其無
心於欲也謀之於未兆爲之於未始如斯而
已矣故竭聖智以治巧僞未若見質素以静
民欲興仁義以敦薄俗未若抱朴以全篤實
多巧利以興事用未若寡私欲以息華競故
絶司察潜聰明去勸進翦華譽棄巧用賤寳

貨唯在使民愛欲不生不在攻其爲邪也故
見素朴以絶聖智寡私欲以棄巧利皆崇本
以息末之謂也夫素朴之道不著而好欲之
美不隱雖極聖明以察之竭智慮以攻之巧
愈思精僞愈多變攻之彌甚避之彌勤則乃
愚智相欺六親相疑樸散真離事有其姦蓋
捨本而攻末雖極聖智愈致斯災况術之下
此者乎夫鎮之以素朴則無爲而自正攻之
以聖智則民窮而巧殷故素朴可抱而聖智
可棄夫察司之簡則避之亦簡竭其聦明則

逃之亦察簡則害朴寡密則巧僞深矣夫能
爲至察探幽之術者匪唯聖智哉其爲害也
豈可記乎故百倍之利未渠多也夫不能辯
名則不可與言理不能定名則不可與論實
也凡民生於形未有形生於民者也故有此
名必有此形有此形必有其分仁不得謂之
聖智不得謂之仁則各有其實矣夫察見至
微者明之極也探射隱伏者慮之極也能盡
極明匪唯聖乎能盡極慮匪唯智乎校實定
名以觀絶聖可無惑矣夫敦朴之德不著而

名行之美顯尚則脩其所尚而望其譽脩其
所道而冀其利望譽冀利以勤其行名彌美
而誠愈外利彌重而心愈競父子兄弟懷情
失直孝不任誠慈不任實蓋顯名行之所招
也患俗薄而名興行崇仁義愈致斯僞况術
之賤此者乎故絶仁棄義以復孝慈未渠弘
也夫城高則衝生利興則求深苟存無欲則
雖賞而不竊私欲苟行則巧利愈昬故絶巧
棄利代以寡欲盜則無有未足美也夫聖智
才之傑也仁義行之大者也巧利用之善也

本苟不存而興此三美害猶如之况術之有
利斯以忽素朴乎故古人有歎曰甚矣何物
之難悟也既知不聖爲不聖未知聖之不聖
也既知不仁爲不仁未知仁之爲不仁也故
絶聖而後聖功全棄仁而後仁德厚夫惡强
非欲不强也爲强則失强也絶仁非欲不仁
也爲仁則僞成也有其治而乃亂保其安而
乃危後其身而身先身先非先身之所能也
外其身而身存身存非存身之所爲也功不
可取美不可用故必取其爲功之母而已矣

篇云既知其子而必復守其母尋斯理也何
往而不暢哉


老子微旨例略





