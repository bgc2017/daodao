








太上三十六部尊經日三
玉清境經上
上清經
妙眞經
太一經
妙林經
開化經
仙人經(巳上六經同卷)



玉清境上清經(第一)
是時天尊曰若諸眞人無量大神行道心時
修慈悲行得眞法地修捨心時修智慧行即
此功徳無量劫中復得何法諸天聖衆諸大
眞人無量大神行此功徳能如是得不可思
議
天尊今如是說法令一切皆知是法寳法眞
人曰臣今未解要法未識宗本未了空相未
了一切道言善哉善哉汝善知時知我説法
汝則諮問眞人大神無邊聖衆修一切行修

一切智則得無爲安樂住於眞空平等諸法
自在長樂之宫難勝國土福徳之郷光王國
内當知一切衆生無量苦患及一切種種無
量愁憂巳令一切等其身體平復如本受諸
快樂免離生死亦不變不異眞實正住善方
便法於未來世故有善巧方術多設福業修
行布施尊重恭敬作如是言善哉汝等一切
亦能於天中之天及於世間能大増長利益
之事能令衆生至無量壽命汝今是大醫之
三善治衆生無量重病善治方藥處處療治

曾無暫捨爲於衆生出病根原善巧方便治
種種病漸漸遊行利益衆生無量快樂於諸
衆中最勝最尊汝今是何因縁得如是智慧
值遇如是功徳戒定修持甚難得此最上福
田如此之事皆由往昔因縁過去未來見在
廣逺果報端正微妙形色殊特威徳具備能
令一切安穏受樂則捨無量一切諸病百千
怖畏能消滅之能爲衆生設大罪福無生虚
假世間空有是身不堅是身不淨是身如幻
是身如夢是身如泡影是身如浮雲是身如

猛火是身如風露是身如霜雪如是觀察甚
可怖畏甚可厭患以求寂滅無上泥洹永離
憂患最上至清無常變異生死休息無諸塵
累無量精思智慧功徳具足成就㣲妙法身
百福莊嚴諸天所讃如是無量無邊作是大
願而説偈曰
我於往昔無量劫中爲諸衆生發明正道
遍視一切如不轉動而不爲害解脫之力
若有說者窮劫不盡若復至人及以末學
當捨難捨以難捨故以身無損是名正道

上清經靈符







玉凊境上清經(終)


玉清境妙眞經(第二)
如是無上法無量大慈悲修諸心修諸法於
諸學人第一勇徤不可思議微妙之處如無
上道難可譬喻猶如大海等於虚空無量諸
天大聖無量衆眞無量大神咸生歡喜作如
是言欲求无上正眞妙法
天尊謂汝等住空平等難勝之地則不見有
父母兄弟親族知識姊妹見息愛憎中人譬
如虚空無有父母兄弟乃至無有衆生壽命
一切諸法亦復如是其心平等多所利益如

彼虚空何以爲行功徳善能修集諸空法故
是内法空常樂我淨得無所畏是内法中雖
有道性而是道性非内非外非上非下非有
等非無等眞性常住無變易故是名眞教觀
於内空外空觀一切法本性皆空無常苦樂
淨不淨者是名正法汝等無量無邊一切聖
衆及諸眞人諸天大神常於是中通達妙理
廣及一切令今見在過去未來得如是空門
玄之又玄則得住虚空我於大衆之中說如
是等諸空義時復有百千萬億衆聞如是説

即得住於虚空等法住是地巳於一切法中
無有滯礙繋縛拘執心無迷悶常樂自在清
靜無爲以是因縁名虚空等一切諸法譬如
虚空於可愛色不生貪着不愛色中不生嗔
恚汝等一切住是地巳亦復如是一切法中
亦見亦知若行時若縁若因若根若精若思
若乗若遇善識若持禁戒若能布施如是等
法一切知見無上解脫甚深所行智慧見諸
衆生行諸非法必墮地獄無量苦惱知諸衆
生從地獄出生於人中若行布施乃至具足

是諸所施是人必得入正解脫是名正眞微
妙復有亦見亦知云何爲見云何爲知若有
若無苦惱不生常樂我淨菑障消滅一切無
爲諸神尊定不入生死輪廽堅固不壤巳得
成就亦復能知一切衆生悉有道性而說偈
曰
我念宿命一切不定假於衆法可不是空
寳性五塵從何得有不得不空解脫法門
歎未曽有一切時衆不能解義爲若此也
智者聞是解脫法門皆應恭敬頂受此法


妙眞經靈符







玉清境妙眞經(終)

玉清境太一經(第三)
大道明言一切諸法無邊智慧令諸天人大
聖無量眞入及諸法界有色無色有相無相
各令心信成就知是衆生求於正教是人從
流此人非流是人正住此人非住知此法時
巳到法岸住於至境得法深味得法宗本得
正解脫修諸正行以淨天眼見諸衆生造身
口意三業不善墮於地獄畜生餓鬼難忍塗
炭風刀往還晝夜不息見諸衆生修善業者
勇猛精進行持道法務欲濟人當知此人得

生天上快樂無極若在人中聦明殊勝我於
無量劫中見諸衆生從闍入闇昏塞迷悶不
能解悟有諸衆生從闇入明知識知見有諸
衆生從明入闇捨眞入僞不識道法有諸衆
生從明入明眞如滿月若或一切或因惡業
成就或因貪慾嗔恚愚癡是業深重必墮地
獄受諸惡報如是之人若能發心修身修戒
行種種法知省知悟不墮地獄懴悔發露所
有諸惡今曰懴悔旣悔之後於今巳去更不
敢作慚愧成就脱離三惡道供養三寳以是

因縁不墮地獄獲大善利種種果報莊嚴其
身得天妙相清靜自在如青蓮花具足果報
若或生不信想起一切惡業諸罪皆至所求
不得所願不遂所作不成所望不至種種愁
憂非是一端受如是等無量之苦現世受報
無量大慈大智大慧眞人乃見是人不知因
縁不能懴悔不自省思不自悔覺不生慚愧
無有怖懼是罪增長地獄受報解脫何期長
夜冥冥苦毒備經如是衆生亦有道性爲諸
煩惱之所覆蔽不能得見光明智慧無量功

徳猶如闇夜所見不眞所謂世間男女若識
若不識若去若來若彼若此舍宅城村衣裳
飮食山海林木衆生夀命皆是道本無有他
相無有他色太妙純一至寂無爲永生永樂
無有障塞大通圓滿而說偈曰
我於是時明大智慧說諸微妙示諸衆生
得聞是語令其堅固故行無厭眞心清靜
歡喜無悔無所怖畏不内不外不嗔不怒
如此之時無有顚倒是諸性相無礙自在
太一經靈符









玉清境太一經(終)


玉清境妙林經(第四)
諸大法海無量無邊大周法界無有窮盡種
種法本功徳即是
天尊無限智慧實非賢智能明是因得如是
法無有障礙無有轉動無所怖畏於一法中
作種種名經無量劫說不能盡善哉是法不
可以智不可以賢是法至妙不可得聞一切
凡夫取着於色乃至着色則生貪心故爲繫
縛則不能免生老病死憂悲大苦一切煩惱
以是因縁得聞是法免離諸難無量衆生俱

得解脫若復有人一生以來多諸罪障業報
深重不聞是法名爲魔鬼纒繞其身乃至一
身終不能脱若不戀着即脱魔鬼亦如世間
有罪之人爲官枷械無罪之人官不枷械汝
等一切亦復如是有所着者魔自繞身無所
着者魔鬼逺之常生自在所着自然離諸色
相離諸塵網無復有諸煩惱相無復有諸障
礙相得法自在種種利益亦復如是從道得
法無有他説無有異念離欲自然得眞寂滅
一切諸法微妙光艶猶如重寳莫可稱量汝

等若復見聞轉轉教人行諸方便咸使見聞
甚深妙義眞實言語令深信者各得受持無
量衆生發無上道心然後爲諸天所宗恭敬
供養難可思議眞實明了决破諸疑辯論眞
僞玄妙無極當爾之時有百千萬億眞仙道
主而在坐中總持正法巳成無量具足六通
大智轉入法輪爲無爲之品不可思議無上
正眞難可譬喻上得之眞應見下方無量之
形遍諸國土引接衆生未嘗暫捨若復有人
發無上道心所行種種利益無邊智慧更於

道果種種奉持雖形無相其理甚眞雖名無
體其用甚眞能知是法壽命長乆修行功徳
無有懈倦即於此時常勸於衆生莫生怨想
莫生慾想無有貪着無有夢想無有邪見皆
得眞實具足正性而說偈曰
若生邪見是不信空諸漏諸塵從何而有
如其本有鳥得無爲若其今有云何得生
爲是縁生爲是寄生爲無因生爲是共生
離諸問答等旣無生故知非有不可思議
妙林經靈符










玉凊境妙林經(終)

玉清境開化經(第五)
道範敷張開度群品俾登道岸故於是法廣
宣教化令一切衆生修諸功徳汝若如是於
是法中得壽命長所以者何善知因縁諸方
便法令未來一切衆生種諸善根是故令知
諸法假生度生故令諸世間懃行三業修福
果行故復有十仙九十六種俱其眷屬所來
悉至同共道場成就功徳如於其中調伏其
心如是外來恒以一心求於功徳説是法時
得聞是事心生歡喜各各相謂言語嗚咽如

是開導未曽有也難可得遇復於是時無量
至眞上聖至眞大神無量眞人無邊聖衆廣
及十方大週法界如是之衆不可悉記以其
先縁今得㑹遇俱在坐中即自思省思於經
法求於法身捨難捨身復於音聲歌誦聖徳
香花讃歎種種所行盡皆如意以爲供飬無
上尊者即於是時俱入香淨即於是時無礙
解脱得不思議得善果報常得法輪入不退
行常生法地得是事巳心得聞法了解苦空
無常無我常樂我淨旣聞法巳各率眷屬而

還本土如是衆中復有解脱知見妙理得法
宗本十二因縁辯了三相如見説法得道得
果得因得縁無量妙通輪神入定了說無漏
智慧善信方便謂是大慈入空寂定不可思
議如是衆中有善能希有之法於衆坐中解
脫法要甚難可得甚難可得甚深之義於其
大衆各各勇猛歡喜踴躍讃嘆無量咸稱果
報能於此時尊所聽受勝法甚善解悟欲悟
未見大慈大悲威儀所行悉皆同等發悟未
知與其方藥如是希有難得果實我等眷屬

即時應當捨難捨勸諸餘人令其同發如是
無上不可得心莫使悔想普皆同等即時百
寳種種莊嚴廣大之座莊嚴旣巳舉衆稽首
諮請頂禮瞻視慈顔自嘆宿生有幸得聞是
說稱大慈悲廣爲宣揚而説偈曰
無上至眞無極徳至寂然之地最上眞妙
無極中尊我得仙來至尊大道無古無今
無去無來無思無想常以正教令諸世間
皆獲善果最大利益無憎無愛同承妙力
開化經靈符









玉清境開化經(終)


玉凊境仙人經(第六)
玉眞妙果莊嚴希有希有之法天中之天中
亦不能三界之内及以世間況能有耶難思
議耶我不任勝爾時㑹中一切至眞大聖無
量大神及諸聖衆言曰我等眷屬悉皆外來
神尊所有祕要言語猶能憐愍譬如日月其
光無隱我以眷屬歸依禮足唯願哀受我等
同共發心歸奉教化若有不如我心我願咸
生恭敬即於爾時心復嘆言慚愧尊重所領
要言終不能盡及於虚空甚難甚難於難不

難蒙今大衆令我演教我自思唯不敢嘿然
若不宣說則於來世之人不得善果不得善
果不得增進福田若不宣説所領之言深是
祕法不遵上說即於此時見其威力天神侍
衛神龍翼軒百千種伎一時和雅即時上座
講誦諸法嘆言道深甚奥虚無浩渺曠蕩之
淵如人不信如天亢旱不生華實及水陸所
生之物皆悉枯悴無有潤澤不能増長一切
諸藥無有勢力不信之人亦復如是自受枯
悴無復他咎如復有人初有信心自不堅固

猶如春華敷時群蜂盡至色香細味不知厭
足及其飛落群蜂盡去信心不固之人亦復
如是於其衆中善來眷屬聞如是大乗經典
無量無邊不可思議功徳之聚汝今隨順世
間之法而作是言甚爲希有善哉當來之世
是經流布降大法雨彌滿其處具足無滯利
益安樂一切衆生譬如金在沙中陶錬滓穢
然後銷鎔成金之後價值無量譬如商人有
無價寳詣市賣之愚人見之而問寳主曰此
寳何價寳主曰此寳價值百千萬数聞巳復

詈此是何物誑我是寳各相謂曰此非眞寳
不信法人亦復如是善來今衆如彼愚人不
識眞寳亦復如是於其衆人能信此法而無
正信譬如識寳而無貨價若能勸人修持善
事久而不倦亦明正信而説偈曰
大法無邊不生不滅降伏魔障顯明正要
摧諸外道由善果故得生自在上道玄奥
名體深妙不可定求神用難思無有定相
無有障惱復有良瞖能救病苦自然安樂
仙人經靈符










玉清境仙人經(終)













太上三十六部尊經日四
玉清境經下
黄林經
上眞經
道教經
上錬經
上妙功徳經
道徳經(巳上六經同卷)



玉清境黄林經第七
正教廣明無有限量人天歸依無有窮盡於
一切見在未來均俱正性若或過去生中有
未聞法今今皆得自然歸奉教法無有障礙
若復有人出家慕道能知信向因是長飬其
身旣長飬以來未識法性即於此中輕譟諂
曲强要名譽希望衆人恭敬自無所得何以
利他將謂出家能明正性而復愚癡猶如盲
人自無所見引人路途轉轉迷惑而不知覺
若或布施强生讃嘆皆生貪求而無利益則

於一一念中皆是煩惱無有休息又如嘆言
曰道以一音而爲說彼欲彼衆生各各具足
各各得其解脱悉皆讃嘆而於自性未能解
悟
天尊遂謂衆曰我於說法時先令一切自明
本性然後教人受持如我所說以是因縁故
諸法通明還復教人是諸衆生得是法教如
子得父母故於一切嘆説是妙法增益功徳
如大海水還復周流無盡時於大衆得聞是
說皆生歡喜因縁如是希有諸餘眷屬聞法

亦稱希有則於衆中未聞未了皆得通解無
量増益從此發念俱獲正眞仙童侍衞百千
音樂種種香花受諸果報俱入大教無爲之
果汝等今衆及未來世總除惡行而行正法
逺惡就善棄絶爲始捨樂求道是吾種子如
上正行實難思議而不淨者變今淨爲我法
受持如或未淨即今了淨如是如是若或具
足眞實智慧眞實妙寳故非虚謬善來眷屬
甚深妙法因縁㑹遇念念遷攺轉凡入聖從
粗入妙捨身受身爲眞仙侣六住七住亦復

如是成眞得道亦復如是若或衆生爲魔所
擾形神離舍長役隂關無有解脫如是之事
甚可怖長思道出家逺出塵漏如我所説復
能行者是生快樂不墮輪廻不生邪見能除
一切無有貪着常奉正教無有暫捨恒如飢
渴須得飮食而説偈曰
清靜妙因普及一切未發心者令得發心
諸不信者亦令趣向大發善願各得精進
善說法者猶如良醫得以妙藥治諸盲人
令見日月是大經典開發慧眼令得安住

黄林經靈符







玉清境黄林經(終)


玉清境上眞經(第八)
清靜妙品自然無有他想至上無極遍及無
邊無量一切天人無不敬仰受持經法如愛
重寳如敬我身如愛巳子念念不忘即令汝
等便得解悟得無上力常住不動無上無極
轉輪成就是修道行仙之導師若或說法無
不稽首若或辯論無不稽首善來聞法一切
解悟三界虚空權假是名聖人如是有威徳
力故行妙法示諸衆生如是難事凡夫下劣
無有勢力不能度量如是之事故昏迷難入

聖人於是故行智慧方便門戸引諸衆生皆
成妙善至於上境精持教化乃可脫離苦趣
況夫五隂無實三徒苦多念念生滅諸法不
住善來㑹中不退不轉善得果報是名爲樂
勝因常行清靜無礙自在得善果報汝於㑹
中思量功徳輕重利益之者復次覺眞若有
道士女冠功徳積累不可思議眞實法侶三
萬六千人衆所共知明大智慧行皆悉成就
大道威神爲護法城受治正法名聞十方衆
人所請紹隆三寳能使不絶降伏魔障制諸

外道悉以清靜永離愛纒心帝安住無礙解
脫念念總持辯才不斷布施持戒忍辱精思
微妙智慧及方便力無不具足一隱一顯處
於虚空其大智力得無生忍成道名字入不
退轉入清靜行略說大道五百劫中講經說
法終日竟夜論說其義終不能盡汝等當知
自此以去百千萬劫若有修行至無爲處無
相有相智慧入定不起法忍從上至下稽首
稽首三十二相了見道意神智無量猶如虚
空不可量度復次至人於往昔時求道正教

憐愍衆生如母愛子道甚久逺非是今日若
能懃心奉持念念不忘自發是言善哉善哉
名爲方便十方尊神感我是心皆施妙法力
即於是時五路通達魔鬼潜伏正於其時皆
明正願各得成就而說偈曰
我今所見即知正法有大果報難可譬喻
如於暗處得大明燈普使一切得是光明
身得安穏無有煩惱以是因縁悉得具足
善哉妙法方是深奥以是義故成就果實
上眞經靈符










玉清境上眞經(終)

玉清境道教經(弟九)
嘗聞至道無言妙隱玄中之玄因問之曰
天尊遂謂諸天仙衆無極無邊至眞大神同
㑹妙有殊庭闡揚教範汝等皆欲求道而曰
聞道粗妙甚多汝今發問是聞果實乃發此
心求無上道終不可得如五道大力鬼神則
於劫中皆同天地生化爲生疑網求於祭酒
永居土地不能聽戒去失道本如汝等心欲
聞我正教當於此時發無上大智慧心大不
可思議心而後得聞汝令覔道汝曽得闻希

有希有道非色中求非不色中求不着有中
求不着無中求爲諸衆生假作諸法隨其所
設强立名字得其名字實離名字無上正眞
但聞其名無量功德不可思議何況受持雖
無形相杳杳冥冥其中甚精無礙上法眞性
不動其威如海其威廣大降伏勞怨制諸外
道甚難可得應化無邊不可思議是道玄妙
是言希有之事說是法相我今受汝汝當信
念莫生退想莫懐疑想莫起畏想莫信他想
莫言無力莫言甚難但須直心正念種諸善

根自然了法入道源流常得一味若無所得
不起法忍善習智慧常勸一切普令得道無
生障礙勿生嫉妬但施一心平等說法最上
因縁實難思議無有窮盡廣說因縁無有懈
怠常作法音讃嘆歌詠令一切衆生同生廻
向發無上至眞大不可得心成大圎滿修習
正教廣度無窮各運大不可思議力大智慧
神通力當於此時受法得度善來因緣如是
如是若有衆生於劫劫中略得聞法亦復如
是無有限量無有邊際皆是種子恐於種子

自不能種難生果實汝等一切甚難希有能
隨順轉永不退輪悉皆具足知種善根是諸
天衆得無所畏功徳智慧以修其心相好嚴
身具足第一先得善果捨諸世間所有好名
稱髙志趣髙逺無餘復習而說偈曰
以此善道示諸世間猶如天雨潤益增長
一切諸衆成就果實悉除飢饉多受豐樂
神尊祕藏無量智慧衆惡永滅萬邪不干
神照深逺得其玄妙眞實不動得無畏力
道教經靈符









玉清境道教經(終)


玉清境上錬經(第十)
道言㑹中善來無量聖衆一切天眞無邊無
極至眞大神一切諸法有等不等衆生亦等
不等復有無量不可思議我常歴觀諸天諸
惡趣門故有六宫主其罪福一日紂絶隂天
宫二日泰殺諒事宗天宫三日明晨耐犯武
城天宫四日恬照罪氣天宫五日宗靈七非
天宫六日敢司連宛屡天宫復有二十四獄
一日鑊湯地獄二日銅柱地獄三日鐵犂耕
舌地獄四日刀山劒樹地獄五日剉碓地獄

六日毒虵食心地獄七日鎔銅灌口地獄八
日爐炭地獄九曰鐵輪地獄十日運石爲山
地獄十一日鐡床地獄十二日劍林地獄十
三日寒氷地獄十四日猛火地獄十五日鐡
杖亂考地獄十六日大石壓身地獄十七日
鐡錐剌身地獄十八日鐡丸地獄十九日吞
火食炭地獄二十日磑磨碓擣地獄二十一
日鐡汁地獄二十二日㧞舌地獄二十三日
鐵鎻地獄二十四日鋸解地獄復有五苦之
門周圍二十四獄一日色累苦心門二日愛

累苦神門三日貪累苦形門四日華競苦精
門五日身累苦䰟門三塗上尸中尸下尸三
塗五苦八難之門復有九幽九獄分布四方
東風雷獄南火翳獄西金剛獄北溟泠獄中
普掠獄東南銅柱獄西南屠割獄西北火車
獄東北鑊湯獄復有男女墮落此中無有限
數非可堪忍不捨晝夜太極眞人稽首禮拜
上白
天尊天尊曰此諸罪人不信三寳惟罪是修
故墮此間無有出期我今爲汝演揚正教無

上玉匱令諸衆生悉得解脫
玉虚君於是盟誓至眞請出玉匱中科品皆
黄書青軸備言要品籙集救苦眞符而白
天尊曰臣巳聞是教典得如是法永離地獄
苦趣奉持玉契昇入金門無有滯礙中一巵
燈明分布八巵九獄皆除於大衆中若有聞
是法要恭聽法音便生快樂而說偈曰
天尊言曰此諸苦趣皆是自入若得聞法
亦是慶幸汝今宣揚當自堅固勇猛精進
復以光明清靜法水破除諸障惟破八獄

中及五苦自然消滅萬里鐡城崩落如沙
上錬經靈符







玉清境上錬經(終)

玉清境上妙功徳經(第十一)
道言善哉善哉若復有無量天眞大聖至眞
大神於其㑹中東西南北飛天神王咸皆稽
首種種法縁非可盡言四方大智可令此等
無量無邊若諸男女能發善心生大智慧先
當調伏其心修行要行如是要行度入法輪
飛天流轉大藏正教五千餘文萬八千篇盡
歸寳藏飛天八神運力旋轉四方金龍旋柱
闘珠八面垂珠三十二舘閣三十二天帝周
廻八方五色祥雲敷地擁出光明遍照藏心

書九天生神章經餘經皆歸舘閣轉輪三度
咸使衆生皆明眞性能於法輪受以勸戒使
得更生還生人中了見諸法無有疑惑種種
善根修此要道無邊智慧無量教法皆在其
中萬世通行無有障礙如是功徳無有窮盡
實難思議於其衆中能明是理一切見聞悉
皆如意其或未聞如是要法亦當發心歸依
隨法輪轉略聽眞音亦得解脫修此要道莫
生退悔精進誦詠以聞奥妙上眞之道而復
光明救度一切免離苦趣作大利益種種方

便進修行業天人歸依百千萬劫巳生當生
未生若發善念當須敬奉引入法門使於此
生當生漸漸聞法無有魔障亦能得遇此法
若復有人巳於法中聞是說巳亦能精勤而
無終始初雖得道後生退悔貪着世縁亦無
解脫汝等當依我說聽受廣開法門自堅本
行亦使未悟者悟未聞者聞建大功徳諸行
成就度入善果見大因縁普入無爲之果更
入錬度以致道眞入清靜果諸有所作普皆
上善如是一切具諸功徳力無量無邊悉皆

具足細微之力法始萌芽不善修持而失法
本不能長生若能積習功徳無有限量我即
說法之時不有亦不無以是因縁故諸法應
亦無我無人種種見聞悉皆成就以斯妙力
是大不可思議而説偈曰
能知古始謂是道紀未解令解道之種子
所以者何天尊智慧不可量極微妙之義
深逺難識强爲其相慧行難思應見諸法
何爲不得是諸衆生貪着不識若明皆悟
上妙功徳經靈符









玉清境上妙功徳經(終)


玉清境道徳經(第十二)
我說一切皆是微妙汝等衆眞於過去未來
今生皆有無量智慧而不明了八達交横種
種業縁皆非正念或有上品不明正性未全
大乗猶貪香花不生道徳不發智慧不行善
信亦能墮落況或有人顚倒非意永失因縁
不遇三寳不聞要法不聞法皷不聞祕藏如
是之人若聽我說法亦不能分别所作亦不
分别爲法相亦不分别旣無自性亦無他性
若能於此中得聞是說而能解悟則於一切

法中皆得成就而至不生不滅而復成就一
切法而離諸法相一切言說亦離諸所言說
不言不說是明法要欲行大道莫示小逕無
以大海内水譬諸小水無以太陽譬於餘光
我於說法無有滯礙一切圎滿實難思議實
難辯明徧滿三千大千具諸法界如視掌中
不以二相亦無妄相清靜無爲無今無古無
終無始廣勸衆生以求善本捨此身命方求
解悟堅修法教悉皆圎滿甚大饒益一切衆
生即於此時於未來世中流布教法未見未

聞及他國土餘諸愚闇未有達者皆令因今
說法亦得解悟旣得解悟入不退轉無爲大
業到長壽處第一勝因難可譬喻於是衆中
稽首禮拜五體投地歡喜踊躍大聲讃嘆是
大不可思議功徳無有邊際我今聞說千萬
劫中未有今日一言即於此中無限眞人聞
是說巳膽禮金容拜受玉科皆得解悟須㬰
之間得不可思議復有無量無邊諸天神王
及諸聖衆從空而來皆欲増益道徳妙有眞
靜無量大神及諸仙衆同時稽首無上正眞

微妙要品皆是大梵若有見聞悉皆利益而
況持誦授諸戒法及廣勸衆生均受妙法得
大圓滿具足法性六慾不生三毒皆滅神識
俱清成大通智慧轉轉教人以是功徳無有
限量是眞教法難盡宣揚而說偈曰
汝等當知靜有二種一者有靜我念精微
常念靜行二者空靜思念如海常念精行
即存守一方得渊源得究竟靜盡有歸依
得於諸法乃可無盡以諸衆生本先自澄
道徳經靈符










玉清境道徳經(終)













太上三十六部尊經日五
上清境經上
洞玄經
元陽經
元辰經
大劫經
上開經
内音經(已上六經同卷)



上清境洞玄經(第一)
至妙妙品無上至眞隱奥難明於是諸天同
聲讃嘆上白
天尊請開法要時於座中咸生歡喜無量光
明開悟群品復有無色界夫子從彼所來其
名曰皓庭霄度國天帝王子淵通元洞國天
帝王子輪寵妙成國天帝王子秀樂禁上國
天帝王子如是等輩四天王子聞是希有妙
相之事各率國人智男正女同㑹四種民天
騰勝梵度賈奕常融天皆云如是甚深因縁

得轉勝地無礙之處得道之眞復有色界天
子十八天王越行天帝王子濛翳天帝王子
和陽天帝王子恭華天帝王子宗飄天帝王
子皇笳天帝王子堂曜天帝王子端靖天帝
王子恭慶天帝王子極瑶天帝王子孔昇天
帝王子皇崖天帝王子極風天帝王子孝芒
天帝王子翁重天帝王子江由天帝王子阮
樂天帝王子曇誓天帝王子如是國王併其
臣子及以國人來至我所我即爲其隨時演
說眞道上力是國恭敬作無礙法作大法幢

不可思議聞是妙事心生歡喜嘆未曽有得
此善果甚爲希有得清靜縁永離聲色無復
煩惱轉不退輪永無生死成大具足是眞微
妙不可具陳復有欲界六天帝王子俱來稱
揚如是大不可思議功徳實難會遇皇曾天
帝王子玉完天帝王子何童天帝王子平育
天帝王子文舉天帝王子摩夷天帝王子如
是等天帝王子諸臣太子其國人民多不具
足無量苦惱流浪生死愛憎别離怨家惡殺
不可思議有至心者聞道所在不計逺近我

今爲說十二因縁咸使回向同生眞境及度
諸國隨縁髙下次第令悟如是眷屬即受正
果俱不退轉悉得安樂群臣吏民普得無礙
法同入正眞㑹登清靜智慧門發無上心超
安樂道場我說諸法常以勸誘令諸世間漸
入正宗皆得道果而說偈曰
是法光明最妙經典若見在世及未來世
在在處處城邑聚落山澤空處若王宫宅
順是經典所流布處我當此處大咸力神
往至彼所隨逐擁䕶說是法者普令成就

洞玄經靈符







上清境洞玄經(終)


上清境元陽經(第二)
爾時諸天聖衆諸天大神無量至眞大神心
生歡喜得聞
天尊如是廣爲大衆演說次第修行具足成
就是作無量無邊廣大福田爲諸衆生作命
根本若能善調理性命自生和暢保全肌膚
隨時方便精修行業於其田中常得甘雨灌
注年年豐熟無有損傷是大利益不可思議
普使群生皆受濟度成就如是以此自在威
猛精進旣聞法巳竟即於此經中復起清靜

心起自然心起無畏心起慈悲心尊重修行
復得聞此諸國外道聞得受記亦皆受記最
大因縁是無量果得如是事心開意發悉皆
明了身得廣大天而無邊際大周法界無有
窮盡三十二相徧滿虚空八十種好門門利
益示有示無或隠或顯無量甚深微妙無爲
上力不勝歡喜如此所說爲善方藥能救諸
苦方便濟人善識病源深淺對證用樂乃知
四大增損常發大慈悲愍衆生故令同得歸
依以教諸衆生演說大智慧欲使一切衆生

深入法門得聞秘藏即得不生不滅一切世
間不知不見無量無邊諸天信衆悉能知見
能覺悟者是名眞人能知正悟直至上乗若
非世間有何異相亦是世間亦非世間如言
其異要須約略如是汝當宣行要法爲諸來
生者作大善縁常須演說非但今日今時究
竟善法當莫窮盡大通智慧皆莫能盡況諸
演說而能得盡汝當信受即當告汝一一分
别甚深道本當得解脫第一因緣若通智慧
大慈悲哀愍普濟衆生爲法因緣爲世作親

友善哉難可思議先立是法普救諸有情徧
觀諸衆生染着於色染着於欲不自知覺自
作如是苦惱念念以此爲樂妄言𦂶語兩舌
惡罵貪慾嗔恚愚癡邪見雖聞是法亦不精
進自致斯苦永無解脫我說諸法皆得滿足
而說偈曰
我今聞法莫起分别若起分别沈迷惡趣
若男若女皆生信向皈身皈命得成道子
汝得是言故須演說難得之法爲當衆世
善利法子虚靜還源成我弟子旣靜且常


元陽經靈符







上清境元陽經(終)

上清境元辰經(第三)
大道㫖趣奥妙隱韻難言凝然不動自得常
存若復有衆生不知道本不察根源恣縱貪
欲瞋恚愚癡邪淫偷盗殺害物命不敬天神
地祇不奉教法穢慢日月星辰諸惡皆至種
種行諸不善爲鬼磨滅身形常多乖謬驕慢
於一切善法心不信吾道橫作於無道非法
所行衆鬼皆疾善神皆散不來䕶持諸惡業
縁悉皆聚集病患連綿欲滅其身不能得於
老壽喻如朝露不近太陽捨逺諸善法無有

善念道時增長於惡趣行諸不善實難懴悔
命終之日無有岀期永沈地獄其家若有奉
道弟子智男正女精修大道發一切善念請
命道士嚴潔家庭竪立緋黄二旛各長九尺
緋旛立左當寫九天應眞經品大書道字
旛頂四帶三十六符旛身書九天應眞經
品四句云
符命通溟漠靈旛颺曉風遷神超北府
飛舄上南宫
黄旛立右當寫九天生神章經五仙中靈

之炁大書仙字旛頂四帶三十六符旛身
書生神章經炁四句云
太微廻黄旗無英命靈旛攝召長夜府
開度受生䰟
二旛俱立門首振響帝鍾召集十方發心懴
悔亦能成就智慧從前罪障悉令消除十方
十地之中盡處福徳自在之郷遍及一切等
於虚空無有障礙諸天大力無量大神王興
大慈大悲無邊善念無小無大悉皆度脫一
切苦惱如湯火銷鎔冰雪如此大智慧力無

所障礙普爲諸天人同發至眞願出入非有
無應化無邊畔無有別心有一切大智度脫
於衆生若有行念者眞是道種子當發種種
善心願達過去未來最大因縁無量惡業悉
皆了解過去未來即於長在習方便法於無
量無邊衆中各起敬恭得聞道要而說偈曰
汝今得道永保長存礙然不動方名正道
本非起住亦無去來但見衆生均有生滅
眞道大慈常無棄捨何有生滅以爲衆生
不能常住深可悲愍微妙之道皆爲無量

元辰經靈符







上清境元辰經(終)


上清境大劫經(第四)
大道境界遍滿無量無邊盡虚空界無有窮
盡無有劫數東西南北四維上下無復滯礙
能成一切諸法了解三業要路通達諸法相
無有遺滯者心願成盡無礙樂得道法得聞
無上事衆廣說要法因縁大法無限當作難
盡思議言說精修六行能進入無爲更發如
是清靜大智慧願大慈悲願能棄一切色能
棄一切慾能棄一切貪能棄一切瞋能棄一
切癡方便平等慈悲救度救一切苦衆生我

今施汝三五一四中忍辱一切事精進不穢
法思念不退輪轉永不思邪意念念是一切
法王能思受於一切諸法所有迷妄者悉無
有怨恨讓徳於世間不欲人之所欲亦容於
一切無理亦不辯諍逺去世間諸煩惱夢想
藏身無爲處於湛寂幽靜心不負所言行業
不逺離經戒晝夜常行道果飮食坐卧皆明
道法五味不貪着六情俱能解結口雖雜食
心常不味凡所養生集氣亦非服藥自生肌
膚强壯眞陽竟不思想耗散精神目不虚視

種種諸惡業一切諸煩惱並皆消除其諸來
世男女生於末劫不遇明師不親善教生諸
一切無量諸惡業起一切念想輕陷良善作
諸無量重罪不能懴悔死入無邊大地獄沈
溺五苦諸惡道身體抱銅柱足履力山手攀
劒樹復入鑊湯吞火食炭頭面焦然天道地
道人道畜生道餓鬼道地獄道或胎生或卯
生或濕生或化生無復有因縁離諸惡趣永
不見光明終不得出離若有一切發無上智
慧心廣爲宣說得是因縁開悟正因還明本

性今日大善不可思議如此所說汝等無量
無邊大衆得聞未聞法得見未見法始登道
場皆承妙力凡有一切見聞盡皆如意不復
顚倒迷惑諸大智慧皆令得道普行正教而
說偈曰
心念衆生如母愛子衆生生死自溺輪廻
無有出離難明正法若有見聞亦能精進
上道無親唯是善人勸念衆生宜加衛䕶
以其身心令解調伏㝷道根本眞正智慧
大劫經靈符










上清境大劫經(終)

上清境上開經(第五)
如是經中大圎滿性無有限量所有演說一
切諸品要法上境至眞甚深微妙無有虚謬
前劫今劫後劫諸如此等言說汝等各宜敬
信生大慈大悲無礙心大不可得心必見希
有之事凡今天下所願皆欲㝠心寂靜恭敬
聽信不得生諸惡業貪毒邪見無復妄談諸
天日月星宿周廽數度皆主明災福因縁或
順或逆或留或伏或明或暗或昇或降或沈
或寥或躔或度皆主吉凶周天二十八宿皆

歷諸天故有下方人民皆當修崇恭敬看其
行度祈禱禳謝即得免難諸厄難我今爲汝
演說禳度星辰之法當嚴備香花燈燭於清
靜堂宇塑繪十一曜儀形二十八宿諸金井
銀河紫堂分野吉祥凶禍妖孽暗昧星眞形
儀看宣經文修設醮筵用五穀布燈取本命
年月日時所屬更用五方色彩安鎭壇内皂
一尺赤二尺青三尺白四尺黄五尺稱揚法
事一切星眞並皆回曜轉禍爲福變凶爲祥
若有男女能依此法而未聞如是要法凡能

修齋建立道場之人各宜轉轉教人莫生障
礙於其福徳亦不可思議若復有人無力可
以修崇能生敬信讃嘆功徳其於善根亦能
増長一切災難亦皆消滅若復一切善士能
發大慈悲行則於境内大施福力建立壇宇
廣崇供飬欲令一切皆承
道恩如是福徳無有邊際無有窮盡能發善
心爲人修禳莫生懈怠亦復如是於其衆中
若復有人見人建立道場自生輕慢不信戒
法稱是虚言若有災難但欲希望苟免當於

此時若發善念不能上達使及一切眷屬皆
不聞法如是諸苦皆是自致及生異世永失
道徳本原所有諸障惱連綿世世無復解脱
即於其後大得傷害流及累世子孫誠可悲
哀我今說法欲得皆能信受而說偈曰
汝等敬奉莫生懈怠莫起怨恨莫生惡相
絶滅一切種種諸累心常清靜行常智慧
意滅煩惱念不退道如是等事各宜執戒
永不復犯故現諸法皆信是行至無上道
上開經靈符









上清境上開經(終)


上清境内音經(第六)
天地變異自有定數陽九百六以爲災害若
顯示妖祥皆明證效今夫一切人民六親眷
屬皆得神氣與性命假託父母與生育而成
而實受禀於天地以天地爲父母見災害善
惡是天地之氣清濁凡一切修習上道增進
智慧之人若能廣勸修崇即知禍福因縁皆
由天地變異懃心禱祝修持上道各發如是
上願遵奉道典能令一切各歸正教夫天地
不通或因大怒自生災咎五榖不熟人民死

傷兵戈競起疫毒流行日月星辰皆失度數
此乃天地大凶之嵗罪惡不可復名如聽上
妙至眞要法俾令一切諸惡悉皆絶滅汝知
天地奥妙意義難可稱揚夫大災異變恠者
是天地大怒也中災變異者是天地中怒也
小災變異者是天地小怒也比之人事大事
大言中事中言小事小言不空言也不空見
也不欺人也夫見大瑞則應天地大喜恱見
中瑞則應天地中喜恱見小瑞則應天地小
喜恱夫無災無瑞是天地氣藏不見象不見

形不顯祥不明變當知歸奉至尊上境明了
一切諸法内隱音韻玉章皆得成就一切善
縁復有天地大譚天地中譚天地小譚皆有
示象如十一曜中惟有紫炁不示象則永不
興災異日示赤鷄月示白兎日遇春青龍夏
朱雀秋白虎冬玄武月兎中有青桂臼杵四
時不變木徳星君兔頭猪身虎尾火徳星君
馬身蛇尾金徳星君猴頭鷄身水徳星君黑
猿捧筆墨硯土徳星君羊角龍頭犬耳牛身
羅睺星君羊角犬瓜牛尾龍身計都星君龜

月孛星君蛇若示此正象皆不爲災若興變
異昏暗不明悉無文采日月木金紫水皆不
爲災若遇失次則略失明火失次赤髪露眼
土失次遲滯羅計孛失次皆隨十二宫變相
則示災遇金星吉若能依度禳之則吉而說
偈曰
禳度之法感化之機汝等當知清淨身心
修習上業先當恭敬次示正信四徳成就
方盡皈依若男若女依教奉行不懷疑惑
了達眞源洞達杳㝠更能信受而復度人


内音經靈符






上清境内音經(終)













太上三十六部尊經日六
上清境經下
錬生經靈祕經
消魔經無量經
按魔經上通經(已上六經同卷)
上清境錬生經(第七)
道明正統從古到今皆令上士中士下士一
切見聞無有限量徧虚空界曠蕩無涯漠然
開通皆令諸餘一切咸得受用凡人將興者
多因好善凡人將衰者多因好惡將吉者易

開導將凶者難辯明天道常祐善人大道立
法思歸有得天道每逺惡人大道示威不肯
扶護若復有人能修持上道敬奉師尊傳受
經法還復精氣灌注身田以丹砂書秘篆靈
符吞服入其腹中當見腹中之文大吉百邪
皆去五官爲主爲道之初爲神之神百節筋
骨四肢八脉皆合眞元門戸出八邪氣自散
眞道流行内外洞明守之積乆天醫自下百
病悉能消除因得老壽愚者不知自然捐去
妙法雖遇宿善亦變爲凶賢者以爲重寳尊

重敬奉此可謂長存之道也獨貴自然形神
俱妙體相常樂守此神氣性命自得逍遙道
果昇入金門若不知其祕要抱其有竒思反
爲咎則夫自然不可得長生之道也汝今若
欲依前修持不若先飬其母後愛嬰兒五精
皆朝泥丸還元復命自得保守無復虧損乃
可精修行業出入華房森羅鬱茂覆蓋羣生
是眞寂眞定大圎滿大智慧大無邊無盡莊
嚴法相普救一切徧周法界四方四境萬萬
餘里逺近多諸寃結善惡相半未能解悟惟

憑一心歸奉眞宗求師慕道自到帝前積習
巳久亦能超凡入聖逺離惡趣當令清靜汝
等未來皆未門法若復將來皆是因此福田
能種百穀嵗嵗豐熟無有旱傷普集諸天無
量無邊盡虚空界難可思議福徳廣大圎滿
萬聖千眞同伸讃嘆是斯良因利益一切諸
天仙聖俱會一時常生歡喜作如是言若復
至人用心堅固永不退轉無有障礙即於世
世生生永劫流轉得遇明師親授奥㫖如斯
法教難可盡述而說偈曰

感化之徳難可稱揚汝等善智各奉教言
悟彼眞元輪轉善道無有休息清靜解脫
無爲自在常行正念必自當得行此事時
寛裕爲心捨除四惡行大功徳作無礙心
錬生經靈符




上清境錬生經(終)

上清境靈祕經(第八)
夫人居天地之間開闢以來自有名字爲人
人廼中和之氣凡物之長也尊且貴與天地
相似而不能與天地長乆是招攝之道不能
修習所以致其淪䘮至人能明是理會合形
神修眞錬氣造於俱妙之地自可逍遥正性
直入金門永斷輪迴超昇成道誓度衆生作
諸善縁當知人身難得眞道多迷若失人身
萬劫難復今或一死乃終古窮天畢地莫知
其因旣死之後莫知其徃乃是攝魂集魄會

合其身頃刻之間復歸杳𡨕故大可悲哀大
可痛傷我今語子當明正見了悟生死不爲
悲嘆一切𡨚尤俱得解脫永不爲累故天地
格法天地萬物父母恐於其中復有自𡨚自
哭致諸苦惱妄生惡業實非天地患難所鍾
苦毒難忍仰呼於天俯叩於弛而自悲傷稱
其寃苦故天地爲生眞道一切竒方轉轉教
人錬魂陶魄而能生化然後可以自防而得
小壽初無正道大智慧法通解要法與天地
齊其長乆與日月齊其明照與星辰隨其周

運眞劫數隨其輪轉雖得小壽亦無利益凡
有形賦受於天地之間皆有磨滅況於人居
天地之間七情六慾有以牽纒富貴得以驕
忽自謂充足不知思慕眞道貧賤自生怨恨
反道輕身不生慚愧惟生惡業學道之人初
乘智慧未達世機尚縈煩惱而有所求亦不
肯力學眞道善方自生輕忽而共生悔恨笑
賤眞道反以爲邪偽但求小利以亂天道欺
罔正眞自致死地一切愚人皆知有死修治
墳塚皆欲堅固不壞預修作死約製造凶服

以遺子孫用多置財寳以爲威儀具備世俗
可觀種種如法實無利益不思此身旣死若
復更生作何報對汝等若非聽受吾言亦應
如是我於一切法中皆明正道示諸衆生隨
縁應感不復貪着快樂自在而說偈曰
發一切心皆當盡意若男若女湏明妙本
即於此時念念不退是我弟子有道之人
常行上行不處四惡不行邪慾不行一切
種種諸業不見所有不見所無念道求法
靈祕經靈符









上清境靈祕經(終)


上清境消魔經(第九)
人之生世常知有歸生死周迴曾不休息譬
如日出於東亦自西沉古今
帝王聖賢亦皆如是但於時時每思自重愛
生畏死旦夕思念皆求異聞妄假殊方異術
以爲延生反害其性敬事鬼神諂求餘福將
以求福反以招禍應有道術之士託爲祥瑞
自謂感動天地得延老壽可以度世萌此念
願即生妄想信邪敗正自沉惡趣永不解悟
不修正道不明正因不遇善知識不斷惡根

本不能深計逺慮自致憂惱昏亂不明如此
之事皆爲反道害教造無邊罪不復懴悔是
其邪說已固正道難入故能如是古者聖人
聦明大達以爲天下萬世䂓模亦欲後世皆
知邪道而能魔障善道故明智慧亦令一切
魔鬼皆悉消除俱聞正道而於利益不可思
議當時亦出衆賢人俱會盛時講明法要實
爲輔相洞明天地始終深窮往復輪迴不言
人死復生之理不言生死異途亦不明言生
死去來不實言無生滅法要使得道者自達

玄機了生滅法而於智慧無有限量生滅之
理自然無畏一切種智普及後來如聞是法
亦皆得度無上至眞要路登大法橋直超道
岸若復有人尊重正教具足智慧亦復如是
永除貪著魔王保舉上達
帝庭上及帝王得之則垂拱無爲天下自治
賢者得之盡其孝悌忠信上輔其君安鎮國
祚災害不生妖孽永消吉星常照禍星自滅
兵戈不起春瘟不行夏疫不作秋癘不興冬
癀不侵風調雨順禾稼豐登一國男女欣樂

太平廣大徧滿無有窮盡更能精心奉持永
滅三塗五苦八難執符把籍直上玉京逍遥
自在昇入朱宫錬度身形名標紫策受命丹
霄五帝大魔諸天上仙三界魔王飛天神王
無量大神並乘恩宥咸度妙法徧遊諸天共
保具舉飛昇上清而說偈曰
心發大願作是福力今及大衆亦當信念
自得髙妙眞正妙法得無量善上道徧知
正念弘普令來衆生行時當得長本入妙
智慧具足有相無相最大智慧離諸他念

消魔經靈符








上清境消魔經(終)

上清境無量經(第十)
天地正統永除災難日月五星光明晃曜兆
民因而興盛各發善念迨夫人民囂浮時俗
態異自傷和氣天地興夫大怒日月星辰三
光失明天也𢧐闘不和其驗則風雷不時傷
損物性各不發生兆民死傷隂陽氣𢧐闘不
和五榖不熟水火失度災難並起夫隂與陽
本合相扶助共生和氣而反𢧐闘我故明示
法要講說禳謝之因得免諸難俾令一切人
民皆知道本於是至眞大神無鞅數衆一切

天眞十方無極無量品聖衆咸皆稽首上白
天尊曰臣等未知正道深妙幸望大慈廣爲
宣說敢問亢旱一切草木焦枯民困饑餓而
死是何異因
天尊曰夫亢旱之災乃是太陽失度六陽俱
恨因以爲害也陽九之數一千八百年遇甲
爲太陽九百六之數一千六百年遇申爲大
百六陽九不遇甲百六不遇申不爲災矣小
陽九一百八十年小百六一百六十年緫運
甲申方爲災矣若不甲申不爲災矣敢問水

災
天尊曰水是太隂失度六隂俱恨因爲害也
皆同其數敢問火災
天尊曰火是火星躔度失次過所過分野下
爲童謡美則爲福惡則爲凶下寅申巳亥位
主焚州縣津鎭下子午卯酉位主焚寺院宫
宇廟舍下辰戌丑未位主焚人民住居城市
山澤舟船於是大衆咸爲啓請若有此厄如
何救度
天尊遂謂衆曰夫水旱火災皆因人民爲善

與不爲善郷境爲善災變爲福郷境爲不善
福變爲災復有天攙天搶二星下降主盗賊
紛亂劫奪人物殺害性命若不修崇醮筵拜
奏表文應難禳度於是
天尊乃示太乙醮式令寳徳眞人下降流傳
令一切人民俱免災難永無水火旱魃盗賊
災殃如是利益廣及一切若於所在無力修
崇可以齋戒沐浴請命道士専誦此經乃至
百徧亦可禳度而說偈曰
道法無名在人修行至眞妙法難得遭遇

汝今得遇夙生慶幸轉轉教人作大福力
災殃自解福慶旋臻若能敬奉常亨利貞
天地隂陽皆調和氣一切人民皆得自在

無量經靈符










上清境無量經
上清境按魔經(第十一)
天地命形之後判以清濁清者爲天濁者爲
地以何爲始始十極千位證眞人分形教化
而後天地隂陽日月運行之度始分度數得
定於是分炁東方九炁木位柔順南方三炁

火炁猛焰火炁惟三與木位九炁相等平分
一十二炁西方七炁金位堅實北方五炁水
炁浩蕩水惟之炁與金位七炁相等平分一
十二炁東北東南西南西北取四方餘炁爲
梵炁東南炁平西北炁平與四方炁同東北
炁多生山石大木巨獸西南炁少惟生寳物
上下二位即中央土位分一十二炁起爲天
藏爲地故天地各有三十六炁而後能生産
萬物於是十極至眞大神天眞大聖同時稽
首上白

天尊曰臣等幸聞正教奉達玄機惟願慈悲
廣爲宣說
天尊謂大衆曰天地之炁隨數運動亦有否
終日月五星諸天星宿至聖神八難免災否
而況末學道淺欲無疾傷於是大衆咸皆驚
怖稽首再拜若有此災如何救度
天尊曰汝等宿生慶幸得遇善因種種見聞
夫人之生於天地間皆爲七情六慾迷亂身
心遂使不聞正道不悟妙法惟罪是修故雖
懺悔我今爲汝宣揚正教敷演玉音看轉眞

經廣陳供養或因甲子或遇庚申或於正月
或於七月或於十月并八節本命生辰嚴持
香火精勤奉法修集至眞之炁會合隂陽通
上下血脉與天地交納正炁卻除邪穢災病
不生鬼魅悉除五路通逹六畜興生汝宜聽
受轉轉教人悉令後學俱聞善果皆獲吉利
闔門眷屬悉霑勝善是經乃名爲不可思議
其功徳力亦不可思議於是諸天仙衆無量
天眞至眞大聖無量無邊諸天大神無鞅數
衆俱聞是語皆生歡喜擁護教法流傳於世

普令一切利益無量勿令下世未悟凡夫輕
泄漏慢不獲福果而說偈曰
眞常不變是名眞道一切諸惡悉皆逺離
譬如蓮花不生陸地滋濕之處乃生是花
濁泥之中出諸染穢出諸貪著汝行清靜
如比蓮花行此道時上徳之子衆相具足
按魔經靈符








上清境按魔經(終)
上清境上通經(第十二)
虚無自然之炁化生夭地正炁變通邪炁消
滅夫正炁少則天地爲邪炁失明惟邪炁多
故能害正炁正炁多則能禁邪炁此乃天地
自然之炁夫一切邪炁皆因正炁不行邪炁

得入凡修眞之士當令邪炁消散修無上至
眞之道以得延年不死之法夫人受天之命
自有格法天地所私者三十嵗若此天地日
月相推有餘閏也若修存上道至眞之道吐
納藏神之法則與天地相升降乃能不死是
以固守形軀不能通變終無損壞不若和神
集氣與道合眞隨物見形莫迷正性乃可長
久夫人之生一切筭數衣食皆有定分雖有
定分亦在人修行上道以増福禄如人春不
耕田至秋望收及其無應乃曰此乃天分自

不作善以圖福報何異於是今曰食人而後
日往食之不名食人名爲寄粮今日代人負
重後日往寄重焉不名代人負重乃名寄工
今日得人共謀後日亦往與共謀不名爲助
人名爲交功今日譽舉於人後日得人譽舉
不名爲譽舉於人乃名爲更迭相稱如此比
類者衆多不可勝計今人略作善行便望福
報何異於是至人上士則不然也人不佑吾
吾獨隂佑之必獲善果報人人盡爲惡行我
獨爲善必獲善報人不加功於我我獨樂加

功於人必獲善報人不食飲於我我獨食飮
於人必獲善報人盡習虚僞之行以欺於我
我則以誠信待人必獲善報如此比類者衆
多不可勝計今日有恩於人必望其報若或
不報即生怨恨不能如是至人上士即求天
澤中士即求人澤下愚亦不爲善以應於五
亦不爲功力以應於人空欲求福誠可羞恥
如人今生冨貴智慧是人先世爲善應受此
福若於今生冨貴即生貪求不肯布施智慧
不作因果則於後世還復貧賤愚癡現世因

緣亦復如是而說偈曰
解了空㫖解一切念必其會遇同入妙門
自在如意如此等法無有窮盡略明要說
汝等當知但行善念思念一切幽𡨕之處
皆得光明無爲妙相悉令具足利益如是
上通經靈符









上清境上通經(終)

















太上三十六部尊經日七
太清境經上
太清經
徹視經
集仙經
洞淵經
内秘經
眞一經(已上六經洞卷)



太清境太清經(第一)
皇天之炁悉下生后土之炁悉上養五行之
炁悉相生四時之炁悉相通凡天下之民均
同是性天性旣善悉生萬物無不置也地性
旣善飬生萬物無不置也聖人悉樂理天下
而實法天地故萬物皆受其功大善神仙眞
人助天地而不敢輕尊之重之愛之佑之悉
與元氣同與天心相符與地與相得故獨長
吉而無凶也古者聖賢之人深思逺慮乃知
天道故専行善不敢爲惡後世巧僞務行惡

業而欲去凶逺害不可得也且欲示子一法
可以終古自飬而極至者不可暫忘也今人
欲去凶而遠害得長壽者本當保其自愛自
好自親以此自養乃可無凶害也身得長保
飮食以時調之不多不少是其自愛自飬也
閉門戸居内不與俗事是自愛自飬也而盡
日求道根源安貧樂賤無憂而巳是其自愛
自養也若以此而爲自愛自養不可得也夫
自愛之道在誠雖應世而不見其擾雖處靜
而不見其拘見人之過不以爲過而還自視

未嘗須㬰離之是自愛之道也夫自飬之道
在於無憂書夜運動未嘗役於其心是自飬
之道也若能信是而行萬劫受用無有窮盡
我自天地未判之先太清之外不可稱計虚
無自然渾合眞理一切無有汝等若非吾設
大法教普爲宣說無復得聞如是要法視之
不見聽之不聞若言有不見其形若言無萬
物得之以生百億變化浩浩蕩蕩無前無後
無圎無方無去無來無生無滅無形無像無
髙無下自然空玄分形之後方有天地日月

星辰道法開明一切群生得聞是法快樂自
然無有邊際本性皆空非觀心照等於虚空
自悟本性因緣無有他想平等無有異念若
能志心念誦深心受持則能滅除一切宿障
皆得和合厄難俱消身心清靜而說偈曰
樂求勝法斷色斷識具足行之逺慾遠貪
如是果報無礙無障清靜自然無有餘穢
樂法爲妻愛經如玉慚愧之心常生回向
心意柔軟所說修行多増智慧以爲覺悟
太清經靈符









太清境太清經(終)


太清境徹視經(第二)
學道修眞極道濟度應當發心學道從初至
終念念持齋心心不退忘心滅心終始運意
行坐動形寂若死灰同於枯木滅一切想滅
一切念滅一切心則隨念隨忘神行不繼歸
心於寂眞至道場謂廻心至道翹眞玄眞至
道福降無窮災消未兆隨力修行惟竭一心
丹心瞻望十極燒香禮拜運身運心歸身歸
命恭敬道祖三寳抽捨淨財市諸香油八珍
百味營饌供養請命道士歸心啓告懇祈至

眞如此運心洗諸塵累宿根罪惱生死愆尤
等一至誠齋修萬善内外洞徹遍照萬方令
諸衆生同得瞻視其福無量不可思議若或
齋戒精思上道萬慮都泯物我齊忘虚室生
白眞靈玄應此最上道所修若復有人發無
上心欲有歸向皆須持齋始啓本心上救七
祖窮䰟下及巳身禳災度厄増延福壽獨運
至誠設齋開度必使䰟超九夜爽錬三清命
逺年長神仙得道思賢慕道以彼之有開此
之無以彼之徳開此之愚破其慳貪成其高

行清靜身心神氣運用往來無窮無有滯塞
祈告天地啓告明靈須絶妖氛精潔内外皆
欲泯其萬境息此六情普洗煩心徧證諸想
故學道者不勤行業不修齋戒難達至眞徒
勞山林凡持齋嚴奉戒律務欲行道歸奉上
清求眞學道錬氣延生普及人天徧資凡聖
然上士所行非凡下能奉夫金籙科品保鎭
國祚消災延壽玉籙要品保安社稷永絶干
戈黃籙正範開䰟度爽徧及生死聖凡同修
自然廣濟幽明普救一切孤滯徧救一切九

幽苦爽三元八節本命生辰學道修身謝愆
求福救諸三途五苦八難牢獄疾病死亡之
厄持念神呪辟斥瘟災時行疫癘邪魅故氣
復有金房天寳正一太平五錬旨教等經精
勤行道依奉正範各具本經而說偈曰
燒香建齋功徳無量甘露法食解脫爲槳
示彼之有現諸國土供飬十方無量道寳
及諸衆生而修淨土教化衆生具習威儀
施無畏力發無上道普伸啓請而示其行
徹視經靈符










太清境徹視經(終)

太清境集仙經(第三)
夫行道皆有至行當盡䖍恭運志運心使眞
靈降感行炁行神令人天周布故入靖登壇
誦經禮拜朝眞謝罪皆徧行道遶壇三匝並
依本法凡雜謝罪析恩之會或爲天地或爲
帝王或爲國土或爲人民或爲祖世或爲巳
身或爲家門或爲三塗五苦或爲六道四生
皆須建齋行道焼香禮拜誦經讃詠凡所祈
向並復修齋凡國土有災兵革四興兆民疾
疫水旱死亡一切凶危皆須修齋若造經像

殿宇宫舘觀室洞府嚴舍等處建立道場或
造鍾磬法器天樂成就一切功徳亦須恭敬
廣設清齋䖍伸啓請誦經念道斷諸惡想令
内外増善讃嘆功徳不可思議凡讀誦經文
禮拜行香一依經典三捻上香三禮三度九
禮端身稽首讃詠玉音令其和暢無使不齊
欲其一切見聞皆悉歡喜同聲讃嘆敷揚道
法如斯功徳是不可思議是無量無邊智慧
亦復以是功徳過往宗親俱起淨境見世眷
屬受諸快樂當來托生常居福地淨圡本食

常自然是故發是淨心普令莊嚴種種香花
燈燭羅列供養普獻於三界諸天四司五帝
三官九府一百二十曹僚䖍伸懇諸注福延
生消災度厄營護臣身普及一切有情天道
地道人道畜生道餓鬼道地獄道一切苦惱
普皆消滅更能持齋精心用意絶其貪取不
着聲色隨力布施經像勸人廣作福縁如斯
利益乃爲不可思議七世父母離苦昇天逍
遙快樂合門和睦世世昌熾與道因縁罪累
蕩除福慧圎滿天下太平萬國和同一切衆

生免離諸苦同入正眞至心稽首無上正眞
三寳讃詠功徳爲諸來生作諸善縁開於愚
昧仰受聖恩百福莊嚴萬善雲集資於群生
離苦解脫供飬尊禮慈悲教典永願受持旦
夕燒香以求福利流傳於世無有懈怠而說
偈曰
善方便智隨意能現成就群生通達無礙
離有離無無有彼我常持善願勸人發心
令求勝善去遠惡道得無畏力清靜法果
一切無礙普入法門皆有是心悉皆得度

集仙經靈符







太清境集仙經(終)


太清境洞淵經(第四)
大洞太清經中寳雲玉座五色祥雲遍滿虚
空無有窮盡諸天大聖及諸仙衆會集其中
洞明奥理時有天童天女奉寳來獻供飬正
眞願請大慈廣垂方便講說諸經散布道流
乃至千經萬論總是妙義能令一切皆得解
悟
天尊是時遂爲衆曰凡道士女𠜍出家之後
湏持經戒法籙詣師叅受當竭至誠得經之
後不敢怨道咎師泄慢靈文殃及七祖受考

冥司若有至士罄竭丹誠徳業清素立行正
直世代所稱身心俱淨未聞道典秘要宜精
心向道求師開度超登福果進無上道旣備
經法同心一意必期𡨕感不得外假咸儀内
懷自足妄稱此長彼短妄言此是彼非嫉人
勝巳常懷勸誘莫笑未達如斯智慧日日増
長以至無盡智慧難可稱揚夫三洞大經傳
有年限上聖以四萬劫方傳上眞上仙神仙
以四千年或千年或七百年凡世以四十年
若能明是經典實爲不可思議賢智尚以爲

難過而況於末學道淺豈易得哉若有學士
傾心期於一會宜須盡心永持盟誓精感神
明不負初心乆而不怠亦能進階仙品成無
上道惟恐無志中道自廢反覆害道非惟無
功又且有罪汝等宜信吾言遵守教法廣度
流傳凡有祈請皆須依法受持端心正容羅
列次第從容雅歩聽十二時鍾持花讃引持
節執爐把旙建斾雍容上壇凡道士女官自
爲及爲人祈恩請福懴罪消災皆須至心一
意至誠懇禱關啓白言皆調暢聲氣使文理

正直不得戲弄音曲髙下作聲詞音混雜令
衆恠異或行法事或禮謝讃唱講說皆須習
使流利不應臨時停廢文理斷續非惟關奏
有失威儀抑且又招災咎每事專心執按本
格儀範當獲福報無量無邊鍾鍾利益天眞
欣恱衆法和美如斯功徳永臻福慶而說偈
曰
淨爲法果大可稱揚淨爲法藥救一切病
淨心爲最安樂爲至淨嚴等一無有邊際
世間道法消除衆毒先救餓渴化彼衆生

令得成就了斷諸惑常存好事得法深重
洞淵經靈符







太清境洞淵經(終)

太清境内秘經(第五)
諸經功徳歷劫秘藏華堂宫室寳藴之内不
敢輕洩於下世今幸得聞若有受持之人行
道演說持誦眞經皆當以五色花置笥中每
行道唱善則四散虚空名爲散花以陳志願
讀誦此經皆當先遶經一匝捻香禮拜三禮
平座行淨水執香薫淨行經思神集氣讃詠
歸依恭伸啓請方獲福報不可思議天眞隱
秘不明於世所以修眞飬氣之士難知要典
我今略明汝當聽受無復異念乃可得聞至

士以不語爲飬氣此保氣也則失之昏以入
清出濁爲飬氣此換氣也則失之虚昏則氣
散神狂眞靈自厭終無所歸虚者丹田無寳
徒勞吐納終不能住此皆非飬氣所以招致
病認爲胎息自傷性命如此之流誤者甚多
上咽下搐聚氣修神指作還丹自傷性命如
此之流誤者甚多綿綿若存委氣而和神出
息入息要住納之不出閉氣而錬形一咽復
一咽雙收兩夾以虚咽爲法是借氣取水灌
漑之術也認爲已固身田反以自虚如此之

流誤者甚多正坐昇身氣滿四大血絡通行
營護和暢是布氣焚身之法若此皆非飬氣
而認爲凝神坐忘及䘮身害命如此之流誤
者甚多凡此等事者皆術也術立則道消所
謂修眞者當因術以明道而至於道因天地
生成而求乎道則得乎道失道者以虚無自
然之氣而生混沌而全乎道混沌鑿七竅而
混沌死而有天地天地判而難全乎道天地
會隂陽而動神氣發用生人禽獸神氣靜而
生草木山石及其人以男女會合而生草木

以種則天地化生之機巳滅凡應以術是無
天地之機安可言道夫修眞養氣是全道應
天地氣爲修眞養氣以至湛然常應常靜處
於無事而若有事處於有事而若無事可言
道矣而說偈曰
此道一行而無有形安可有術略明其粗
一切衆生咸皆解脫以勸導人令入眞門
是可希有現作無窮用之不盡因以導人
施以無畏學者正意莫迷一術結種種願
内秘經靈符









太清境内秘經(終)


太清境眞一經(第六)
眞一之氣因道而生受氣而生受氣而成而
謂之命自眞一禀形能全其性性命之動皆
主乎心心若有所思則謂之意意之運動有
所思慮而謂之志思慮以至成事而無不固
者謂之智智周萬物謂之慮動以營身謂之
䰟靜以鎭身謂之𩲸流行骨肉謂之血保形
養神無氣謂之精神和而悅氣清而快謂之
和袖集氣而後有所營護總括百骸謂之身
衆象備見謂之形塊然不動謂之質形貌可

則謂之體小大有分謂之軀衆思不得謂之
神漠然變化謂之靈氣來入身謂之生氣去
于形謂之死所以通生謂之道道者有而無
形無而有精變化不測通神群生自得其生
自得其飬所以全道乎粗亦得其生成皆當
自然不可逆理汝等當依吾言以廣教化不
得邪生别見以亂正眞勸人修道即以修心
教人修心自可見道道不可得見因心以見
道不可得聞因心以聞夫聞見於道皆因以
心心不可常用道以守若非以道守隨心聞

見則是入邪宗永不解脫永不聞法是以諸
天仙衆諸天大聖至眞天眞無鞅數衆曾聞
我法方得知道若更能虚心以遣其實無心
以遣其有定心以令其不動靜心以令其不
亂正心以令其不邪清心以令其不濁淨心
以令其不穢汝等非不明此而欲常勤其行
莫令退悔莫令障礙當知一切法皆應如是
若於其中復生他見自迷正道無復見解别
生思想以爲智慧迷亂身心反不知道及傷
正氣如此衆等是其先世得是因縁尚淺故

於正教自生障礙我今演說汝皆當明是心
轉轉教人令其心直不得反覆心平無復髙
下心明終不暗昧心通無有滯礙即於清靜
身心解悟諸心了見一切如是功徳具足不
可思議不可稱量悉皆圎滿而說偈曰
汝等一切未見未聞從今以去悉見悉聞
當歸依道行此事時嘆其功德入功德海
無爲會道念心發心無量因縁無量果報
無爲之法成道名字無礙解脫是名眞道
眞一經靈符










太清境眞一經(終)














太上三十六部尊經日八
太清境經下
集靈經
中精經
無量意經
集宫經
黃庭經
小劫經(巳上六經同卷)



太清境集靈經(第七)
天眞大聖至眞大神十方無極無量飛天神
王及諸仙衆同會其所汝今得道當知無上
勝因是諸妙果同其廻向集靈資道神氣相
合若欲聞是要理當在奉行吾法以引一切
未來皆知吾教夫人身本皆同有自以七情
六慾傷其本性所以不聞吾法汝今發願度
諸一切得如是無量智慧眞心少思少念少
慾少事少語少笑少愁少無少喜少怒少好
少惡故靈光不亂神氣不狂方可奉道於其

衆中復有多思者其神必殆多念者其志必
散多慾者其氣必損多事者其形必役多語
者其氣必弱多笑者其臓必傷多愁者其血
必散多樂者其氣必溢多喜則百神交錯多
怒則百脉不定多好則昬迷不理多惡則憔
悴無歡則於其原不潔所學不精其氣自散
縱遇明師不解正理雖知養生之方不悟修
行之法則所見所聞皆非正道雖知錬神之
意不明得道之要則所學所講皆非正論不
多言說而在得法是故修眞之士志在玄元

而甘寂寞雖運動常見其靜定雖靜定常見
其運動一日氣滿功盈五氣調順以至朝元
三花聚頂血凝氣聚萬神朝眞俱在上宫富
貴華盛樓臺殿閣玉童天童玉女天女十二
辰童十二辰女自鼓天樂香花旛盖羅列笙
簧似非人世莊嚴名爲至眞上境是自身上
宫未能解脫貪着故䰟神散亂若是於此中
稍萌一念自落迷津上學之士當於此時不
動一切境地但發無上心但修無量福但發
無上心但修無量慧但發無上心但修無量

善但發無礙自在意欲廣及十方無量無邊
一切未來皆聞正道不起一切貪心不起一
切邪見不起一切夢想不起一切障礙不起
一切煩惱不起一切染着情慾如是正法大
不可思議大不可稱說方知正統岀於杳𡨕
無求小驗以迷眞性而說偈曰
一切歸依總是一緣若復有人徳行具足
捨有爲心發無爲意不遠尊徳不親不仁
思念三寳無時暫捨終不悔意諸行圎滿
具足成道無復染滯汝等當知如此經典

集靈經靈符








太清境集靈經(終)


太清境中精經(第八)
我於爾時欲明正道既放五色光明徧滿三
千大千世界種種異類世界天堂地獄悉於
中見復有十方天尊諸大眞仙悉於中見生
死苦樂福報多少悉於中見修道階梯悉於
中見苦樂國土亦於中見十方來衆猶如微
塵不可稱數悉見如是光明地獄衆苦無量
無邊亦見如是光明時太極眞人以大慈大
悲大智慧力哀愍衆生見諸苦樂不同天堂
地獄受報差等惟願

天尊至聖爲衆宣說救護一切作大利益今
得解脫永離惡縁速生淨土
天尊告十方天尊曰汝今以我之氣化身下
降東方若有一劫人民見世受苦則曰玉清
降福天尊救度一切災難過往䰟爽未得超
生則曰玉寳皇上天尊救度一切沉滯南方
延壽益筭天尊濟生玄眞萬福天尊度死西
方八卦護身天尊濟生太妙至極天尊度死
北方消災解厄天尊濟生玄上玉晨天尊度
死東北方紫清賜福天尊濟生度仙上聖天

尊度死東南方長生保命天尊濟生好生度
命天尊度死西南方福生無量天尊濟生太
靈虚皇天尊度死西北方九宫捍厄天尊濟
生無量太華天尊度死上方保命護身天尊
濟生玉虚明皇天尊度死下方興大福力天
尊濟生眞皇洞神天尊度死夫人之生皆是
天氣正北位居中一炁生水萬物皆因水而
生故北斗居中天而旋廻四方主一切人民
生死禍福北斗第一貪狼星第三䘵存星爲
東斗立筭北斗第二巨門星第四文曲星爲

西斗記名第六武曲星正居本位爲北斗落
死第五亷貞星爲南斗上生第七破軍星正
居中位爲中斗大魁總監衆靈凡一切萬物
生死皆屬北斗洞明星外輔周回隱元星内
弼指十二辰濟生則總曰旋璣玉衡度死則
總曰豁落若有衆生遇其災厄隨方禳謝祈
禱醮禮善無不應而說偈曰
以此要法流通世間若有見聞無量因縁
善男信女依事修行行平等行心念歡喜
有行之者亦皆成就正入無爲不退因緣

一切衆生當信是言受此正教精勤奉行
中精經靈符







太清境中精經(終)

太清境無量意經(第九)
我若說法與汝等言汝當靜黙安神而無雜
慮然後得聞是法夫法本無法理歸自然心
因境亂法本心生立法之意當發如是大不
可思議無量善因不可别生異見我於玉清
不言一切法上清法品十八門照七階太清
法品二十門照九階靈寳正品亦不言一切
法靈寳輔品五十門照三十六品玉虚法品
二十門照一階兼投壇占卜秘訣北極天心
法部一十二階品第七品四聖照法亦屬鄷

都第三品故言酆都考召四聖照法兼鄷都
共一十二品七品三五兼附體五品鄷都兼
考召四聖照法七階酆都照五品斗下靈文
三十六門照四階兼鏡水香照三五紙照鄷
都地照皆爲一切修眞之士未至妙境當發
如是心救度一切生靈凝想至眞莫起貪心
莫求果報積習漸久亦能漸入初乗若於法
中復生貪求即失正道招無量罪是時天眞
大神至眞大神無量飛天大神諸天聖衆聞
說是巳各各歡喜作如是言若有奉道之士

能發如是心欲救一切苦臣等當化身下降
令諸天大將及所在十方四直都大神將吏
兵助法行持俾諸衆生及無量六道四生等
衆生者得以延生死者得以復生病者得以
安鬼妖邪魔皆得解脫𡨚家執對各獲消散
如斯利益乃爲不可思議時於衆中旣發善
念稽首禮謝
天尊遂告諸大衆曰汝等宿生慶幸得預人
天受諸快樂衣以天繒食則甘露無有四時
寒暑無有日夜𡨕闇亦無生老病死三塗八

難痛苦之名地平如鏡七寳莊嚴所受之身
六根清靜不染六塵常聞我說法增益智慧
今能如是發無上智慧心欲救一切苦惱今
諸衆生皆能聞法最爲利益惟有薄福之人
信根下劣雖聞是法多生障礙自沈苦趣永
無出期如此之人亦難救度而說偈曰
汝觀世人一切障難煩惱之患亦難可說
不知廻向終日積聚旣復得巳復生貪求
種種諸罪無量無邊或遇重病空䘮身命
旣没之後還歸苦輪若不聞法永無解悟

無量意經靈符







太清境無量意經(終)


太清境集宫經(第十)
我若演說令汝等諸天諸仙諸大眞人及諸
聖衆等皆因妙法智慧髙明咸同一類無復
殊異容色微妙道行自然聲音和雅所居宫
觀隨意髙下應念具足無量寳網及諸寳樹
彌覆其地自然清風吹諸寳網及諸寳樹發
微妙音有遇其風皆能令諸麈勞不起其風
拂身自得清涼無量快樂散諸香花徧滿其
地隨色次第而不雜亂於其國中無限至眞
一切得道諸天眞人大神各各放千百光明

普爲十方微塵世界開演妙法普度群生若
復有人正智圎滿生彼國者皆即住於正定
隨其惡業髙下不同爲其開演上乗中乗下
乗各隨智願是時十方國土無量眞人及諸
仙衆皆詣此所恭敬供飬聽受經法宣揚道
化其有衆生於此國來詣其宫皆具智慧時
諸眞人及諸仙衆乗兹無量大功徳力無量
大智慧力無量大神通力去來無礙徧滿十
方無量世界自然化生應念而至是諸眞人
出微妙音讃嘆善事聽受經法歡喜無量乗

空歩虚能令聞者心開意解隨其善音而得
正果時有微風吹起七寳樹中自出微妙音
聲奉諸天妙樂自然快樂不可勝言所說諸
法其義廣大利益衆生於其國中無我無人
清靜無爲智慧常勝得如是報若復有人雖
受人身殊無智慧信根下劣不聞正法不見
妙道宿集淺故得如是報於是至眞大聖天
眞大聖無量飛天大神聞是語巳咸生恭敬
稽首長跪上白
天尊曰臣等旣蒙說法而得如是利益幸望

大慈廣爲救護欲使一切未聞者聞未見者
見亦令諸一切衆生受諸苦者咸得解脫
天尊曰善哉汝等發此善念是大不可思議
功徳我今爲汝宣揚正法諸品醮謝令於甲
子庚申三元八節本命生辰祈恩請福謝過
禳災同得快樂而說偈曰
我示此法直作是言心歡喜故種種所患
即得除瘥平復如本一切諸法亦復如是
而無所得無所得耶有何所得了不得耶
善者智得念念是心常得法味精進賢逹


集宫經靈符







太清境集宫經(終)

太清境黄庭經(第十一)
人物異形受生惟一氣䰟得之於天體𩲸得
之於地無形無象自空中來但假父母以無
爲有三百日胎完胎完旣足則生是因無爲
有故神以氣爲母氣以形爲舍錬氣成神錬
形成氣陽神未聚三花不入泥丸眞氣未朝
五彩不生丹闕故天地大也未免輕清重濁
之象日月明也難迯圎明缺闇之形積陽生
神上以麗乎天者星與辰積隂生形下以壯
乎地者土與石水中氣昇昇而爲霧爲雲氣

中水降降而爲雨爲露萬象群生不能無形
集靈以生資道以成故三清以下有三大三
太之内有二儀二儀旣判而列五帝五帝旣
立而同一區此天地之内上下之氣惟人以
精爲母以氣爲主五臟各有精精中生氣五
臟各有氣氣中生神神能生壽長生保命錬
精爲丹飬氣爲神眞仙上聖修眞養氣自然
而然内眞外應有作必成自凡入聖男子之
生先生右腎以外精而内血隂之裏也女子
之生先生左腎以外血而内精陽之裏也腎

生脾脾生肝肝生肺肺生心心生小腸小腸
生大腸大腸生膽膽生胃胃生内腎内腎生
膀胱膀胱生三元三元生三焦三焦生八脉
八脉生十二經十二經生十五絡十五絡生
一百八十繼絡一百八十繼絡生一百八十
纒絡一百八十纒絡生三萬六千孫絡三萬
六千孫絡生三百六十五骨三百六十五骨
生八萬四千毛竅胎完旣足靈光入體與母
分離而爲人也以内外言之經絡之内而爲
内肌膚之外而爲外飬命養其五臟五臟爲

根根固葉自茂矣養形養其五氣五氣爲源
源深流自長矣眞氣大運隨天元氣眞氣小
運隨日元氣五臓之中腎爲精海心爲氣舘
眞精在腎餘精自還下丹田眞氣在心餘氣
自朝中元悉歸黄庭正景而說偈曰
思道出家接引衆生令得離苦得聞道法
饒益一切無量衆生得大神力悉從道成
得無所畏神通自在去來往返無所障礙
故有斯法濟度群生識法宗本入道因縁
黄庭經靈符









太清境黄庭經(終)


太清境小劫經(第十二)
天地分形變化隨氣數運轉故有泰有否日
月因天地以運行故有明闇圓缺星辰亦是
而躔度故有或舍或次人受天地氣以生豈
無災福故我說法常令汝等廣宣正道明其
要法與諸天諸仙無量飛天大神無極聖衆
同生讃嘆得聞是說上白
天尊曰未審下民若遇災否作何功徳修何
行業得免離一切苦惱證無上道
天尊曰若欲求諸解脫永免輪廻離諸疑網

惟有䖍心看轉經文修諸功徳禮拜懺悔讃
嘆稱揚澆香燃燈造十絶旛行道講誦散施
貧乏放諸生命六欲七情常無染着三業六
根永不復作精思端寂念慮都捐往生天境
快樂自在生大福堂若復有人若痛苦若官
事禁繫枷鏁身被羅網瘟毒時氣災厄纒綿
無由解脫及其過往神識尚處沈淪受地獄
苦是經功徳乃爲無量更能廣發眞心大施
福力建立道場懸諸旛盖齋戒懴悔修設齋
筵徧及一切六道四生無王孤䰟滯𩲸等衆

用伸薦㧞日夜䖍誠丹心懇禱應時苦厄戊
得消除無量眞人稽首讃嘆咸稱善果利益
衆生如是大神通力百千萬劫實難遭遇則
於此經其意有七一者智得二者行解三者
顯利四者利用五者智慧六者得力七者徳
滿智得者念念是心行解者求道出家顯利
者引接衆生利用者思念聖人智慧者得大
神力得力者得無所畏徳滿者神通自在如
是七者去來往返無所滯礙故有如是微妙
與諸衆生用爲法藥濟度諸厄疾病苦惱若

善男女能得了解得眞實言說識大法力宗
源入大道因緣從所念處得無量因縁得無
上至眞大智慧深妙難思終始受持勿生懈
怠永存無盡用是而行皆還正性應用自得
深逺感應眞實無邊無限示諸衆生皆得如
是方便之力而說偈日
上道一切平等無礙大乗所行小乗所用
不假不實不有不無轉入法輪終始成就
但有妙相無爲不爲無量因縁或去或來
而成正悟眞爲妙身皆成微妙悉從願來

小劫經靈符








太清境小劫經(終)











