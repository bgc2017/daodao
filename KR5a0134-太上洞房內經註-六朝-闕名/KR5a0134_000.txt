








二經同卷(成四)
太上洞房内經注
陰眞君還丹歌注


太上洞房内經序
周眞人撰
道可學也思微實難仙可求也精至爲難眞
人可見也養志性爲難玉女可使也修清潔
寂爲難是以八素以眞思爲上首祕言以九

眞爲内經神法以精思爲至深反童以徹眞
爲靈得大洞以高上爲元始大丹以雌一三
素爲内精老君以自然爲尊太上以無英爲
清黄老以志性爲道白元以潔寂爲貞眞人
以志合相求仙要以精感乃道成此皆道之
貴者子其思而行之思不感則道不往精不
微則去眞遠勿以死傷生勿以色不貞忽以
醉念道忽以邪求生勿以榮禄進勿以鬼爲
靈忽以財爲寶忽以美飾盈勿以俗爲樂勿
以耳移聲勿以汙濁潔勿使體不精人之所

勿爲亦多矣存洞房慎吾所忌言人生自然
知道者寡修而行之學而精之老子曰上士
聞道勤而行之信哉言也大洞所以爲眞經
者眞精之至也所以思微爲難者謂存洞房
之難也能微能玄精思感至存見無英則眞
人之道畢矣老子外景曰長生要妙房中之
要也子在洞房右見白元君則仙道成中央
見黄老君則壽萬年左見無英君眞之至精
三君見矣白日昇天佩流鈴虎符遊行上清
人之世德其行有録名無此德無冀於仙

第一生有金格玉名第二太玄宫有素籙第
三左手有大字第四背青志象如河魁第五
身有七星志第六頂中有紫光自照見其體
第七鶴行龍趨身體絡文第八心中九孔肺
下青穴第九頭生五氣上接重雲第十玉聲
金響口生紫氣若生有此者不須學道期必
仙也其次生無死地其次青骨其次行過古
人其次德齊上賢其次篤志至道注心玄微
陰德流行行不違道其次志行清淑性質和
善柔厚温仁所存必感以此學道可致仙也

其次先人布恩七世修德有功三官無違人
神己身勤道可復仙也其次先人有仙名而
求仙已有大功於三官有三百善事可致仙
也過此已下雖才質淵朗英奇邁世無此上
事苦自勞爾無仙冀也大要生有骨録必有
仙志今以吾所受道授子慎傳非其人也昔
蘇子玄者外國人也善行三一爲中嶽仙人
吾昔好道已來見諸賜我神芝教我仙道以
老君黄庭外經眞訣内字見授吾奉而行之
上作眞人子今學道書以授子按而行之存

洞房白元君常以日出之時玄景初生正立
東向再拜冥目内視閉氣咽液百二十過畢
乃存玉房内絳宫大神象見白元君朝夕行
之常以爲法每至甲子之日夜半生氣之時
被髮傅粉接手兩膝服氣咽液百四十過畢
呼玉房神名呼之耳象聞如人應聲或有誦
經音則其應也當以兩手摩目二七過乃止
行此之要務欲精衣物被服慎使陰氣近之
欲得幽房静室使耳無所聞目無所見心無
所存體静神和爾乃行之若近人間爲人所

視及見悲哀驚恐則神忌也存必不感作亦
不成吾乃再拜奉而行之存洞房五年果見
房内右有白元君龍衣虎帶正處房右吾私
心獨笑知道必成乃以遊行天下五嶽名山
遇諸仙人口授道訣凡五百七十餘事當漸
以授汝秘而修之慎傳非其人吾昔登中嶽
嵩高山發洞庭入洞門遇黄老君乃頓首再
拜自陳兆以汙世肉人染濁穢塵年七十以
來私懷一心竊慕大道志願神仙眞道玄邈
靈妙深遠雖周遊五嶽超邁名山時遇仙人

稟受玄訣然頑穢難移未緣騰迹今重玄舒
景蒙光迴日親見眞顏御接靈暉於是兆叩
首啓乞爲生年至願願見哀憐賜其神訣黄
老君曰子存洞房見白元君乎兆進長跪答
曰實見白元君黄老君曰子未足且復遊行
受諸眞訣當以上眞道經授子兆又叩頭自
摶重從請乞乞爲遊走之使侍接龍車黄老
君曰子有金格玉名當爲眞人何所憂哉子
見白元仙事足矣欲爲眞人當存無英若見
無英眞道成矣子便存之不試子也兆復自

陳乞洞房經訣大君内篇黄老君曰洞房之
内至精中有大神不可名非子即所應受退
齋更來當以授汝兆乃再拜敬受教矣退齋
少室三月乃上登太室復入洞門復見黄老
君黄老君曰今以洞房内經授子子存此神
常以夜半冥目静念思讀此經奄見大神則
無英君也兆再拜受教奉而行之積二十七
年乃見無英君並復存見黄老君黄老君以
大洞眞經見授遂乘雲駕龍白日昇天其經
甚秘今以授子慎傳非其人












太上洞房内經注
黄老君曰
黄老君中央道君也治雲庭宫雲庭洞房
神門中央其神名伯桃所謂大君之道也
天有神宫太玄丹靈
太玄丹靈天帝之宫一名太微一名紫宫
一名丹臺一名靈宫皇天上帝之所居也
象人有洞房論紫房内要故先説紫宫丹
靈
天有太室玉房雲庭

雲庭中央黄老君之所居人在洞房中央
玉房洞房也一名紫房一名絳宫一名明
堂上有華蓋東西宫也洞通左右黄庭之
内也
結洞崑崙高而不傾
(成四五)
崑崙頭也紫房洞連於頭既高且深也象
崑崙玄圃黄室之南南有洞庭房室一名
洞門方論紫房故先言頭也
神仙所止金堂玉城
洞房有金城玉房四達靈宫玄暉夾照洞

精雲中神仙三老之所止也
方而直圓三寸之間
洞房方圓金玉宫室三寸間也
黄闕紫户至爲玄精
紫房内有黄闕夾連黄庭中央為紫户紫
户一名雲庭中即黄老君所居也紫户之
内既玄且精至也
左連青宫右夾皓清
左爲青府青童所居也右為皓清府白素
玉女之所居也廣而存之則青童可為九

老君微而精之則白素玉女為西清母此
左右目中神别名晝夜存之可得仙也
中有大眞至不可名
謂洞房内有大神也至眞微矣左為無英
君一名元素君一名神公子右為白元君
一名洞陽君此玉房内至大神也子專精
能存之眞道成也
誰爲父母自然虚生
此皇精元素大道君無有父母混然獨存
乃先太虚生也晝夜存之勿懈怠也

華冠紫蓋佩流金鈴
無英君頂扶華冠御紫神蓋佩流金鈴周
遊太玄尅定眞書存之法常以夜半後生
氣時平坐接手兩膝上閉氣冥目内視祝
曰三元英氣太玄紫宸黄闕金室中有大
(成四)(六)
神華冠紫蓋龍衣虎文出丹入虚呼陽召
陰天道有眞名曰無英扶我生我與道長
存也
龍衣虎帶讀洞眞經

此白元君也亦着龍文衣服佩神虎之符

修存常以平旦日出之時正東向再拜閉
氣冥目内視祝曰太上神精正當神門龍
衣虎帶黄晨華冠把籍持書是為白元與
我俱遊上到陽關周旋九清遺安黄房
出宴黄房遊戲丹田
黄房洞房也無英白元出自黄房與一俱
遊丹田裏晝夜存之必作眞人也
上通太微時入洞玄
神廬洞玄也太微皇天上帝宫也若能存
見無英則得上眞訣大洞眞經是也此則

眞道也見白元君仙道畢矣廣而言之無
英君元素眞也白元君上仙道也
同會六合合景桃君
桃君大道君也朱衣紫冠正當命門無英
君大道君含形於六合中也别有經訣
時遊七門徹見黄寧
黄寧黄室神名也在兩乳中心上寸也常
以黄昏時叩齒二七祝曰黄室中人披服
黄精和眞流氣周行我形呼魂制魄使我
長生左引右俱黄靈隱身也

呼陽召陰役使六丁
陽太上三陽也陰陽中三陰也六丁神女
眞人呼陽則三氣來召陰則三龍登使六
丁則神女見呼陽之道别自有經老君經
也
混沌一景反于元陽
三一亦大神也元陽一之别名也白元君
與一出入合會丹田裏也三一則别有守
訣經也
三微妙矣房爲眞京

三微為頭中泥丸心有絳宫臍下丹田也
三微皆眞妙矣其眞之京唯有玉房中最
精至微深哉
深乎微哉在元之先
洞房至微其中神至精至眞乃先虚元君
上元之氣生也
子能見之白日登晨
晨太微中神太微有五宫晨為太極宫其
右眞人之殿也内名玉房無英君處其左
白元君處其右

精通神見陽氣成雲
呼陽三氣是為三素成雲徹洞六合則三
神來見則三氣化而為雲所謂三素之雲
也
徹洞六合引陰招龍
陰陽中三陰也精通神見三素成雲徹洞
六合則三陰招龍乘雲駕龍眞道備矣
紫翠上造遊行仙宫
紫翠華蓋也仙宫太極宫也精至神見乘
雲駕龍紫蓋覆之玉女鬱媛上詣帝君遊

行仙宫則仙道大成上作眞人也
洞房畢矣慎勿妄傳
中央黄老君説房中道畢矣慎勿妄傳非
其人也
常平旦日中日入後存想五方雲氣
東方青氣化為青龍西方白氣化為白虎
南方赤氣化為朱雀北方黑氣化為玄武
中央黄氣化為己身
平旦頌日
微妙而博大兮元氣精光巨麗而可樂兮魂

神之翱翔藏我胸臆兮中廓然虚如張梁白
如明月兮通乎萬方芝草何英英兮不憂無
粮呼吸吐故納新兮以通神靈
暮頌曰
曠曠恢恢與神無期被服美好飲食玄芝招
揺爲馬玉衡爲輜上下無垠出入無時百病
除愈神氣獨持司命著籍玉簡丹書編以金
縷纏以素絲千億巨萬無所復疑太一祐我
神靈扶持
清浄絶念向王方誦之亦向日辰誦之佩籙

吏與天地作約以身悟道樂法者皆誦之不
如法罰筭五百主吏坐
忌戊辰戊戌日不得頌此頌出正一玄都
律第九卷
太上洞房內經注















