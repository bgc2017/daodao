








冲虛通妙侍宸王先生家話席三
侍宸曰昔遊名山二百餘所一到金陵清眞
洞乃唐葉天師修眞之地抵暮四無人煙可
依遠望山中忽有燈光以此投奔燈光到草
舍間寂然無人予心大驚於燈下桌上有一
文字啓而視之名曰噓呵風雨之文予意其
必雷宅也心方安取筆墨以木葉録之録將
畢忽聞雞鳴之聲須臾一老姥出來予問其
姓氏老姥曰予無姓氏此乃雷霆所居之地
不可久留予問鷄鳴者何以有此姥曰乃地

中金鷄鳴予覺而出不數步回望不見草屋
不久一里許已到洞天予得雷書自清眞洞
天始
門人袁庭植問曰師得雷書於洞天想師仙
風道骨天假其緣適其逢耳弟古者非師不
度若無師亦可行
侍宸曰予未得雷文之前己遇汪君於楊子
江授予飛神謁帝之道後遊清眞洞天得此
文經三載之久又遇汪君於軍山店中後過
禪寺語余所修飛神謁帝之道何如余答汪

君曰三年前弟子到清眞洞天偶昏暮不知
其所荒落草舍之中孤燈獨桉之上得噓呵
風雨之文遂於身中取簡呈之汪君曰子眞
宿仙也昔老姥乃電母也子既得其文予當
語汝於此方蒙指授授畢乃召使者當空分
付此余遇汪君㸃化
問曰動雷激霆其要如何答曰雷霆者天之
號令非緊切事務不可妄舉譬如樞密院發
一號令至某處制司奉承者必須依號令而
行今之人既無宿骨不遇明師以訛傳訛按

圖索驥不問事之輕重或沾名買譽或逐利
貪財輕率行持貪天之功以爲己有臨事無
成畢矣夫雷者有的然之機霆者有截然之
法得師指授如響斯答
問曰且如使者的确玄妙在於何處答曰雷
霆變化無遠無邇神動天隨氣至將靈子於
内玄沓冥恍惚之中作霹靂激博之化一生
二二生三三生萬物發爲妙用上窮碧落下
至黃泉無所往而不可昔禪宗有云千江有
水千江月萬里無雲萬里天即此是也

問曰弟子事師門已荷發越愚鈍但千江有
水千江月萬里無雲萬里天其旨如何答曰
此乃發揮使者之妙且如千江有水千江月
人之初性譬猶明月一㸃圓明湛然不動靈
光徧照今人但知有雷之名而不究雷之體
性元神也水止水也世人但見月之形而不
知月之妙蓋得水以映之其性即止矣萬里
無雲萬里天者人性地本善汩於七情六慾
倘能清心寡欲諸障消除其天隨處可見矣
問曰玄中玄已荷指迷用中用何以取驗答

曰子之問是矣且如召雷行事之時先召使
者尋之蓋雷霆風雨之處惟使者知之所以
法要使者爲先鋒銳將
問曰使者之捷固已神矣且如祖宫一出隨
方可以發用第沓冥空寂何以驗使者之至
否答曰法當靜嘿叩齒握雷局依法召之黙
念呪音含光默黙眉間庠時使者即至矣
問曰弟子昔蒙師指教授以法訣因在宜黃
陳子寔家救病亦冥冥召使者誅其禍崇坐
定忽然冷風襲兩足後以符與病者見使者

現形此驗何爲與師眉間之說頗異答曰念
頭起於一點報應驗於一身頭圓象天足方
象地眉間之驗使者從天門而來足下之驗
使者從地户而至蓋崇之形影聲響在於陽
間止於地矣此乃使者破地户搜崇而至然
動雷之驗訣於眉間以至五臟之内
問曰先生之說是矣弟子一日在家給符救
一產母召將之間心大冲冲左目疊跳發符
遣使者余心意不悅意使者未至是以如此
次早產家謝云產母見一青面鬼使三目眼

中出火繞產母身覺身如火熱未幾產一死
胎其意如何答曰此即明驗子何如是之愚
心中冲冲乃汝祖宫使者一出便傳於心所
以急也青面三目乃汝神隨符變化左目跳
者火歸木鄕所以生者母所損厥子也此理
照然何必多疑多問
問曰起雷之捷不過使者然法中程雍五將
何用哉答曰乃先天不壞之元神即今所尊
元始也程雍乃日月也五將乃五星也於人
身使者乃元神也程雍乃元炁元精也五臟

之炁爲五將也在地使者爲后土眞皇程雍
即酆都九壘五將即五嶽也蓋人居天地之
中借斗運轉三才此謂一竅通萬竅通一將
靈百將靈是也大抵使者罡步獨稱湧泉者
何也蓋天生水二三四五八宫之間天地水
火雷風山澤無所往而不備矣樞機者魁罡
之位斡旋天地造化者矣五將所以爲使者
所役耳經云通於一萬事畢内外之奥實由
此也
問曰樞機號日月何以位居辰戌答曰不然

戌爲日之樞辰爲月之機陰陽關鍵實係乎
此天地日月星辰運行關鍵不通天地之道
閉矣學者不知關鍵則雷霆何由而激雨暘
何由而祈蓋人身斗樞一轉萬化隨之經云
試將斗柄輕輕撥瀉下銀河萬斛珠即此妙
也
問曰程雍既爲日月五將隸金木水火土土
使者如何斡運答曰使者意也又爲中央大
魁緫監星也蓋貪狼號爲緫監之星使者禀
此氣而化生緫監即元始之眞炁天樞一轉

何患天機不隨所以使者符用辛寅二諱者
蓋有說也
問曰師之說詳矣而弟子尚未解答曰夫在
天之斗隨杓指建一建之間有二炁六候人
能於一時一刻之中攅簇一歲之炁運則一
年豐凶雨暘之事其數盡在是矣蓋魁爲斗
之首爲天之樞以此而推則三百八十四爻
之變動實基于此子宜隨斗而行之且四方
二十八宿各方自有木火土金水斗居中央
以齊七政蓋三十六之炁數魁居其首而斡

運焉
問曰師之說明矣何以今之學者亦無修積
亦無實學偶然行持亦得感應此又何也答
曰一則出於僥倖二則斯人時運際遇偶然
符合取效一時子行吾法端的須透内用以
决外應無疑雷神之不時法訣一眞何施不
可
問曰弟子見同壇游平二友均是法也何以
行事之時十應六七此機不可曉答曰游平
二友道緣淺薄法行未純熟疑信之心介乎

方寸以此故十應六七
問曰又如後學明發坐遣約定時日以俟報
應何以登壇之際不合所符其義又如何答
曰坐遣者不過雷神爲符節今人有事奏帝
一說也申師一說也牒將一說也以至訂期
約不能立定一時或以未申時或以亥子時
故自爲顛倒錯亂所以不能如期者此也約
以申時則申約以未時則未譬如驪山之火
約以一時因爲不然所以失信行雷法者當
痛思之

問曰或謂奏帝之說有誤行持如何答曰奏
帝之說要能飛自己神以言奏則可必其允
否若止憑筆墨待師省類聚奏呈之時卒皆
誤也
問曰眞玉有便宜行事之教則不必奏矣答
曰雖有便宜行事亦有兩說大崇惑人魂命
孽蛟妄興雷雨損人害物以及不當聞奏者
許令便宜行事若事涉天數必當飛神入奏
請旨施行
問曰經中或有泥天機雷機者此說如何答

曰有之然隨所用天機者斗星旋轉二十八
宿之循直三十六曜之激薄二十四氣之罡
煞相衝相射方能激動雷霆此天機也至如
雷機者乃掌中造化尋神雷飛伏出没之所
看風雲雷雨電所泊之宫飛罡輪訣役使雷
神
問曰鍊將之法其要如何答曰將者一炁也
出吾之炁以合天之炁一炁而生諸炁蓋人
身所有濁炁也吸在天之清炁混合既畢必
須鍊之夫鍊炁之炁專憑運用五水五火之

功蓋雷不得受鍊其氣不神也
問曰役雷電風雨之屬坐功之内必須明驗
方可取效答曰當於呼吸上運功夫靜定上
驗報應雲之出也其氣蒸雨之至也其溺急
雨之未至也其氣炎而膀胱之氣急電之動
也其目痒眼光忽然閃爍雷之動也三田瀝
瀝而響五臟倐忽而鳴行持之士又當急心
火以激之湧動腎水以冲之先閉五户内驗
五行此其訣也
問曰弟子每見先生行持狂風大作雷電方

至何也答曰凝目閉氣望巽方手剔旋風罡
猛呬三轉身足剔風輪過巽至酉出丑其風
大作矣蓋雷無風不厲雨無風不作雲無風
不起電無風不動第祈雨一節止憑北風亂
起方覺雨至乃至妙也
問曰先生常在宫中降雪之時乃炎天何以
如此答曰此造化乃老夫二十年所修蓋夏
至陰生於内以此汞虎交垢乃頤指氣使之
妙並不舛離虚之玄也
問曰祈雪之妙世以爲難弟子謂冬凝寒一

凍即雪而何以言其難也答曰冬至後一陽
生造化之機肇於陽人身陽氣一泄所以感
召之非易耳法當運動心火激動腎水却猛
運肺氣生之然後起風穴閉離氣以爲醖釀
問曰殺伐之機實難的當答曰何難之事但
能運自家之殺氣役天上之罡星筭人間之
虎射三者既合神威即震伐矣
問曰常見今人祈禱每遇臨夜見電光閃爍
意於行壇之際必合符節何以多誤者何也
答曰無他無實修耳不思某方電動某方雷

雨某方晴明何可以此爲標的所以自誤者
冝矣
問曰祈雨之法門類最多何以有是符無是
應答曰祈雨之法在夏爲緊古先聖賢春秋
冬皆不祈雨孟夏月純陰主事陰陽偶愆便
至荒旱所以立祈雨之法以救禾稻爾今之
學者不知方法徒咎符章之不驗也
問曰七八月屬秋何以亦缺雨暘此又何也
答曰秋屬金夏之餘火西流以爲難禁況火
之與金相尅偶值分野當旱氣運不齊即乖

舛矣
問曰若如此又何以感動答曰法當黙朝之
法以决有無之應驗余昔入覲時再遇火師
曰子行朝堂有重委故來報汝但今歲天數
當示旱灾非子之可以祈也遂叩火師何以
見教師曰天下龍潭泉源皆爲玉帝封閉雖
有符法其數未滿亦難祈也余再問師何以
教我曰子此行惟黄河不曾鎖閉惟冝檄使
者黄河借水甦旱而已余依訓到京朝廷果
命祈雨余檄雷神於黄河内借水三尺救旱

後京畿奏上所降之雨皆泥水也以此見火
師之言的也
問曰先生則有仙風道骨於余特凡夫耳於
先生則有火師奇遇余他日倘有疑難將何
恃哉答曰仙風道骨之說故是然天人之接
亦同子既無德感召師尊則當入室端坐以
驗自己之造化足矣且如祈雨一節天數如
此氣數亦如此難驗一身之機括亦隨法當
看便溺之有無以舌拄上腭嚥津激動膽水
蓋膽爲天一之水至清至貴之物此水一動

激起膀胱之火火升水降即天氣下降地氣
上升之義也陰陽升降雨澤調順膽龍在膀
胱之大淵倒取水澤應時便動即雨之至若
不作綿綿若存以膽水激膀胱之火便以溺
通驗非惟無驗亦且貽笑也
問曰升降調燮之妙固已妙矣但綿綿若存
何以取其効也答曰子依吾言靜坐端默三
日以試其驗也
問曰謹授教歸家靜坐三日萬念放下一事
不干坐滿三日再訪座下師曰子所受教曾

行之否曰敬此請教師前師曰子之所坐之
驗得何受用曰依訓而行不過身體輕鬆情
意清快而矣師曰子如是之愚也此即是矣
初習之時已覺如此自此三日至九日至二
十七日至八十一日至一百二十日至二百
一十日久久行之日積月累神氣精自然混
凝上可脫殻朝元次可長生久視又其次可
以興雲致雨役電鞭霆濟人利物何所往而
不可也
問曰且如致雨一節何以發用綿綿若存之

妙答曰昏昏默默之際即如蟄龍養道之時
蓋人能坐持眞積力久性天自澄止水自定
汞龍藏於其中纔感鉛虎則陰陽調和祖氣
一發即升大淵身中之龍亦從而奮發以此
感彼欲雨之時即可隨念而滂沱矣第恐行
持之際不能存養猶陸地生蓮以茂縳空豈
不難哉
問曰天數高亢雖持内修何以斡旋答曰數
在天固已定斡旋之念又在臨機應變如昔
日未趨京時郡治欲余祈雨未行持已前郡

家遍行祈禱不應一日靜定忽空中使者黙
報云天數當旱非法可治今郡近五十里有
雷澤潭在建昌秀源之地此中雷神雖奉命
封潭於道法中亦能用力冝以符命起之余
覺遂以符命就命使者追之再入坐恍見一
老子忽到壇上以口吸盂中蔽太陽墨水一
呷而去未幾天地晦冥下微雨一霎而止覺
不及復旱後問使者乃謂老子者不過所起
龍神耳彼己違命出洞所下一霎微雨是壇
上一呷凈水爾不過爲法中一報應於是再

遣章奏飛吿眞王請旨後得帝旨降雨三日
方得復旱
問曰以師可以如是且如今之法官道士滿
前盡是何以屢奏疊章不一其爲報應並無
效驗此又何也答曰大抵奏章所上俓詣一
處不可繁冗且如今人有事便至登聞鼓院
上以天數而示旱汝以私意而妄奏必至行
下臺部遞至州縣究竟如何方爲施行若待
上命竟於是日而降雨豈不悞哉是以火師
教余飛神謁帝之道所以祈雨一事隸渌波

天主治之單單只奏天主請恩轉吿
玉帝得旨竟下后土眞宫開潭放水以救焦
枯
問曰雷震百里何以不能遍及以至甲里有
乙里無丙里無至于丁里滂沱而復旱也答
曰行持之時先檄當坊里社迎接緣爲方里
人民至誠加以里社迎接奏報其雨必驟若
此方人民造惡稔成旱刼决無涓滴社令亦
不迎接此理譬如陽間遣官到所在優恤州
邑如意則優恤必至若吏牧不職亦不過丈

具爾
問曰上古宗師以祈晴難於祈雨今行此法
果如何哉答曰造化則不過翻覆内玄造化
雨潦浸淫亦有數說一則節候氣數二則蛟
蜃孽龍妄興雲雨三則調燮者失職以至水
潦直旬所以如此不可一槩論也
問曰如師見教其法當如何答曰身中之驗
極爲緊切當從戊己運轉一番使元氣一周
再暮後而靜定看内鍊如何如是覺而有報
則心火上炎膽水瀝下遍身煩蒸喉中微痒

則天道必晴霽矣
問曰身中之應固已知矣然于氣數燮理失
職或潦星直旬此又何以知之矣答曰燮調
者上至宰相下至守令觀其所治之政所行
之事即可見也昔聞匹婦𠾑冤六月飛霜一
夫有屈水潦九年以此推之皆可見矣至於
水潦直旬當遺皇甫钁天以縛之蛟蜃以法
律治之
問曰蛟蜃興風致雨何以亦能如是之淫浸
法家以書篆符章吿行符檄千門萬藝不能

役雷神便興雲雨何以此等即能如是答曰
蛟蜃藏於潨山之中亦有社令忠義之士居
民失祭杞便於鄕坊興起雲雨損人田疇害
人禾稼法當遺命魔錢大將軍以戮之
問曰内驗外治固己聞之但行持法度其要
如何答曰祈晴之法當於火煞方上建壇立
治安卓召雷行事先開雲捲霧起火穴塞雨
穴而矣
問曰開雲捲霧起火穴塞雨穴其法如何答
曰開雲捲霧於内玄皆歛而歸墓閉氣三七

息略嚥津起火穴以雙手握固仰面猛呼二
七呵乃起火穴也雨則閉氣以舌拄上腭時
嚥津三口直下丹田
問曰内用固如此外用如何答曰其法於日
干字上起内用生將於日家地支字上起外
將克到南方即住又看月皇是何五行如日
皇尅星便可用事但以五行生尅驗之
師曰如前子所問余皆切於事而應於人之
妙子宜依吾法度而行之所有符中之奧法
中之妙皆盡已矣但精心而修端意而行百

發百中無施不可眞所謂法海之驪珠也言
訖復以二十八字爲吾婿他日囑仲和書付
悔隱袁庭植
吾法元來不妄傳信知道法妙玄玄君家自
是神仙種管取兒孫代代賢
法用
混沌鴻濛未判無年無月無時但憑消息報
君知便是人間冬至

冲虚通妙侍宸王先生家話
