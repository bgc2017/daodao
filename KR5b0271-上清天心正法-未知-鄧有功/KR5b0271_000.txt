








上清天心正法序四一
粤惟浮丘王郭沖感三聖人者實三清之應
化先示跡于華蓋極乎江南東西妙髙之境
其封號符瑞翠琰傳之頗明兹不繁述作世
福祥大不思議俯爲太清伏魔經顯說正當
下元生民甲午之歲也遇宋崇興大道淳化
五年八月十五日有肉身大士夜觀山頂之
上有五色寳光衝上霄漢翌旦尋光起處即
三清虚無瑶壇之上也遂掘三尺許得金函
一所開見金板玉篆天心祕式一部名曰正

法欽哉正法乃玉帝之心術太清之眞文太
上之妙法三洞之靈書共成四階之經籙所
謂洞玄洞神洞眞靈寳出子道德自然之始
也大士者饒公處士也名洞天雖獲祕文然
未識訣目玉格行用之由復遇神人指令師
于譚先生名紫霄授得其道紫霄又令徃見
泰山天齊仁聖帝得盡其妙王又奏請助以
隂兵大士作天心初祖號正法功臣日直元
君北極驅邪院使昇天時以法傳弟子朱監
觀名仲素仲素次傳游道首道首次傳通直

郎鄒賁鄒賁傳臣本師符法師名天信至臣
有功傳于今矣然華蓋者是三清應化虚無
之境獨有虚皇靈壇即無道流居止故時人
不知有華蓋之名今舉經籙大畧之由昔老
君周昭王二十五年十二月二十八日午時
授關尹道德二經及太清九丹八天隱文西
昇教誡等法尹付杜眞人眞人付小尹眞人
此乃道德自然之始也至漢靈光和二年太
極徐眞人於天台山授太極左仙翁眞人靈
寳衆經是謂洞玄洞神衆籙之祖也又後漢

順帝漢安元年五月一日老君降鶴鳴山授
張天師二十四階祕籙印等及於玉局觀授
延生斬邪之術是惟正一盟威之宗也伏自
周秦漢魏之間三經雖傳于世而科品未彰
至𣈆哀興寧二年甲子正月先農日紫虚元
君南嶽夫人始以上清授東華上佐司命楊
眞人彼時天經寳文並作雲書龍篆八㑹之
體非世間可得而究識焉眞人别有符文經
訣變作𨽻書自此流傳方盛是爲上清之祖
也獨吾正法出于大宋盛時本山有橋仙觀

靈跡儼然是也悲夫不得其人漸失宗㫖臣
受持在末濫領條綱哀法衰微諦承師訓親
受太上四階經籙祕要符文豈敢不精思運
神實恐辜負先聖故將所得妙道重刪天心
正法一部分爲上下二卷仍畧今時法師所
用符呪皆是北帝符别作三卷名曰北帝符
文在正法之外及修三洞四階寳籙祕譜焉
傳教修道之士其出者籙度脫含生同歸大
道矣鄧有功撰












