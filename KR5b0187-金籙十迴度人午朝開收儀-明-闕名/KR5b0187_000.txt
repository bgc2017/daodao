








金籙十廻度人午朝開收儀
宣齋意後
三歸依
宿命讃
宣五迴開經文
臣恭以玊隆騰勝之鄕超無色界碧落浮黎
之境即始青天昔虚皇將闡道之時開法㑹
特說經於此初登獅座上其周迴十過猶可
得聞旣入黍珠中則祕宻一眞其誰能識是
謂象外之象要識玄中之玄臣今欽奉

綸音崇修金籙延禧大齋幾晝夜臣今引領
官衆升壇第五回轉誦太上洞玄靈寳無量
度人上品妙經朝禮寳誥仰依
無上三寳慈尊十方諸天大聖慈悲願力主
盟經功伏願開紫陽之祕笈出元始之禁書
啓迪羣蒙發輝萬有琳琅振響自成空洞之
音雲漢分章洞煥太空之色有情有識悉見
悉聞稽首歸依修行經法
敷座吟
諷經畢

解座吟
回向
臣恭以萬物成終成始皆在艮方五行一生
一成終歸土數自立春之應𠊱宜生氣之騰
升蓋内陽外隂至此而始交泰自含靈負性
何患其不生成臣適來引領官衆升壇轉誦
太上洞玄靈寳無量度人上品妙經第五徧
徑用回向
東北方無極太上靈寳天尊紫清降福天尊
東北始青天梵炁天君天一紫炁道曜星君

尾宿天雞星君箕宿天津星君斗宿天廟星
君牛宿天機星君丑寅二宮呉燕分野列位
星君磨蝎二宮尊神東北方無極無量品至
眞大神飛天神王長生大聖無量度人君本
命太歲祿馬尊神紫堂神煞官衆齋壇應感
一切眞靈乞以經功願力延福致祥添齡益
筭伏願五星同色九曜順行紫炁灌斗牛祥
瑞下呈於地寳東維騎箕尾英賢上補於天
官自作善而降百祥以建極而敷五福稽首
歸依旋行讃詠

智惠頌
學道由丹信奉師如至親挹景偶清虚
孶孶隨日新衆人未得度終不度我身
大願有重報玄德必昭然隂惡罪至深
對來若轉輪
高功於東北方恭文
宣表關焚化
宣六迴開經文
臣恭以九霄三十六天莫貴於眞王大帝度
人六十一卷咸宗於無量本章蓋彼或專主

一事而言在此則總攝一乘之義修仙學道
卓有竒功保國寜家具存正法蓋源逺則波
瀾衍溢本大而枝葉扶踈者也臣今欽奉
綸音崇修金籙延禧大齋幾晝夜臣今引領
官衆升壇第六迴轉誦太上洞玄靈寳無量
度人上品妙經朝禮寳誥仰依
無上三寳慈尊十方諸天大聖慈悲願力主
盟經功伏願天開此道帝誘其衷悟妙義於
一時怡然順理聞靈音於六轉昭若發蒙福
及邦家慶流藩屏見前法衆妙振靈音稽首

虚皇修行經法
敷座吟
諷經畢
解座吟
回向
臣恭以六召東南巽爲卦炁語其時則夏之
𥘉立萬物潔齊考其數則水之旣成一元歸
本夫以至學之搬運妙在醴泉之流通是故
齒落更生乃玊液朝泥丸之效髮白返黑亦
金精飛肘後之功倘知妙理之歸即悟神化

之道臣適來引領官衆升壇轉誦太上洞玄
靈寳度人上品妙經第六徧徑用回向
東南方無極太上靈寳天尊東南方長生保
命天尊東南始青天梵炁天君神尾計都墜
曜星君翼宿天都星君天垣帝座星君軫宿
天街星君角宿天門星君亢宿天庭星君辰
已二宫尊神鄭楚分野列宿星君天秤雙女
二宫尊神東南方無極無量品至眞大神飛
天神王長生大聖無量度人君本命太歳禄
馬尊神紫堂神煞官衆三界官屬應感眞靈

乞以經功願力安鎭東南壽星鶉尾之次延
福致祥增年益筭伏願開明三景回度五常
龍角之次杓明發爲祥兆鶉尾之間星正散
作福基稽首歸依旋行讃詠
智惠頌
學道亦甚苦晨昏建福田種德猶植𣗳
積基而成山子能耽玄上飄爾升青天
修是無爲道常與善結縁太上至隱書
名曰智慧篇福國由大材超俗以得仙
靈姿世所竒曄若淵中蓮

高功於東南方恭文
宣表關焚化
宣七迴開經文
臣恭以靈寳本章玄都祕典其五篇敷落有
安天鎭地之功其萬範開張有導運御世之
力何故名經之義獨指度人而言豈不以人
爲萬物之靈則必以
君爲天下之主人者三才之貴無人則曷見
天地之心其稱名也宜哉其取類也逺矣臣
今欽奉

綸音崇修金籙延禧大齋幾晝夜臣今引領
官衆升壇第七迴轉誦太上洞玄靈寳無量
度人上品妙經朝禮寳誥仰依
無上三寳慈尊十方諸天大聖慈悲願力主
盟經功伏願弘宣道化大振玄風庶幾沈潜
反覆之餘黙契冥惠洞清之妙鎭安國祚祈
請福祥所願者從不求而獲在壇法衆妙振
靈音稽首虚皇修行經法
敷座吟
諷經畢

解座吟
回向
臣恭以物養乎坤形體總歸於地大火成於
七氣神皆養於心君内修鍊氣之方外盡養
形之術故得頭童齒豁乃復化爲朱顔骨弱
筋柔今居然成壯力蓋說經之異效亦聖化
之同仁臣適來引領官衆升壇轉誦太上洞
玄靈寳無量度人上品妙經第七迴徑用回
向
西南方無極太上靈寳天尊西南方福生無

量天尊西南方始素天梵炁天君天垣帝座
星君太一月孛暗曜星君觜宿天屏星君參
宿天水星君井宿天井星君鬼宿天饋星君
申未二宮尊神西南方無極無量品至眞大
神飛天神王長生大聖無量度人君本命太
歳祿馬尊神紫堂神煞官衆三界官屬應感
眞靈乞以經功願力安鎭西南方鶉尾之次
保命延年迎祥集福伏願祥開雲漢光照人
寰井鬼守房順經躔於星度觜參總斗妙運
轉於天關福祥駢集於命宮貴祿常扶於運

限稽首歸依旋行讃詠
智慧頌
人行各有本皆由宿世功立德務及時
發願莫不從善惡俱待對倚伏理難窮
賢士奉法言道亦在兼忘解是大智慧
上爲太極公寳蓋連玊輿命駕御九龍
金華擎洞經捧香悉仙童嘯歌徹玄都
鳴玊扣瓊鐘
高功於西南方恭文
宣表關焚化

宣八迴開經文
臣恭以元始出書雖主無量度人之義神仙
内學蓋有脫胎神化之功粵自寳珠五丈之
高縣已具金汞九還之妙理日月停景當含
光黙黙之時山嶽藏雲正調息綿綿之際三
尸滅而三界侍衞五炁理而五帝司迎及乎
玄珠丹成聖功胎就金房度命直爲金闕之
登庸玊簡刋名可與玊京之遊宴臣今欽奉
綸音崇修金籙延禧大齋幾晝夜臣今引領
官衆升壇第八迴轉誦太上洞玄靈寳無量

度人上品妙經朝禮寳誥仰依
無上三寳慈尊十方諸天大聖慈悲願力主
盟經功伏願身乘三素之雲項負九光之像
烏兔鬱羅於一室獅鶴備守於四方令臣等
口誦心惟造大量玄玄之地神交意㑹悟至
無寂寂之機普願有情均證無漏同壇法衆
妙振靈音稽首虚皇修行經法
敷座吟
諷經畢
解座吟

回向
臣恭以天地以生物爲心功成不宰靈寳以
度人立教道濟無窮故經功八徧之周迴符
乾道一元之變化旣各正於性命宜皆得於
生成蓋高下洪纎自色自形而無間胎卵濕
化不殰不殈以何憂神異竒哉玄恩大矣臣
適來引領官衆升壇轉誦太上洞玄靈寳無
量度人上品妙經第八迴徑用回向
西北方無極太上靈寳天尊西北方九宮捍
戹天尊西北方始玄天梵炁天君天垣帝座

星君神首羅㬋建曜星君室宿天廪星君壁
宿天市星君奎宿天將星君婁宿天獄星君
戍亥二宮魯衞分野列位星君白羊雙魚二
宮尊神西北方無極無量品至眞大神飛天
神王長生大聖無量度人君本命太歲祿馬
尊神紫堂神煞官衆齋壇應感一切眞靈乞
以經功願力安鎭西北方降婁娵訾之次保
命延年迎祥致福伏願神符鎭魯衞之分天
文煥奎壁之星身命運限之宮常興善瑞年
月日時之否悉化亨貞凡有守以有爲俱無

災而無害稽首歸依旋行讃詠
智慧頌
竦身凌太虚超景逸紫清保元持法綱
遊玄極逍遥萬劫猶昨夜千春如晨朝
巍峩䕃雲華手攀寳林條香烟自然生
玄階興扶摇靈旛順風散繁想應時消
滅智弘大混無爲爲清謡
高功於西北方恭文
宣表關焚化
三聞經

發願
復鑪
下壇
謝師
回回

金籙十迴度人午朝開收儀



