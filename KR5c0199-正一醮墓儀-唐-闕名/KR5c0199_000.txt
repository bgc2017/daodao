








正一醮墓儀
　凡人墓山年月深久或有崩壞須得𥙷葺
　或時凶衰地氣王動致令子孫貧耗遭非
　横禍百事不利者須饗祭墓之山川土地
　神祇安穩亡人即得子孫平安所向吉利
　細席三十五領(無席用/淨茅)大席二領香一兩
　小案一面香鑪四具小盤三十五枚黍米
　飯五升粳米飯三升粟米飯一升胡桃七
　十顆乾棗三十五顆栗子一升餅三十五
　枚淨水刀鋤供用竹纂四枚(枚長一/丈二尺)漆盤

　一面小繩一條長三丈六尺銅鏡一面鹽
　一斗二升豉一斗二升
　　　右件物隨豐儉量之
　於墓近道左治地爲壇方三丈六尺四角
　立標壇中央設五方神座次外設二十四
　神座次外四方設阡陌座墓前左設亭長
　座右設丈人座座列細席一領飲食一盤
　所用鎭幣錢物並隨時豐儉但令合五行
　四維支干數唯須精新不得穢汙預前一
　日潔淨營辦其日設飲食於壇東南祭官

　立於壇南祝人在壇西南弟子立於壇東
　執事升壇布幣進食置香鑪於壇内四角
　　　先上香再拜跪讀祝文(出家法師/但坐不拜)
維年歲月朔日某官位(無官者州/縣鄕里)姓名敢昭
告于后土五方五行諸神此境山川百靈某
家丘墓阡陌之神徃以龜筮襲吉於此山源
爲亡(祖/考)安厝宅兆青龍白虎左右相扶朱雀
玄武前後相對置立塋域整齊阡陌千年萬
載永附山源但以年月幽深丘墳蕭索或四
靈失守八將無依蒿里明靈不垂冥祐(屯戹/者云)

比年以來居家屯坎舉向衰耗無所良宜當
得翻失應成却敗錢財流散官事紛紜田種
薄收蠶桑不熟子孫傷夭仕宦不遷日甚憂
惶無以取濟謹以今日奉齎薄禮并及雜物
庶羞備具獻上至誠奉請后土諸神丘墓丈
人二十四位功曹傳送阡陌諸神願並率所
部降臨其位次第而坐饗受所獻弟子再拜
　　　次上香上茶上酒
謹重上白后土諸神等某先人末胤奕代承
家恐山宅之不安懼宗禋之罔嗣敬以今日

誠心設醮伏乞亡者魂寜於幽室子孫獲慶
於將來惟此山岡鬰鬰蒼蒼年年興盛代代
富昌上合天文下符地理左陪金匱右帶玉
堂男女位備無所不良五方錢財歸流生人
子孫富貴仕宦高遷門戸强盛兒女貞賢田
蠶豐熟財積如山寳貨充滿車馬駢闐安倉
鎭庫豐溢無量亡人受恩利祐子孫弟子再
拜
　　　次上香上酒
向來至誠殷勤奉請馨香旣薦言謝巳陳禮

物輕微意慕欽重仰蒙洪澤饗納微誠再拜
三謝之禮悉以周徧鎭謝之物旣蒙受納願
嚴神駕各還所止請道路將軍瞻察前後浮
遊邪魅驅令蒿里丈人丘墓長寧后代子孫
昌盛福祐蟬聮一如律令再拜
　行事畢其阡陌座物當分埋之於壇東南
　角舒席於墓前迴食盤與亡人上食呪訖
　並分散令盡凡平收日不用醮墓凶
　墓神正月在子寅卯辰申戌亥二月在子
　亥三月在卯巳午申戌亥四月在巳午未

　戌亥五月並同六月在丑卯辰巳未亥七
　月八月在寅九月在子丑寅辰未戌十月
　在卯戌亥十一月在子卯辰午未申酉戌
　亥十二月在丑寅卯辰巳亥
　右件池犯之殺人凶若去墓十五歩外無
　忌其日亦不得祭墓



正一醮墓儀











