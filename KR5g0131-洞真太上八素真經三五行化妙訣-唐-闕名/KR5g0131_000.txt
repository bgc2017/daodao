








洞眞太上八素眞經三五行化妙訣通三
太極四眞人𧫎太上大道君曰服日月之精
奔二景之妙妙極之寳寳之最髙降生神丹
三合成德謹已聞命道足止此乎太上答曰
善哉要問利益一切矣凡學得道皆由積善
其間方術内外輔成吐納餐服皆方術也三
智五慧皆善行也善行不立方術无驗驗亦
不乆乆必滅身上士髙才先立善行然後方
術方術巨多多亦無數精麄有階雖各因縁
縁麄至妙妙極三合在此日月神丹欲速得

效務行萬善萬善不可頓行行之亦不知其
要要在三五三五得之萬善自立其數雖不
倅足其間可得修方方術與善動靜兼行行
之積乆不過九年必獲神通豋聖眞矣眞人
稽首重請問曰三五之要可得聞乎太上答
曰可得聞耳非人勿傳三者智也五者慧也
三智者知天知地知人也知人法地安靜爲
本知地法天和順爲基知天法道動不累寂
寂常湛存動應利物利益一切不名不矜不
勞不慮不厭不辭此知明了了然无疑與日

合德故號三智智者知也知此三才才堪行
道道者通也仁義禮知信五者同不壅不壅
則通通濟无極物我相生生生最急急行不
怠决解无疑利益无窮故號五慧五慧合三
智三智通五慧慧智无極智慧无崖忘滯得
通長生无死由於三五萬善相成各有經戒
科法威儀天文地章人理分明父以教子君
以勑臣師訓弟子卑亦獻尊无心故忘言有心
則相益益彼不以爲功功忘名爲上徳徳得
上道常得无失學者之極極此宗源也眞人

又請問曰无上妙㫖方願宣行上以化下下以
敬上師資之宜經卷互有或前或後或在中
篇或别科儀𢦙傳口訣世代不同家殊國異繁
省既並施用多疑不敢意㫁廻遑移辰白日
易去寸隂難留修行乖體増罪加尤救之无
方俯仰慙懼歸命天尊天尊曲愍的然要㫖
特乞戒言太上答曰學必湏師師口爲定諸
文修忘多少叅差盡意豈得具言乎方演化
利益羣生羣生有心急宜獎就輒說要訣善
自詳量以時消息勿背宗源耳眞人歡喜稽

首奉命
太上曰所以貴人與天地等者謂其能相教
導也先學悟後覺反流歸一源捨苦即樂可
貴可尊故得道仙眞未極大聖者後皆發心
立𩓑縁運垂感更生人中賛揚妙法積德累
功乃登大聖大聖之資資於行教教訓嚴明
治邪以正慈悲喜捨四等宣通不能爾者雖
日夜誦經佩服符氣勞多獲少欲成大乘大
乘以溥濟爲先溥濟以開化爲急急教衆
生守一存三行五无𢢣必究大乘其中小識

不堪大方方其小者依任與之行藏在師師
明无謬精加内省勿妄唱爲爲巳爲物後身
身先自非深智洞慧之人不可與之言斯道
矣行化之時先誠所習所習有驗雖未究竟
粗可救急急便行之待僃則功不進求僃則
无期矣求僃有期在乎並行並行並習並習
並驗驗不即者乆乆自徴自徴數滿滿則得道
得道極修不可即登雖不可即登當稍稍行
習習之以時行之㑹運運之未㑹不可強時
易失可𧇊𧇊時強運勞而致弊得時逢運逸

而保全全徳之人不失時運時運不是上下
相疑内外精忌隂陽相傷此不可冒犯犯之
考深幽顯得罪不可解除欲免斯禍諦識運
時四序五行相續不絶依時修習无蹔懈退
感至運開各有其法三洞諸經法法不同運
興則用運衰則捨不得輕慢敬與用平運有
行藏道无輕重也化身化家化郷化國化天
下天下不相許與勿犯之國郷家身皆同一
法身習不宜亦莫若强苦强致敝退敗成災
墜䧟地獄永隔天堂人身尚不可得何冀乎

仙眞眞人之學自試爲先先習某所受事可
則進不可則止止不爲惡更思因縁因縁未
深徐宻又進進可則前不可又巳巳重首過
慙愧屏營不得對退與他言之黙復潜習一
事三爲三爲不可可更易方方法无數隨受
施行行化化身然後及物自一身及天下至
于无央天下皆同宻行此術此術練心心練
質易質易心精成眞有期矣
凡行妙化當先化身化身者先志道道在心
中心中存道道不可見心不可忘不忘心者存

道堅正正道在心心事不懷邪不敢干名之
爲志志道至堅成於事也何由自堅堅由大
慈慈愛一切不異已身身不損物物不損身
一切含炁木草壤灰皆如巳身念之如子不
生輕慢意不起傷彼心心𢘆念之與巳同存
有識願其進道無識願其識生此應天徳萬
善之先久行朗逹與日月並明也
凡行妙化先當化身化身者先志道志道已
次守徳徳在識中識中有神神識䔍道守徳
成眞眞人所習習善不忘憶之无遺名之爲

識識善行慈生生爲始次用儉慎慎終如始
无敗无雜號曰眞人謹宻不忘動身𨼆靜爲
事出則應時時去即淪不滯乎物聲色不能
汚勞辱不能累處富貴時不積不傲不驕不
奢不華不耀在貧賤日不謟不佞不矯不偷
不嗊不嗃居中有常厚薄取衷潛光布實持
莭用敬節有尊貴之報實光招洞眞之果修
儉不休與日月合徳也
凡行妙化先當化身化身者先志道次守徳
終謙卑卑者知也移也底也識神有知道知

徳道尊徳貴不可妄求求之以謙卑以自牧
位勢在前退身在後次苐在後无覬於前恒
居衆下底極之郷人所不競俗所不營止而
不悶思道益堅守徳彌固羣生所伏凡所不
能巳獨能之超羣出衆神明所矜正眞所祐
移下昇髙自地豋天捨凡入聖遂成大智慧
之源一切所宗天人所仰由平退身度人致
能居後反前謙讓更得不靜最雄不敢爲先
自之先逹人中之尊天地齊一白日登晨星
辰之極三智之實實在慈儉不敢爲先智之

妙也
凡行妙化先當化身化身者習三智三智巳
遵五慧五慧者仁禮信義智也三智洞者包
乎五慧五慧中智即是三智學習未究三智
未相包修行未通五慧未相一故立名有殊
三五成異然則五慧中智智未極也極則在
三同一一同无復五矣仁禮信義亦有智分
智分在四四故得成四无此智不能立也四
有少分故不受智名智分居多故與四徳爲
五五徳相通平等无偏无偏則无復五名名无

則與三智爲一三智初一一就五焉號爲六
通洞逹之後又無三焉三五旣䐇謂之七覺
覺悟了然究竟无極有數无數朗徹无碍分
之則分合之則合合不累分分不累合合則
總稱曰一分則略名爲七七階示漸引末歸
源識神生知是其一也知而能見是其二也
見而能從是其三也從而能習是其四也習而
能堅是其五也堅而能成是其六也成而不
居是其七也七覺七階由乎一覺覺有淺深
次苐爲七過此以往洞入道源八逹无窮非

言所說說不能窮黙識自了黙識自了其言
自忘忘言得道道之上也
凡行妙化先當化身化身者遵五慧仁者好
生惡殺救敗護成禁忌殺傷隔絶嫉妬能和
合隂陽放生度死慈悲慊欵念念弗忘積仁
長夀遂登神仙神仙所貴貴乎相生生長不
絶隱顯相傳傳行有氣氣質有名名仁者主
木木生火火爲禮禮者恭敬内外揖拜有儀
崇仰三尊貴養重和禁忌驕慢斷絶貪媱能
清貞廉潔乆則神仙火生土土爲信信者中

實不妄誓无負違禁忌虚詐欺内者誅能心
口相應孚諒有徴篤厚誠實乆則神仙土生
金金爲義義則明斷是非賞善罰惡去邪就
正决嫌定疑捨財不盜抑猛佑羸禁忌迷惑
邪見狐疑強梁自用竊奪公私能奨福遏禍
治亂止暴清素博贍乆則神仙金生水水爲
智智者一切知了分别眞僞禁忌姦邪愚癡
執滯能清平洞徹勤學教人善誘无倦乆則
神仙五徳偏多有功有罪有進有退更相補
贖多善受福多惡受禍禍福无門唯人所召

所召未專善惡廻換雖福至天堂尚有退落禍
入地獄亦有超昇皆非學道之儔正是流俗之
侣粗知信向不能得眞眞仙之道付上士志
人志人上志皆好學眞仙懃習三智精修五
慧三智平等俱行不偏不著積乆周通克登
上聖與道合眞更相傳授必得其人學不知
三五徒自勞苦耳知者祕之宻行勿泄也
凡行妙化先當化身化身者先受法受法不
齋率爾傳付或齋戒不精信物不僃或協勢
强求不遵師法或因縁遇得不㝷明師或玄

盟不洗信物不輸初欲修行俄便廢棄或更
狐疑訾毀敞露形言醜惡穢辱萬端或祕之
不解无意研尋供養違科施置非所䡖慢靈
文苟存我有或奪或乞竊覧妄行犯此諸罪
風刀无原急宜觧謝洗心浣腸歸命青童禮
拜首愆三年不替罪必被原後不重犯乃得
行經若相命未合由功徳未充唯存青童開
通心識觧咎殃之結降洞朗之明使究了玄
義自照因縁修行速驗克成上眞也
存青童君法

東海之中方諸之山本名東壟東華之宫周
廻三千里有六門
東門名青華門門郎姓立名伯淵主學仙簿
録所經
南門名神華玉門門郎姓王名祖思主眞人
飛仙出入
西門名玉洞門門郎姓康名尚節主髙上衆
眞玉皇三十九帝二十四玉眞西龜王母出入
北門名玉隂門門郎姓史名少業主眞仙及
始學者紀糺退降所經

東南門名天關門門郎姓文名五車主人宿
命因縁簿録得仙所由
東北門名寒水門門郎姓重名林都主鬼爽
轉敘所經
右六門治天東壟山門有師子巨狩各三百
衛門門將各三千學道之人先知門名次苐
有知者則不死名奏青宫入室燒香𢘆存門
名及門郎姓字九年得乘雲昇入六門也
六門内有三宫第一宫名方諸青宫上相青
童所治

第二宫名玉保青宫上相大司馬髙晨師所治
第三宫名玉華青宫東海青華小童所治
右三宫内宫並有玉樹數百株上有鵾雞鳳
凰九色之鳥下有芝草玉井自生之泉飲之
夀同三光師子天獸輔衛墻外
凡學道未成皆由罪障當清齋燒香謝罪請
福以一卯日時出於露地雨則住堂注心東
向叩齒三通閉目存見三宫念上相青童君
在方諸青宫之内金殿瓊房之裏衆眞侍女
三千人直衛左右玄輝自暎神灼自明青霞

廕其上紫霄繞其間宫北殿上有玉格格上
有學仙簿録玄名年月金簡玉札有十萬篇
領仙郎典之想我名存中諦存良乆然後見
青童君姿貌光彩煥爛煒燁堅心歛手稱位
姓名今至心歸命上相青童君仍禮三拜拜
畢仍伏宻叩搏各三宻言乞赦小生某先後
深愆重罪開心悟意使解了玄經自識宿命
速成神仙家門興𨺚道徳流布畢又禮三拜
三叩搏止亦可向北六十日一行禮至於存思
𢘆在心也若不能得丁卯日餘卯皆可用又

不能六十日一行亦可四時爲之爲之䟽者
罪積難積不精不攺徒勞増尤必能至到年
一行之䟽而慊實勝於數而浮虚自非六十
日一修皆一禮三百六十拜至三千六百拜
止若體不甚疲可一日一夜十二時行之一
時禮三百拜合三千六百也禮後思過攺之
勿復重犯存善行之不得蹔休如此三年三
尊降現矣

洞眞太上八素眞經三五行化妙訣
