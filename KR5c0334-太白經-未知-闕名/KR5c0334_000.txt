








太白經松一
黃帝聖記經曰黄帝元年寅月寅日齋於首
山方明力牧從黄帝以上具茨謁大隗君授
以黄帝神芝靈圖十二卷金銀方十九首黃
帝又登王屋山開石函發玉笈得九鼎神丹
飛雪鑪火之道黄帝復到峩嵋山見天眞皇
人禮請神仙之道皇人曰子豈不知天有玄
一生於太陽名爲流珠爲衆妙之門得而修
之可令子長生昇雲飛朝玉帝黃帝拜受於
荆山鑄金鼎修合流珠大還神丹令傳後人

而於鼎湖服而上昇時有大臣七十二人得
丹服者亦從黄帝上昇先是黄帝恐金丹道
絕授與元子九鼎神丹令傳後人而誡之曰
此道至重必以授賢苟非其人自招災咎元
子則齊於東明山以金魚投於東流水㰱血
而盟後元子又傳東山子自此以聖傳聖以
賢傳賢以仁傳仁得道者不可勝計天之愛
人甚矣而人自非心不合道固難成也返成
不信天下十有九矣聞道撫掌此亦明矣是
則天機不可輕泄鼎器不可竊弄愚下狡詐

貪婪欺妄者故不可令見不可與語然傳修
鍊有十不可者有十可者爲之十誡云耳
　　　十不可者
一以巧言媚容急向熱取謂他人爲癡謂我
爲奸自云若是道不違人即心無恡惜一言
道合必傳與我或說他事並此事或指他人
喻此人狡詐多方甘言出口此軰慎不可與
語也
二先自說大丹方術金石門庭伏砒撲茅㝷
草結汞又曰曾親經手嫌不能爲意在先説

我彊博換他事謂我機關羅籠天地頻來數
到東問西探愼不可與語也
三只以盞醪臠炙雙襪緉鞋自説貧寒望垂
救拔生成荷徳死歿知恩指天地爲盟向神
祇作誓此軰慎不可與語也
四入頭相狎巧語多辭探賾淺深考求道理
問得即喜我乃稱揚彼人者神仙中人難問
則嗔我則誹謗彼人者誑妄之士浮學日淺
不及我長此軰慎不可與語也
五立性好利秪待要金恡貪不使於一丈奸

狡但求於好事乾語濕喏低拜屈腰自稱爾
好事必然不要我錢空把兩拳堅求至藝此
軰慎不可與語也
六自無見識不按方書任意看量不從師授
或一千文爲一火或五百文作一灰金逐煙
消石隨熖散不稱愚意却謗眞賢以謂從來
伏丹萬無一成大約世間終無此事見仙人
則謗逢處士即嗔將謂他人並同於我比軰
慎不可與語也
七自親彼人言此人無福以讎滅士言此人

惡心我尚不成爾焉能遂我巳歳時久歴爾
且年紀末多以老人爲徧知以廣行爲歴事
便擬指呼賢逹孩問智人握管窺天拋磚引
玉此軰慎不可與語也
八根性淺劣寜知造化之源見識昏蒙不逹
乾坤之道只求小術専在利門所務家資懶
成意氣伏砒伏粉丹砂以銀鉛銅用碌煑汞
論此事即忻心歡喜聞至藥則冷笑不言自
此以假求眞且說從小入大此軰慎不可與
語也

九旣知出塵之術能求得道之人偏能屈節
低心亦甚瞻顔望色入夜則尋思計較明朝
則便去推求但有納璧之必殊無割城之意
專呈小巧擬弄大賢敢於容易之問獲起殊
常之事又曰下坡不走快便難逢事在乘時
人不再遇或自談儉素自說忠良於已自恡
勸人行隂隲假陳慈惠妄説方書迷誑小人
平欺君子爲求好事干送小心又曰傳我者
祗爲於人情酬爾不言於財寶此軰愼不可
與語也

十偶遇名人少知宗旨自爲輕薄不辯隂陽
或得其頭不盡其尾得其尾不得其頭是何
小器易盈向人自衒或知者則慇懃承侍拜
告仙兄而見妾出妻同生同活願爲奴蹇汞
奉指呼唯期地久天長終願粉身碎骨後乃
薄知去處將謂萬全便於仙兄當時解體娑
顔漸冷盤酌日踈自以得魚忘筌到岸捨栰
我今已得大事不要前人請去門欄自修鉛
汞殊不知至人鑒人識物占往知來先審斯
人終非大器豈以口言貌笑杯酒家餐而傳

授神仙大事天地至機者哉如此軰始則自
謂事了先負仙兄終則漸覺事非却謗髙士
自貽伊戚誰致悔尤噫茫茫古今世間此軰
甚多愼不可與語也
　右此十不可與語者得道君子慎而鑒之
　若泄玄機自招悔咎然則得人不傳謂之
　祕藏天道亦不可也非其人而傳者枉泄
　天道竊弄陰陽大不可也
　　　十可者
一不問貧窮富貴尊卑帝王宰輔候伯文武

庻人士農工商等但有道者可傳然先審其
人評其可否方可傳授
二不以黄白事不以勢力所知在富如貧居
宫若庻志求大道只慕長生言不謟䛕行無
狡曲不可以暫時爲事故審平昔之期若是
其人此可傳付
三先與言論審察根基儻若不昧隂陽能明
卦象知造化之理識天地之恩洞達晦明深
曉進退五行四象七返九還行與業同身將
心正又慮福而無德聦而不明始吉終凶先

得後失不可追悔必也藏機宻事抱智而愚
愼審其人此可傳授
四若見孜孜於家事苦苦於身名務於意氣
事於風雅此不可與語也若見守眞任直少
能自足薄於人事不與家累淡薄名利於親
無情於人不詐此可傳授
五有慈惠之心無親踈之意欲博施而力不
備重髙人而家具貧細察行藏此可傳授
六事君忠節居上不矜俸薄家貧守眞不躁
而能恬淡自牧不事輕浮心在虚無不急名

禄此可傳授
七事親於家孝聞閭里仁徳兼著清淡自持
志慕長生此可傳授
八與物無競心絶寃親自將五道爲心不以
還丹爲念無心合道道自目前此可傳授
九無家絶累野鶴孤雲不爲人事所拘不備
時宜之禮人不識我我不識人心慕長生不
逢至道者比可傳授
十時有道侣多居巖室獨處雲林歳臘齊髙
親交隻泯然後察言觀行不欺彼弱無心者

此可傳授
　右此十可者得道之士百年之内可傳三
　人前有十不可者愼勿傳也然傳授之時
　須具十全方得成就大丹若不十全不可
　妄爲也
　　　十全者
一全有修錬之地慎擇名山大嶽來山去水
五行相生不爲凶山惡水虚耗所忌不爲凡
人俗眼來去穢惡混雜此未可也
二全備其財本財本若備無所牽率不令所

少短並須修鍊之人心意自然而然不得將
無作有遅疑之間有所憂悔
三全直時童子須是竒人若非髙上靈性不
可指使秪令直符不可與知道慮若小騃輕
泄於人
四全起鑪竈髙低尺寸闊狭厚薄並依法則
取土方向泥起火時日門户開閉多少方所
重疊数目各臻其道
五全鼎器法則須依其道亦有髙低小大將
狹斤兩厚薄深淺並須子細究㝷玄妙契合

眞文不可妄爲若識眞鼎巳是智人
六全須識眞藥旣識眞藥須知收採之時故
淮南王曰採於蠶食之前用於火化之後則
知非金石則木也木王於二月廢於八月伏
於十月此昭然可見矣八月秋動霜零乾條
葉落還歸於地也
七全闕
八全採取收持須能洗濯謂之沐浴沐浴旣
淨除根收葉去骨留肥迎入房櫳從兹㑹合
九全若入鼎鑪安排依法分明四象匹配五

行不乖二儀並交兩曜造物者我發生者誰
十全水火也有無並合子午依時虧圓並在
於月中飛伏盡由於卦裏精修到此方好用
心名爲十全得稱至士然十全無有一者則
不可與言道十全而有一不全即亦闕於道
故至士審而行之不其然乎
四明先生傳曰四者則四象東西南此也明
者日月也先者先天地爲萬物之先也生者
道也道生一一生二二生三三生萬物又曰
一者水二者火三者木此三者能成萬物萬

物者土也所謂三者能運轉終歸土土者五
也五爲四之父四爲五之子故五爲帝王四
爲長子故帝王者養育之徳長子有殺伐之
權故帝王與長子合其九數豈不然乎哉或
曰三主乎震震主東宫四爲兊宫却稱長子
答曰然長子始於震宫終於兊宫故同名共
色静爲動根暑曰同聲相應同氣相求即其
義也又曰五行相生四象相制終歸於土萬
物從土生歸土死五行名異而體同同謂之
玄玄水也水能生木木能生火火能生土土

能生金金爲白虎木爲青龍火爲朱雀水爲
玄武以玄武制朱雀以白虎制青龍故古人
曰欲定四方先㸔顔色故並事而說之且如
銀鉛砂汞自定四方如是則便織水火兼知
龍虎豈不知水能殺火金能剋木乎又何以
迷於大道乎以此論之千經萬書諸子群論
廣明五行八卦四象六位不爾失總久矣蓋
不言神水華池亦不論龍虎交感李詮注隂
符經按黄帝曰金丹之術百數其要在神水
華池但古今雖有其文不顯其理且神水華

池者萬物之母而有一徳五行之首坐而面
南先天而生先地而有實天地之母知白守
黑不剛不柔如石如水與物無競爲五金八
石之尊澄之若太虛之色含於五彩古人曰
一物含五彩來作神仙禄賢人君子豈不明
乎旣明神水銷作華池然後於中交感龍虎
龍虎旣巳交感則棄華池無用也故古人曰
用鉛不用鉛須向鉛中作若向鉛中求依前
還是錯又曰用鉛不用鉛須向鉛中取欲鍊
大還丹須知鉛是母又曰旣識砂中汞須求

鉛裏金又曰鉛爲牙母牙爲鉛子旣得金華
捨鉛不使又曰牙若是鉛棄鉛萬里牙若非
鉛從鉛而始又曰還丹本无鉛鉛裏亦无丹
造丹不用鉛鉛是大丹田(田者土也萬/物從土面生)故青
霞子曰神仙之道千變萬化莫過於鉛汞神
水華池之道獨有龍虎交感一門自軒轅已
來不上文墨秪口傳祕訣心授靈符今且直
指神水華池於世間未論龍虎交感於文内
其有修鍊鑪鼎火候進退與諸家並同此更
不參述也至於八卦五行七返九還鼎鑪法

樣旣濟未濟盡是殊事蓋丹家自要貴重作
用之道但能得知水火華池龍虎交感已得
大還丹之祕要也
　　　施肩吾頌曰
　神水華池便是丹　東西髙下自相看
　勸君莫把凡鉛弄　活計生涯便好捐
　鉛則何妨本自鉛　鉛中何處覓神仙
　東西南北還丹了　爭奈仙家不肯傳
　同色同名合好音　亦能爍爍亦沉沉
　乾坤顚倒驅雷兩　龍躍安能出上隂



太白經終







