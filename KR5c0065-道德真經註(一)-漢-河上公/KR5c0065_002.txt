







<md:KR5c0065_SBCK_001-1a>河上公章句
體道第一
道可道謂經術政教之道也非常道非自然
長生之道常道當以無爲養神無事安民含
光藏煇滅跡匿端不可稱道也名可名謂富
貴尊榮高世之名也非常名非自然常在之
名常名當如嬰兒之未言雞子之未分明珠
在蚌中美玉在石間内雖昭昭外如頑愚無
名天地之始無名謂道道無形故不可名也

始者道之本也吐氣布化出於虚無爲天地
之本始者也有名萬物之母有名謂天地天
地有形位陰陽有剛柔是其名也萬物母者
天地含氣生萬物長大成熟如母之養子也
故常無欲以觀其妙妙要也人常能無欲則
以觀道之要妙要謂一也一出布名道囋叙
明是非也常有欲以觀其徼徼歸也常有欲
之人可以觀世俗之所歸趣也此兩者<md:KR5c0065_SBCK_001-1b>同出
而異名兩者謂有欲無欲也同出者謂同於
人心異名者所名曰異名無欲者長存名有

欲者亡身同謂之玄玄天也謂有欲之人與
無欲之人同受氣於天玄之又玄天中復有
天也禀氣有厚薄得中和滋液則生賢聖得
錯亂濁辱則生貪淫衆妙之門能知天中復
有天禀氣有厚薄除情欲守中和是謂知道
要妙之門户
養身第二
天下皆知美之爲美自揚己美使顯彰也斯
惡已有危亡也皆知善之爲善有功名也斯
不善已人所爭也故有無相生見有而爲無

也難易之相成見難而爲易也長短之相形
見短之相形也高下之相傾見高而爲下也
音聲之相和上唱下必和也前後相隨上行
下必隨是以聖人處無爲之事以道治也行
不言之教以身<md:KR5c0065_SBCK_001-2a>師道萬物作焉而不辭各自
動作不辭謝而逆止生而不有元氣生萬物
而不有爲而不恃道所施爲不望其報功成
弗居功成事就退避不居其位夫惟不居夫
惟功成不居其位是以不去福德常在不去
其身此言不行不可隨不言不可知疾上六

句有高下長短若開一源下生百端百端之
變無不動亂
安民第三
不尚賢賢謂世俗之賢辨口明文離道行權
去質爲文不尚者不貴之以禄不尊之以官
也使民不爭不爭功名乃自然也不貴難得
之貨言人君不御好珍寳則黄金棄於山珠
玉捐於淵也使民不爲盜上化清凈下無貪
人不見可欲放鄭聲遠佞人使心不亂不邪
淫也是以聖人之治說聖人治國與治身虚

其心除嗜欲去煩亂實其腹懷道抱一守五
神也弱其志和柔謙讓不處權也强其骨愛
精<md:KR5c0065_SBCK_001-2b>重施髓滿骨堅也常使民無知無欲反朴
守淳使夫知者不敢爲也思慮深不輕言爲
無爲不造作動因循則無不治德化厚百姓
安
無源第四
道冲而用之冲中也道匿名藏譽其用在中
或不盈或常也道常謙虚不盈滿淵兮似萬
物之宗道淵深不可知也似爲萬物之宗祖

挫其鋭鋭進也人欲鋭情進取功名當挫止
之法道不自見也解其紛紛結恨也當念道
無爲以解釋和其光言雖有獨見之明當如
闇昧不當以曜亂人也同其塵當與衆庶同
不當自殊别湛兮似若存言當湛然安靜故
能長存不亡吾不知其誰之子老子言我不
知道所從生之矣象帝之先道自在天帝之
前此言道<md:KR5c0065_SBCK_001-3a>乃先天地生也至今者以能安靜
湛然不勞煩欲使人修身法道
虛用第五

天地不仁天施地化不以仁恩任自然以萬
物爲蒭狗天地生萬物人最爲貴天地視之
如蒭草狗畜不責望其報聖人不仁聖人愛
養萬民不以仁恩法天地之行自然以百姓
爲蒭狗聖人視百姓如蒭草狗畜不責望於
其禮意天地之間天地之間空虚和氣流行
故萬物自生人能除情欲却滋味清五臟則
神明居其猶橐籥乎橐籥中空虚故能有聲
氣虚而不屈動而愈出言空虚無有竭時動
摇之益出聲氣多言數窮多事害神多言害

身口開舌擧必有禍患不如守中不如守德
於中育養精神愛氣希言
成象第六<md:KR5c0065_SBCK_001-3b>谷神不死谷養也人能養神則不死神謂五
藏神也肝藏魂肺藏魄心藏神脾藏意腎藏
精與志五藏盡傷則五神去是謂玄牝言不
死之道在於玄牝玄天也於人爲鼻牝地也
於人爲口天食人以五氣從鼻入藏於心五
氣清微爲精神聰明音聲五性其鬼曰魂魂
者雄也主出入人鼻與天道通故鼻爲玄也

地食人以五味從口入藏於胃五味濁辱爲
形骸骨肉血脉六情其鬼曰魄魄雌也出入
人口與地通故口爲牝玄牝之門是謂天地
之根根元也言鼻口之門乃是通天地之元
氣所從往來綿綿若存鼻口呼吸喘息當綿
綿微妙若可存復若可無有用之不勤用氣
當寬舒不當爲急疾勤勞
韜光第七
天長地乆說天地長生乆壽以教喻人也天
地所以能長且乆者以其不自生天地所以

獨能長且乆者以其安靜自然施不求報不
如世人居處汲汲求自饒之利奪人以自與
矣故能長生以其不求生故能長生不終也
是以聖人後其<md:KR5c0065_SBCK_001-4a>身先人而後己而身先天下
敬之先以爲長外其身薄己而厚人而身存
百姓愛之如父母敬之如神明祐之若赤子
故身常存也以其無私聖人爲人所愛神明
所祐非以其公正無私所致乎故能成其私
人以私者欲以厚己也聖人無私而己自厚
故能成其私也

易性第八
上善若水上善之人如水之性水善利萬物
水在天爲霧露在地爲泉而不爭處衆人之
所惡衆人惡卑濕垢濁水獨靜流居之矣故
幾於道水性幾與道同居善地水性善喜於
地在草木之上即流而下有似於牝動而下
人也心善淵水深空虚淵深清明與善人萬
物得水以生與虚不與盈也言善信水内影
照形不失其情政善治無有不洗清且平也
事善能能方能圓曲直隨形動善時夏散冬

凝應期而動不失天時也夫唯不爭壅之則
止决之則流聽從人也故無尤<md:KR5c0065_SBCK_001-4b>水性如是故
天下無有怨尤水者也
運夷第九
持而盈之不如其已盈滿也已止也持滿必
傾不如止也揣而鋭之不可長保揣治也先
揣之後必棄捐金玉滿堂莫之能守耆欲傷
神財多累身富貴而驕自遺其咎夫富當賑
貧貴當矜賤而反自驕恣必被禍害功成名
遂身退天之道言人所爲功成事立名跡稱

遂不退身避位則遇於害此乃天之常道也
譬日中則移月滿則虧物盛則衰樂極則哀
能爲第十
載營魄營魄魂魄也人載魂魄之上得以生
當愛養之喜怒亡魂卒驚傷魄魂在肝魄在
肺美酒甘肴傷人肝肺故魂靜志道不亂魄
安得壽延年也抱一能無離乎言人能抱一
使不離於身則長存一者道德所生太<md:KR5c0065_SBCK_001-5a>和之
精氣也故曰一一布名於天下天得一以清
地得一以寧侯王得一以爲正平入爲心出

爲行布施爲德總名爲一一之爲言志一而無
二也專氣致柔專守精氣使不亂則形體能
應之而柔順矣能如嬰兒乎内無思慮外無
政事則精神不去滌除玄覽當洗其心使潔
清也心居玄冥之處覽知萬事故謂之玄覽
能無疵乎不淫邪也愛民治國治身者受氣
則身全治國者愛民則國安能無爲乎治身
者呼吸精氣無令耳聞治國者布施德惠無
令下知天門開闔天門北極紫微宫開闔終
始五際也治身之天門謂鼻孔開謂喘息也

闔謂呼吸也能無雌乎治身當如雌牝安靜
柔弱治國應變而不唱也明白四達言道明
如日月四通滿於天下八極之外故曰視之
不見聽之不聞彰布十方焕焕煌煌矣能無
知乎無有能知道滿於天下矣生之畜之道
生萬物而畜養之生而不有道生萬物無所
取有爲而不恃道所施爲不恃望其報也長
而不宰道長養萬物不宰割以爲器用是謂
玄德<md:KR5c0065_SBCK_001-5b>言道德玄冥不可得見欲使人知道也
無用第十一

三十幅共一轂古者車三十幅法月數也共
一轂者中有孔故衆輻凑之治身者當除情
去欲使五藏空虚神乃歸之當其無有車之
用無爲空虚轂中空虚輸得轉行轝中空虚
人得載其上埏埴以爲器挻和也埴土也和
土以爲飲食之器當其無有器之用器中空
虚故有所受鑿户牖以爲室謂作室屋當其
無有室之用户牖空虚人得以出入室中空
虚人得以居處故有之以爲利利物也利形
於用器中有物室中有人恐其屋破壞腹中

有神畏其形消亡無之以爲用言虚空者謂
感受萬物故曰虚無能制有形道者虚空也<md:KR5c0065_SBCK_001-6a>檢欲第十二
五色令人目盲貪好淫色則傷精失明不能
視無色之色五音令人耳聾好聽五音則和
氣去心不能聽無聲之聲五味令人口爽爽
亡也人嗜五味則亡失於道味馳騁田獵令
人心發狂人精神好安靜馳騁呼吸精神散
亡故發狂也難得之貨令人行妨妨傷也金
銀珠玉心貪意欲不知猒足則行傷身辱也

是以聖人爲腹守五性去六情節志氣養神
明不爲目目不妄視妄視則泄精於外故去
彼取此去彼目之妄視取此腹之養神
猒恥第十三
寵辱若驚身寵亦驚身辱亦驚貴大患若身
貴畏也若至也畏大患至身故皆<md:KR5c0065_SBCK_001-6b>驚何謂寵
辱問何謂之寵何謂之辱寵尊榮也辱恥辱
也還自問者爲曉於人辱爲下辱爲下賤得
之若驚得寵榮者驚處高位如臨危也貴不
敢驕富不敢奢失之若驚失者失寵處辱驚

者恐禍重來是謂寵辱若驚解上得之若驚
失之若驚何謂貴大患若身復還自問吾所以
有大患者爲吾有身吾所以有大患者爲吾
有身有身憂其勤勞念其飢寒觸情縱欲則
遇禍患及吾無身吾有何患使吾無身體道
自然輕擧升雲出入無間與道通神當有何
患故貴以身爲天下者則可以寄於天下言
人君貴其身而賤人欲爲天下之主者則可
寄止不可託也愛以身爲天下者乃可以託
於天下言人君能愛其身非爲己也乃欲爲

萬民之父母以此德爲天下之主乃可以託
身於民上長無咎也
贊玄第十四<md:KR5c0065_SBCK_001-7a>視之不見名曰夷無色曰夷言一無彩色不
可得而視之矣聽之不聞名曰希無聲曰希
言一無音聲不得聽而聞之矣搏之不得名
曰微無形曰微言一無體不可搏持而得之
此三者不可致詰三者夷希微也不可致詰
者謂無色無聲無形口不能言書不能傳受
之以靜求之以神不可詰問而能得也故混

而爲一混合也故三名合而爲一其上不皦
言一在天上不皎皎光明上下無窮極也其
下不昧言一在天下不昧昧有所暗冥繩繩
兮不可名繩繩者動行無窮極也不可名者
非一色也不可以青黄赤白黑别也非一聲
也不可以宫啇角徵羽聽也非一形也不可
以長短小大度也復歸於無物物質也物當
歸之以無質是謂無狀之狀言一無形狀而
能爲萬物作形狀無物之象一無物質而爲
萬物設形象是謂忽恍言一忽忽恍恍若存

若亡不可得見迎之不見其首一無端末不
可預待也除情去欲自歸之隨之不見其後
言一無影跡<md:KR5c0065_SBCK_001-7b>不可得而見執古之道以御今
之有聖人執古之道生一以御萬物知今當
有一也以知古始是謂道紀人能知上古本
始有一是謂知道之紀綱也
顯德第十五
古之善爲士者謂得道之君也微妙玄通玄
天也言其志節玄妙精與天通深不可識道
德深遠不可識知内視如盲反聽若聾莫知

所長夫唯不可識故强爲之容謂下句也豫
兮若冬涉川擧事輒加重愼豫豫兮若冬涉
川心難之猶兮若畏四鄰其進猶猶若拘制
若人犯法畏四鄰之知儼兮其若客如客對
主人儼然無所造作也涣兮若冰之將釋涣
者解散也釋者消亡也謂除情去欲日以空
虚也敦兮其若樸敦者質厚也樸者形未分
也内守精神外無文彩<md:KR5c0065_SBCK_001-8a>曠兮其若谷曠者寬
大也谷者空虚不有德功名無所不包也渾
兮其若濁渾者守本眞也濁者不昭然也與

衆合同不自尊孰能濁以止靜之徐清孰誰
也誰能如水之濁止而靜之徐徐而自清孰
能安以乆動之徐生誰能安靜以乆徐徐以
長生也保此道者不欲盈保此長生之道不
欲奢泰盈溢夫唯不盈故能弊不新成夫唯
不盈滿之人能守弊不爲新成守弊者匿光
榮也新成者貴功名也
歸根第十六
致虛極致至也道人捐情去欲五藏清靜至
於虚極也守靜篤守清靜行篤厚萬物並作

作生也萬物並生吾以是觀其復言吾以觀
萬物無不皆歸其本也人當重其本夫物芸
芸芸芸者花葉茂盛之貌各復歸其根言萬
物無不枯落反復其根而更生歸根曰靜靜
謂根也根安靜柔弱謙卑處下故不復死靜
曰復命言能安靜者是謂復還性命便不<md:KR5c0065_SBCK_001-8b>死
復命曰常復命使不死乃道之所常行也知
常曰明能知道之所常行者則爲明也不知
常妄作凶不知道之所常行而妄作巧詐則
失神明而凶知常容能知道之所常行則除

情欲無所不包容也容乃公無所不包容則
公正無私衆邪莫當公乃王公正無私則可
以爲天下王治身正則形一而靜神明千萬
共凑己躬王乃天能王則德洽神明乃與天
通矣天乃道德與天通則與道合同也道乃
乆與道合同乃能長乆没身不殆能公能王
通天合道四者純備道德弘遠無殃無咎乃
與天地同没終不危殆也
道德眞經註卷之一



道德眞經註卷之二知二
河上公章句
淳風第十七
太上下知有之太上謂太古無名號之君下
知有之者下知上有君而不臣事質朴也其
次親而譽之其德可見恩惠可稱故親愛而
譽之其次畏之設刑法<md:KR5c0065_SBCK_001-9a>以治也其次侮之禁
多令煩不可歸誠故欺侮之有不足焉君信
不足於下下則欺詐於上有不信焉君信不
足於下下則應之以不信而欺其君猶兮其

貴言說太古之君擧事猶猶貴重於言恐離
道失自然也功成事遂謂天下太平百姓皆
謂我自然百姓不知君上之德淳厚反以爲
己自當然
俗薄第十八
大道廢有仁義大道之時家有孝子國有忠
信仁義見大道廢不用而惡逆生乃有仁義
可傳道智慧出有大僞智慧之君賤德貴言
賤質貴文下則應之以大僞姦詐六親不和
有孝慈六親絶親戚不和乃有孝慈相牧養

國家昬亂有忠臣政令不行上下相怨邪辟
爭權乃有忠臣匡救其君也此言天下太平
不知仁人盡無欲不知廉各潔己不知貞故
大道之世孝慈滅仁義没猶日月盛明衆星
失光
還淳第十九<md:KR5c0065_SBCK_001-9b>絶聖絶聖制作反初守元五帝畫象倉頡作
書不如三皇結繩無文而治也棄智棄智惠
反無爲民利百倍農事修公無私絶仁棄義
絶仁之見慧棄義之尚華民復孝慈德化純

也絶巧絶巧者詐僞亂眞棄利塞貪路閉權
門盜賊無有上化公正下無私邪此三者謂
上三事絶弃以爲文不足以爲文不足者文
不足以化民故令有所屬當如下句見素抱
樸見素者當抱素守眞不尚文飾也抱撲者
當見其質朴以示天下可法則少私寡欲少
私者正無私也寡欲者當知足也
異俗第二十
絶學絶學不眞不合道文無憂除浮華則無
憂患唯之與阿相去幾何同爲應對而相去

幾何疾時君賤質而貴文善之與惡相去何
若善<md:KR5c0065_SBCK_001-10a>者稱譽惡者諫爭能相去何如疾時君
惡忠直用邪佞人之所畏人謂道人也人所
畏者畏不絶學之君不可不畏近令色殺賢
人荒兮其未央哉言世俗之人荒亂欲進學
邪文未央止也衆人熙熙熙熙淫放多情欲
如享太牢如飢思大牢之具意無足時也如
春登臺春陰陽交通萬物感動登臺觀之意
志淫淫然我獨怕兮其未兆我獨怕兮安靜
無情欲形兆如嬰兒之未孩如小兒未能答

偶人時乘乘兮若無所歸我乘乘如窮鄙無
所歸就也衆人皆有餘衆人皆有餘財以爲
奢餘智以爲詐而我獨若遺我獨若遺棄似
於不足也我愚人之心也哉不與俗人相爲
守一不移如愚人之心也純純兮無所分别
衆人昭昭明且達也我獨若昏如暗昧也衆
人察察急且疾也我獨悶悶悶悶無所截割
忽兮若海我獨忽忽兮如江海之流莫知其
所窮極漂<md:KR5c0065_SBCK_001-10b>兮若無所止我獨漂漂若飛若揚
無所止也志意在神域衆人皆有以以有爲

也而我獨頑我獨無爲似鄙鄙似若不遠也
我獨異於人與人異而貴食母食用也母道
也唯我獨貴用道
虛心第二十一
孔德之容孔大也有大德之人無所不容能
受垢濁處謙冲唯道是從唯獨也大德之人
不隨世俗所行獨從於道也道之爲物唯恍
唯忽道之於萬物獨恍忽往來而無所定恍
兮忽兮其中有物道唯恍忽其中有一經營
生化因氣立質忽兮恍兮其中有象道唯窈

冥無形其中獨有萬物法象窈兮冥兮其中
有精道唯窈冥其中有精實神明相薄陰陽
交會之其精甚眞言道精氣神妙甚眞非有
飾也其中有信道匿功藏名信在其中自古
及今其<md:KR5c0065_SBCK_001-11a>名不去自從也從古至今道常在不
去以閲衆甫閲禀也甫始也言道禀萬物始
生從道受氣吾何以知衆甫之然哉以此
益謙第二十二
曲則全曲己從衆不自專則全枉則直枉屈
也屈己而伸人乆乆而自得直已窊則盈地

窊下水歸之人謙下德歸之弊則新自受弊
薄後己先人天下敬之乆乆自新之也少則
得自受少則得多也天道祐謙鬼神益虚多
則惑財多者惑於所守學多者惑於所聞是
以聖人抱一爲天下式抱守也式法也聖人
守一乃知萬事故能爲天下之法式不自見
故明聖人不以其目視千里之外乃因天下
之目以視故能明達不自是故彰聖人不自
以爲是而非人故能彰顯於世矣不自伐故
有功<md:KR5c0065_SBCK_001-11b>伐取也聖人德化流行不自取其美故

有功於天下不自矜故長矜大也聖人不自
貴大故能長乆不危夫唯不爭故天下莫能
與之爭此言天下賢與不肖無能與不爭者
爭古之所謂曲則全者豈虛言哉傳古言曲
從則全正言非虚也故誠全而歸之誠實也
能行曲從者實其肌體歸之於父母無有傷
害也
虛無第二十三
希言自然希言謂愛言也愛言者自然之道
飄風不終朝驟雨不終日飄風疾風也驟雨

暴雨也疾不能長暴不能乆也孰爲此者天
地誰爲此飄風暴雨者天地所爲也天地尚
不能乆不能終朝至夕而况於人乎天地至
神合爲飄風暴雨尚不能使從朝至暮何况
於人而欲慕卒乎故從事於道者從爲也人
爲事當如道安靜不當如飄風暴雨道者同
於道道者謂好道之人同於道者所爲與道
同也德<md:KR5c0065_SBCK_001-12a>者同於德德者有德之人也同於德
者所爲與德同也失者同於失失謂自任己
而失人也同於失者謂所爲與失同同於道

者道亦樂得之同於德者德亦樂得之同於
失者失亦樂得之信不足焉君信不足于下
下則應之以不信有不信焉此言物類相歸
也同聲相應雲從龍風從虎水流濕火就燥
自然之數也
苦恩第二十四
跂者不立跂進也謂貪權冒名進取功榮則
不可乆立身行道跨者不行自以爲貴而跨
之於人衆共蔽之使不得行自見者不明凡
人自見其形容以爲好自見其所行以爲人

道殊不自知其形醜而操行之鄙自是者不
彰自以爲是而非人者衆共蔽之使不彰顯
自伐者無功所爲輒自伐取其功美即自失
有功於人自矜者不長好自矜大者<md:KR5c0065_SBCK_001-12b>不可以
乆長其於道也曰餘食贅行贅貪也使此自
矜伐之人任治國之道日賦歛餘禄食爲貪
行物惑惡之此人在位動欲傷害故物無有
不畏惡之故有道者不處言有道之人不居
其國
象元第二十五

有物混成先天地生謂道也道無形混沌而
生萬物乃在天地之前寂兮寥兮獨立而不
改寂者無音聲寥者空無形獨立者無匹雙
不改者化有常周行而不殆道通行天地無
所不入在陽不焦託陰不腐無不貫穿而不
危殆也可以爲天下母道育養萬物精氣如
母之養子吾不知其名字之曰道我不見道
之形容不知當何以名之見萬物皆從道而
生故字之曰道强名之曰大不知其名强名
曰大高而無上羅而無外無不包容故曰大

大曰逝其爲大非若天常在上非若<md:KR5c0065_SBCK_001-13a>地常在
下乃復逝去無常處所逝曰遠言遠者窮於
無窮布氣天地無所不通也遠曰反言其遠
不越絶乃復反在人身故道大天大地大王
亦大道大者包羅天地無所不容天大者無
所不蓋地大者無所不載王大者無所不制
域中有四大王居其一焉八極之内有四大
王居其一人法地人當法地安靜和柔也種
之得五穀掘之得甘泉勞而不怨有功而不
置地法天天湛泊不動施之不求報生長萬

物無所收取也天法道道法清凈不言陰行
精氣萬物自然生長道法自然道性自然無
所法也
重德第二十六
重爲輕根人君不重則不尊治身不重則失
神草木花葉輕故零落根重故能長存也靜
爲躁君人君不靜則失威治身不靜則身危
龍<md:KR5c0065_SBCK_001-13b>靜故能變化虎躁故虧夭也是以聖人終
曰行不離輜重輜靜也君子終日行道不離
其靜重雖有榮觀燕處超然榮觀謂宫闕燕

處后妃所居超然遠避而不處奈何萬乘之
主奈何者疾其時傷痛之辭而以身輕於天
下王者至尊而於其身行輕躁乎疾時王奢
恣輕淫失其精也輕則失臣王者輕淫則失
其臣治身輕躁則失其精也躁則失君王者
行躁疾則失其君位治身躁疾則失其精神
巧用第二十七
善行者無轍跡善行道者求之於身不下堂
不出門故無轍跡善言無瑕謫善言謂擇言
而出之則無瑕謫過於天下也善計不用籌

策善以道計事者則守一不移所計不多則
不用籌策而知也善閉者無關鍵而不可<md:KR5c0065_SBCK_001-14a>開
善以道閉情欲守精神者不如門户有關可
得開也善結者無繩約而不可解善以道結
事者乃結其心不如繩索可得解是以聖人
常善救人聖人所以常教人忠孝欲以救人
性命故無棄人使貴賤各得其所也常善救
物聖人所以順四時以救萬物之傷殘故無
棄物聖人不賤石而貴玉視之如一是謂襲
明聖人善救人物是謂襲明大道故善人者

不善人之師人之行善者聖人則以爲人師
也不善人者善人之資資用也人行不善猶
教導使爲善得以給用不貴其師獨無輔也
不愛其資無所使也雖知大迷雖自以爲智
言此人乃大迷惑也是謂要妙能通此道是
謂知微妙要道也
反朴第二十八
知其雄守其雌爲天下谿雄以喻尊雌以喻
卑人雖自知其尊顯當復守其卑微去其雄<md:KR5c0065_SBCK_001-14b>之强梁就其雌之柔和如是則天下歸之如

水之游深谿爲天下谿常德不離人能謙下
如深谿則德常在不能離於己也復歸於嬰
兒復當復志於嬰兒惷然無所知也知其白
守其黑爲天下式白以喻昭昭黑以喻默默
人雖自知昭昭明達當守之以默如闇昧無
所見如是則可爲天下法式其德常在爲天
下式常德不忒人能爲天下法式則德常在
己不復有差忒復歸於無極德不差忒則久
壽長生歸身於窮極知其榮守其辱爲天下
谷榮以喻尊貴辱以喻汙濁也知己之有榮

貴當守之以汙濁如是則天下歸之如水流
入深谷也爲天下谷常德乃足足止也人能
爲天下谷德乃止於己復歸於樸復當歸身
於質樸不復爲文飾樸散則爲器萬物之樸
散則爲器用若道散則爲神明爲日月分爲
五行聖人用之則爲官長聖人升用則爲百
官之元長也故大制不割聖人用之則以大
道制御天下無所傷害治身則以大道制御
情欲不害於精神
無爲第二十九

將欲取天下而爲之將欲取天下欲爲天下
主也而爲之欲以有爲治民吾見其不得已
我見其不得天道人心已明矣天道惡煩濁
人心惡多欲也天下神器不可爲也器物也
人乃天下之神物也神物好安靜不可以有
爲治爲者敗之以有爲治之則敗其質性執
者失之强執教之人則失精實生於詐僞故
物或行或隨上所行之下必隨之或呴或吹
呴温也吹寒也有所温必有所寒或强惑羸
有所强大必有所羸弱或載或隳載安也隳

危也有所安必有所危明人君不可以有爲
治國治身是以聖人去甚去奢去泰甚謂貪
淫聲色奢謂服飾飲食泰謂宫室臺榭去此
三者處中和行無爲則天下自化
儉武第三十<md:KR5c0065_SBCK_001-15b>以道佐人主者謂人主能以道自輔佐之矣
不以兵强於天下以道自佐之主不以兵革
順天任德敵人自服其事好還其擧事好還
自責不怨於人師之所處荆棘生焉謂農事
廢田不脩大軍之後必有凶年天應之以殺

氣即傷五穀五穀盡即傷人也善者果而已
善用兵者當敢而已不美之不敢以取强不
以果敢取强大之名也果而勿矜當果敢謙
卑勿自矜大也果而勿伐當果敢推讓勿自
伐取其美果而勿驕驕欺也果敢勿以驕欺
人果而不得已當果敢至誠不當逼迫不得
已果而勿强果敢勿以爲强兵堅甲以侵淩
人也物壯則老草木壯極則枯落人壯極則
衰老言强者不可以久也是謂不道枯老者
坐不行道不道早已不行道者早死

偃武第三十一<md:KR5c0065_SBCK_001-16a>夫佳兵者不祥之器祥善也兵者驚精神濁
和氣不善人之器也不當修飾物或惡之兵
動則有所害故萬物無有不惡之故有道者
不處有道之人不處其國君子居則貴左貴
柔弱也用兵則貴右貴剛强也此言兵道與
君子之道貴者異也兵者不祥之器非君子
之器非君子所貴重之器不得已而用之謂
遭衰逢禍亂欲加萬民乃用之自守恬淡爲
上雖得勝不貪以爲美勝而不美雖得感不

以爲美利而美之者是樂殺人善得勝者是
謂喜樂殺人夫樂殺人者則不可以得志於
天下矣爲人君而樂殺人此則不可使得志
於天下爲人主必專制人性命妄行誅戮也
故吉事尚左左生位也凶事尚右陰道主殺
偏將軍處左偏將軍卑而居陽位上將軍處
右上將軍尊而居右位以其主殺矣言以喪
禮處之上將軍居右主喪禮<md:KR5c0065_SBCK_001-16b>喪禮尚右死人
貴陰也殺人之衆多以悲哀泣之傷己德薄
不能以道化民而害無辜之民戰勝則以喪

禮處之古者戰勝將軍居喪主禮之位素服
而哭之明君子貴德而賤兵不得已而誅不
祥也心不樂之比於喪也知後世用兵不已
故悲而痛之矣
聖德第三十二
道常無名道能陰能陽能弛能張能存能亡
故無常名樸雖小天下不敢臣道樸雖小微
妙無形下不敢有臣使道者侯王若能守之
萬物將自賔侯王若能守萬物將自賔服從
於德化天地相合以降甘露侯王動作能與

天地相合則天降甘露善瑞也民莫之令而
自均天降甘露善瑞則萬物莫有教令之者
而皆自均調如一始制有名始道也有名萬
物道無名能制於有名無形能制於有形名
亦既有既盡也有名之物盡有情欲叛道離
德故身毁辱天亦將知之人能法道行德天
亦<md:KR5c0065_SBCK_001-17a>將自知之知之所以不殆天知之則神明
祐助不復危殆譬道之在天下猶川谷之與
江海譬道在天下與人相應和如川谷與江
海之相流通

辯德第三十三
知人者智能知人好惡是智自知者明人能
自知賢與不肖是謂反聽無聲内視無形故
爲明也勝人者有力能勝人者不過有威力
自勝者强人能自勝除去情欲則天下無有
能與爭者故强知足者富人能知足則長保
福禄故爲富强行者有志人能强立行善則
爲有志於道道亦有志於人不失其所者乆
人能自節養不失其所受天之精氣則可以
乆死而不亡者壽目不妄視耳不妄聽口不

妄言則無怨惡於天下故得長壽也
任成第三十四
大道汎兮言道汎汎若沉若浮若有若無視
之不有說之難殊其可左右道可左<md:KR5c0065_SBCK_001-17b>可右無
所不宜萬物恃之而生恃待也萬物皆待道
而生而不辭道不辭謝而止功成而不名有
有道不名其有功愛養萬物而不爲主道雖
愛養萬物不如人主有所收取常無欲可名
於小矣道匿跡藏名泊然無爲似若微小萬
物歸焉而不爲主萬物皆歸道受氣也道非

如人主有所禁止可名於大矣萬物橫來橫
去各使自在故可名於大也是以聖人終不
爲大聖人法道匿德藏名不爲滿大故能成
其大聖人以身率道不言而化萬事修治故
能成其大
仁德第三十五
執大象天下往執守也象道也聖人守大道
則天下萬民移心歸往也治身則天降神明
往來於己往而不害安平泰萬物歸往而不
傷害則國家安寧而致大平矣治身不害神

明則身體安而大壽樂與餌過客止餌美也
過客一也人能樂美<md:KR5c0065_SBCK_001-18a>於道則一居止也一者
去盈而虚忽處如過客道之出口淡乎其無
味道止出入於口淡然非如五味有酸鹹甘
苦辛視之不足見足得也道無形非若五色
有青黄赤白黑可得見也聽之不足聞道非
若五音有宫啇角徵羽可得而聞也用之不
可既既盡也謂用道治國則國富民昌治身
則壽命延長無有既盡之時也
微明第三十六

將欲翕之必固張之先開張之欲極其奢淫
將欲弱之必固强之先强大之欲使遇禍害
將欲廢之必固興之先興之者欲使其驕奢
至危將欲奪之必固與之先與之者欲極其
貪心是謂微明此四事其道微其效明也柔
弱勝剛强柔弱者乆長剛强者先亡魚不脱
於淵魚脱於淵謂去剛得柔不可復制也國
之利器不可以示人利器者<md:KR5c0065_SBCK_001-18b>謂權道也治國
權者不可以示執事之臣也治身道者不可
以示非其人也

爲政第三十七
道常無爲而無不爲道以無爲爲常侯王若
能守之萬物將自化言侯王而能守道萬物
將自化效於己也化而欲作吾將鎮之以無
名之樸吾身也無名之樸道也萬物以化效
於己也復欲作巧僞者王侯當鎮撫以道德
無名之樸亦將不欲不欲以靜言王侯鎮撫
以道德化民亦將不欲故當以清靜道化天
下將自正能如是者天下將自正定也
道德眞經註卷之二
<md:KR5c0065_SBCK_002-1a>

道德眞經註卷之三知三
河上公章句
