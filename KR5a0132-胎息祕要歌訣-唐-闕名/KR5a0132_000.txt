








胎息秘要歌訣
閉氣
忽然身染疾非理有損傷斂意歸閑室脫衣
卧本床仰眠兼握固扣齒與焚香三十六咽
足丹田氣越常隨心連引到損處最爲良汗
出以爲度省求廣利方
布氣(與他人攻疾)
修道乆專精身中胎息成他人凡有疾藏腑
審知名患兒向王氣澄心意勿輕傳眞氣令
咽使納數連并作念令其損頓能遣患情鬼

神自逃遁病得解纒縈
六氣(疾差即止不可過過即敗心氣)
一呬呬法最靈應須秘外屬鼻根内關肺寒
熱勞悶及膚瘡以斯吐納無不濟
二呵呵屬心王主其舌口中乾澁身煩熱量
疾深淺以呵之焦腑不和自消滅
三呼呼屬脾神主其土煩熱氣脹腹如鼓四
肢壅悶氣難通呼而理之復如故
四噓嘘屬肝神主其目赤翳昏昏淚如哭都
縁肝熱氣上衝嘘而理之差奔速

五吹吹屬腎藏主其耳腰膝冷多陽道止微
微縱氣以吹之不在外邊求薬餌
六嘻嘻屬三焦有疾起三焦所有不和氣不
和之氣損三焦但使嘻嘻而自理
調液
人因食五味壅滯閉三焦熱極苦澁盛冷多
淡水饒便將元氣療休更問壺瓢熱隨呵自
退冷冝吹始銷口中頻漱咽津液自然調若
得如斯驗冷兼熱罷朝
飲食所冝

修道欲得見眞的庖饌之中堪者喫淡粥朝
餐渴自銷油麻潤喉足津液就中粳米飯偏
宜淡麵餺飥也相益好酒飲時勃氣銷生椒
服之百病息食前宜咽六七咽以食爲主是
凖則飯了須呵三五呵免教毒氣煩𦙄臆
飲食雜忌
宻室避風隙髙床免鬼吹藏精身有益保氣
命無虧喜怒情須戢利名心可隳眞神兼本
屬禽獸爪頭支此等血肉食皆能致命危葷
茹旣敗氣飢飽也如斯生硬冷須慎酸醎辛

不冝雨雲風罷作雷電晩休爲蘿蔔羹須忌
白湯麵勿欺更兼避𤍠食𤓰果勿委隨陳𩲸
物有損死生穢無裨須防咽入腹以氣勿多
疑
休粮
千日功夫如不輟心中漸得尸蟲滅重教充
實三丹田轉得堅牢百骨節只欲思惟斷食
因嬾將品味以餐啜腹虚即咽下臍輪元氣
便將爲休絶飽即寜心勤守中飢來閉咽無
言說如斯勵力乆成功方信養生在秘訣豈

並几常服藥人終朝修鍊無休歇營營藥力
盡空成矻矻忍飢守不徹爭似常服太和精
便能清淨生光恱如貪外羙亂正元百疾臨
身自尫劣
慎守
精氣切須堅慎守益身保命得長乆人多嗜
慾喪形軀誰肯消除全永壽未病憂病病難
成已災去災災遣否臨終始解惜危身不及
噬臍身已朽胎息縱然勵力修欲情不㫁也
殃咎隂丹體得道方全如此之人還尠有

九載功變
氣并血脉共肉髓筋骨髪形依次起欲遣衰
老却童華一年一變九載矣
先端坐澄定閉目息氣然後鳴天鼓四八
通以舌掠上脣外九徧次掠下脣外九徧
又掠上脣裏九徧又掠下脣裹九徧即上
脣外爲南方下脣外爲北方上脣裏爲東
方下脣内爲西方即以舌柱爲中方待津
滿口即數努兩顋内氣二十一徧微從鼻
洟出些子便咽咽時須喉中鳴即嗢嗢也

象津氣入下丹田如此三徧五徧又咽時
須俟氣出便咽也


胎息秘要歌訣(終)





