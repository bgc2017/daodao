








二經同卷陶一
　太上洞玄靈寳上品戒經
　太上玄一眞人說三途五苦勸戒經


太上洞玄靈寳上品戒經
爾時
天尊以開皇元年七月一日午時於西那玉
國鬱察山中浮羅之境香桑林所授太上道
君智慧上品大戒法文于時道君受戒首體

投地迴心十方思念
三尊是時諸天仙衆騰空而來龍車虎駕鳳
輦鸞輿翠旄羽扇碧霧彩雲仙花寳節赫奕
光明鳴哢嗈嗈音樂鏘鏘騰空降綵來詣道
場仙人玉女旋繞燒香歩虚讃詠稽首瞻仰
天尊微笑面目放光說戒度人聞者消殃
天尊敕諸善男子善女人天上曹官毎月一
日令二童子降於人間察其善惡録人是非
行善者天曹上校其善簿造惡者地府下注
其惡名命終之後善者受福惡者受殃是故

勸諸人等毎歳正朝元日身服方色鮮衣㑹
其道場名書竹帛上奏天曹以知一年已身
行善毎月一日於靈宮觀所聽戒以知一月
結緣修善於說戒處男子女人和㑹同坐心
標名號各自静志坐下聽人聞戒悟道證無
生忍詣此法門者應是玉女應是金眞體合
道氣相帶仙容於妙言中正信於教願聽
天尊說戒地祇獻珍乃有發心天女忍辱仙
人星冠耀首月帔光身執持供養稽首因說
十上願白衆宣陳

一者願捨身肉飼餓禽獸二者願身八脂澤
燒燈續明三者願施力輟功濟人負重四者
見貧窮裸露願惠食濟衣五者值遇病人願
施湯藥六者見人所要願濟時須七者憂苦
之人隨事令喜八者獄囚殺戮身願代刑九
者懷孕婦人早願分解十者邊疆征鎭早得
歸還發此十願雨淚悲泣而白
天尊弟子罪障誠深願聞妙戒尊師憂悲不
樂垂淚告言男子女人障業尤重出離妙法
大事因緣吾當欲開普度含識根基識淺知

復柰何嗚呼痛哉虚度一生沈淪六道吾爲
聽衆說此戒文覺悟迴心歸依正道有罪者
當懴悔無罪者黙然聽
天尊告太上道君曰今當勸戒開悟羣生爲
諸男女解災却患請福度命拔諸苦根生者
見道身脫八難死者得樂不歷三塗託報人
天受勝尊貴修齋求道轉輪聖王皆當一心
請奉十勸戒諦受勿忘思念在心莫相亂神
黙然静聽
第一勸敬三寳供養法師講說經文養生教

善行爲人範賢教高才榮貴門閭光顯家族
第二勸寫經書令人讀誦博聞妙讃世世聰
明言義開通宣揚章句
第三勸於靈觀修福建齋諸味甘饍供養賢
聖報茲高貴衣食自然
第四勸施香油然燈徧照見世芳盛清潔聰
明容眸絶倫天姿髙秀
第五勸施尊師仙衣法服令人在世長雅逍
遥不墮邊夷常生中國家承冠冕男女端嚴
第六勸諸男女孝養父母恭敬親踈撫弱接

强愛下安上見世受報子姪賢良
第七勸濟病人飲食湯藥慈悲救療最上福
田爲大醫王受勝尊貴
第八勸施貧窮輟己衣食令得飽暖延命安
存見世門榮多饒家富
第九勸於他人莫懷妬嫉長行繫念莫作冤
家捨去毒心遇逢歡喜
第十勸造天尊聖像供養或有戹難或爲死
亡投苦遇災皆當救護
天尊吿言此十勸進要戒當信奉行善惡業

緣必當獲報居世富貴笑他貧賤者必貧賤
報居世美貌笑他醜陋者必醜陋報居世聰
明不教人者必愚癡報居世康健笑他病患
者必滯病患報居世不信道教笑於經典者
必頑嚚報居世侵奪他夫壻者必小寡報居
世誘他婦者必鰥獨報居世發心爲夫婦者
不同生人道報居世好殺生命者必夭傷短
壽報是故勸諸人等行善善報行惡惡殃抵
敵不通無拔度者人有一心含藏六識行善
行惡遇境逢緣逹慧閉情眞門不動當證仙

道復說六情戒上品中人應當開悟
一者眼無廣瞻亂諸華色亡睛失瞳視物目
極於其眼根能制光明仙人出現於世
二者耳無亂聽混於五音傷神敗正惡聲啼
吟於其耳根能制音樂仙人出現於世
三者鼻無廣豐勿俱雜氣臭腥氛亂傷神動
意於其鼻根能制香積仙人出現於世
四者口無貪味脂薰雜類六腑犯違五臟脾
肺於其舌根能制法喜仙人出現於世
五者無慾揺情身不受觸精氣乃安守心自

最於其觸根能制定慧仙人出現於世
六者心無變亂意不攀緣本性空寂湛然能
堅於其諸緣能制法門仙人出現於世
天尊言此六根者身之大患來生男女雖受
人形六情不純未見經教不聞法音皆不自
覺沈迷罪門受命短促不盡天命長處惡道
甚可哀憐故說是戒開度人天善心敬信歸
命洞玄情恬神靜報命長延太極眞人聽受
六戒證得六通歡喜踊躍歌詠讃文
天尊言曰座下善男善女聞此讃歎持戒不

闕當證眞道若人讀誦此戒命終之後不被
惡業所拘當得罪滅又曰人有病起不善養
身妄想成災攀緣作病多不覺悟當說是迷
百病之中略舉十等欲聞病本聽者静心
　蠱毒殺人是一病憎他願死是二病
　好色壞德是三病追念舊惡是四病
　不受諫喻是五病了戾自用是六病
　教人傷人是七病强奪他物是八病
　好自怨訴是九病威勢迫脅是十病
此十種病若願愈者當用藥治信方必差

　體弱性柔是妙藥行寛心和是妙藥
　近德逺色是妙藥不取非財是妙藥
　救禍濟難是妙藥扶持老弱是妙藥
　受辱不怨是妙藥忿怒自制是妙藥
　逺嫌避疑是妙藥心静意定是妙藥
說此妙樂與病相應不用心治俄然受死遷
流時至遺語世人其言曰
大聖平等心說是眞仙戒欲令一切衆
同㑹萬福堂有福擬天仙說誦靈寳戒
日朔月琞時請昇師子座端身調正氣

和音說妙經哀愍下界人不信上妙戒
還漂流苦海無生妙樂天持受是戒經
即入仙聖位各各黙然聽分分發道心
一者曆數末自當世界昏二者布正法
德合應乾坤三者順風雨善開甘露門
四者愍枯骨神符却返魂五者上世祖
福佑下代孫六者多惡性變易生善根
七者翻短壽延命得長存八者曠劫罪
咸皆奉聖恩九者解脫相除障免疪痕
十者漸積量得成無上尊

眞人教戒曰何不修持今正是時寸隂可惜
勿棄流光宜祕宻妙行證者乃知
　　　勸戒頌曰
人命巳消亡喻若膏中火四大如枝葉
五藴似花果盛年當勤學豈得存吾我
福盡神識散宜朦地獄坐上聖畏沈淪
尋道度斯禍大地及萬物倚伏各有靈
終始待劫數福盡天地傾徃返於五道
去來更死生愚夫不信法罪痛常自嬰
若欲度斯患歸命太上經演說上妙戒

受之爲身寳就學恒苦耽治身恨不早
皆當披幽𧷤倐忽催人老吾故及弱齡
棄世急學道
天尊說是戒巳一切大㑹諸天天王諸天天
衆諸國國王諸國國衆王妃綵女太后宫人
八部龍神十方衆聖梵王天帝三界衆眞五
方帝君四維神主如是衆等不可具名聞說
戒經皆證眞道盲者見物瘂者能言跛者能
行聾者得聽大地患者皆悉瘳除地獄停酸
永離鬼道時有五千學士文藻談天擢國良

賢欲求冠冕迴心敬道稽首歸依
天尊慈悲登時拔度各授玉簡普賜金冠法
服仙衣諸天捧施清嵠放曠碧落逍遥服氣
餐霞乗龍控鶴大衆歡喜歌讃清虚空裏飛
仙標名祕籙雲中引接指視天門悟道證眞
靜居常樂敬經之者信受奉行



太上洞玄靈寳上品戒經
