










墨子卷之十一沛十
大取第四十四
天之愛人也薄於聖人之愛人也其利人也
厚於聖人之利人也大人之愛小人也薄於
小人之愛大人也其利小人也厚於小人之
利大人也以臧爲其親也而愛之非愛其親
也以臧爲其親也而利之非利其親也以樂
爲利其子而爲其子欲之愛其子也以樂爲
利其子而爲其子求之非利其子也於所體
之中而權輕重之謂權權非爲是也非非爲

非也權正也斷指以存□利之中取大害之
中取小也害之中取小也非取害也取利也
其所取者人之所執也遇盗人而斷指以免
身利也其遇盗人害也斷指與斷腕利於天
下相若無擇也死生利若一無擇也殺一人
以存天下非殺一人以利天下也殺已以存
天下是殺已以利天下於事爲之中而權輕
重之謂求求爲之非也害之中取小求爲義
非爲義也爲暴人語天之爲是也而性爲暴
人歌天之爲非也諸陳執既有所爲而我爲

之陳執執之所爲因吾所爲也若陳執未有
所爲而我爲之陳執陳執因吾所爲也暴人
爲我爲天之以人非爲是也而性不可正而
正之利之中取大非不得已也害之中取小
不得已也所未有而取焉是利之中取大也
於所既有而棄焉是害之中取小也義可厚
厚之義可薄薄之謂倫列德行君上老長親
戚此皆所厚也爲長厚不爲幼薄親厚厚親
薄薄親至薄不至義厚親不稱行而顧行爲
天下厚禹爲禹也爲天下厚愛禹乃爲禹之

人愛也厚禹之加於天下而厚禹不加於天
下若惡盗之爲加於天下而惡盗不加於天
下愛人不外已已在所愛之中已在所愛愛
加於已倫列之愛已愛人也聖人惡疾病不
惡危難正體不動欲人之利也非惡人之害
也聖人不爲其室臧之故在於臧聖人不得
爲子之事聖人之法死亡親爲天下也厚親
分也以死亡之體渴興利有厚薄而毋倫列
之興利爲已語經語經也非白馬焉執駒焉
說求之舞說非也漁大之舞大非也三物必

具然後足以生臧之愛已非爲愛已之人也
厚不外已愛無厚薄舉已非賢也義利不義
害志功爲辯有有於秦馬有有於馬也智來
者之馬也愛衆衆世與愛寡世相若兼愛之
有相若愛尚世與愛後世一若今之世人也
鬼非人也兄之鬼兄也天下之利驩聖人有
愛而無利視日之言也乃客之言也天下無
人子墨子之言也猶在不得已而欲之非欲
之非欲之也非殺臧也專殺盗非殺盗也凡
學愛人小圜之圜與大圜之圜同方至尺之

不至也與不至鍾之至不異其不至同者遠
近之謂也是璜也是玉也意楹非意木也意
是楹之木也意指之人也非意人也意獲也
乃意禽也志功不可以相從也利人也爲其
人也富人非爲其也人有爲也以富人富人
也治人有爲鬼焉爲賞譽利一人非爲賞譽
利人也亦不至無貴於人智親之一利未爲
孝也亦不至於智不爲已之利於親也智是
之世之有盗也盡愛是世智是室之有盗也
不盡是室也智其一人之盗也不盡是二人

雖其一人之盜苟不智其所在盡惡其弱也
諸聖人所先爲人欲名實名實不必名苟是
石也白敗是石也盡與白同是石也唯大不
與大同是有便謂焉也以形貌命者必智是
之某也焉智某也不可以形貌命者唯不智
是之某也智某可也諸以居運命者苟人於
其中者皆是也去之因非也諸以居運命者
若鄕里齊荆者皆是諸以形貌命者若山丘
室廟者皆是也智與意異重同具同連同同
類之同同名之同丘同鮒同是之同然之同

同根之同有非之異有不然之異有其異也
爲其同也爲其同也異一曰乃是而然二曰
乃是而不然三曰遷四曰强子深其深淺其
淺益其益尊其尊察次山比因至優指復次
察聲端名因請復正夫辭惡者人右以其請
得焉諸所遭執而欲惡生者人不必以其請
得焉聖人之拊𣿦也仁而無利愛利愛生於
慮昔者之慮也非今日之慮也昔者之愛人
也非今之愛人也愛獲之愛人也生於慮獲
之利非慮臧之利也而愛臧之愛人也乃愛

獲之愛人也去其愛而天下利弗能去也昔
之知墻非今日之知墻也貴爲天子其利人
不厚於正夫二子事親或遇熟或遇凶其親
也相若非彼其行益也非加也外執無能厚
吾利者藉藏也死而天下害吾特養臧也萬
倍吾愛臧也不加厚長人之異短人之同其
貌同者也故同指之人也與首之人也異人
之體非一貌者也故異將劍與挺劍異劍以
形貌命者也其形不一故異楊木之木與桃
木之木也同諸非以舉量數命者敗之盡是

也故一人指非一人也是一人之指乃是一
人也方之一面非方也方木之面方木也以
故生以理長以類行也者立辭而不眀於其
所生忘也今人非道無所行唯有强股肱而
不明於道其困也可立而待也夫辭以類行
者也立辭而不明於其類則必困矣故浸淫
之辭其類在於鼓栗聖人也爲天下也其類
在於追迷或壽或卒其利天下也指若其類
在譽石一日而百萬生愛不加厚其類在惡
害愛二世有厚薄而愛二世相若其類在蛇

文愛之相若擇而殺其一人其類在阬下之
鼠小仁與大仁行厚相若其類在申凡興利
除害也其類在漏雍厚親不稱行而類行其
類在江上井不爲已之可學也其類在獵走
愛人非爲譽也其類在逆旅愛人之親若愛
其親其類在官苟兼愛相若一愛相若一愛
相若其類在死也
小取第四十五
夫辯者將以明是非之分審治亂之紀明同
異之處察名實之理處利害決嫌疑焉摹略

萬物之然論求群言之比以名舉實以辭抒
意以說出故以類取以類予有諸已不非諸
人無諸已不求諸人或也者不盡也假者今
不然也效者爲之法也所效者所以爲之法
也故中效則是也不中效則非也此效也辟
也者舉也物而以明之也侔也者比辭而俱
行也援也者曰子然我奚獨不可以然也推
也者以其所不取之同於其所取者予之也
是猶謂也者同也吾豈謂也者異也夫物有
以同而不率遂同辭之侔也有所至而正其

然也有所以然也同其所以然不必同其取
之也有以取之其取之也同其所以取之不
必同是故辟侔援推之辭行而異轉而危遠
而失流而離本則不可不審也不可常用也
故言多方殊類異故則不可偏觀也夫物或
乃是而然或是而不然或一害而一不害或
一是而一不是也不可常用也故言多方殊
類異故則不可偏觀也非也白馬馬也乘白
馬乘馬也驪馬馬也乘驪馬乘馬也獲人也
愛獲愛人也臧人也愛臧愛人也此乃是而

然者也獲之視人也獲事其親非事人也其
弟美人也愛弟非愛美人也車木也乘車非
乘木也船木也人船非人木也盗人人也多
盗非多人也無盗非無人也奚以明之惡多
盗非惡多人也欲無盗非欲無人也世相與
共是之若若是則雖盗人人也愛盗非愛人
也不愛盗非不愛人也殺盗人非殺人也無
難盗無難矣此與彼同類世有彼而不自非
也墨者有此而非之無故也焉所謂内膠外
閉與心毋空乎内膠而不解也此乃是而不

殺者也且夫讀書非好書也且闘雞非雞也
好闘雞好雞也且入井非入井也止且入井
止入井也且出門非出門也止且出門止出
門也若若是且夭非夭也壽夭也有命非命
也非執有命非命也無難矣此與彼同世有
彼而不自非也墨者有此而罪非之無也故
焉所謂内膠外閉與心毋空乎内膠而不解
也此乃是而然者也愛人待周愛人而後爲
愛人不愛人不待周不愛人不失周愛因爲
不愛人矣乘馬待周乘馬然後爲乘馬也有

乘於馬因爲乘馬矣逮至不乘馬待周不乘
馬而後不乘馬而後不乘馬此一周而一不
周者也居於國則爲居國有一宅於國而不
爲有國桃之實桃也棘之實非棘也問人之
病問人也惡人之病非惡人也人之鬼非人
也兄之鬼兄也祭之鬼非祭人也祭兄之鬼
乃祭兄也之馬之目盼則爲之馬盼之馬之
目大而不謂之馬大之牛之毛黄則謂之牛
黄之牛之毛衆而不謂之牛衆一馬馬也二
馬馬也馬四足者一馬而四足也非兩馬而

四足也一馬馬也馬或自者二馬而或白也
非一馬而或白此乃一是而一非者也
耕柱第四十六
子墨子怒耕柱子耕柱子曰我毋俞於人乎
子墨子曰我將上大行駕驥與羊我將誰歐
耕柱子曰將歐驥也子墨子曰何故歐驥也
耕柱子曰驥足以責子曰我亦以子爲足以
責巫馬子謂子墨子曰鬼神孰與聖人明智
子墨子曰鬼神之明智於聖人猶聰耳明目
之與聾瞽也昔者夏后開使蜚廉折金於山

川而陶鑄之於昆吾是使翁難卜於白苦之
毚曰鼎成三足而方不炊而自烹不舉而自
臧不遷而自行以祭於昆吾之墟上鄕人言
兆之由曰饗矣逢逢白雲一南一北一西一
東九鼎既成遷於三國夏后氏失之殷人
受之殷人失之周人受之夏后殷周之相
受也數百歲矣使聖人聚其良臣與其桀
相而諫豈能智數百歲之後哉而鬼神智
之是故曰鬼神之明智於聖人也猶聰耳
明目之與聾瞽也治徒娛縣子碩問於子

墨子曰爲義孰爲大務子墨子曰譬若築墻
然能築者築能實壤者實壤能欣者欣然後
墻成也爲義猶是也能談辯者談辯能說書
者說書能從事者從事然後義事成也巫馬
子謂子墨子曰子兼愛天下未云利也我不
愛天下未云賊也功皆未至子何獨自是而
非我哉子墨子曰今有燎者此於一人奉水
將灌之一人摻火將益之功皆未至子何貴
於二人巫馬子曰我是彼奉水者之意而非
夫摻火者之意子曰吾亦是吾意而非子之

意也子墨子游荆耕柱子於楚二三子過之
食之三升客之不厚二二子復於子墨子曰
耕柱子處楚無益矣二三子過之食之三升
客之不厚子墨子曰未可智也毋幾何而遺
十金於子墨子曰後生不敢死有十金於此
願夫子之用也子墨子曰果未可智也巫馬
子謂子墨子之爲義也人不見而耶鬼不見
而富而子爲之有狂疾子墨子曰今使子有
二臣於此其一人者見子從事不見子則不
從事其一人者見子亦從事不見子亦從事

子誰貴於此二人巫馬子曰我貴其見我亦
從事不見我亦從事者子墨子曰然則是子
亦貴有狂疾也子夏之徒問於子墨子曰君
子有闘乎子墨子曰君子無闘子夏之徒曰
狗狶猶有闘惡有士而無闘矣子墨子曰傷
矣哉言則稱於湯文行則譬於狗狶傷矣哉
巫馬子謂子墨子曰舍今之人而譽大王是
譽槁骨也譬若匠人然智槁木也而不智生
木子墨子曰天下之所以生者以大王之道
教也今譽大王是譽天下之所以生也可譽

而不譽仁也子墨子曰和氏之璧隋侯之珠
三棘六異此諸侯之所謂良寳也可以富國
家衆人民治刑政安社稷乎曰不可所爲貴
良寳者爲其可以利也而和氏之璧隋侯之
珠三棘六異不可以利人是非天下之良寳
也今用義爲政於國家人民必衆刑政必治
社稷必安所爲貴良寳者可以利民也而義
可以利人故曰義天下之良寳也葉公子高
問政於仲尼曰善爲政者若之何仲尼對曰
善爲政者遠者近之而舊者新之子墨子聞

之曰葉公子高未得其問也仲尼亦未得其
所以對也葉公子高豈不知善爲政者之遠
者近也而舊者新是哉問所以爲之若之何
也不以人之所不智告人所以智告之故葉
公子高未得其問也仲尼亦未得其所以對
也子墨子謂魯陽文君曰大國之攻小國譬
猶童子之爲馬也童子之爲馬足用而勞今
大國之攻小國也攻者農夫不得耕婦人不
得織以守爲事攻人者亦農夫不得耕婦人
不得織以攻爲事故大國之攻小國也譬猶

童子之爲馬也子墨子曰言足以復行者常
之足以舉行者勿常不足以舉行而常之是
蕩口也子墨子使管黔𣷫游高石子於衛衛
君致禄甚厚設之於鄕高石子三朝必盡言
而言無行者去而之齊見子墨子曰衛君以
夫子之故致禄甚厚設我於鄉石三朝必盡
言而言無行是以去之也衛君無乃以石爲
狂乎子墨子曰去之苟道受狂何傷古者周
公旦非關叔辭三公東處於商盖人皆謂之
狂後世稱其德揚其名至今不息且翟聞之

爲義非避毁譽就去之道苟受狂何傷高石
子曰石去之焉敢不道也昔者夫子有言曰
天下無道仁士不處厚焉今衛君無道而貪
其禄爵則是我爲苟陷人長也子墨子說而
召子禽子曰姑聽此乎夫倍義而鄕禄者我
常聞之矣倍禄而鄕義者於高石子焉見之
也子墨子曰世俗之君子貧而謂之富則怒
無義而謂之有義則喜豈不悖哉公孟子曰
先人有則三而已矣子墨子曰孰先人而曰
有則三而已矣子未智人之先有後生有反

子墨子而反者我豈有罪哉吾反後子墨子
曰是猶三軍北失後之人求賞也公孟子曰
君子不作術而已子墨子曰不然人之其不
君子者古之善者不誅今也善者不作其次
不君子者古之善者不遂已有善則作之欲
善之自已出也今誅而不作是無所異於不
好遂而作者矣吾以爲古之善者則誅之今
之善者則作之欲善之益多也巫馬子謂子
墨子曰我與子異我不能兼愛我愛鄒人於
越人愛魯人於鄒人愛我鄉人於魯人愛我

家人於鄉人愛我親於我家人愛我身於吾
親以爲近我也擊我則疾擊彼則不疾於我
我何故疾者之不拂而疾不者之拂故有我
有殺彼以我無殺我以利子墨子曰子之義
將匿耶意將以告人乎巫馬子曰我何故匿
我義吾將以告人子墨子曰然則一人說子
一人欲殺子以利已十人說子十人欲殺子
以利已天下說子天下欲殺子以利已一人
不說子一人欲殺子以子爲施不祥言者也
十人不說子十人欲殺子以子爲施不祥言

者也天下不說子天下欲殺子以子爲施不
祥言者也說子亦欲殺子不說子亦欲殺子
是所謂經者口也殺常之身者也子墨子曰
子之言惡利也若無所利而不言是蕩口也
子墨子謂魯陽文君曰今有一人於此羊牛
㹖㹖維人但割而和之食之勝食也見人之
生餅則還然竊之曰舍余食不知日月安不
足乎其有竊疾乎魯陽文君曰有竊疾也子
墨子曰楚三意之田曠蕪而不可勝辟𧦝靈
數千不可勝見宋鄭之間邑則還然竊之此

與彼異乎魯陽文君曰是猶彼也實有竊疾
也子墨子曰季孫紹與孟伯常治魯國之政
不能相信而祝於禁社曰苟使我和是猶弇
其目而視於禁社也苟使我皆視豈不繆哉
子墨子謂駱滑氂曰我聞子好勇駱滑氂曰
然我聞其鄕有勇士焉吾必從而殺之子墨
子曰天下莫不欲與其所好度其所惡今子
聞其鄉有勇士焉必從而殺之是非好勇也
是惡勇也
墨子卷之十一











