










墨子卷之二沛二
　　　尚賢上第八
子墨子言曰古者王公大人爲政於國家者
皆欲國家之富人民之衆刑政之治然而不
得富而得貧不得衆而得寡不得治而得亂
則是本失其所欲得其所惡是其故何也子
墨子言曰是在王公大人爲政於國家者不
能以尚賢事能爲政也是故國有賢良之士
衆則國家之治厚賢良之士寡則國家之治
薄故大人之務將在於衆賢而已曰然則衆

賢之術將奈何哉子墨子言曰譬若欲衆其
國之善射御之士者必將富之貴之敬之譽
之然后國之善射御之士將可得而衆也況
又有賢良之士厚乎德行辯乎言談博乎道
術者乎此固國家之珍而社稷之佐也亦必
且富之貴之敬之譽之然後國之良士亦將
可得而衆也是故古者聖王之爲政言曰不
義不富不義不貴不義不親不義不近是以
國之富貴人聞之皆退而謀曰始我所恃者
富貴也今上舉義不辟貧賤然則我不可不

爲義親者聞之亦退而謀曰始我所恃者親
也今上舉義不辟親踈然則我不可不爲義
近者聞之亦退而謀曰始我所恃者近也今
上舉義不辟近然則我不可不爲義遠者聞
之亦退而謀曰我始以遠爲無恃今上舉義
不辟遠然則我不可不爲義逮至遠鄙郊外
之臣門庭庶子國中之衆四鄙之萌人聞之
皆競爲義是其故何也曰上之所以使下者
一物也下之所以事上者一術也譬之異者
有高墻深宫墻立既謹上爲鑿一門有盜人

入闔其自入而求之盜其無自出是其故何
也則上得要也故古者聖王之爲政列德而
尚賢雖在農與工肆之人有能則舉之高予
之爵重予之禄任之以事斷予之令曰爵位
不高則民弗敬蓄禄不厚則民不信政令不
斷則民不畏舉三者授之賢者非爲賢賜也
欲其事之成故當是時以德就列以官服事
以勞殿賞量功而分禄故官無常貴而民無
終賤有能則舉之無能則下之舉公義辟私
怨此若言之謂也故古者堯舉舜於服澤之

陽授之政天下平禹舉益於陰方之中授之
政九州成湯舉伊尹於庖厨之中授之政其
謀得文王舉閎夭泰顛於罝罔之中授之政
西土服故當是時雖在於厚禄尊位之臣莫
不敬懼而施雖在農與工肆之人莫不競勸
而尚意故士者所以爲輔相承嗣也故得士
則謀不困體不勞名立而功業彰而惡不生
則由得士也是故子墨子言曰得意賢士不
可不舉不得意賢士不可不舉尚欲祖述堯
舜禹湯之道將不可不以尚賢夫尚賢者政

之本也
　　　尙賢中第九
子墨子言曰今王公大人之君人民主社稷
治國家欲脩保而勿失故不察尚賢爲政之
本也何以知尚賢之爲政本也曰自貴且智
者爲政乎愚且賤者則治自愚且賤者爲政
乎貴且智者則亂是以知尚賢之爲政本也
故古者聖王甚尊尚賢而任使能不黨父兄
不偏貴富不嬖顔色賢者舉而上之富而貴
之以爲官長不肖者抑而廢之貧而賤之以

爲徒役是以民皆勸其賞畏其罰相率而爲
賢者以賢者衆而不肖者寡此謂進賢然後
聖人聽其言迹其行察其所能而慎予官此
謂事能故可使治國者使治國可使長官者
使長官可使治邑者使治邑凡所使治國家
官府邑里此皆國之賢者也賢者之治國者
也蚤朝晏退聽獄治政是以國家治而刑法
正賢者之長官也夜寢夙興收歛關市山林
澤梁之利以實官府是以官府實而財不散
賢者之治邑也蚤出莫入耕稼樹藝聚菽粟

是以菽粟多而民足乎食故國家治則刑法
正官府實則萬民富上有以絜爲酒醴粢盛
以祭祀天鬼外有以爲皮幣與四鄰諸侯交
接内有以食飢息勞將養其萬民外有以懷
天下之賢人是故上者天鬼富之外者諸侯
與之内者萬民親之賢人歸之以此謀事則
得舉事則成入守則固出誅則彊故唯昔三
代聖王堯舜禹湯文武之所以王天下正諸
侯者此亦其法已既曰若法未知所以行之
術則事猶若未成是以必爲置三本何謂三

本曰爵位不高則民不敬矣蓄禄不厚則民
不信也政令不斷則民不畏也故古聖王高
予之爵重予之禄任之以事斷予之令夫豈
爲其臣賜哉欲其事之成也詩曰告女憂䘏
誨女予鬱孰能執熱鮮不用濯則此語古者
國君諸侯之不可以不執善承嗣輔佐也譬
之猶執熱之有濯也將休其手焉古者聖王
唯毋得賢人而使之般爵以貴之裂地以封
之終身不厭賢人唯毋得明君而事之竭四
肢之力以任君之事終身不倦若有美善則

歸之上是以美善在上而所怨謗在下寧樂
在君憂慼在臣故古者聖王之爲政若此今
王公大人亦欲效人以尚賢使能爲政高予
之爵而禄不從也夫高爵而無禄民不信也
曰此非中實愛我也假藉而用我也夫假藉
之民將豈能親其上哉故先王言曰食於政
者不能分人以事厚於貨者不能分人以禄
事則不與禄則不分請問天下之賢人將何
自至乎王公大人之側哉若苟賢者不至乎
王公大人之側則此不肖者在左右也不肖

者在左右則其所譽不當賢而所罰不當暴
王公大人尊此以爲政乎國家則賞亦必不
當賢而罰亦必不當暴若苟賞不當賢而罰
不當暴則是爲賢者不勸而爲暴者不沮矣
是以入則不慈孝父母出則不長弟鄉里居
處無節出入無度男女無别使治官府則盜
竊守城則倍畔君有難則不死出亡則不從
使斷獄則不中分財則不均與謀事不得舉
事不成入守不固出誅不彊故雖昔者三代
暴王桀紂幽厲之所以失措其國家傾覆其

社稷者已此故也何則皆以明小物而不明
大物也今王公大人有一衣裳不能制也必
籍良工有一牛羊不能殺也必藉良宰故當
若之二物者王公大人未知以尚賢使能爲
政也逮至其國家之亂社稷之危則不知使
能以治之親戚則使之無故富貴面目佼好
則使之夫無故富貴面目佼好則使之豈必
智且有慧哉若使之治國家則此使不智慧
者治國家也國家之亂既可得而知已旦夫
王公大人有所愛其色而使其心不察其知

而與其愛是故不能治百人者使處乎千人
之官不能治千人者使處乎萬人之官此其
故何也曰若處官者爵高而禄厚故愛其色
而使之焉夫不能治千人者使處乎萬人之
官則此官什倍也夫治之法將日至者也日
以治之日不什脩知以治之知不什益而予
官什倍則此治一而棄其九矣雖日夜相接
以治若官官猶若不治此其故何也則王公
大人不明乎以尚賢使能爲政也故以尚賢
使能爲政而治者夫若言之謂也以下賢爲

政而亂者若吾言之謂也今王公大人中實
將欲治其國家欲脩保而勿失胡不察尚賢
爲政之本也且以尚賢爲政之本者亦豈獨
子墨子之言哉此聖王之道先王之書歫年
之言也傳曰求聖君哲人以禆輔而身湯誓
曰聿求元聖與之戮力同心以治天下則此
言聖之不失以尚賢使能爲政也故古者聖
王唯能審以尚賢使能爲政無異物雜焉天
下皆得其列古者舜耕歷山陶河瀕漁雷澤
堯得之服澤之陽舉以爲天子與接天下之

政治天下之民伊摯有莘氏女之私臣親爲
庖人湯得之舉以爲已相與接天下之政治
天下之民傅說被褐帶索庸築乎傅巖武丁
得之舉以爲三公與接天下之政治天下之
民此何故始賤卒而貴始貧卒而富則王公
大人明乎以尚賢使能爲政是以民無飢而
不得食寒而不得衣勞而不得息亂而不得
治者故古聖王以審以尚賢使能爲政而取
法於天雖天亦不辯貧富貴賤遠邇親疏賢
者舉而尚之不肖者抑而廢之然則富貴爲

賢以得其賞者誰也曰若昔者三代聖王堯
舜禹湯文武者是也以所得其賞何也曰其
爲政乎天下也兼而愛之從而利之又率天
下之萬民以尚尊天事鬼愛利萬民是故天
鬼賞之立爲天子以爲民父母萬民從而譽
之曰聖王至今不已則此富貴爲賢以得其
賞者也然則富貴爲暴以得其罰者誰也曰
若昔者三代暴王桀紂幽厲者是也何以知
其然也曰其爲政乎天下也兼而憎之從而
賤之又率天下之民以詬天侮鬼賤傲萬民

是故天鬼罰之使身死而爲刑戮子孫離散
室家喪滅絶無後嗣萬民從而非之曰暴王
至今不已則此富貴爲暴而以得其罰者也
然則親而不善以得其罰者誰也曰若昔者
伯鯀帝之元子廢帝之德庸既乃刑之于羽
之郊乃熱照無有及也帝亦不愛則此親而
不善以得其罰者也然則天之所使能者誰
也曰若昔者禹稷臯陶是也何以知其然也
先王之書吕刑道之曰皇帝清問下民有辭
有苗曰羣后之肆在下明明不常鰥寡不蓋

德威維威德明維明乃名三后恤功於民伯
夷降典哲民維刑禹平水土主名山川稷隆
播種農殖嘉穀三后成功維假於民則此言
三聖人者謹其言慎其行精其思慮索天下
之隱事遺利以上事天則天鄉其德下施之
萬民萬民被其利終身無已故先王之言曰
此道也大用之天下則不究小用之則不困
脩用之則萬民被其利終身無已周頌道之
曰聖人之德若天之高若地之普其有昭於
天下也若地之固若山之承不坼不崩若日

之光若月之明與天地同常則此言聖人之
德章明博大埴固以脩久也故聖人之德蓋
總乎天地者也今王公大人欲王天下正諸
侯夫無德義將何以哉其說將必挾震威彊
今王公大人將焉取挾震威彊哉傾者民之
死也民生爲甚欲死爲甚憎所欲不得而所
憎屢至自古及今未嘗能有以此王天下正
諸侯者也今大人欲王天下正諸侯將欲使
意得乎天下名成乎後世故不察尚賢政之
本也此聖人之厚行也

　　　尚賢下第十
子墨子言曰天下之王公大人皆欲其國家
之富也人民之衆也刑法之治也然而不識
以尚賢爲政其國家百姓王公大人本失尚
賢爲政之本也若苟王公大人本失尚賢爲
政之本也則不能毋舉物示之乎今若有一
諸侯於此爲政其國家也曰凡我國能射御
之士我將賞貴之不能射御之士我將罪賤
之問於若國之士孰善孰懼我以爲必能射
御之士喜不能射御之士懼我賞因而誘之

矣曰凡我國之忠信之士我將賞貴之不忠
信之士我將罪賤之問於若國之士孰喜孰
懼我以爲必忠信之士喜不忠不信之士懼
今唯毋以尚賢爲政其國家百姓使國爲善
者勸爲暴者沮大以爲政於天下使天下之
爲善者勸爲暴者沮然昔吾所以貴堯舜禹
湯文武之道者何故以哉以其唯毋臨衆發
政而治民使天下之爲善者可而勸也爲暴
者可而沮也然則此尚賢者也與堯舜禹湯
文武之道同矣而今天下之士君子居處言

語皆尚賢逮至其臨衆發政而治民莫知尚
賢而使能我以此知天下之士君子明小而
不明於大也何以知其然乎今王公大人有
一牛羊之財不能殺必索良宰有一衣裳之
財不能制必索良工當王公大人之於此也
唯有骨肉之親無故富貴面目美好者實知
其不能也不使之也是何故恐其敗財也當
王公大人之於此也則不失尚賢而使能王
公大人有一罷馬不能治必索良醫有一危
弓不能張必索良工當王公大人之於此也

雖有骨肉之親無故富貴面目美好者實知
其不能也必不使是何故恐其敗財也當王
公大人之於此也則不失尚賢而使能逮至
其國家則不然王公大人骨肉之親無故富
貴面目美好者則舉之則王公大人之親其
國家也不若其親一危弓罷馬衣裳牛羊之
財與我以此知天下之士君子皆明於小而
不明於大也此譬猶瘖者而使爲行人聾者
而使爲樂師是故古之聖王之治天下也其
所富其所貴未必王公大人骨肉之親無故

富貴面目美好者也是故昔者舜耕於歷山
陶於河瀕漁於雷澤灰於常陽堯得之服澤
之陽立爲天子使接天下之政而治天下之
民昔伊尹爲莘氏女師僕使爲庖人湯得而
舉之立爲三公使接天下之政治天下之民
昔者傅說居北海之洲圜土之上衣褐帶索
庸築於傅巖之城武丁得而舉之立爲三公
使之接天下之政而治天下之民是故昔者
堯之舉舜也湯之舉伊尹也武丁之舉傅説
也豈以爲骨肉之親無故富貴面目美好者

哉唯法其言用其謀行其道上可而利天中
可而利鬼下可而利人是故推而上之古者
聖王既審尚賢欲以爲政故書之竹帛琢之
槃盂傳以遺後世子孫於先王之書吕刑之
書然王曰於來有國有土告女訟刑在今而
安百姓女何擇言人何敬不刑何度不及能
擇人而敬爲刑堯舜禹湯文武之道可及也
是何也則以尚賢及之於先王之書竪年之
言然曰晞夫聖武知人以屏輔而身此言先
王之治天下也必選擇賢者以爲其羣屬輔

佐曰今也天下言士君子皆欲富貴而惡貧
賤曰然女何爲而得富貴而辟貧賤莫若爲
賢爲賢之道將奈何曰有力者疾以助人有
財者勉以分人有道者勸以教人若此則飢
者得食寒者得衣亂者得治若飢則得食寒
則得衣亂則得治此安生生今王公大人其
所富其所貴皆王公大人骨肉之親無故富
貴面目美好者也今王公大人骨肉之親無
故富貴面目美好者焉故必知哉若不知使
治其國家則其國家之亂可得而知也今天

下之士君子皆欲富貴而惡貧賤然女何爲
而得富貴而辟貧賤哉曰莫若爲王公大人
骨肉之親無王公大人骨肉之親無故富貴
面目美好者此非可學能者也使不知辯德
行之厚若禹湯文武不加得也王公大人骨
肉之親躄瘖聾暴爲桀紂不加失也是故以
賞不當賢罰不當暴其所賞者已無故矣其
所罰者亦無罪是以使百姓皆攸心解體沮
以爲善垂其股肱之力而不相勞來也腐臭
餘財而不相分資也隱慝良道而不相教誨

也若此則飢者不推而上之以是故昔者堯
有舜舜有禹禹有臯陶湯有小臣武王有閎
夭泰顛南宫括散宜生得此不勸譽且今天
下之王公大人士君子中實將欲爲仁義求
爲士上欲中聖王之道下欲中國家百姓之
利而天下和庶民阜是以近者安之遠者歸
之日月之所照舟車之所及雨露之所漸粒
食之所養故尚賢之爲説而不可不察此者
也尚賢者天鬼百姓之利而政事之本也
墨子卷之二
