










墨子卷之七沛六
天志上第二十六
子墨子言曰今天下之士君子知小而不知
大何以知之以其處家者知之若處家得罪
於家長猶有鄰家所避逃之然且親戚兄弟
所知識其相儆戒皆曰不可不戒矣不可不
慎矣惡有處家而得罪於家長而可爲也非
獨處家者爲然雖處國亦然處國得罪於國
君猶有鄰國所避逃之然且親戚弟兄所知
識其相儆戒皆曰不可不戒矣不可不慎矣

誰亦有處國得罪於國君而可爲也此有所
避逃之者也相儆戒猶若此其厚況無所避
逃之者相儆戒豈不愈厚然後可哉且語言
有之曰焉而晏曰焉而得罪將惡避逃之曰
無所避逃之夫天不可爲林谷幽門無人明
必見之然而天下之君子天也忽然不知以
相儆戒此我所以知天下士君子知小而不
知大也然則天亦何欲何惡天欲義而惡不
義然則率天下之百姓以從事於義則我乃
爲天之所欲也我爲天之所欲天亦爲我所

欲然則何欲何惡我欲福禄而惡禍祟然則
我率天下之百姓以從事於禍崇中也然則
何知天之欲義而惡不義曰天下有義則生
無義則死有義則富無義則貧有義則治無
義則亂然則天欲其生而惡其死欲其富而
惡其貧欲其治而惡其亂此義所以知天欲
義而惡不義也曰且夫義者政也無從下之
政上必從上之政下是故庶人竭力從事未
得次已而爲政有士政之士竭力從事未得
次已而爲政有將軍大夫政之將軍大夫竭

力從事未得次已而爲政有三公諸侯政之
三公諸侯竭力聽治未得次已而爲政有天
子政之天子未得次已而爲政有天政之天
子爲政於三公諸侯士庶人天下之士君子
固明知天之爲政於天子天下百姓未得之
明知也故昔三代聖正禹湯文武欲以天之
爲政於天子明說天下之百姓故莫不犓牛
羊豢犬□潔盛酒醴以祭祀上帝鬼神而求
祈福於天我未嘗聞天下之所求祈福於天
子者也我所以知天之爲政於天子者也故

天子者天下之窮貴也天下之窮富也故欲
富且貴者當天意而不可不順順天意者兼
相愛交相利必得賞反天意者别相惡交相
賊必得罰然則是誰順天意而得賞者誰反
夫意而得罰者子墨子言曰昔三代聖王禹
湯文武此順天意而得賞也昔三代之暴王
桀紂幽厲此反天意而得罰者也然則禹湯
文武其得賞何以也子墨子言曰其事上尊
天中事鬼神下愛人故天意曰此之我所愛
兼而愛之我所利兼而利之愛人者此爲博

焉利人者此爲厚焉故使貴爲天子富有天
下業萬世子孫傳稱其善方施天下至今稱
之謂之聖王然則桀紂幽厲得其罰何以也
子墨子言曰其事上詬天中誣鬼下賤人故
天意曰此之我所愛别而惡之我所利交而
賊之惡人者此爲之博也賊人者此爲之厚
也故使不得終其壽不殁其世至今毁之謂
之暴王然則何以知天之愛天下之百姓以
其兼而明之何以知其兼而明之以其兼而
有之何以知其兼而有之以其兼而食焉何

以知其兼而食焉曰四海之内粒食之民莫
不犓牛羊豢犬□潔爲粢盛酒醴以祭祀於
上帝鬼神天有色人何用弗愛也且吾言殺
一不辜者必有一不祥殺不辜者誰也則人
也予之不祥者誰也則天也若以天爲不愛
天下之百姓則何故以人與人相殺而天子
之不祥此我所以知天之愛天下之百姓也
順天意者義政也反天意者力政也然義將
奈何哉子墨子言曰處大國不攻小國處大
家不篡小家强者不劫弱貴者不傲賤多詐

者不欺愚此必上利於天中利於鬼下利於
人三利無所不利故舉天下美名加之謂之
聖王力政者則與此異言非此行反此猶倖
馳也處大國攻小國處大家篡小家强者劫
弱貴者傲賤多詐欺愚此上不利於天中不
利於鬼下不利於人三不利無所利故舉天
下惡名加之謂之暴王子墨子言曰我有天
志譬若輪人之有規匠人之有矩輪匠執其
規矩以度天下之方圜曰中者是也不中者
非也今天下之士君子之書不可勝載言語

不可盡計上說諸侯下說列士其於仁義則
大其遠也何以知之曰我得天下之明法以
度之
天志中第二十七
子墨子言曰今天下之君子之欲爲仁義者
則不可不察義之所從出既曰不可以不察
義之所從出然則義何從出子墨子曰義不
從愚且賤者出必自貴且知者出何以知義
之不從愚且賤者出而必自貴且知者出也
曰義者善政也何以知義之善政也曰天下

有義則治無義則亂是以知義之善政也夫
愚且賤者不得爲政乎貴且知者然後得爲
政乎愚且賤者此吾所以知義之不從愚且
賤者出而必自貴且知者出也然則孰爲貴
孰爲知曰天爲貴天爲知而已矣然則義果
自天出矣今天下之人曰當若天子之貴諸
侯諸侯之貴大夫傐明知之然吾未知天之
貴且知於天子也子墨子曰吾所以知天之
貴且知於天子者有矣曰天子爲善天能賞
之天子爲暴天能罰之天子有疾病禍祟必

齋戒沐浴潔爲酒醴粢盛以祭祀天鬼則天
能除去之然吾未知天之祈福於天子也此
吾所以知天之貴且知於天子者不止此而
已矣又以先王之書馴天眀不解之道也知
之曰明哲維大臨君下出則此語天之貴且
知於天子不知亦有貴知夫天者乎曰天爲
貴天爲知而已矣然則義果自天出矣是故
子墨子曰今天下之君子中實將欲尊道利
民本察仁義之本天之意不可不慎也既以
天之意以爲不可不慎已然則天之將何欲

何憎子墨子曰天之意不欲大國之攻小國
也大家之亂小家也强之暴寡詐之謀愚貴
之傲賤此天之所不欲也上此而已欲人之
有力相營有道相教有財相分也又欲上之
强聽治也下之强從事也上强聽治則國家
治矣下强從事則財用足矣若國家治用足
則内有以潔爲酒醴粢盛以祭祀天鬼外有
以爲環璧珠玉以聘撓四鄰諸侯之寃不興
矣邊境兵甲不作矣内有以食飢息勞持養
其萬民則君臣上下惠忠父子弟兄慈孝故

惟毋明乎順天之意奉而光施之天下則刑
政治萬民和國家富財用足百姓皆得煖衣
飽食便寧無憂是故子墨子曰今天下之君
子中實將欲遵道利民本察仁義之本天之
意不可不慎也且夫天子之有天下也辟之
無以異乎國君諸侯之有四境之内也今國
君諸侯之有四境之内也夫豈欲其臣國萬
民之相爲不利哉今若處大國則攻小國處
大家則亂小家欲以此求賞譽終不可得誅
罰必至矣夫天之有天下也將無已異此今

若處大國攻小國處大都則伐小都欲以此
求福禄於天福禄終不得而禍祟必至矣然
有所不爲天之所欲而爲天之所不欲則夫
天亦且不爲人之所欲而爲人之所不欲矣
人不所不欲者何也曰病疾祟也若已不爲
天之所欲而爲天之所不欲是率天下之萬
民以從事乎禍祟之中也故古者聖王明知
天鬼之所福而辟天鬼之所憎以求興天下
之利而除天下之害是以天之爲寒熱也節
四時調陰陽雨露也時五穀熟六畜遂疾菑

戾疫凶饑則不至是故子墨子曰今天下之
君子中實將欲遵利民本察仁義之本天意
不可不慎也且夫天下盖有不仁不祥者曰
當若子之不事父弟之不事兄臣之不事君
也故天下之君子與謂之不祥者今夫天兼
天下而愛之檄遂萬物以利之若豪之末非
天之所爲也而民得而利之則可謂否矣然
獨無報夫天而不知其爲不仁不祥也此吾
所謂君子明細而不明大也且吾所以知天
之愛民之厚者有矣曰以磨爲日月星辰以

昭道之制爲四時春秋冬夏以紀綱之雷降
雪霜雨露以長遂五穀麻絲使民得而財利
之列爲山川谿谷播賦百事以臨司民之善
否爲王公侯伯使之賞賢而罰暴賊金木鳥
獸從事乎五穀麻絲以爲民衣食之財自古
及今未嘗不有此也今有人於此驩若愛其
子竭力單務以利之其子長而無報子求父
故天下之君子與謂之不仁不祥今夫天兼
天下而愛之檄遂萬物以利之若豪之末非
天之所爲而民得而利之則可謂否矣然獨

無報夫天而不知其爲不仁不祥也此吾所
謂君子明細而不明大也且吾所以知天愛
民之厚者不止此而足矣曰殺不辜者天予
不祥不辜者誰也曰人也予之不祥者誰也
曰天也若天不愛民之厚天胡說人殺不辜
而天予之不祥哉此吾以知天之愛民之厚
也且吾所以知天之愛民之厚者不止此而
已矣曰愛人利人順天之意得天之賞者有
矣憎人反天之意得天之罰者亦有矣夫愛
人利人順天之意得天之賞者誰也曰若昔

三代聖王堯舜禹湯文武者是也堯舜禹湯
文武焉所從事曰從事兼不從事别兼者處
大國不攻小國大家不亂小家强不劫弱衆
不暴寡詐不謀愚貴不傲賤觀其事上利乎
天中利乎鬼下利乎人三利無所不利是謂
天德聚歛天下之美名而加之焉曰此仁也
義也愛人利人順天之意得天之賞者也不
止此而已書於竹帛鏤之金石琢之槃盂傳
遺後世子孫曰將何以爲將以識夫愛人利
人順天之意得天之賞者也皇矣道之曰帝

謂文王予懷明德不大聲以色不長夏以革
不識不知順帝之則帝善其順法則也故舉
殷以賞之使貴爲天子富有天下名譽至今
不息故夫愛人利人順天之意得天之賞者
既可得留而已夫憎人賊人反天之意得天
之罰者誰也曰若昔者三代暴王桀紂幽厲
者是也桀紂幽厲焉所從事曰從事别不從
事兼别者處大國則攻小國處大家則亂小
家强劫弱衆暴寡詐謀愚貴傲賤觀其事上
不利乎天中不利乎鬼下不利乎人三不利

無所利是謂天賊聚歛天下之醜名而加之
焉曰此非仁也非義也憎人賊人反天之意
得天之罰者也不止此而已又書其事於竹
帛鏤之金石琢之槃盂傳遺後世子孫曰將
何以爲將以識夫憎人賊人反天之意得天
之罰者也大明之道之曰紂越厥夷居不肯
事上帝棄厥先神祗不祀乃曰吾有命無廖
傷務天下天亦縱棄紂而不葆察天以縱棄
紂而不葆者反天之意也故夫憎人賊人反
天之意得天之罰者既可謂而知也是故子

墨子之有天之辟人無以異乎輪人之有規
匠人之有矩也今夫輪人操其規將以量度
天下之圜與不圜也曰中吾規者謂之圜不
中吾規者謂之不圜是以圜與不圜皆可得
而知也此其故何則圜法明也匠人亦操其
矩將以量度天下之方與不方也曰中吾矩
者謂之方不中吾矩者謂之不方是以方與
不方皆可得而知之此其故何則方法明也
故子墨子之有天之意也上將以度天下之
王公大人之爲刑政也下將以量天下之萬

民爲文學出言談也觀其行順天之意謂之
善意行反天之意謂之不善意非觀其言談
順天意謂之善言談反天之意謂之不善言
談觀其刑政順天之意謂之善刑政反天之
意謂之不善刑政故置此以爲法立此以爲
儀將以量度天下之王公大人卿大夫之仁
與不仁譬之猶分黑白也是故子墨子曰今
天下之王公大人士君子中實將欲遵道利
民本察仁義之本天之意不可不順也順天
之意者義之法也

天志下第二十八
子墨子言曰天下之所以亂者其說將何哉
則是天下士君子皆眀於小而不明於大何
以知其眀於小不明於大也以其不明於天
之意也何以知其不明於天之意也以處人
之家者知之今人處若家得罪將猶有異家
所以避逃之者然且父以戒子兄以戒弟曰
戒之慎之處人之家不戒不慎之而有處人
之國者乎今人處若國得罪將猶有異國所
以避逃之者矣然且父以戒子兄以戒弟曰

戒之慎之處人之國者不可不戒慎也今人
皆處天下而事天得罪於天將無所以避逃
之者矣然而莫知以相極戒也吾以此知大
物則不知者也是故子墨子言曰戒之慎之
必爲天之所欲而去天之所惡曰天之所欲
者何也所惡者何也天欲義而惡其不義者
也何以知其然也曰義者正也何以知義之
爲正也天下有義則治無義則亂我以此知
義之爲正也然而正者無自下正上者必自
上正下是故庶人不得次已而爲正有士正

之士不得次已而爲正有大夫正之大夫不
得次已而爲正有諸侯正之諸侯不得次已
而爲正有三公正之三公不得次已而爲正
有天子正之天子不得次已而爲政有天正
之今天下之士君子皆明於天子之正天下
也而不明於天正也是故古者聖人明以此
說人曰天子有善天能賞之天子有過天能
罰之天子賞罰不當聽獄不中天下疾病禍
福霜露不時天子必且犓豢其牛羊犬□潔
爲粢盛酒醴以禱祠祈福於天我未嘗聞天

之禱祈福於天子也吾以此知天之重且貴
於天子也是故義者不自愚且賤者出必自
貴且知者出曰誰爲知天爲知然則義果自
天出也今天下之士君子之欲爲義者則不
可不順天之意矣曰順天之意何若曰兼愛
天下之人何以知兼愛天下之人也以兼而
食之也何以知其兼而食之也自古及今無
有遠靈孤夷之國皆犓豢其牛羊犬□潔爲
粢盛酒醴以敬祭祀上帝山川鬼神以此知
兼而食之也苟兼而食焉必兼而愛之譬之

若楚越之君今是楚王食於楚之四境之内
故愛越之人今天兼天下而食焉我以此知
其兼愛天下之人也且天之愛百姓也不盡
物而止矣今天下之國粒食之民國殺一不
祥曰誰殺不辜曰人也孰予之不辜曰天也
若天之中實不愛此民也何故而人有殺不
辜而天予之不祥哉且天之愛百姓厚矣天
之愛百姓别矣既可得而知也何以知天之
愛百姓也吾以賢者之必賞善罰暴也何以
知賢者之必賞善罰暴也吾以昔者三代之

聖王知之故昔也三代之聖王堯舜禹湯文
武之兼愛天下也從而利之移其百姓之意
焉率以敬上帝山川鬼神天以爲從其所愛
而愛之從其所利而利之於是加其賞焉使
之處上位立爲天子以法也名之曰聖人以
此其賞善之證是故昔也三代之暴王桀紂
幽厲之兼惡天下也從天賊之移其百姓之
意焉率以詬侮上帝山川鬼神天以爲不從
其所愛而惡之不從其所利而賊之於是加
其罰焉使之父子離散國家滅亡抎失社稷

憂以及其身是以天下之庶民屬而毁之業
萬世子孫繼嗣毁之賁不之廢也名之曰失
王以此知其罰暴之證今天下之士君子欲
爲義者則不可不順天之意矣曰順天之意
者兼也反天之意者别也兼之爲道也義正
别之爲道也力正曰義正者何若曰大不攻
小也强不侮弱也衆不賊寡也詐不欺愚也
貴不傲賤也富不驕貧也壯不奪老也是以
天下之庶國莫以水火毒藥兵刃以相害也
若事上利天中利鬼下利人三利而無所不

利是謂天德故凡從事此者聖知也仁義也
忠惠也慈孝也是故聚歛天下之善名而加
之是其故何也則順天之意也曰力正者何
若曰大則攻小也强則侮弱也衆則賊寡也
詐則欺愚也貴則傲賤也富則驕貧也壯則
奪老也是以天下之庶國方以水火毒藥兵
刃以相賊害也若事上不利天中不利鬼下
不利人三不利而無所利是謂之賊故凡從
事此者㓂亂也盗賊也不仁不義不忠不惠
不慈不孝是故聚歛天下之惡名而加之是

其故何也則反天之意也故子墨子置立天
之以爲儀法若輪人之有規匠人之有矩也
今輪人以規匠人以矩以此方圓之别矣是
故子墨子置立天之以爲儀法吾以此知天
下之士君子之去義之遠也何以知天下之
士君子之去義遠也今知氏大國之君寬者
然曰吾處大國而不攻小國吾何以爲大哉
是以差論蚤牙之士比列其舟車之卒以攻
罰無罪之國入其溝境刈其禾稼斬其樹木
殘其城郭以御其溝池焚燒其祖廟攘殺其

犧牷民之格者則勁拔之不格者則係操而
歸大夫以爲僕園胥靡婦人以爲舂酋則夫
好攻伐之君不知此爲不仁義以告四鄰諸
侯曰吾攻國覆軍殺將若干人矣其鄰國之
君亦不知此爲不仁義也有具其皮幣發其
綛處使人饗賀焉則夫好攻伐之君有重不
知此爲不仁不義也有書之竹帛藏之府庫
爲人後子者必且欲順其先君之行曰何不
當發吾庫視吾先君之法美必不曰文武之
爲正爲正者若此矣曰吾攻國覆軍殺將若

干人矣則夫好攻伐之君不知此爲不仁不
義也其鄰國之君不知此爲不仁不義也是
以攻伐世世而不已者此吾所謂大物則不
知也所謂小物則知之者何若今有人於此
入人之場園取人之桃李瓜薑者上得且罰
之衆聞則非之是何也曰不與其勞獲其實
已非其有所取之故而況有踰於人之墻垣
抯格人之子女者乎與角人之府庫竊人之
金玉蚤絫者乎與踰人之欄牢竊人之牛馬
者乎而況有殺一不辜人乎今王公大夫之

爲政也自殺一不辜人者踰人之墻垣抯格
人之子女者與角人之府庫竊人之金玉蚤
絫者乎與踰人之欄牢竊人牛馬桃李瓜薑
者今王公大人之加罰此也雖古之堯舜禹
湯文武之爲政亦無以異此矣今天下之諸
侯將猶皆侵凌攻伐兼并此爲殺一不辜人
者數千萬矣此爲踰人之墻垣格人之子女
者與角人府庫竊人金玉蚤絫者數千萬矣
踰人之欄牢竊人之牛馬者與入人之場園
竊人之桃李瓜薑者數千萬矣而自曰義也

故子墨子言曰是蕡我者則豈有以異是蕡
黑白甘苦之辯者哉今有人於此少而示之
黑謂之黑多示之黑謂白必曰吾目亂不知
黑白之别今有人於此能少嘗之甘謂甘多
嘗謂苦必曰吾口亂不知其甘苦之味今王
公大人之政也或殺人其國家禁之此蚤越
有能多殺其鄰國之人因以爲文義此豈有
異蕡白黑甘苦之别者哉故子墨子置天之
以爲儀法非獨子墨子以天之志爲法也於
先王之書大夏之道之然帝謂文王予懷而

明德毋大聲以色毋長夏以革不識不知順
帝之則此誥文王之以天志爲法也而順帝
之則也且今天下之士君子中實將欲爲仁
義求爲上士上欲中聖王之道下欲中國家
百姓之利者當天之志而不可不察也天之
志者義之經也



墨子卷之七
