








道德經註序絲一
道尊德貴天地覆載無窮古聖先賢經典註
釋良多出生入死名爲修身之法無爲而化
深乃治世之方明心見性之人乃知谷神不
死一章最佳治國安民之士故解以正治國
一篇深妙人生於世莫過如此余因閒暇之
時靜觀聖賢之妙典豈悟造化之淵源愚意
忘自以假太上老君道德經典始終相因以
正經註于正經之下以經解經略知經意豈
能表裏相通熟讀玩味自然解悟正經之玄

妙入道之門户立德之根基可謂明矣司馬
光曰非常之道故非常人之所知朱文公曰
道而可道則非常道名而可名則非常名余
常切思自見者不明自是者不彰愚意不避
僣越之愆互相引證豈爲序註何能盡善也
歟候來之君子見之勿吝必須删削以求斤
正深爲良矣元至正歲次甲午孟夏吉日廣
陵仁齋林志堅序



道之尊德之貴而常自然道可道非常道吾
不知其名字之曰道名可名非常名道隱無
名無名天地之始天下有始以爲天下母一
生二二生三三生萬物萬物負陰而抱陽沖
氣以爲和知和曰常知常容容乃公公乃王
王乃天天乃道道法自然
天之道利而不害其猶張弓乎高者抑之下
者舉之不足者與之有餘者損之人之道則
不然孰能有餘以奉天下唯有道者萬物作
而不辭生而不有爲而不恃長而不宰是謂

玄德
聖人之道爲而不爭抱一爲天下式美言可
以市尊行可以加人人之不善何棄之有常
善救人故無棄人常善救物故無棄物是謂
襲明故立天子置三公雖有拱璧以先駟馬
不如坐進此道功成名遂身退天之道
蓋聞善攝生者陸行不遇兕虎入軍不被甲
兵兒無投其角虎無所措爪兵無所容其刃
夫何故以其無死地專氣致柔能嬰兒塞其
兊閉其門虚其心實其腹弱其志强其骨是

謂深根固蔕長生乆視之道
治大國若烹小鮮大者宜爲下不敢以取强
以道蒞天下其鬼不神以道佐人主者不以
兵强天下其事好還夫佳兵者不祥之器非
君子之器不得已而用之用兵有言吾不敢
爲主而爲客不敢進寸而退尺夫何故舍後
且先者死矣故聖人云我無爲而民自化我
無事而民自富我無欲而民自樸我好靜而
民自正不欲以靜天下將自定
　夫正經何以爲序乎曰道者生萬物之宗

　祖判天地之根元道在天地之先生天生
　地自古長存之道故道之尊爲序之首道
　生一一生二陰陽既判輕清爲天重濁爲
　地故天之道次之二生三陰陽升降中間
　成人故聖人之道次之三才備矣是以修
　身爲本故蓋聞善攝生者次之修身以至
　於治國平天下故治大國若烹小鮮次之
　用之則充乎天地之間卷之則藏乎六合
　之内事有終始物有本末以正經故爲序
　之而已矣
