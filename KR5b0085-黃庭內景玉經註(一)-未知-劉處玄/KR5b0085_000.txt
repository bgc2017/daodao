








黃庭內景玉經註推六
　　　　神山劉長生解
　　　上淸章第一
上清紫霞虛皇前
　九天之上異景非常上有三淸中有玉皇
太上大道玉晨君
　超凡入聖身外之身海變桑田玉貌常新
閑君蘂珠作七言
　蘂珠富内肘後飛金慈通顛倒物外清吟
散化五形變萬神

　甲乙庚辛丙丁壬癸萬變神通五形聚會
是爲黃庭日内篇
　黄庭内景聚會群仙妙通法海詩吟萬篇
琴心三叠舞胎仙
　心琴内橅韻透青霄胎仙舞冰靈耀彰昭
九氣映明出霄間
　九陽還轉七返通靈夜明光現鬼駭神驚
神蓋童子生紫烟
　紫霧紅光結成華蓋神通恍惚無形不壞
是田玉書可精研

　萬經窮盡玉訣精通白然之道聖德眞功
詠之萬過昇三天
　無中神出萬化極機十方三界接引愚迷
千災以消百病痊
　一念無生衆垢消隂性通杳邈占得虛無
不憚虎狼之凶殘
　抱道忘形虎狼遠避背道著身見獸自畏
亦以却老年永延
　外容有老有形有終内貌無形仙壽無窮
　　　上有章第二

上有魂靈下關元
　地關緊閉天門帝開魂清氣爽結就靈胎
左爲少陽右太隂
　左看甲龍右看瘐虎交媾徃来自然眞趣
後有宻户前生門
　後户藏金前門隱玉無中常有妙通一六
出日入月呼吸存
　陽降隂昇出火入水逆順顛側光要達彼
元氣所合列宿分
　乾神相合妙用冲和天清光顯萬象森羅

紫煙上下三素雲
　瑞雲觀步紫煙覆頂三台護我虛無聖境
灌溉五華植靈根
　玉潤瓊茅靜收白雪五華宮内銀蟾無缺
七液洞流衝廬間
　玄武金飯朱雀玉漿坎男离女捧與天皇
廻紫抱黃入丹田
　紫煙光裊妙慧相迎覺花不謝氣爽神淸
幽室内明照陽門
　要明神室内闡陽門東西相會物外乾坤

　　　口爲章弟三
口爲玉池太和官
　口杯玉液知味熙熙咽過重樓始遇眞人
漱咽靈液災不干
　𤩞漿頻飲九九相交迸出霞彩天地難包
體生光華氣香蘭(　)
　靈臺軒豁寶珠光瑩探得鉛霜汞通賢聖
却滅百邪玉練顏
　清靜無爲心如霜雪圓耀當空十方明徹
審能修之登廣寒

　嵔崙頂上唯占淸凉明珠一顆萬道霞光
晝夜不寐乃成眞
　陰盡陽純無眠無夢體若虛空修成鉛汞
雷鳴電激神泯泯
　霹靂一聲冲和交泰顯岀至神萬物之外
　　　黄庭章第四
黃庭内人服錦衣
　中央赤子體掛六銖作伴風月為隣虛無
紫華飛帬雲氣羅
　天書紫詔来召嬰嬌大羅朝聖速繫雲腰

丹靑緑條翠靈柯
　藕花薌裏風擺金絲寶瓶之内别有一技
七㽔玉籥閉兩扉
　七星官内常閉金靡寶花臺上無相容儀
重扉金關宻樞機
　九重玄户玉鎖金關妙通萬化内結三丹
玄泉幽闕髙崔嵬(　)
　三峯頂上萬派飛泉仙宫寶所異景相連
三田之中精氣微
　隱駕木牛三田耕透時兩頻潤瓊芝靈秀

嬌女窈窕翳霄暉
　月娥抱定日裏飛鳥交光燦燦結就元初
重堂煥煥明八威
　樓上月光重堂性燭内外俱明八仙享福
天庭地關列斧釿
　抱一强兵外魔闘敵護法神人慧斧常劈
靈䑓盤固永不衰
　絳宫赤子捧出神珠光生萬道晃耀空虛
　　　中池章第五
中池内神服赤珠

　華池淸徹上有飛鳥不神而神衣掛連珠
丹錦雲袍帶虎符
　五方異錦修成六銖巖前騎虎遣怪飛符
横津三寸靈所居
　吸盡西江三重焰赤現出眞靈太虚無極
隱芝翳鬱自相扶
　内採靈芝磨開寶鑑白蓮出水淸香菡萏
　　　天中章第六
天中之嶽精謹脩
　千朶竒峯萬株松檜寶殿金門中明堲帝

靈宅既清玉帝遊
　蒿嶽中天上通玉帝華嶽金方巨靈神異
通利道路無終休
　巨海明珠崑崙美玉運入中華無窮仙福
眉號華蓋覆明珠
　眉生瑞霞化成寶蓋輥出神珠内明法海
九幽日月洞空無
　九陽宮内鳥免交光神機萬變天地難量
宅中有眞常衣丹
　八境爲隣太虛性宅脫了雲衣丹光赫赫

審能見之無疾患
　丹霞照耀萬病消除性如秋月體若虚無
赤珠靈帬華蒨粲
　珠光迸出焰似飛星常餐芝草花玉成形
舌下玄膺生死岸
　樓上仙衣功髙體掛换了凡軀為調嬰姹
出淸入玄二氣煥
　祥耀無情金飛玉走顛倒明明形神不朽
子若遇之昇天漢
　白然遭遇玉性彰昭便乘赤鳳雲外飄飄

　　　至道章第七
至道不煩决存眞
　眞心不動妙慧通靈隂陽既濟物外眞形
泥九百節皆有神
　玉骨金筋相連關節一點神光應物明徹
髮神蒼華字太元
　生而皓首内貌無衰悟字通神妙達無為
腦神精根字泥丸
　根固精飛神道霞彩透入泥丸字明法海
眼神明上字英玄

　至神慧眼無上觀天一明萬化字達英玄
鼻神玉壟字靈堅
　細鋤玉壟勤種芝田神書金字上奏三天
耳神空閑字幽田
　自然響亮神聽潺湲既明上善應物方圓
舌神通命字五倫
　舌湧甘津醍醐灌頂自覺神淸妙道内景
齒神鍔鋒字羅千
　叩齒九九庚甲交鋒字傳萬古羅錦千重
一面之神宗泥丸

　太虛之象無影眞神九陽宮闕玉户道眞
泥丸九眞皆有房
　玄武二户朱雀七門内明開闔唯現神尊
方圓一寸處此中
　中華神宅瑩瑩方圓下侵九地上通九天
同服紫衣飛羅裳
　紫雲覆體號曰黄人陽純隂盡跨鶴朝眞
但思一部壽無窮
　堲經萬卷法有三乘上乘一部悟者飛昇
非各别住居腦中

　上下三官混合一同乾坤靈象泥丸之中
列位次坐向外方
　三十二天中尊玉皇聖明物外光徧十方
所存在心自相當
　中天玉帝四方天主每方八天各有寶所
　　　　心神章第八
心神丹元字守靈
　心藏於神内明微奥至象包含汞鉛顛倒
肺神皓華自虚成
　肺藏於魄神光照耀道合三才自然明了

肝神龍煙字含明
　肝藏於魂神明牝户字通慧眼闃然無阻
翳鬱導煙主濁清
　离水上昇坎火下降混合清濁神通無鞅
腎神玄冥字育嬰
　腎藏金精神調胎息字通聖妙至明太極
脾神常在字魂停
　脾藏於志抱道無離神明樞要用坎迎离
膽神龍曜字威明
　魂淸膽壯神定冲和既明大象誰採人魔

六腑五臓神體精
　六腑精通五臓淸澄神丹鍊就脫殼飛昇
皆在心内運天經
　神明天道理合聖經妙通萬化無愛無憎
晝夜存之自長生
　周天十二内顯神通昏昏默默了達眞空
　　　肺部章第九
肺部之宮似華蓋
　金經一部絳宫三間威儀法相淸靜修丹
下有童子坐玉闕

　上清官畔下有玉闕大悲童子默傳金訣
七元之子主調氣
　七竅通靈中明赤子如龜喘息海枯心死
外應中嶽鼻齊位
　華胥中嶽上闡天門内明五帝衆聖齊尊
素錦衣裳黄雲帶
　東西間隔慧照中央仙衣體掛帶現金光
喘息呼吸體不快
　妙非口喘眞非鼻息赤鳳来呼鳥龜去吸
急存白元和液氣

　白氣盈中元神寂閑玉液相傳微妙無極
神仙乆視無災害
　至眞乆視佳趣觀天帝常清善物外無愆
用之不巳形不滯
　神人無形與道同體萬物無拘乘風而起
　　　心部章第十
心部之宮蓮含華
　大乘經内至明道德蓮宮蛙隱合光無極
下有童子丹元家
　聖凡兩路天上地下至性天人幻形物化

主適寒熱榮衞和
　性闡玄關自然顛倒三眞混合祥煙光裊
丹錦飛裳披玉羅
　丹臺嬰姹飛錦衣多乘鸞跨鳳同上大羅
金鈴朱帶坐婆娑
　金聲響亮玉汞全眞胎陽舞岀物外形神
調血理命身不枯
　骨筋血肉道氣精神内眞外假借假修眞
外應口舌吐五華
　口豈妄言舌泯五味天降神泉不飲而醉

臨絶呼之亦登蘇
　絕廬明虛垂光朗照顯出靈童眞歡眞笑
乆乆行之飛太霞
　絳宫非乆蓬島仙家功成歸去永伴煙霞
　　　肝部章第十一
肝部之宫翠重裹
　甲方聖教隱在中官神光萬道翠色千重
下有青童神公子
　九陽門下物外人同旣聞眞理立祖明宗
主諸關鏡聦明始

　寶鑒磨開九關明徹法明慧眼氣神相結
青錦披裳佩玉鈴
　太和宮内玉性玲瓏瓊漿金飯青錦重重
和制魂魄津液平
　虚心清魂實腹靜魄玉潤金眞大丹光赫
外應眼目日月清
　降日垂光性月圓明坎生二八至妙虛清
百痾所鍾存無英
　上懸金鍾痾氣常盈廣貪難滿存濁無英
同用七日自充盈

　七光返照慧日充盈豈分晝夜晃耀水晶
垂絕念神死復生
　垂慈念道泯欲願神慧生於心至妙金眞
攝魂還魄永無傾
　鍊成魂魄物外飛形氣散精竭性沉幽冥
　　　腎部章第十二
腎部之官玄闕圓
　精通法海妙隱蟾宫天花亂墜徧滿虚空
中童子冥上玄
　大仙玉童恍惚杳冥功成蟬蜕現出眞形

主諸六府九液源
　陽和精固神調六府玉液旣萌中央浄土
外應兩耳百液津
　耳聽雲雷電閃龍降逆順交通性無愚憨
蒼錦雲衣舞龍幡
　襯步金蓮法身明大瑞氣盈盈結成華蓋
上致明霞日月煙
　致虛極妙兩耀交光大丹九轉體遍純陽
百病千災急當存
　無淸病除至善災滅察盡萬有太虚明徹

兩部水王對生門
　陽道修生隂道修死三清九幽明暗奥旨
使人長生升九天
　仙升九天鬼沉九地堲九生死悟難迷易
　　　脾部章第十三
脾部之宫屬戊己
　黃經妙法藏在中宮理明一訣慧有萬通
中有明童黃裳裹
　中仙羽衣赤表黃裏天圓七星地方雲履
消穀散氣攝牙齒

　齒消百物內外濁淸大腸藏穢腎海收精
是爲太倉兩明童
　運般黍米揔入太倉常餐金栗玉藏清涼
坐在金䑓城九重
　金臺之上十二層樓重城二九光顯瀛洲
方圓一寸命門中
　外方内圓鶴引胎仙命宮寶焰上接三天
主調百榖五味香
　地産百榖天生五味萬物生成隂陽之氣
辟却虚贏無病傷

　殢色形贏清神實腹死生兩路明明禍福
外應尺宅氣色芳
　玄門開闡妙通神宅坎位淸魂离中靜魄
光華所生以表明
　旣通賢聖内顯眞榮三陽照耀八表俱明
黃錦玉衣帶虎章
　赤青黑白戊已兼黃中藏萬錦應化瓊章
注念三老子輕翔
　佛老文冝妙智難量得一方知體變眞陽
長生髙仙遠死殃

　超凡入聖物外無殃大羅之上朝現玉皇
　　　膽部章第十四
膽部之宫六府精
　甲龍庚虎壬男丙女顛倒倒顛膽神明祖
中有童子耀威明
　太虚之中物外靈童柔弱光生妙用其雄
雷電八振揚玉旌
　巨靈眞異雄振八方玉旌唯撼接刃交光
龍旗橫天擲大鈴
　風飐龍旗隂魔闘敵陽殺其隂眞雄無極

主詣氣力攝虎兵
　神明慧力抱一堅貞劎揮赫赫從有強兵
外應眼童鼻柱間
　天眼垂光虛明玉柱鍊汞成形至神遭遇
腦髮相扶亦俱鮮
　上闡陽門妙通玉腦七竅通明毫光一道
九色錦衣縁華帬
　體掛六銖中繋華帬便乘鸞鳳雲外朝眞
佩金帯玉龍虎文
　玉佩玎璫威儀行步無影眞容騎龍跨虎

能存威眀乘慶雲
　抱道忘塵眞性超群欲朝金闕穩駕祥雲
役使萬神朝三元
　天元降相中元赦罪地元解厄萬神朝會
　　　脾長章第十五
脾長一尺掩太倉
　五行脾祖土榖之倉中華上國一者帝王
中部老君治明堂
　中華聖教治世修眞先天之象明者老君
厥字靈元名混康

　忘言抱道六三混成德歸無上至大強名
治人百病消榖粮
　靈樂能治妄念百邪竊食充飢麤布胡遮
黃衣紫帶龍虎章
　金翁玉冠黄婆紫帶寶殿聖容萬神齊拜
長精益命賴君王
　北海飛金南山鑿玉赤帝通明無窮聖福
三呼我名神自通
　喝散隂魔呼聚陽神神通萬一方號金眞
三老同坐各有朋

　三老各朋左文右武無極天中鸞迎鳳舞
或精或胎别執方
　十方明處一點靈明胎仙養就奪得眞精
桃孩合延生華芒
　桃臉嬰孩抱道延長深根固蒂吐岀光芒
男女徊九有桃康
　仙男仙女世景徘徊風前月下至性希夷
道父道毋對相望
　以天為父以地為毋太虛含象聖人妙趣
師父師毋丹玄郷

　至聖為父至道為毋靈耀為子宻妙為度
可用存思登虛空
　存思念道絶慮泯俗取捨俱忘自然眞福
殊途一會歸要終
　物象窮通靜情歸一建德若偷聖功了畢
閉塞三開握固停
　預塞金關固守眞精氣神相見得之圓成
含漱金醴吞玉英
　會仙樓上滿泛金漿胎仙醉舞回首仙鄉
遂至不飢三蟲亡

　玉漿金飯三嚥忘飢蟲尸旣散性顯光輝
心意常和致欣昌
　心通意解神氣冲和内眞歡笑舞神婆娑
五嶽之雲氣彭亨
　五嶽眞形中明玉京金光萬道紫霧千層
保灌玉廬以自償
　天降瓊漿盈滿玉器酌了重生八仙共醉
五形完堅無災殃
　五方霞彩鍊就眞形旣超三界去似飛星
　　　上覩章第十六

上覩三光如連珠
　上覩三光中明本元玉花香滿結就金蓮
落落明景照九隅
　天花飄落光徧乾坤碧虛陽耀射透崑崙
五靈夜濁煥八區
　昇霞萬象大極爭光古今賢聖位列八方
子存内皇與我遊
　子能見毋道合其眞胎神養就内貌常新
身披鳯衣衘虎符
　性開金訣體掛衣珠妖魔侵境天降虎符

一至不乆升虚無
　心忘意滅我本大無神丹鍊就與聖問居
方寸之中念深藏
　自然眞道妙慧深藏夜明光耀方寸淸凉
不方不圓閉牖牕
　耳不邪聽口不妄言鼻不聞香法眼觀天
三种還精老方壯
　三陽照體鳳引龜精自然抱道返老還嬰
魂魄内守不爭競
　魂居杳邈魄靜朝元隂變為陽蓬島爲仙

神生腹中銜玉璫
　神生淸瑩龜吸日光鑿開靈竅美玉玎璫
靈注幽闕那得䘮
　陽降神通性朝玉闕九霄之上無生無滅
琳條萬尋可蔭仗
　玉條垂芳裊浸波心枯乾北海瓊樹無隂
三魂自寧帝書命
　魂朝赤帝寶光如鏡治國安民聖宣勑命
　　　靈臺章第十七
靈䑓鬱藹望黄野

　靈芝一段黃野相侵崑山隱玉巨海藏金
三寸異室有上下
　中央三耀聚而成形陽逢壬癸隂過丙丁
間關營衞髙玄受
　天人護法聖度無執慧能之後無師不立
洞房紫極霊明户
　水晶龍宮煙霞虎洞内明九房外明九孔
是昔太上告我者
　自然萬通名為太上無我知雄法明至象
左神公子發神語

　甲位神公蟾宮赤子默黙相傳無為與旨
右有白元併立處
　白氣充盈天元一併既悟希夷理通賢聖
明堂金匱玉房間
　雲堂寂寂開闡陽門神明萬化永永長生
上清真人當吾前
　太上西昇悟真徐尹入聖超凡人人有分
黃裳紫丹氣頻煩
　中元羽衣朱帶黄裳神明慧眼滿目金光
借問何在兩眉端

　借假全眞本眞無相眼耀如星白毫靈象
内俠日月列宿陳
　天光燦燦斗轉星移虛空斡運暗合天機
七曜九元冠生門
　七返通眞元神吐耀開闡九門心香裊裊
　　　三關章第十八
三關之中精氣深
　陽關常開隂門永閉中明顛倒水大旣濟
九微之中幽且隂
　九光微妙道氣幽深氣神清爽水裹生金

口爲天關精神機
　口為聰辯心為智慧至妙忘言崇眞無偽
足爲地關生命棐
　金蓮襯步顯個嬰兒蓬莱咫尺内禮明師
乎爲人關把盛衰
　手擎宇宙妙有雙關真靈出世豈羡人間
　　　若得章第十九
若得三宫存玄丹
　徃来昇降不離三宫靈丹一粒服了神通
太一流珠安崑崙

　神光迸出萬顆玄珠冲和一點體洽太虚
重中樓閣十二環
　重樓十二上接雲煙鸞迎風吹聚會神仙
自髙自下皆眞人
　眞仙厭世雲歩朝元地去高天八萬四十
玉堂綘宇盡玄宮
　大羅衆仙各居賓所鳳閣龍宮祥光罩霧
璇璣玉衡色闌玕
　摘星樓上凭玉闌玕慧觀八極日赴千壇
瞻望重子坐盤桓

　物外靈童坐者雄武滿張弓射九重鐵鼓
問誰家子在我身
　見道明子得永全眞聖賢為伴風月為鄰
此人何去入尼丸
　意辭萬慮氣運神般金光兩道上至泥九
千千百百自相連
　千千百百玉女金童時時天樂聒透仙翁
一一十十似重山
　一明性耀十分皎潔表裏俱通重重明徹
雲儀玉華俠耳門

　無影雲儀晝夜眞歡玉穿靈竅光隱泥丸
赤帝黄老與我魂
　赤宫大帝中位天人帝天相合與我陽魂
三眞扶胥共房津
　無為眞性有相假身調和眞假共飮香津
五斗煥明是七元
　五明霞彩光射七元自然聖妙養就胎仙
日月飛行六合間
　鳥飛兔走運轉乾坤隂陽顛倒蛇把龜吞
帝郷天中地户端

　大一仙宮中明上帝朝聖眞人蓬萊一會
面部魂神皆相存
　魂通杳冥神達虚無無中明徹賢聖之書
　　　呼吸章第二十
呼吸元氣以求仙
　養就胎神非外呼吸妙用抽潻霞光出入
仙公公子巳可前
　眞明杳邈象帝之先無表無朽號日神仙
朱鳥吐縮白石源
　天鳥街花石湧飛泉松峯之畔吟笑忘言

結精育胞化生身
　氣和神定性停精固育成七寶大羅歸去
留胎止精可長生
　恍惚護胎清神保精冲和交媾鍊氣成形
三氣右徊九道明
　天之一氣其用不勤中超三界宻酬四恩
正合華乃充盈
　大一明妙琼蘂含光神道異變萬怪潜藏
遥望一心如羅星
　虚心慧視内外淸澄迴光燦燦月上參星

金室之下不可傾
　海藏龍宮事雄抱雌巨海謙下萬泒歸之
延我白首返孩嬰
　生而皓首内貌無衰岀有入無至妙無為
　　　瓊室章第二十一
瓊室之中八素集
　三山宮室八仙會集過海乘風各有妙術
泥九夫人當中立
　祥光萬道慧眼頻觀中明姹女内性眞歡
長谷玄鄉繞郊色

　顧神至闃物外仙鄉放開靈耀應物無妨
六龍散飛難分别
　龍蟠离穴虎繞坎宮甲庚交位道顯神通
長生至慎房中急
　萬通眞戒物物無為壺天靈象兔走島飛
何爲死作令神泣
　大乘聖教廣度衆生若遣天道永墮幽冥
忽之禍鄉三靈沒
　恩中生害性沉禍鄉三魂難保七魄消亡
但當吸氣録于精

　氣歸元海密護眞精虛無恍惚出世通靈
寸田尺宅可治生
　上達八方中明寸宅夜明光耀天寬地窄
若當决海百瀆傾
　巨海謙虚百瀆歸之三天内有無上元始
葉去樹枯失青青
　寶樹一株金枝玉葉無影靈童時時攀折
氣亡液漏非己形
　坎中鍊汞离内烹鉛丹成九轉脱殼昇仙
專閉御景乃長寧

　中華聖境常閉金門民豐國泰一者帝尊
保我泥丸三奇靈
　泥丸之内護我三台鍊汞成眞雲步蓬莱
恬惔閉視内自明
　至性恬然坎宮緊閉開闡當中晨光照體
物物不干泰而平
　無物之象自然交泰虎嘯龍吟諕殺邪怪
慤矣匪事老復丁
　方圓曲直上善淸澄中明甲乙豈問丙丁
思詠玉書入上淸

　龍篆玉書神奏上淸崇眞達德天上功名
　　　常念章第二十二
常念三房相通達
　連峯宮室内隱雲房癸丁相見内有炎凉
洞得視見無内外
　一顆圓珠明照内外洞達眞光永永無壞
存漱五牙不飢渇
　胎仙沐浴金漱玉芽内無飢渇常飮煙霞
神華執巾六丁謁
　神通毫髮离女捧巾六丁來謁功奏上眞

急守精室勿妄泄
　抱元守道精固神靈無中生有現出眞形
閉而保之可長活
　骨堅髓實精竭人亡至愼保眞益壽年長
起自形中初不闊
　靈衢通聖間隔不闊乾坤内合巨靈一撮
三宮近在易隱括
　宮塵種種神妙頻括七曜通靈為爲大達
虛無寂寂空中素
　大道非空體同太虚自然至妙輥出明珠

使形如是不當汙
　身如野鶴性似閑雲碧虛空外飄飄任眞
九室正虛神明舍
　九宮之内瑞氣盈盈神明正慧果證圓成
存思百念視節度
　物物深窮得意忘言性明道眼妙用觀天
六府修治勿令故
　六府調泰法體安然周天烹鍊金汞玉鉛
行自翱翔入天路
　碧霄靈外鸞鳳翱翔得道眞仙朝現玉皇

　　　治生章第二十三
治生之道了不煩
　理達慧生明徹仙經冲和之妙内視無形
但修洞玄與玉篇
　洞玄靈寶能明玉篇崇眞了達異日昇仙
兼行形中八景神
　無爲之妙鉛汞成形神明八表應物道靈
二十四眞岀自然
　八渠液轉二八生成自然之妙大達超生
髙拱無爲魂魄安

　抱道守眞魂淸魄靜旣逹聖妙坦然大定
清靜神見與我言
　至神護法聖道默傳治國修眞太上妙言
安在紫房幃幕間
　祥光萬道射透瓊幃胎仙造進常刀圭
立坐室内三五玄
　天男夭女立侍天皇五明宫内日月星光
燒香接手玉華前
　禱聖焚香道明至友了達無為蓬瀛携手
共入大室璇璣門

　璇璣七門内隱天眞妙擎宇宙身外有身
髙研恬惔道之園
　磨開古鑒應物明通三陽相會七寶園中
内視宻盻盡覩眞
　天眼明道慧眼明眞法眼通聖始顯化身
眞人在己莫問隣
　大玄境内唯道明眞參羅光照至闃爲隣
何處遠索求因縁
　旣離火院棄世全眞剔開道眼闚妙良因
　　　隱景章第二十四

隱景藏形與世殊
　嵩陽勝景隱在中華旣忘世夢髙卧煙霞
含氣養精口如朱
　太極含光隂變純陽神丹一粒光徧十方
帯執性命守虚無
　執天行道至通顛倒鍊就重純十洲三島
名入上淸死録除
　𣨼著物我死墮幽冥神超三界玉帝知名
三神之樂由隱居
　修成七魄鍊就三魂至神宻隱物外超群

倏飲遊遨無遺憂
　至趣超凡萬縁了畢道德無爲始終無失
羽服一整八風驅
　一整羽衣碧霄進貢不夜天中携雲跨鳳
控鴐三素乘晨霞
　青鸞前引穩步雲軒異香風送昇入三天
金輦正立從玉與
　聖坐金輦眞乘玉與天人侍立共赴仙都
何不登山誦我書
　火坑跳岀三峯隱居明今妙道聖人之書

鬱鬱窈窈眞人墟
　深種靈芝神泉澆溉丁看鳥龜癸觀翡翠
入山何難故躊躇
　對景如山至性無疑頓明聖理妙逹希夷
人間紛紛臭如帑
　世事紛紛皆造福業不𣨼中邊大道明徹
　　　五行章第二十五
五行相推反歸一
　金闡離宮玉封坎户神明霞彩自然開悟
三五氣合九九節

　三神抱道五彩飛光大和眀内體變重陽
可用隱地廻八術
　内隱泥丸蜕形顯質八仙會上各有藝術
伏牛幽關羅品列
　牛駕雲車聖歸金闕天樂齊迎群仙總列
三明岀華生死際
　三光朗照菡萏淸香自然目視眞景非常
洞房靈象斗日月
　内鎖顛猿法塵泯絕妙達虗無象擎日月
父曰泥九母雌一

　金翁抱眞黃婆守道行滿功圓仙歸蓬島
三光煥照入子室
　天光照耀仙宮深宻護法神尊盜賊怎敵
能存玄眞萬事畢
　至明大象妙達玄眞孰知壺内別有乾坤
一身精神不可失
　清志抱一性命無失迸岀神光看津如蜜
　　　髙奔章第二十六
髙奔日月吾上道
　聖達無上鳥兔交光妙明八極細入毫芒

鬰儀結璘善相保
　嬰子抱眞鬱母爲隣毋養其子鍊氣成神
乃見王清虚無老
　上達玉清中明黃老體同太虛手擎芝草
可以廻顏填血腦
　和血固精調氣順神鍊眞合道乃可全眞
口銜靈芒携五皇
　鳳銜玉蘂獻與天皇離宫隂返物外之鄉
腰帶虎籙佩金璫
　星冠月帔金玉玎璫黙朝玉帝性執珪璋

駕歘接生宴東蒙
　蟾宮瓊宴癸毋丁翁天厨造膳仙樂東蒙
　　　玄元章第二十七
玄元上一魂魄鍊
　虚空微妙安魂定魄功要三千行修八百
一之爲物叵卒見
　道象無形隂陽有變造化堲功慧眼唯見
須得至眞始顧盻
　至明顛倒木金相間無物之眞天眼顧盻
至忌死氣諸穢賤

　媱聲美色䘮眞死氣凡夫總愛聖人見穢
六神合集虚中宴
　遠道陽神出世眞仙蓬萊赴宴閑訪桃園
結珠固精養神根
　神珠光耀固守金精結成三寶内現眞形
玉𥫽金籥常完堅
　虛中棄籥價酬千金玉吹靈竅神鬼皆鸞
閉口屈舌食胎津
　忘言妙道恬惔修眞潭清龍現下涌甘津
使我遂鍊飛仙

　聖人妙訣進火烹鉛大丹鍊就體化飛仙
　　　仙人章第二十八
仙人道士非有神
　知神非我不神乃神恐生斷見應物明眞
積精累氣乃成真
　性通三耀命達三田氣結三寶功滿三千
黄童妙音難可聞
　黄庭上有赤宅靈明光光相射各聽無聲
玉書絳簡赤丹文
　神篆金簡奏聖靈文有功無妄行滿騰雲

字曰眞人巾金巾
　至理金眞華陽妙巾六銖光顯二八金身
負甲持符開七門
　元神護法天降飛符七門返照昇入仙都
火兵符圖備靈關
　強兵善勝常在丙壬内雄不岀外賊無侵
前昻後卑髙下陳
　要先必後欲下而髙海心萬丈滌藏巨鱉
執劎百丈舞靈幡
　臣靈神劎慧刃如鋒混元海内活捉蛟龍

十絕盤空扇紛紜
　十極之中銀盤無缺羽扇紛紜晴空皎潔
火鈴冠霄隊落煙
　九天神鳯清聲火鈴百禽隊隊從似飛星
安在黃闕兩眉間
　眉間毫象應顯靈通金客玉體光耀中宮
此非技葉實是根
　春夏萬木壯極則衰深振至性潜隱無隳
　　　紫清章第二十九
紫清上皇大道君

　中天至聖上達三清人天了道真朝玉京
太玄太和俠侍端
　上帝天皇中華帝王侍尊近貴萬代名揚
化生萬物使我仙
　自然妙道無中有靈隂陽相貫萬化生成
飛升十天駕玉輪
　太陽之君𩗹駕玉輪碧虛明徹萬里無雲
盡夜七日思勿眠
　七曜通神晝夜崑崙陽純無夢號日眞人
子能行此可長存

　黙行天道性命長存古今興廢豈可言論
積功成鍊非自然
　自然靈耀空舞胎仙抽添沐浴全賴周天
是由精誠亦由專
　因師奥旨道上精勤聖功全德物外良因
内守堅固真之真
　忘言守道棄物全真慧明中顯無相眞形
虛中恬悛自致神
　至神無形與道合眞碧霄雲外明耀常新
　　　百榖章第三十

百榖之實土地精
　百榖隂精實腹通靈九陽烹鍊變化真形
五味外美邪魔腥
　意遠腥膻眞通道味天降霞漿重棲一醉
臭亂神明胎氣零
　殺害群生臭濁養形昏神喪慧業粮非輕
那從返老却還嬰
　皓然太上玉貌如嬰神明萬化顯達西昇
三魂惚惚魄糜傾
　汞鉛顛倒水火相交丹爐陽熖鍊成白膏

何不食氣太和精
　九陽照體白覺神靈夜明光照北海龜精
故能不死入黄寧
　用慧明眞實相無形先天妙景隱在黄庭
　　　心典章第三十一
心典一體五臓王
　悟一惺甦採得蟠桃山頭顯現物外知交
動靜念之道德行
　眼迸萬珠戊己千拜六賊須歸隂陽交泰
清潔善氣自明光

　絕利忘名恩牢跳出坦蕩無憂始明悟一
坐起吾俱共棟粱
　大物謙下欲後必先處窪得盈能曲道金
晝日耀景暮閉藏
　三陽照耀内景佳祥神通法象百怪潛藏
通利華精調隂陽
　腎海精金崑山美玉盈滿中宮真人洪福
　　　經歷章第三十二
經歷六合隱卯酉
　周天六度隂陽相合倒顛卯酉逆順庚甲

兩腎之神主延壽
　命宫兩道上接泥丸清神爽氣晝夜眞歎
轉降適斗藏初九
　運轉參星照侵北斗一陽起火妙通九九
知雄守雌可無老
　玄門牝户開闔明悟既達聖機眞師來度
知白見黑急坐守
　澄光顯黑神明眼碧内視通天妙觀太極
　　　肝氣章第三十王
肝氣鬱勃清且長

　甲方寶樹枝聳根邃上接三天下侵九地
羅列六腑生三光
　調和六腑内運三光神明霞彩永占清涼
心精意專内不傾
　神清意泯虛無自然不空不色聖妙心傳
上合三焦下玉漿
　貪嗔癡滅至性彰昭黄芽裊裊玉液頻澆
玄液雲行去臭香
　洗心滌垢垢盡光生圓眀應物光耀無情
治蕩髮齒鍊五方

　理髮萬通神開金口妙髮無衰金齒不朽
取津玄膺入明堂
　異景堂中内隱深淵澄清照軀號曰龍泉
下漑喉嚨神明通
　上涌靈泉胎神沭浴法體清澄自然真福
坐侍華蓋遊貴京
　含兄咫尺通明水晶朱省玄武宻護神京
飄颻三帝席清涼
　三皇之始有道為王無爭善勝豈用刀鎗
五色雲氣紛青葱

　順光芝草逆氣青葱芝香葱臭道俗豈同
閉目内盻自相望
　鳳眼龜睛中華根望离坎交宮德明無上
使心諸神還相崇
　道妙虚心鍊玉烹金性通天意神鬼皆欽
七玄英華開命門
　七珠返照内視天眞龜吸霞彩走上崑崙
通利天道存玄根
　内返陽天氣結靈鉛大丹光頭三島真仙
百二十年猶可還

　百二長安蟾宮明微七返明元九還丹結
過此守道誡獨難
　萬景之中心意如山頓明開悟獨立非難
唯待九轉八瓊丹
　八仙物外常伴紅霞神丹九轉蓬島為家
要復精思存七元
　賢達精思聖智無慮聖賢出世凡人遭遇
日月之華救老殘
　月滿無虧日耀古壇太虚之内永結神丹
肝氣周流終無端

　東方甲乙明朝赤帝玉户常開金關自閉
　　　肺之章第三十四
眼之爲氣三焦起
　三魂既清三毒盡滅善採黄芽眞收白雪
視聽幽冥候童子
　慧明恍惚内聽潺湲玉童來報功滿三田
調理五華精髮齒
　太和之中玉女金童披襟散髮各顯神通
三十六咽玉池裹
　重明九九九氣三通陽神聚會霞友雲朋

開通百脉血液始
　性通陽脉精化爲胎形神俱妙永住蓬萊
顏色生光金玉澤
　豆初靈顯内寶盈中太極妙有至行真功
齒堅髮黑不知白
　叩齒神通皓髮幽冥内容不老無影眞形
存此眞神勿落落
　有形有盡無物常存既明眞道妙慧通神
當憶此宮有座席
　上清宮畔九夏炎炎響梟怪竹座席冰簟

衆神合會轉相索
　千神聚會同赴天壇臨風對月自在淸閑
　　　隱藏章第三十五
隱藏羽蓋看天舍
　内隱祥輝結成華蓋羽化眞人九霄之外
朝拜太陽樂相呼
　黃庭眞景蓬島相隣嬰兒姹女跨鳳朝眞
明神八威正辟邪
　氣結神靈威儀闃靜法眼通天辟邪歸正
脾神還歸是胃家

　土榖盈倉脾還胃粮神明九眼上顯三光
耽養靈根不復枯
　至靜歸眞保命常存神明慧朗照耀崐崙
開塞命門保玉都
　旣明門闔汞鉛相合七寶玲瓏化成寶塔
萬神方昨壽有餘
　七寶壇上衆聖非無焚香酌酒洪禧有餘
是謂脾建在中宮
　忘言妙理黄老中明鍊神合道永位蓬瀛
五臓六腑神明主

　寸宅神光五行之主實腹存三眞通六腑
上合天門入明堂
　天門闡開金關鎻閉内有神尊仙聚會
守雌存雄頂三光
　酉上金鳥卯中玉兔兩耀交光萬神光聚
外方内圓神在中
　神明一圓妙達先天居塵不染火裹生蓮
通利血脉五臓豐
　三耀和冲五臓神豐珠如黍米光徧虛空
骨青筋赤髓如霜

　神淸體徤骨堅髓實六賊難存三尸自出
脾救七竅去不祥
　清志如山内汞長安大羅聖降常赴天壇
日月列布設隂陽
　萬化生成皆稟隂陽照臨法界日月之光
兩神相會化玉漿
　内神精光外容形影明眞悟假六鍊頻整
淡然無咪天人糧
　恬淡靈泉能濟飢渴潔𧗊凡情自然了達
子丹進饌肴正黄

　玉體金容黄庭内看渴飮瓊漿飢餐珍饌
乃曰琅膏及玉霜
　鍊成玉膏修就金汞龜吸夜光蛇穿七孔
太上隱環八素瓊
　珠數金聲九九隱環至神内繫一撞三關
溉益八液腎受精
　八渠瓊水澆溉靈芽炎收白雪可稱仙家
伏於太隂見我形
　天如秋水夜顯圓光眞無掛染性月昭彰
揚風三玄岀始青

　道玄觀天天玄明象象玄通眞眞无坦蕩
恍惚之間至清靈
　微妙祥明慧視無形用之可妙恍惚通靈
戲於飈臺見赤生
　嬰弄鳯飈汞結隂消閑來赤鳳唯上青霄
逸域熙眞養華榮
　一棹神舟三島瀛洲廻觀世夢吟笑無休
内盼沉默鍊五形
　華胥異景至性觀天三陽相會二氣朝元
三氣徘徊得神明

　三耀明眞其用不勤神仙也厭世事紛紛
隱龍遯芝雲琅英
　仙擎寶芝引虎調龍行圓岀世妙隱三峯
可以充飢使萬靈
　勤服靈芝道養嬰兒元神唯顯内禮眞師
上蓋玄玄下虎章
　祥煙成蓋至性澄觀龍蟠元海虎繞靈山
　　　沭浴章第三十六
沭浴盛潔棄肥薫
　洗開道眼體掛銖衣水雲信任不羡輕肥

入室東向誦玉篇
　閑居宫室至德眞一悟徹千經忘言了畢
約得萬徧義自鮮
　玉訣金聲萬徧通靈功成九轉跨鶴飛昇
散髮無欲以長存
　眞心坦蕩放曠林泉玉壺之內别有陽天
五味皆去正氣還
　意遠肥甘自通道味内養元神冲和一氣
夷心寂悶勿煩冤
　絶慮忘言自然大定住世居山内無動靜

過數巳畢體神精
　日徃月来險陽有數道顯神明全慿開悟
黄華玉女吿子情
　黄婆匹配嬰姹團圓靜清祥耀産箇胎仙
眞人旣至使六丁
　力士天丁常護眞靈隂魔奔散陽耀成形
即授隱芝大洞經
　眞仙之授太上之經人間闡度悟者超昇
十讀四拜朝太上
　十極誦經四方禮拜賢聖虛空衆生苦海

先謁大帝後北向
　後有金眞来朝大帝蓬島瀛洲群仙列位
黃庭内經玉書暢
　黄庭聖降玉訣眞經理明萬化妙道無形
授者曰師受者盟
　黙傳聖道玄祖盟約聖達頓明賢悟漸博
雲錦鳯羅金鈕纏
　仙裳體掛鳳遶龍蟠金緾九九降闕淸歡
以代割髮肌盧全
　太上古貌玉體冰肌顏如童稚皓髪眉斉

携手登山歃液丹
　鍊成七返修就九還形神妙逹霞友登山
金書玉景乃可宣
　聖人金訣妙逹眞景雲散天青蟾光如鏡
傳得可授告三官
　三元功畢上達三官眞同聖意名列仙班
勿令七祖受冥患
　出家退道七祖冥愆一子了道玄祖生天
太上微言致神仙
　神通萬法大遠希夷無爲德訣暗合天機

下死之道此其文
　碧霄至聖今古常新母養赤子不死之門


黄庭內景玉經註(終)





