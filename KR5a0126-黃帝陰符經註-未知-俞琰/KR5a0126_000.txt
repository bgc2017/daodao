








黄帝陰符經註序餘九
蘇爲淛右甲郡士林先輩盛德如石澗翁者
遠矣今難其人矣翁平生讀易有見有得故
能守恬淡不炫燿壽考以終是經所解發明
朱夫子所未盡言者使夫子復起不易之矣
況繼志如子玉力學如孫楨天之報施固未
艾也子玉以是示予俾序篇端予焉敢僣披
誦累日感歎滋深敬書數語以酬之亦故交
之情有不能自已焉耳予老矣言之豈足孚
於人哉言之豈足孚於人哉至正八年十月

望日眉山師餘敬書









黄帝陰符經注
　　　　林屋山人俞琰玉吾叟解
觀天之道執天之行盡矣
　自然而然者天之道也左旋右轉而晝夜
　弗停者天之行也中庸云誠者天之道又
　云至誠無息誠則眞實無妄而純乎天理
　之自然也無息則瞬有養息有存而須臾
　不間斷也人能觀天之道而存其誠執天
　之行而自强不息則與天爲徒矣盡矣云
　者觀天之道執天之行八字言簡意盡而

　無以加也
天有五賊見之者昌五賊在心施行於天
　五賊五行也朱紫陽曰天下之善由此五
　者而生惡亦由此五者而有故即其反而
　言之曰五賊愚謂天之五行水火木金土
　是也人之五行視聽言貌思是也天之五
　行在天可得而見人之五行在心可得而
　見乎人能見其所易見又能見其所難見
　則無所不見矣故曰見之者昌何以謂之
　在心視思明聽思聰言思忠貌思恭而心

　之官則思也何以謂之施行於天風雨暘
　寒燠是也
宇宙在乎手萬化生乎身
　人能動其機以奪天地之機則天地之造
　化在我矣故曰宇宙在乎手萬化生乎身
　邵康節觀易吟云一物其來有一身一身
　還有一乾坤能知萬物備於我肯把三才
　别立根天向一中分造化人從心上起經
　綸天人安有兩般義道不虚行即在人此
　之謂也

天性人也人心機也
　人生而靜天之性也故曰天性人也機動
　於中人之心也故曰人心機也
立天之道以定人也
　人能立其誠而不爲人欲之所移則天者
　定而人亦定矣故曰立天之道以定人也
天發殺機龍蛇起陸地發殺機星辰隕伏人
發殺機天地反覆
　天發殺機於上則龍蛇應之而起陸地發
　殺機於下則星辰應之而隕伏人發殺機

　於中則上下皆應之而天地反覆權謀知
　術之士知此理則譬以恒山之蛇擊其首
　則尾應擊其尾則首應擊其中則首尾俱
　應修鍊之士知此理則以首爲天腹爲地
　心爲人其法潜神於内馭呼吸之往來上
　至泥丸下至命門使五行顛倒運於其中
　降則金水合處而與土俱降升則木火爲
　侣而與土俱升上下往來無窮無已是爲
　吾身之天地反覆二家之說雖各言其志
　理則暗合蓋仁者見之謂之仁知者見之

　謂之知而其理一也不然此書何以謂之
　陰符愚觀老子之書云谷神不死是謂玄
　牝玄牝之門是謂天地根綿綿若存用之
　不勤此言修鍊也又云治大國若烹小鮮
　又云佳兵者不祥之器蓋亦兼言治道不
　專言修鍊之一端也如子華子關尹子文
　子列子莊子皆然或者執於一偏而專言
　其一謬矣詹谷注此經乃以御女採戰之
　穢術爲强兵戰勝則又謬之甚焉者也
天人合發萬化定基

　天之機與人心之機相應其動也彼此相
　符是爲天人合發天人合發之機非知道
　者孰能知之知其機而不妄動則萬化之
　本定矣故曰天人合發萬化定基修鍊者
　知此天人合發之機遂於中夜靜坐凝神
　聚氣於丹田片餉之間神入氣中氣與神
　合則寂然不動逮夫亥之末子之初天地
　之氣至則急採之未至則虚以待之不敢
　爲之先也
性有巧拙可以伏藏

　人有知有愚故其性巧拙不同若夫大知
　若愚大巧若拙則其性伏藏於内而弗爲
　人所窺故曰性有巧拙可以伏藏
九竅之邪在乎三要可以動靜
　邪即人欲人欲熾則天理滅此君子所以
　防閑其邪也竅有九而要者三耳目口是
　也君子動則非禮勿視非禮勿聽非禮勿
　言動而誠也靜則無視無聽而謹窒其兊
　靜而誠也君子動亦誠靜亦誠動靜皆誠
　無往不可故曰九竅之邪在乎三要可以

　動靜
火生於木禍發必剋姦生於國時動必潰知
之修鍊謂之聖人
　火生木中火發則木爲之焚故曰火生於
　木禍發必剋姦生國中姦動則國爲之破
　故曰姦生於國時動必潰修鍊之法藏心
　于淵美厥靈根安則火無炎上之患猶木
　雖藏火而不爲火所克也閑其邪而存其
　誠則猶國雖藏姦而不爲姦所潰也故曰
　知之修鍊謂之聖人

天生天殺道之理也
　有春雨之發生則有秋霜之肅殺此乃天
　道之當然理之自然而然者也
天地萬物之盜萬物人之盜人萬物之盜三
盜既宜三才既安
　天地養萬物亦害萬物故曰天地萬物之
　盜人養萬物亦害萬物故曰萬物人之盜
　萬物養人亦害人故曰人萬物之盜不言
　其養而言其害蓋亦即其反者而言之也
　若夫三者各得其宜則天地位焉萬物育

　焉故曰三盗既宜三才既安
故曰食其時百骸理動其機萬化安
　時謂天地之時吾能食其時而與天地合
　則百骸理機謂人心之機吾能動其機而
　與天地合則吾身之萬化安
人知其神之神不知不神之所以神
　神者陰陽不測之謂妙萬物而爲言者也
　非世俗所謂靈怪也愚者燭理不明而惑
　於靈怪奇詭之說則謂之神若夫日月之
　運行四時之推移萬物之變化則習以爲

　常乃謂之不神抑孰知不神之所以神哉
　愚嘗聞之隱者云天虚空而其狀與雞卵
　相似地局定於天中則如雞卵中黃地之
　上下四圍蓋皆虚空而虚空處即天也地
　所以懸於虚空而亘古不墜者天行於外
　晝夜旋轉而無一息停也天北高南下而
　斜轉故北極出地三十六度南極入地三
　十六度黃道周匝於天腹日月則行於虚
　空之中而晝夜不離黃道隋書謂日入水
　中妄也水由地中行不離乎地地之四表

　物之長遂以爲天之至私而不思日月所
　照雨露所及凡飛潜動植之類莫不各正
　性命而保合太和此則天之至公也天曷
　嘗獨私於一物哉
禽之制在氣
　春則倉庚鳴孰使之鳴秋則鴻雁來孰使
　之來禽之制在氣故也
生者死之根死者生之根恩生於害害生於
恩
　生謂萬物之動動極則復靜是生者死之

　根也死謂萬物之靜靜極則復動是死者
　生之根也恩謂天之生物害謂天之殺物
　有秋冬之收藏則有春夏之生長有春夏
　之敷榮則有秋冬之凋落故曰恩生於害
　害生於恩
愚人以天地文理聖我以時物文理哲
　愚人以天地文理聖聖則不可得而測也
　既以爲不可測則不復窮其理雖以之爲
　聖不知其所以聖也我以時物文理哲哲
　則可得而知也知者窮其理以致其知則

　天地雖聖吾亦得而測之況時物乎夫時
　物之文理即天地之文理也不知天之文
　但觀天之時宜不知地之理但察地之物
　情何必索之高遠哉終篇又有百餘字或
　以爲注文或以爲本文如云天地之道浸
　故陰陽勝謂天地間陽盛則勝陰陰盛則
　勝陽如水之浸物蓋以漸也朱紫陽雖以
　爲注文而不解注然答門人之問則深取
　其說愚故併及之
黄帝陰符經注终











