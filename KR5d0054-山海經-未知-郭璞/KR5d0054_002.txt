










山海經卷之二竟二
郭璞傳
西山經
西山經華山之首曰錢來之山其上多松其
下多洗石(澡洗可以磢體去垢圿磢初兩反)有獸焉其狀如
羊而馬尾名曰羬羊(今大月氏國有大羊如驢而馬尾爾雅云羊六)
(尺爲羬謂此羊也羬音針)其脂可以已腊(治體皴腊音昔)
西四十五里曰松果之山濩水出焉北流注
于渭其中多銅有鳥焉其名曰䳋渠(䳋音彤弓之彤)
其狀如山鷄黑身赤足可以已𦢊(謂皮破起也音叵駮)

反
又西六十里曰太華之山(即西岳華隂山也今在弘農華隂縣)
(西南)削成而四方(今山形上大下小峭峻也)其高五千仞其
廣十里(仞八尺也上有明星玉女持玉漿得上服之即成仙道險僻不通詩含神)
(霧云)鳥獸莫居有蛇焉名曰肥𧔥六足四翼見
則天下大旱(湯時此蛇見於陽山下復有肥遺蛇疑是同名)
又西八十里曰小華之山(即少華山)其木多荆杞
其獸多㸲牛(今華隂山中多山牛山羊肉皆千斤牛即此牛也音昨)其
隂多磬石(可以爲樂石)其陽多㻬琈之玉(㻬琈玉名所未)
(詳也□浮兩音)鳥多赤鷩(赤鷩山鷄之屬胷腹洞赤冠金背黄頭緑尾中有赤)

(毛彩鮮明音作蔽或作鼈)可以禦火其草有萆荔(萆荔香草也蔽)
(戾兩音)狀如烏韭而生於石上亦縁木而生(烏韭)
(在屋者曰昔邪在墻者曰垣衣)食之已心痛
又西八十里曰符禺之山其陽多銅其隂多
鐵其上有木焉名曰文莖其實如棗可以已
聾其草多條其狀如葵而赤華黃實如嬰兒
舌食之使人不惑符禺之水出焉而北流注
于渭其獸多葱聾其狀如羊而赤鬛其鳥多
鴖音旻其狀如翠赤喙(翠似燕而紺色也)可以禦火
(畜之辟火災也)

又西六十里曰石脆之山其木多㯶枬(㯶樹高三)
(丈許無枝條葉大而圓岐生梢頭實皮相裹上行一皮者爲一節可以爲繩一名栟櫚音)
(馬𩦲之𩦲)其草多條其狀如韭而白華黑寳食之
已疥其陽多㻬琈之玉其隂多銅灌水出焉
而北流注于禺水其中有流赭(赭赤土)以塗牛
馬無病(今人亦以朱塗牛角云以辟惡馬或作角)
又西七十里曰英山其上多杻橿(杻似棣而細葉一名)
(土橿音組橿木中車林音姜)其隂多鐵其陽多赤金禺水
出焉北流注于招水(音韶)其中多鮮魚(音同蚌蛤之蚌)
其狀如鼈其音如羊其陽多箭䉋(今漢中郡出䉋竹厚)

(裏而長節根深筍冬生地中人掘取食之䉋音媚)其獸多㸲牛羬羊
有鳥焉其狀如鶉黄身而赤喙其名曰肥遺
食之已癘(癘疫病也或曰惡創韓子曰癘人憐主)可以殺蟲
又西五十二里曰竹山其上多喬木(枝上竦者音橋)
其隂多鐵有草焉其名曰黄雚其狀如樗其
葉如麻白華而赤實其狀如赭(紫赤色)浴之已
疥又可以已胕(治胕腫也音符)竹水出焉北流注于
渭其陽多竹箭(箭篠也)多蒼玉丹水出焉(今所在有)
(丹所)東南流注于洛水其中多水玉多人魚(如䱱)
(魚四脚)有獸焉其狀如豚而白毛大如笄而黑

端(笄簪屬)名曰毫彘(狟猪也夾髀有麄豪長數尺能以脊上豪射物亦自)
(爲牝牡狟或作猳吴楚呼爲鸞猪亦此類也)
又西百二十里曰浮山多盼木(音美目盻兮之盻)枳
葉而無傷(枳刺針也能傷人故名云)木蟲居之(在樹之中)有草
焉名曰薰(音訓)草麻葉而方莖赤華而黑實臭
如靡蕪(蘼蕪香草易曰其臭如蘭眉無兩音)佩之可以已癘
又西七十里曰羭次之山(音臾)漆水出焉(今漆水出)
(岐山)北流注于渭其上多棫橿(棫白桵也音域)其下多
竹箭其隂多赤銅其陽多嬰垣之玉(或作短或作根)
(或作埋傳寫謬錯未可得詳)有獸焉其狀如禺而長臂善

投其名曰囂(亦在畏獸畫中似獼猴投擲也)有鳥焉其狀如
梟人面而一足曰橐𩇯(音肥)冬見夏蟄服之不
畏雷(著其毛羽令人不畏天雷也或作災)
又西百五十里曰時山無草木逐(或作遂)水出
焉北流注于渭其中多水玉
又西百七十里曰南山上多丹粟丹水出焉
北流注于渭獸多猛豹(猛豹似熊而小毛淺有光澤能食蛇食銅)
(鐵出蜀中豹或作虎)鳥多尸鳩(尸鳩布穀類也或曰鶘鸇也鳩或作丘)
又西百八十里曰大時之山上多穀柞(柞櫟)下
多杻橿隂多銀陽多白玉涔水出焉(音潜)北流

注于渭清水出焉南流注于漢水(今河内修武縣縣北)
(黑山亦出清水)
又西三百二十里曰嶓冢之山(今在武都氐道縣南嶓音)
(波)漢水出焉而東南流注于沔(至江夏安陸縣江即沔水)
囂水出焉北流注於湯水(或作陽)其上多桃枝
鈎端(鈎端桃枝屬)獸多犀兕熊羆(羆似熊而黃白色猛憨能扳樹)
鳥多白翰赤鷩(白翰白鵫也亦名鵫雉又曰白雉)有草焉其
葉如蕙(蕙香草蘭屬也或以蕙□薰葉失之)其本如桔梗(本根也)
黑華而不實名曰蓇蓉(爾雅釋草曰榮而不實謂之蓇音骨)食
之使人無子

又西三百五十里曰天帝之山上多㯶柟下
多菅蕙(菅茅類也)有獸焉其狀如狗名曰谿(或作谷)
邊(或作遺)席其皮者不蠱有鳥焉其狀如鶉黑
文而赤翁(翁頭下毛音汲甕之甕)名曰櫟(音沙礫之礫)食之
已痔有草焉其狀如葵其臭如蘼蕪名曰杜
衡(香草也)可以走馬(帶之令人便馬或曰馬得之而健走)食之已
癭
西南三百八十里曰臯塗之山薔(音色或作蕢又作葍)
水出焉西流注于諸資之水塗水出焉南流
注于集獲之水其陽多丹粟其隂多銀黄金

其上多桂木有白石焉其名曰礜可以毒鼠
(今礜石殺鼠音豫蠶食之而肥)有草焉其狀如槀茇(稾茇香草)其
葉如葵而赤背名曰無條可以毒鼠有獸焉
其狀如鹿而白尾馬足人手(前兩脚似人手)而四角
名曰𤣎如(音猥𤣎之嬰)有鳥焉其狀如鴟而人足
名曰數斯食之已癭(或作癇)
又西百八十里曰黄山(今始平槐里縣有黄山上故有宫漢惠帝)
(所起疑非此)無草木多竹箭盼水出焉(音美目盻兮之盻)
西流注于赤水其中多玉有獸焉其狀如牛
而蒼黑大目其名曰𤛎(音敏)有鳥焉其狀如鴞

青羽赤喙人舌能言名曰鸚□(鸚䳇舌似小兒舌脚指前)
(後各兩扶南微外出五色者亦有純赤白者大如鴈也)
又西二百里曰翠山其上多㯶柟其下多竹
箭其陽多黄金玉其隂多旄牛□麝(□似羊而大角)
(細食好在山崖間麝似𪋛而小有香)其鳥多鸓(音壘)其狀如鵲赤
黑而兩首四足可以禦火
又西二百五十里曰騩山(音巍一音隗囂之隗)是錞于
西海(錞猶是蜳也音章閏反)無草木多玉淒水出焉(或作)
(浽)西流注于海其中多采石黄金(采石石有彩色者今)
(雌黄空青緑碧之屬)多丹粟

凡西經之首自錢來之山至于騩山凡十九
山二千九百五十七里華山冢也(冢者神鬼之所舍也)
其祠之禮太牢(牛羊豕爲太牢)羭山神也祠之用燭
(或作煬)齋百日以百犧(牲純色者爲犧)瘞用百瑜(瑜亦美玉)
(名音臾)湯(或作温)其酒百樽(温酒令熱)嬰以百珪百璧
(嬰謂陳之以環祭也或曰嬰即古罌字謂盂也徐州云穆天子傳曰黄金之嬰之屬也)
其餘十七山之屬皆毛牷用一羊祠之(牷謂牲體)
(全具也左傳曰牷牲肥腯者也)燭者百草之末灰白席采等
純之(純縁也五色縱之等差其文綵也周禮莞席紛純)
西次二經之首曰鈐山(音髠鉗之鉗或作冷又作塗)其上

多銅其下多玉其木多杻橿
西二百里曰泰(或作秦)冒之山其陽多金其隂
多鐵浴水出焉東流注于河其中多藻玉(藻玉)
(玉有符彩者或作柬音練)多白蛇(水螭)
又西一百七十里曰數歷之山其上多黄金
其下多銀其木多杻橿其鳥多鸚□楚水出
焉而南流注于渭其中多白珠(今蜀郡平澤出青珠尸子)
(曰水圓折者有珠)
又西百五十里曰高山其上多銀其下多青
碧(碧亦玉類也今越嶲會稽縣東山出碧)雄黄(晋大興三年高平郡界有山崩)

(其中出數千斤雄黄)其木多㯶其草多竹涇水出焉(音經)
而東流注于渭(今涇水出空定朝郡縣西井頭山至京兆高陵縣入渭也)
其中多磬石(書曰泗濱浮磬是也)青碧
西南三百里曰女牀之山其陽多赤銅其隂
多石涅(即礬石也楚人名爲涅石秦名爲羽涅也本草經亦名曰石涅也)其
獸多虎豹犀兕有鳥焉其狀如翟而五彩文
(翟似雉而大長尾或作𪇱□鵰屬也)名曰鸞鳥現則天下安寧
舊說鸞似雞形瑞鳥也周成王時西戎獻也
又西二百里曰龍首之山其陽多黄金其隂
多鐵苕水出焉而東南流注于涇水其中多

美玉
又西二百里曰鹿臺之山(今在上郡)其上多白玉
其下多銀其獸多㸲牛羬羊白豪(豪貆猪也)有鳥
焉其狀如雄雞而人面名曰鳧徯其名自叫
也見則有兵
西南二百里曰鳥危之山其陽多磬石其隂
多檀楮(楮即穀木)其中多女牀(未詳)鳥危之水出焉
西流注于赤水其中多丹粟
又西四百里曰小次之山其上多白玉其下
多赤銅有獸焉其狀如猿而白首赤足名曰

朱厭見則大兵(一作見則有六起焉一作見則爲兵)
又西三百里曰大次之山其陽多堊(堊似土色甚白)
(音惡)其隂多碧其獸多㸲牛麢羊
又西四百里曰薰吴之山無草木多金玉
又西四百里曰底陽之山(音㫖)其木多稷柟豫
章(稷似松有刺細理音即豫章大木似楸葉冬夏青生七年而後復可知也)其獸
多犀兕虎犳㸲牛(犳音之藥反)
又西二百五十里曰衆獸之山其上多㻬琈
之玉其下多檀楮多黄金其獸多犀兕
又西五百里曰皇人之山其上多金玉其下

多青雄黃(即雌黄也或曰空青曾青之屬)皇水出焉西流注
于赤水其中多丹粟
又西三百里曰中皇之山其上多黄金其下
多蕙棠(彤棠之屬也蕙或作羔)
又西三百五十里曰西皇之山其陽多金其
隂多鐵其獸多糜鹿㸲牛(麋大如小牛鹿屬也)
又西三百五十里曰萊山其木多檀楮其鳥
多羅羅是食人(羅羅之鳥所未詳也)
凡西次二經之首自鈐山至于萊山凡十七
山四千一百四十里其十神者皆人面而馬

身其七神皆人面牛身四足而一臂操杖以
行是爲飛獸之神其祠之毛用少牢(羊猪爲少牢也)
白菅爲席其十輩(音背)神者其祠之毛一雄鷄
鈐而不糈(鈐所用祭器名所未詳也或作思訓祈不糈祠不以米)毛采
(言用雜色雞也)
西次三經之首曰崇吾之山在河之南北望
冢遂(山名)南望□之澤(音遥)西望帝之搏獸之丘
(搏或作簿)東望䗡(音於然反)淵有木焉圓葉而白柎(今江)
(東人呼草木子房爲柎音府一曰柎花下鄂音丈夫字或作柎音符)赤華而黑
理其實如枳食之宜子孫有獸焉其狀如禺

而文臂豹虎而善投名曰舉父(或作夸父)有鳥焉
其狀如鳧而一翼一目相得乃飛名曰蠻蠻
(比翼鳥也色青赤不比不能飛爾雅作鶼鶼鳥也)見則天下大水
西北三百里曰長沙之山泚水出焉(音紫)北流
注于泑水(烏交反又音黝水色黑也)無草木多青雄黄
又西北三百七十里曰不周之山(此山形有缺不周匝)
(處因名云西北不周風自此山出)北望諸毗之山臨彼嶽崇
之山東望泑澤河水所潜也其源渾渾泡泡
(河南出崑崙潜行地下至葱嶺出于闐國復分流歧出合而東流注泑澤已復潜行南出)
(于積石山而爲中國河也名泑澤即蒲澤一名蒲昌海廣三四百里其水停冬夏不增減)

(去玉門關三百餘里即河之重源所謂潜行也渾渾泡泡水漳涌之聲也衮泡兩音)爰
有嘉果其實如桃其葉如棗黄華而赤柎食
之不勞
又西北四百二十里曰峚山(音宻)其上多丹木
圓葉而赤莖黄華而赤實其味如飴食之不
飢丹水出焉西流注于稷澤(后稷神所溺因名云)其中
多白玉是有玉膏其源沸沸湯湯(玉膏涌出之貌也河)
(圖玉版曰少室山其上有白玉膏一服即仙矣亦此類也沸音拂)黄帝是食
是饗(所以得登龍於鼎湖而龍蜕也)是生玄玉(言玉膏中凡出黑玉也)
玉膏所出以灌丹木丹木五歲五色乃清(言光)

(鮮也)五味乃馨(言滋香也)黄帝乃取峚山之玉榮(謂玉)
(華也離騷曰懷琬琰之榮英又曰登崑崙兮食玉英汲冢書所謂苕華之玉)而投
之鍾山之陽(以爲玉種)瑾瑜之玉爲良(言最善也或作食覲)
(臾兩音)堅粟精宻(說玉理也禮記曰瑱宻似粟粟或作栗玉有粟文所謂穀)
(璧也)濁澤有而光(濁謂潤厚)五色發作(言符彩互映也王子靈符)
(應曰赤如雞冠黄如蒸粟白如割肪黑如醇漆玉之符彩也)以和柔剛(言玉)
(恊九德也)天地鬼神是食是饗(玉所以祈祭者言能動天地感鬼神)
君子服之以禦不祥(今徼外出金剛石石屬而似金有光彩可以刻)
(玉外國人帶之云辟惡氣亦此類也)自峚山至于鍾山四百六
十里其間盡澤也是多音鳥怪獸奇魚皆異

物焉
又西北四百二十里曰鍾山其子曰鼓(此亦神名)
(名之爲鍾山之子耳其類皆見歸藏啓筮)其狀如人面而龍身(啓筮)
(曰麗山之子青羽八面馬身亦似此狀也)是與欽䲹(音邳)殺葆江于
崑崙之陽(葆或作祖)帝乃戮之鍾山之東曰□(音遥)
崖欽䲹化爲大鶚(鶚鵰屬也音𨺨)其狀如鵰而黑文
白首赤喙而虎爪其音如晨鵠(晨鵠鶚屬猶云晨鳧耳說)
(苑曰縣吠犬比奉晨鳧也)見則有大兵鼓亦化爲鵕鳥(音俊)
其狀如鴟赤足而直喙黄文而白首其音如
鵠見即其邑大旱(穆天子傳云鍾山作春字音同耳穆王北外此山以)

(望四野曰鍾山是惟天下之高山也百獸之所聚飛鳥之栖也爰有赤豹白虎白鳥青鵰)
(執犬羊食豕鹿穆王五日觀于鍾山乃爲銘迹於縣圃之上以詔後世)
又西百八十里曰泰器之山觀水出焉西流
注于流沙是多文□魚(音遥)狀如鯉魚魚身而
鳥翼蒼文而白首赤喙常行西海遊於東海
以夜飛其音如鸞鷄(鸞雞鳥名未詳也或作欒)其味酸甘
食之已狂見則天下大穰(豐穰收熟也韓子曰穰歲之秋)
又西三百二十里曰槐江之山丘時之水出
焉而北流注于泑水其中多蠃母(即䗱螺也)其上
多青雄黄多藏琅玕黄金玉(琅玕石似珠者藏猶隱也郞干)

(兩音)其陽多丹粟其隂多采黄金銀實惟帝之
平圃(即玄圃也穆天子傳曰乃爲銘迹於玄圃之上謂刊石紀功德如秦皇漢武之)
(爲者也)神英招司之(司主也音韶)其狀馬身而人面
虎文而鳥翼徇于四海(徇謂周行也)其音如榴(音霤)
(或作籕所未詳也)南望崑崙其光能熊其氣魂魂(其光)
(氣炎盛之貌)西望大澤后稷所潜也(后稷生而靈極)
(及其潜化形遯此澤而爲之神騎箕尾也)其中多玉其隂多
搖木之若(揺木大木也言其上復生若木大木之奇靈者爲若子國)
(語曰揺木不)北望諸毗(山名)槐鬼離侖居之(離侖其神)
名鷹鸇之所宅也(鸇亦鴟屬也莊周曰鴟鴉甘鼠穆天子傳云鍾山上)

(有白鳥青鵰皆此族類也)東望恒山四成(成亦重也爾雅云再成曰英也)
有窮鬼居之各在一搏(搏猶脅也言羣鬼各以類聚處山四脅有)
(窮其總号耳搏三作摶)爰有滛水其清洛洛(水流下之貌也滛音)
(遥也)有天神焉其狀如牛而八足二首馬尾其
音如勃皇(勃皇未詳)見則其邑有兵
西南四百里曰崑崙之丘是實惟帝之下都
(夭帝都邑之在下者也穆天子傅曰吉日辛酉天子升于崑崙之丘以觀黄帝之宫而封)
(豐隆之葬以詔後世言增封於崑崙山之上)神陸吾司之(即肩吾也莊周)
(曰肩吾得之以處大山也)其神狀虎身而九尾人面而虎
爪是神也司天之九部及帝之圃時(主九城之部界)

(天帝苑圃之時飾也)有獸焉其狀如羊而四角名曰土
螻是食人有鳥焉其狀如蜂大如鴛鴦名曰
欽原(欽或作友或作至也)蠚鳥獸則死蠚木則枯有鳥
焉其名曰鶉鳥是司帝之百服(服器服也一曰服事也或)
(作)有木焉其狀如棠(棠梨也)黄華赤實其味如
李而無核名曰沙棠可以禦水食之使人不
溺(言也沙棠爲木不可吕氏春秋曰果之美者沙棠之實銘曰沙棠)
(刻以爲舟汎彼滄海以遨以遊)有草焉名曰𦿜草(音頻)其狀如
葵其味如葱食之已勞(吕氏春秋曰菜之美者崑崙之𦿜)可
水出焉(出山東北隅也)而南流東注于無達(山名)赤水

出焉(出山東南隅也)而東南流注于氾天之水(氾天亦山)
(名赤水所窮也邊天子傳曰遂宿于崑崙之側赤水之陽陽水北也氾浮劎反)洋水
出焉(出山西北隅或作洧)而西南流注于醜塗之水(醜塗)
(亦山名也皆在南極穆天子傳曰戊辰濟洋水又曰觴天子洋水也)黑水出焉
(亦出西北隅也)而西流于大杅(山名也穆天子傳曰乃封長肱于黑水之)
(西河是惟崑崙鴻鷺之上以爲周室主杆音于)是多怪鳥獸(謂有一獸)
(九首有一鳥六首之屬也)
又西三百七十里曰樂游之山桃水出焉西
流注于稷澤是多白玉其中多䱻魚(音淯)其狀
如蛇而四足是食魚

西水行四百里曰流沙二百里至于赢母之
山神長乗司之是天之九德也(九德之氣所生)其神
狀如人而犳(之藥反)尾其山上多玉其下多青
石而無水
又西三百五十里曰玉山是西王母所居也
(此山多玉石因以名云穆天子傳謂之羣玉之山見其山河無險四徹中繩先王之所謂)
(策府寡草木無鳥獸穆王於是攻其玉石取玉石版三乗玉器服物載玉萬隻以歸雙玉)
(爲㲄半㲄爲隻)西王母其狀如人豹尾虎齒而善嘯
蓬髪戴勝(蓬頭亂髮勝玉勝也音龐)是司天之厲及五殘
(主知災厲五刑殘殺之氣也穆天子傳曰吉日甲子天子賔于西王母執亥圭白璧以見)

(西王母獻綿組百純紺三百純西王母再拜受之乙丑天子觴西王母于瑶池之上西王)
(母爲天子謡曰白雲在天山陵自出道里悠遠山川間之將子無死尚復能來天子畣之)
(曰予還東土和理諸夏萬民均平吾顔見汝比及三年將復而野西王母又爲天子吟曰)
(徂彼西土爰居其所虎豹爲羣鳥鵲與處嘉命不遷我惟帝女彼何世民又將去子吹笙)
(鼓簧甲心翱翔世民之子惟天之望天子遂驅升于奄山乃紀迹于奄山之石而樹之槐)
(眉曰西王母之山奄山即崦嵫山也案竹書穆王五十七年西王母來見賔于昭宫舜時)
(西王母遺使獻玉環見禮三朝)有獸焉其狀如犬而豹文其
角如牛(或作羊)或名曰狡其音如吠犬見則其
國大穰(晋太康十年邵陵扶夷縣檻得一獸狀如豹文有兩角無前兩脚時人認)
(之狡疑非此)有鳥焉其狀如翟而赤名曰胜遇(亭姓)

是食魚其音如録(音緑義未詳)見則其國大水
又西四百八十里曰軒轅之丘無草木(黄帝居此)
(丘娶西陵氏女因號軒轅丘)洵水出焉(音詢)南流注于黑水
其中多丹粟多青雄黃
又西三百里曰積石之山其下有石門河水
冒以西流(冒猶覆也積石山名在金城河門關西南羌中河水行東入塞)
(内)是山也萬物無不有焉(水經引山海經云積石山在鄧林山)
(東河所入也)
又西二百里曰長留之山其神白帝少昊居
之(少昊金天氏帝摯之號也)其獸皆文尾(或作長)其鳥皆文

首(文或作長)是多文玉石實惟員神磈氏之宫(音隗)
是神也主司反景(日西入則景反東照主司察之)
又西二百八十里曰章莪之山無草木多瑶
碧(碧亦玉屬)所爲甚怪(多有非常之物)有獸焉其狀如赤
豹五尾一角其音如擊石其名曰狰(京氏易義曰音)
(如石相擊音靜也)有鳥焉其狀如鶴一足赤文青質
而白喙名曰畢方其鳴自叫也見則其邑有
譌火(譌亦妖訛字)
又西三百里曰隂山濁浴之水岀焉而南流
注于蕃澤其中多文貝(之類也見爾雅)有獸焉

其狀如狸(或作豹)而白首名曰天狗其音如榴
榴(或作猫猫)可以禦凶
又西二百里曰符惕之山(音陽)其上多㯶柟下
多金玉神江疑居之是山也多怪雨風雲之
所出也
又西二百二十里曰三危之山(今在燉煌郡尚書云竄三)
(苗于也危是也)三青鳥居之是山也廣員百里(三青鳥主)
(爲西王母取食者别自遊息於此山也竹書曰穆王西征至于青鳥所解也)其上
有獸焉其狀如牛白身四角其毫如披蓑(蓑辟)
(雨草衣也音催)其名曰𢕟𤝱(𢕟壹兩音)是食人有鳥焉一

首而三身其狀如𪇱其名曰鴟(𪇱似鵰黑文赤頸音洛下)
(句或云扶狩則死扶本則枯應在上飲原下脫錯在此耳)
又西一百九十里曰騩山其上多玉而無石
神耆童居之(耆童老童顓頊之子)其音常如鍾磬其下
多積蛇
又西三百五十里曰天山多金玉有青雄黄
英水出焉而西南流注于湯谷有神焉其狀
如黄囊赤如丹火(體色黃而精光赤也)六足四翼渾敦
無面目是識歌舞實惟帝江也(夫形無全者則神自然靈)
(照精無見者則闇與理會其帝江之謂乎莊生所云中央之帝混沌爲儵忽所鑿七竅而)

(死者蓋假此以寓言也)
又西二百九十里曰泑山(泑音黝黑之黝)神蓐收居
之(亦金神也人面虎爪白尾執鈛見外傳云)其上多嬰短之玉(未詳)
其陽多瑾瑜之玉其隂多青雄黄是山也西
望日之所入其氣圓(日形圓故其氣象亦圓也)神紅光之
所司也(未聞其狀)
西水行百里至于翼望之山(或作土翠山)無草木
多金玉有獸焉其狀如狸一曰而三尾名曰
讙(讙音歡或作原)其音如𡙸百聲(言其能作百種物聲也或曰𡙸百物)
(名亦所求詳)是可以禦凶服之已癉(黄癉病也音旦)有鳥

焉其狀如烏三首六尾而善笑名曰鵸䳜(待餘)
(兩音)服之使人不厭(不厭夢也周書曰厭者不眯音莫禮反或曰眯眯目)
(也)又可以禦凶
凡西次三經之首崇吾之山至于翼望之山
凡二十三山六千七百四十四里其神狀皆
羊身人面其祠之禮用一吉玉瘞(玉加彩色者也尸子)
(曰吉玉大龜)糈用稷米
西次四經之首曰隂山上多穀無石其草多
𦭘蕃(𦭘□葵也蕃青蕃似莎而大𦭘煩兩音)隂水出焉西流注
于洛

北五十里曰勞山多芘草(一名茈荑中染紫也)弱水出
焉而西流注于洛
西五十里曰罷父之山洱水出焉(音耳)而西流
注于洛其中多芘碧
北百七十里曰申山其上多穀祚其下多杻
橿其陽多金玉區水出焉而東流注于河
北二百里曰鳥山其上多桑其下多楮其隂
多鐵其陽多玉辱水出焉而東流注于河
又北百二十里曰上申之山上無草木而多
硌石(硌磊硌大石貌也音洛)下多榛楛(榛子似栗而小味美楛木可以)

(爲箭詩云榛楛濟濟榛枯兩音)獸多白鹿其鳥多當扈(或作户)
其狀如雉以其髯飛(髯咽下須毛也)食之不眴目(音眩)
湯水出焉東流注于河
又北百八十里曰諸次之山諸次之水出焉
而東流注于河是山也多木無草鳥獸莫居
是多衆蛇
又北百八十里曰號山其木多漆㯶(漆樹似樗也)
其草多葯䖀芎藭(葯白芷别名䖀香草也芎藭一名江蘺葯音鳥較反)
多泠石(泠或音金未詳)端水出焉而東流注于河
又北二百二十里曰盂山(音于)其隂多鐵其陽

多銅其獸多白狼白虎(外傳曰周穆王伐犬戎得四白狼白虎虎)
(名甝□)其鳥多白雉白翟(或作白翠)生水出焉而東
流注于河
西二百五十里曰白於之山上多松栢下多
櫟檀(櫟即柞)其獸多㸲牛羬羊其鳥多鴞(鴞似鳩而)
(青色)洛水出于其陽而東流注于渭夾水出于
其隂東流注于生水
西北三百里曰申首之山無草木冬夏有雪
申水出于其上潜于其下是多白玉
又西五十五里曰涇谷之山(或無之山二字)涇水出

焉(或以此爲今涇水未詳)東南流注于渭是多白金白
玉
又西百二十里曰剛山多柴木多㻬琈之玉
剛水出焉北流注于渭是多神𩳁(𩳁亦魑魅之類也音)
(耻回又或作𩲫)其狀人面獸身一足一手其音如欽
(欽亦吟字假音)
又西二百里至剛山之尾洛水出焉而北流
注于河其中多蠻蠻其狀鼠身而鼈首其音
如吠犬
又西三百五十里曰英鞮之山上多漆木下

多金玉鳥獸盡白涴水出焉(涴或作□音寃枉之寃)而
北注于陵羊之澤是多冉遺之魚魚身蛇首
六足其目如馬耳食之使人不眯可以禦凶
又西三百里曰中曲之山其陽多玉其隂多
雄黄白玉及金有獸焉其狀如馬而白身黑
尾一角虎牙爪音如鼓音其名曰駮是食虎
豹(爾雅說駮不道有角及虎爪駮亦在長狩晝中)可以禦兵(養之辟兵刃也)
有木焉其狀如棠而圓葉赤實實大如木瓜
(木瓜如小瓜)名曰懷木(音懷)食之多力(尸子曰木食之人多爲仁)
(者名爲若水此之類)

又西二百六十里曰邽山(音圭)其上有獸焉其
狀如牛蝟毛名曰窮奇如獋狗是食人(或云似虎)
(蝟毛有翼銘曰窮竒之獸厥形甚醜馳逐妖邪莫不犇走是以一名號曰神狗)濛水
出焉(音蒙)南流注于洋水其中多黄貝(貝甲蟲内如科)
(斗但有頭尾耳)蠃魚(音螺)魚身而鳥翼音如鴛鴦見則
其邑大水
又西二百二十里曰鳥鼠同穴之山(今在龍西首陽)
(縣西南山有鳥鼠同穴鳥名曰䳜鼠名曰□□如人家鼠而短尾□似燕而黄色穿地入)
(數尺鼠在内鳥在外而共處孔氏尚書傳曰共爲雌雄張氏地理記云不爲牡牝也)其
上多白虎白玉渭水出焉而東流注于河(出山)

(東至弘農華隂縣入河)其中多鰠魚(音騷)其狀如鱣魚(鱣魚)
(大魚也口在頜下體有連甲也或作鮎鯉)動則其邑有大兵(或脫無從)
(動則以下語者)濫水出于其西(音檻)西流注于漢水多
𩶯魮之魚(如毗兩音)其狀如覆銚鳥首而魚翼魚
尾音如磬石之聲是生珠玉(亦珠母蚌類而能生出之)
西南三百六十里曰崦嵫之山(日没所入山也見離騷奄)
(兹兩音)其上多丹木其葉如榖其實大如瓜赤
符而黑理食之已癉可以禦火其陽多龜其
隂多玉苕(或作若)水出焉而西流注于海(禹大傳曰)
(洧盤之水出崦嵫山)其中多砥礪(磨石也精爲砥麤爲礪也)有獸焉

其狀馬身而鳥翼人面蛇尾是好舉人(喜抱舉人)
名曰孰湖有鳥焉其狀如鴞而人面蜼身犬
尾(蜼獼猴屬也音贈遺之遺一音誅見中山經尾或作背)其名自號也
(或作設設亦呼耳疑此脫誤)見則其邑大旱
凡西次四經自隂山以下至于崦嵫之山凡
十九山三千六百八十里其祠祀禮皆用一
白雞祈糈以稻米白菅爲席
右西經之山凡七十七山一萬七千五百
一十里
西山經圖讚

羬羊
月氏之羊其類甚野厥高六尺尾赤如馬何
以審之事見爾雅
太華山
華嶽靈峻削成四方爰有神女是挹玉漿其
誰由之龍駕雲裳
肥遺蛇
肥遺爲物與災合契鼓翼陽山以表亢厲桑
林既禱倏忽潜逝
䳋渠赤鷩鳥文莖木鴖鳥

䳋渠已殃赤鷩辟火文莖愈聾是則嘉果鴖
亦衛災厥形惟麽
流赭
沙則潜流亦有運赭干以求鐵趍在其下蠲
牛之癘作采于社
豪彘
剛鬛之族號曰豪彘毛如攢錐中有激矢厥
體兼資自爲牝牡
黃雚草肥遺鳥囂獸
浴疾之草厥子赭赤肥遺似鶉其肉已疫囂

獸長臂爲物好擲
橐𨛬
有鳥人面一脚孤立性與時反冬出夏蟄帶
其羽毛迅雷不入
桃枝
嶓冢美竹厥号桃枝叢薄幽藹從容鬱猗簟
以安寢杖以扶危
杜衡
狌狌犇人杜衡走馬理固須因體亦有假足
駿在感安事御者

蓇容草邊谿獸櫟鳥(前作蓇蓉前作谿邊)
有華無實蓇容之樹邊谿類狗皮厭妖蠱黑
文赤翁鳥愈隱痔鸚䳇慧鳥青羽赤喙
譽石
禀氣方殊件錯理微譽石殺鼠蠶食而肥
性雖反齊之一歸
𤣎如
𤣎如之獸鹿狀四角馬足人手其尾則白貌
兼三形攀木縁石
鸚䳇

鸚䳇慧鳥栖林喙桑四指中分行則以觜自
貽伊籠見幽坐趾
數斯鳥𤛎獸鸓鳥
數斯人脚厥狀似鴟𤛎獸大眼有鳥名鸓兩
頭四足翔若合飛
鸞鳥
鸞翔女牀鳳出丹穴拊翼相和以應聖哲擊
石靡詠韶音其絶
鳧徯鳥朱厭獸
鳧徯朱厭見則有兵類異感同理不虚行推

之自然厥數難明
蠻蠻
比翼之鳥似鳧青赤雖云一形氣同體隔延
頸離鳥翻飛合翮
丹木玉膏
丹木煒燁沸沸玉膏黄軒是服遂攀龍豪眇
然升遐羣下烏號
瑾瑜玉
鍾山之寳爰有玉華符彩流映氣如虹霞君
子是佩象德閑邪

鍾山之子鼓欽䲹
欽䲹及鼓是殺祖江帝乃戮之崑崙之東二
子皆化矯翼亦同
鰩魚
見則邑穰厥名曰鰩經營二海矯翼閑霄唯
味之奇見歎伊巵
神英招
槐江之山英招是主巡遊四海撫翼雲儛實
惟帝囿有謂玄圃
揺木

揺惟靈樹爰生若木重根增駕流光旁燭食
之靈化榮名仙録
崑崙丘
崑崙月精水之靈府惟帝下都西老之宇嶸
然中峙号曰天柱
神陸吾
肩吾得一以處崑崙開明是對司帝之門吐
納靈氣熊熊魂魂
土螻獸欽原鳥
土螻食人四角似羊欽原類蜂大如鴛鴦觸

物則斃其銳難當
沙棠
安得沙棠制爲龍丹汎彼滄海眇然遐遊聊
以逍遥任波去留
鶉鳥沙棠實𦿜草
司帝百服其鳥名鶉沙棠之實惟果是珍爰
有奇菜厥号曰𦿜
神長乗
九德之氣是生長乗人狀犳尾其神則凝妙
物自潜世無得稱

西王母
天帝之女蓬髮虎顔穆王執贄賦詩交歡韻
外之事難以具言
積石
積石之中實出重河夏后是導石門涌波珍
物斯備比奇崑阿
白帝少昊
少昊之帝號曰金天磈氏之宫亦在此山是
司日入其景則圓
狰

章莪之山奇怪所宅有獸似豹厥色惟赤五
尾一角鳴如擊石
畢方
畢方赤文離精是炳旱則高翔鼓翼陽景集
乃流災火不炎正
文貝
先民有作龜貝爲貨貝以文彩賈以大小簡
則易從犯而不過
天狗
乾麻不長天狗不大厥質雖小攘災除害氣

之相王在乎食帶
三青鳥
山名三危青鳥所解往來崑崙王母是隸穆
王西征旋軫斯地
江疑獓𤝱獸𪇱鳥
江疑所居風雲是潜獸有獓𤝱毛如披蓑𪇱
鳥一頭厥身則兼
神耆童
顓頊之子嗣作火正鏗鎗其鳴聲如鍾磬處
于騩山唯靈之盛

帝江
質則混沌神則旁通自然靈照聽不以聦强
爲之名曰在帝江
獂獸鵸鵌鳥
鵸鵌三頭獂獸三尾俱禦不祥消凶辟眯君
子服之不逢不韙
當扈
鳥飛以翼當扈則鬚廢多任少沛然有餘輪
運於轂至用在無
白狼

矯矯白狼有道則遊應符變質乃銜靈鈎惟
德是適出殷見周
白虎
甝□之虎仁而有猛其質載皓其文載炳應
德而擾止我交境
駮
駮惟馬類實畜之英騰髦驤首噓天雷鳴氣
無馮凌吞虎辟兵
神𩲫蠻蠻髯遺魚(前作冉遺)
其音如吟一脚人面鼠身鼈頭厥號曰蠻目

如馬耳食厭妖變
欀木
欀之爲木厥形似槤若能長服拔樹排山力
則有之壽則宜然
鳥鼠同穴山
䳜鼵二蟲殊類同歸聚不以方或走或飛不
然之然難以理推
𩶯魮魚
形如覆銚包玉含珠有而不積泄以尾閭闇
與道會可謂竒魚

丹木
爰有丹木生彼淆盤厥實如瓜其味甘酸蠲
痾辟火用竒桂蘭
窮竒獸蠃魚孰湖獸
窮竒如牛蝟毛自表濛水之蠃匪魚伊鳥孰
湖之獸見人則抱
鰠魚
物以感應亦有數動壯士挺劎氣激白虹鰠
魚潜淵出則邑悚
山海經卷之二











