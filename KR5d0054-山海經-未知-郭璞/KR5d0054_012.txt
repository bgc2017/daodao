










山海經卷之十二(十三同卷)竟九
郭璞傳
海内北經
海内西北陬以東者
蛇巫之山上有人操杯而東向立一曰龜山
(杯或作棓字同)
西王母梯几而戴勝杖(梯謂憑也)其南有三青鳥
爲西王母取食(又有三足鳥主給使)在崑崙墟北有人
曰大行伯把戈其東有犬封國(昔盤瓠殺戎王高辛以美)
(女妻之不可以訓乃浮之會稽東南海中得三百里地封之生男爲狗女爲美人是爲狗)

(封之民也)貳負之尸在大行伯東
犬封國曰犬戎國(黄帝之後卞明生白犬二頭自相牝牡遂爲此國)
狀如犬(言狗國也)有一女子方跪進杯食(與狗食也)有
文馬縞身朱鬛(色白如縞)目若黄金名曰吉量(或作)
(良)乘之壽千歲(周書曰犬戎文馬赤鬣白身目若黄金名曰吉黄之乘成)
(王時獻之六韜曰文身朱鬣眼若黄金頭若雞尾名曰雞斯之乘大傳曰駮身朱鬣雞目)
(山海經亦有吉黄之乘壽千歲者惟名有不同說有小錯其實一物耳今博舉之以廣異)
(聞也)
鬼國在貳負之尸北爲物人面而一目一曰
貳負神在其東爲物人面蛇身

蜪犬如犬青(音陶)食人從首始(或作蚼蚼首鉤)
窮奇狀如虎有翼(毛如蝟)食人從首始所食被
髮在陶犬北一曰從足
帝堯臺帝嚳臺帝丹朱臺帝舜臺各二臺臺
四方在崑崙東北(此蓋天子巡狩所經過夷狄慕聖人恩德陬共爲築)
(立臺觀以標顯其遺跡也一本云所殺相柳地腥臊不可種五穀以爲衆帝之臺故耳)
大蠭其狀如螽朱蛾其狀如蛾(蛾蚍蜉也楚辭曰玄蜂如)
(壺赤𧊕如象謂此也)
蟜其爲人虎文脛有□(言脚有膊腸也音橋)在窮奇東
一曰狀如人崑崙墟北所有(此目上物事也)

闒非人面而獸身青色(音榻)
據比(一云椽比)之尸其爲人折頸被髮無一手
環拘其爲人獸首人身一曰蝟狀如狗黄色
祙其爲物人身黑首從目(祙即魅也)
戎其爲人人首三角
林氏國有珍獸大若虎五彩畢具尾長於身
名曰騶吾乘之日行千里(六韜云紂囚文王閎夭之徒詣林氏)
(國求得此獸獻之紂大說乃釋之周書曰夾林酋耳酋耳若虎尾參於身食虎豹大傳謂)
(之侄獸吾宜作虞也)
崑崙墟南所有氾林方三百里

從極之淵深三百仞維冰夷恒都焉(冰夷馮夷也淮)
(南云馮夷得道以潜大淵即河伯也穆天子傳所謂河伯無夷者竹書作馮夷字或作冰)
(也)冰夷人面乘兩龍(畫四面各乘靈車駕二龍)一曰忠極
之淵陽汙之山河出其中淩門之山河出其
中(皆河之枝源所出之處也)
王予夜之尸兩手兩股胷首齒皆斷異處(此蓋)
(形解而神連貌乖而氣合合不爲宻離不爲疏)
舜妻登比氏生宵明燭光(即二女字也以能光照因名云)處
河大澤(澤河邊溢浸處也)二女之靈能照此所方百
里(言二女神光所燭及者方百里)一曰登北氏

蓋國在鉅燕南倭北倭屬燕(倭國在帶方東大海内以女爲)
(王其俗露紒衣服無針功以丹朱塗身不妬忌一男子數十婦也)
朝鮮在列陽東海北山南列陽屬燕(朝鮮今樂浪縣)
(箕子所封也列亦水名也今在帶方帶方有列口縣)
列姑射在海河洲中(山名也山有神人河洲在海中河水所經者莊)
(子所謂藐姑射之山也)
姑射國在海中屬列姑射西南山環之大蟹
在海中(蓋千里之蟹也)
陵魚人面手足魚身在海中
大鯾居海中(鯾即魴魚也音鞭)

明組邑居海中(音祖)
蓬萊山在海中(上有仙人宫室皆以金玉爲之鳥獸盡白望之如雲在渤)
(海中也)
大人之市在海中
海内北經圖讚
吉良
金精朱鬛龍行駿跱拾節鴻鶩塵下及起是
謂吉黄釋聖牖里
蛇巫山鬼神蜪大羣帝臺大蜂朱蛾
蛇巫之山有人操杯鬼神蜪大主爲妖災大

蜂朱蛾羣帝之臺
闒非據比尸祙戎
人面獸身是謂闒非被髮折頸據比之尸戎
三其角祙堅立眉
騶虞
怪獸五彩尾參於身矯足千里儵忽若神是
謂騶虞詩歎其仁
氷夷
禀華之精練食石八乘龍隱淪往來海若是
謂水仙號曰河伯

王予夜尸
予夜之尸體分成七離不爲疏合不爲宻苟
以神御形歸於一
宵明燭光
水有佳人宵明燭光流燿河湄禀此奇祥維
舜二女别處一方
列姑射山大蟹陵魚
姑射之山寔西神人大蟹千里亦有陵鱗曠
哉溟海含怪藏珍
蓬萊山

蓬萊之山玉碧構林金臺雲館皜哉獸禽實
維靈府玉主甘心


山海經卷之十二






