










山海經卷之六(七同/卷)竟六
　　　　　郭　璞　傳
　　海外南經
地之所載六合之間(四方上下/爲六合也)四海之内照
之以日月經之以星辰紀之以四時要之以
太歲神靈所生其物異形或夭或壽唯聖人
能通其道(言自非窮理盡性者/則不能原極其情變)海外自西南
陬至東南陬者(陬猶隅/也音騶)
結匈國在其西南其爲人結匈(臆前胅出如/人結喉也)
南山在其東南自此山來蟲爲蛇蛇號爲魚

(以蟲爲蛇/以蛇爲魚)一曰南山在結匈東南比翼鳥在
其東其爲鳥青赤(似/鳧)兩鳥比翼一曰在南山
東
羽民國在其東南其爲人長頭身生羽(能飛/不能)
(遠卵生畫/似仙人也)一曰在比翼鳥東南其爲人長頰
(啓筮曰羽民之狀/鳥喙赤目而白首)有神人二八連臂爲帝司
夜於此野(晝隱/夜見)在羽民東其爲人小頰赤肩
(當胛上/正赤也)盡十六人(疑此後人所/增益語耳)畢方鳥在其
東青水西其爲鳥人面一脚一曰在二八神
東

讙頭國在其南其爲人人面有翼鳥喙能捕
魚(讙兜堯臣有罪自投南海而死帝憐之/使其子居南海而祠之畫亦似仙人也)一
曰在畢方東或曰讙朱國
厭火國在其國南獸身黑色生火出其口中
(言能吐火畫似/獼猴而黑色也)一曰在讙朱東
三株樹在厭火北生赤水上其爲樹如栢葉
皆爲珠一曰其爲樹若彗(如彗/星狀)
三苗國在赤水東其爲人相隨(昔堯以天下/讓舜三苗之)
(君非之帝殺之有苗之/民叛入南海爲三苗國)一曰三毛國
臷國在其東(音秩亦/音替)其爲人黄能操弓射蛇

(大荒經云此國自/然有五穀衣服)一曰臷國在三毛東
貫匈國在其東其爲人匈有竅(尸子曰四夷/之民有貫匈)
(者有深目者有長肱者黄帝之德嘗致之異/物志曰穿匈之國去其衣則無自然者益似)
(效此貫/匈人也)一曰在臷國東
交脛國在其東其爲人交脛(言脚脛曲戾相/交所謂雕題交)
(趾者也或作頸其/爲人交頸而行也)一曰在穿匈東
不死民在其東其爲人黑色壽不死(有員丘/山上有)
(不死樹食之乃壽亦/有赤泉飲之不老)一曰在穿匈國東
歧舌國在其東(其人舌皆歧/或云支舌也)一曰在不死民
東

崑崙墟在其東墟四方(墟山/下基也)一曰在歧舌
東爲墟四方羿與鑿齒戰於壽華之野羿射
殺之在崑崙墟東羿持弓矢鑿齒持盾(鑿齒/亦人)
(也齒如鑿長五/六尺因以名云)一曰戈(未/詳)
三首國在其東其爲人一身三首一曰在鑿
齒東
周饒國在其東其爲人短小冠帶(其爲人長/三尺穴居)
(能爲機巧/有五穀也)一曰焦僥國在三首東(外傳云焦/僥民長三)
(尺短之至也詩含神霧曰從中州以東/四十萬里得焦僥國人長一尺五寸也)
長臂國在其東捕魚水中兩手各操一魚(舊/說)

(云其人手下垂至地魏黄初中玄菟太守王/須討高句麗王宫窮追之過沃沮國其東界)
(臨大海近日之所出問其耆老海東復有人/否云嘗在海中得一布褶身如中人衣兩袖)
(長三尺即此/長臂人衣也)一曰在焦僥東捕魚海中
狄山帝堯葬于陽(吕氏春秋曰堯葬榖林今/陽城縣西東阿縣城次鄉)
(中赭陽縣湘亭/南皆有堯冢)帝嚳葬于隂(嚳堯父號高辛/今冢在頓丘縣)
(城南臺隂野/中也嚳音酷)爰有熊羆文虎(彫虎也尸子曰/中黄伯余左執)
(大行之獶而/右搏雕虎也)蜼豹(蜼獼/猴類)離朱(木名也見莊子/今圖作赤鳥)
視肉(聚肉形如牛肝有兩目也/食之無盡尋獲更生如故)吁咽(所之/詳也)文
王皆葬其所(今文王墓在長安鄗東社中案/木王冢墓皆有定處而山海經)
(往往復見之者盖以聖人乆於其位仁化廣/及恩洽鳥獸至於殂亡四海若喪考妣無思)

(不哀故絶域殊俗之人聞天子崩各自立坐/而祭醊哭泣起土爲冢是以所在有焉亦猶)
(漢氏諸遠郡國皆有/天子廟此其遺象也)一曰湯山一曰爰有熊
羆文虎蜼豹離朱𩿨乆(𩿨乆鴝/鶹之屬)視肉虖交(所/未)
(詳/也)其范林方三百里(言林木汛/濫布衍也)
南方祝融獸身人面乘兩龍(火神/也)
　　海外南經圖讚
　　　自此山來蟲爲蛇蛇號爲魚
賤無定貢貴無常珍物不自物自物由人萬
事皆然豈伊蛇鱗
　　　羽民國

鳥喙長頰羽生則卵矯翼而翔龍飛不遠人
維倮屬何狀之反
　　　神人二八
羽民之東有神司夜二八連臂自相羈駕晝
隱宵出詭時淪化
　　　讙頭國
讙國鳥喙行則杖羽潜于海濱維食𥝗秬實
維嘉穀所謂濡黍
　　　厭火國
有人獸體厥狀怪譎吐納炎精火隨氣烈推

之無竒理有不熱
　　　三珠樹
三珠所生赤水之際翹葉栢竦美壯若彗濯
彩丹波自相霞映
　　　臷國
不蠶不絲不稼不穡百獸率儛羣鳥拊翼是
號臷民自然衣食
　　　貫匈交脛支舌國
鑠金洪爐灑成萬品造物無私各任所禀歸
於曲成是見兆朕

　　　不死國
有人爰處員丘之上赤泉駐年神木養命禀
此遐齡悠悠無竟
　　　鑿齒
鑿齒人類實有傑牙猛越九嬰害過長蛇堯
乃命羿斃之壽華
　　　三首國
雖云一氣呼吸異道觀則俱見食則皆飽物
形自周造化非巧
　　　焦僥國

羣籟舛吹氣有萬殊大人三丈焦僥尺餘混
之一歸此亦僑如
　　　長臂國
雙肱三尺體如中人彼曷爲者長臂之民脩
脚是負捕魚海濱
　　　狄山帝堯葬于陽帝嚳葬于隂
聖德廣被物無不懷爰乃殂落封墓表哀異
類猶然矧乃華黎
　　　視肉
聚肉有眼而無腸胃與彼馬勃頗相髣髴奇

在不盡食人薄味
　　　南方祝融
祝融火神雲駕龍驂氣御朱明正陽是舍作
配炎帝列位于南
山海經卷之六






