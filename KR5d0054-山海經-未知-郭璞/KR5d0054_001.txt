










山海經卷之一
郭璞傳
南山經
南山經之首曰䧿山其首曰招揺之山臨于
西海之上(在蜀伏山山南之西頭濱西海也)多桂(桂葉似枇杷長二尺)
(餘廣數寸味辛白花叢生山峰冬夏常青間無雜木吕氏春秋曰招揺之桂)多金
玉有草焉其狀如韭(曰韭音九爾雅云蜀山亦多之)而青
花其名曰祝餘(或作桂茶)食之不飢有木焉其狀
如穀而黑理(穀楮也皮作紙名者以其也)其
華四照(言有光燄也若木華赤其光照亦此類也見離騷經)其名曰

迷穀佩之不迷有獸焉其狀如禺而白耳(禺)
(而大赤目長山中多有說者不了此物名禺牛亦牛形或作猴)
(皆失之也)伏行人走其名曰狌狌食之善走
(生獸狀如猿伏行交足見京房易)麗𪊨之水出焉(□音)
而西流注于海其中多育沛(未詳)佩之無瘕
疾(瘕也)
又東三百里曰堂(一作常)庭之山多棪木(棪别名連)
(其子似柰而赤可食音剡)多白猿(今猿似獼猴而大臂脚長便捷色有黑有黃鳴)
(其聲哀)多水玉(水玉今水精也相如上林賦曰水玉磊砢赤松子所服見列仙)
(傳)多黃金

又東三百八十里曰猨翼之山其中多怪獸
水多怪魚(凡言怪者皆謂皃狀倔奇不常也尸子曰徐偃王好怪没深水而得)
(恠魚入深山而得怪獸者多列於庭)多白玉多蝮虫(蝮虫色如綬文鼻上)
(有針大者百餘斤一名反鼻虫古虺字)多怪蛇多怪木不可以
上
又東三百七十里曰杻陽之山(音組)其陽多赤
金(銅也)其隂多白金(銀也見爾雅山南高陽山北爲隂)有獸焉
其狀如馬而白首其文如虎而赤尾其音如
謡(如人歌聲)其名曰鹿蜀佩之宣子孫(佩謂帶其皮尾)恠
水出焉而東流注于憲翼之水其中多玄龜

其狀如龜而鳥首虺尾(虺鋭)其名曰旋龜其
音曰判木(如破木聲)佩之不聾可以爲底(爲猶治)
(也外傳曰不爲一作底猶病愈也)
東三百里曰柢山多水無草木有魚焉其
狀如牛陵居蛇尾有翼其羽在魼下(亦作脅)其
音如留牛(莊子曰之狗謂此牛也穆天子傳曰天子之狗執虎豹)其
名曰鯥(音六)冬死而夏生(此亦蟄類也謂之死者言其蟄無所知如)
(死耳)食之無腫疾
又東四百里曰亶爰之山(亶音蟬)多水無草木
不可以上(言崇峭也)有獸焉其狀如狸而有髦其

名曰類(類或作沛髦或作髮)自爲牝牡食者不妬(莊子亦曰)
(類自爲雌雄而化今貆猪亦自爲雌雄)
又東三百里曰基山其陽多玉其隂多恠木
有獸焉其狀如羊九尾四耳其目在背其名
曰猼訑(博施二音施一作施)佩之不畏(不知恐畏)有鳥焉其
狀如鷄而三首六目六足三翼其名曰𪁺𪂄
(急性尚付廠乎二音)食之無卧
又東三里曰青丘之山(亦有青丘國在海外水經云即上林賦云)
(秋田於青丘)其陽多玉其隂多青𩇥(𩇥黝屬音瓠)有獸
焉其狀如狐而九尾(即九尾狐)其音如嬰兒能食

人食者不蠱(噉其肉令人不逢妖邪之氣或曰蠱蠱毒)有鳥焉其
狀如鳩其音若呵(如人相呵呼聲)名曰灌灌(或作灌𤄀)佩
之不惑英水出焉南流注于即翼之澤其中
多赤鱬(音儒)其狀如魚而人面其音如鴛鴦食
之不疥(一作疾)
又東三百五十里曰箕尾之山其尾踆于東
海多沙石(踆古蹲字言臨海上音存)汸水出焉(音芳)而南流
注于淯(音育)其中多白玉凡䧿山之首自招搖
之山以至箕尾之山凡十山二千九百五十
里其神狀皆鳥身而龍首其祠之禮毛(言擇生取)

(其毛色也周官曰陽祀用騂牲之毛)用一璋玉瘞(半圭爲漳瘞埋也)糈
用稌米(糈祀神之米名先吕反今江東音所一音壻稌稻也他覩反糈或作䟽)
(非也)一璧稻米白菅爲席(菅茅屬也音間)
南次二經之首曰柜山(音矩)西臨流黄北望諸
毗東望長右(皆山名)英水出焉西南流注于赤
水其中多白玉(尸子曰水方折者有玉員折者有珠)多丹粟(細丹)
(砂如粟也)有獸焉其狀如豚有距其音如狗吠其
名曰狸力見則其縣多土功有鳥焉其狀如
鴟而人手(其脚如人手鴟音處脂反)其音如痺(末詳)其名曰
鴸(音株)其鳴自號也見則其縣多放士(放放逐或作效)

(也)
東南四百五十里曰長右之山無草水多水
有獸焉其狀如禺而四耳其名長右(以山出此獸因)
(以名之)其音如吟(如人呻吟聲)見則其郡縣大水
又東三百四十里曰堯光之山其陽多玉其
隂多金有獸焉其狀如人而彘鬛穴居而冬
蟄其名曰猾褢(滑懷兩音)其音如斲木(如人斫木聲)見
則縣有大繇(謂作役也或曰其縣亂)
又東三百五十里曰羽山(今東海祝其縣西南有羽山即鯀所)
(殛處計此道里不相應似非也)其下多水其上多雨無草木

多蝮虫(蚖也)
又東三百七十里曰瞿父之山(音劬)無草木多
金玉
又東四百里曰句縣之山無草木多金玉(今在)
(會稽餘姚縣南句章縣北故兹二縣因此爲名云見張氏地里志)
又東五百里曰浮玉之山北望具區(具區今吴縣西)
(南太湖也尚書謂之震澤)東望諸毗(水名)有獸焉其狀如虎
而牛尾其音如吠犬其名曰彘是食人苕水
出于其隂北流注于具區其中多鮆魚(鮆魚狹薄)
(而長頭大者尺餘太湖中今饒之一名刀魚音禪啓反)

又東五百里曰成山四方而三壇(形如人築壇相累也)
(成亦重耳)其上多金玉其下多青䨼䦠水出焉(音涿)
而南流注于(一作流注于西)虖勺(虖音呼勺或作多下同)其中
多黄金(今永昌郡水出金如粃在沙中尸子曰清水出黄金王英)
又東五百里曰會稽之山四方(今在會稽郡山隂縣南上)
(有禹冢及井)其上多金玉其下多砆石(砆碔跌石似玉今長)
(沙臨湘出之赤地白文色籠葱不分明)勺水出焉而南流注于
湨(音鵙)
又東五百里曰夷山無草木多砂石(湨一作)
水出焉而南流注于列塗

又東五百里曰僕勾(一作夕)之山其上多金玉
其下多草木無鳥獸無水
又東五百里曰咸隂之山無草木無水
又東四百里曰洵(一作旬)山其陽多金其隂多
玉有獸焉其狀如羊而無口不可殺也(禀氣自然)
其名曰䍺(音還或音患)洵水出焉(音恂)而南流注于
閼之澤音遏其中多芘羸
又東四百里曰虖勺之山其上多梓柟(梓山楸也)
(柟大木葉似桑今作楠音南爾雅以爲柟)其下多荆杞(杞茍杞也子赤)滂
水出焉(音滂沱之滂)而東流注于海

又東五百里曰區吴之山無草木多砂石鹿
水出焉而南流注于滂水
又東五百里曰鹿吴之山上無草木多金石
澤更之水出焉而南流注于滂水水有獸焉
名曰蠱雕(蠱或作纂)其狀如雕而有角其音如嬰
兒之音是食人
東五百里曰漆吴之山無草木多博石無玉
(可以爲博基石)處于海東望丘山其光載出載入(神光)
(之所潜燿)是惟日次(是日景所次會)
凡南次二經之首自拒山至于漆吴之山凡

十七山七千二百里其神狀皆龍身而鳥首
其祠毛用一璧瘞糈用稌(稍廣也)
南次三經之首曰天虞之山其下多水不可
以上
東五百里曰禱過之山其上多金玉其下多
犀兕(犀似水牛猪頭庳脚似象有三蹄大腹黑色三角一在頭上一在額上一在)
(鼻上在鼻上者小而不墮食角也好噉口中常灑血沫兕亦似水牛青色二角重三千)
(斤)多象(象獸之最大者長鼻大者牙長一丈性妬不畜淫子)有鳥焉其
狀如鵁(鵁似鳧而小脚近尾音骹箭之骹)而白首三足(或作手)
人面其名曰瞿如(音劬)其鳴自號也泿水出焉

(音銀)而南流注于海其中有虎蛟(蛟似蛇四足龍屬)其
狀魚身而蛇尾其音如鴛鴦食者不腫可以
已痔
又東五百里曰丹穴之山其上多金玉丹水
出焉而南流注于渤海(渤海海岸曲崎頭也)有鳥焉其
狀如雞五采而文名曰鳳皇首文曰德翼文
曰義背文曰禮膺文曰仁腹文曰信是鳥也
飲食自然自歌自舞見則天下安寧(漢時鳳鳥數出)
(高五六尺五采莊周說鳳文字與此有異廣雅云鳳雞頭鵝頷蛇頸龜背魚尾雌曰凰雄)
(曰鳳)

又東五百里曰發爽之山無草木多水多白
猿汎水出焉而南流注于渤海
又東四百里至于旄山之尾其南有谷曰育
遺(或作隧)多怪鳥(廣雅曰朋爰居雀皆怪鳥之屬也)凱風
自是出(凱風南風)
又東四百里至于非山之首其上多金玉無
水其下多蝮虫
又東五百里曰陽夾之山無草木多水
又東五百里曰灌湘之山上多木無草多怪
鳥無獸(一作𤄬湖射之山)

又東五百里曰雞山其上多金其下多丹雘
(雘赤色者或曰臒美丹也見尚書音尺蠖之蠖)黑水出焉而南流注
于海其中有鱄魚(音團扇之團)其狀如鮒而彘毛
其音如豚見則天下大旱
又東四百里曰令丘之山無草木多火其南
有谷焉曰中谷條風自是出(東北風爲條風記曰條風至出)
(輕繫督逋留)有鳥焉其狀如梟人面四目而有耳
其名曰顒(音娛)其鳴自號也見則天下大旱
又東三百七十里曰侖者之山(音論說之論一音倫)其
上多金玉其下多青䨼有木焉其狀如穀而

赤理其汁如漆其味如飴食者不飢可以釋
勞其名曰白䓘(或作睪蘇睪蘇一名白䓘見廣雅音羔)可以血
玉(血謂可用染玉作光彩)
又東五百八十里曰禺槀之山多怪獸多大
蛇
東五百八十里曰南禺之山其上多金玉其
下多水有穴焉水春輒入夏乃出冬則閉佐
水出焉而東南流注于海有鳳皇鵷鶵(亦鳳屬)
凡南次三經之首自天虞之山以至南禺之
山凡一十四山六千五百三十里其神皆龍

身而人面其祠皆一白狗祈(祈請禱也)糈用稌
右南經之山志大小凡四十山萬六千三
百八十里
南山經圖讚
桂
桂生南裔枝華岑嶺廣莫熙葩凌霜津穎氣
王百藥森然雲挺
迷穀
爰有奇樹産自招搖厥華流光上映垂霄佩
之不惑潜有靈標

狌狌(前作生)
狌狌似猴走立行伏欀木挺力少辛明目飛
廉迅足豈食斯肉
水玉
水玉沐浴潜映洞淵赤松是服靈蜕乗煙吐
納六氣昇降九天
白猿
白猿肆巧由基撫弓應吁而號神有先中數
如循環其妙無窮
鹿蜀

鹿蜀之獸馬質虎文驤首吟鳴矯足騰羣佩
其皮毛子孫如雲
鯥
魚号曰鯥處不在水厥狀如牛鳥翼蛇尾隨
時隱見倚乎生死
類
類之爲獸一體兼二近取諸身用不假器窈
窕是佩不知妬忌
猼𧦧
猼𧦧似羊眼反在背視之則奇推之無怪若

欲不恐厥皮可佩
祝荼草旋龜𪁺𩿧魚
祝荼嘉草食之不飢鳥首蚖尾其名旋龜𪁺
𩿧六足三翅並翬
灌灌鳥赤鱬
厥聲如訶厥形如鳩佩之辨惑出自青丘赤
鱬之物魚身人頭
鴸鳥
彗星横天鯨魚死浪鴸鳴于邑賢士見放厥
理至微言之無况

猾褢
猾褢之獸見則興役膺政而出匪亂不適天
下有道幽形匿迹
長右彘
長右四耳厥狀如猴實爲水祥見則横流彘
虎其身厥尾如牛
會稽山
禹徂會稽爰朝羣臣不虔是討乃戮長人玉
贑表夏玄石勒秦
患(前作䍺)

有獸無口其名曰患害氣不入厥體無間至
理之盡出乎自然
犀
犀頭似猪形兼牛質角則併三分身互出鼓
鼻生風壯氣隘溢
兕
兕推壯獸似牛青黑力無不傾自焚以革皮
充武備角助文德
象
象實魁梧體巨貌詭肉兼十牛目不踰豕望

頭如尾動若丘徙
纂雕瞿如鳥虎蛟
纂雕有角聲若兒號瞿如三手厥狀似鵁魚
身蛇尾是謂虎蛟
鳳
鳳皇靈鳥實冠羽羣八象其體五德其文羽
翼來儀應我聖君
育隧谷(前作育遺)
育隧之谷爰含凱風青陽既謝氣應祝融炎
雰是扇以散鬱隆

鱄魚顒鳥
顒鳥栖林鱄魚處淵俱爲旱徵災延普天測
之無象厥數推玄
白䓘
自䓘睪蘇其汁如飴食之辟穀味有餘滋逍
遥忘勞窮生盡期
山海經卷之一










