










山海經卷之五竟五
　　　　　郭　璞　傳
　　　中山經
中山經薄山之首曰甘棗之山共水出焉(音/恭)
而西流注于河其上多杻木其下有草焉葵
本而杏葉(或作/楛葉)黄華而莢實名曰□(他落/切)可
以已瞢(音/□)有獸焉其狀如𤟩鼠而文題(𤟩鼠/所未)
(詳音虺字/亦或作虺)其名曰㔮(音那或/作熊也)食之已癭
又東二十里曰歷兒之山其上多橿多櫔木
(音/厲)是木也方莖而圓葉黄葉而毛其實如楝

(楝木名子如指頭白而粘/即以浣衣也音練或作簡)服之不忘
又東十五里曰渠猪之山其上多竹渠猪之
水出焉而南流注于河其中是多豪魚狀如
鮪鮪似鱣也赤喙尾赤羽可以已白癬
又東三十五里曰葱聾之山其中多大谷是
多白堊黑青黄堊(言有雜/色堊也)
又東十五里曰涹山(音/倭)其上多赤銅其隂多
鐵
又東七十里曰脫扈之山有草焉其狀如葵
葉而赤華莢實實如㯶莢(今㯶木莢/似皂莢也)名曰植

楮可以已癙(癙病也淮南子/曰狸頭已癙也)食之不眯
又東二十里曰金星之山多天嬰其狀如龍
骨可以已痤(癰痤/也)
又東七十里曰泰威之山其中有谷曰梟谷
其中多鐵(或無/谷字)
又東十五里曰橿谷之山其中多赤銅(或作/檀谷)
(之/山)
又東百二十里曰吴林之山其中多葌草(亦菅/字)
又北三十里曰牛首之山(今長安西南有牛/首山上有館下有)
(水未知/此是非)有草焉名曰鬼草其葉如葵而赤莖

其秀如禾服之不憂勞水岀焉而西流注于
滴水(音如𧩡/詐之𧩡)是多飛魚其狀如鮒魚食之已
痔衕
又北四十里曰霍山(今平陽永安縣廬江灊/縣晋安羅江縣河南鞏)
(縣皆有霍山明山以霍爲名者非/一矣按爾雅大山繞小山爲霍)其木多穀
有獸焉其狀如狸而白尾有鬛名曰朏朏養
之可以已憂(謂蓄養之/也普昧反)
又北五十二里曰合谷之山是多簷棘(未詳/音瞻)
又北三十五里曰隂山(亦曰/險山)多礪石文石(礪/石)
(石中/磨者)少水出焉其中多彫棠其葉如榆葉而

方其實如赤菽(菽/豆)食之已聾
又東北四百里曰鼓鐙之山多赤銅有草焉
名曰榮草其葉如柳其本如鷄卵食之已風
凡薄山之首自甘棗之山至于鼓鐙之山凡
十五山六千六百七十里歷兒家也其祠禮
毛太牢之具縣以吉玉(縣祭山之名/也見爾雅)其餘十
三山者毛用一羊縣嬰用桑封瘞而不糈桑
封者桑主也方其下而銳其上而中穿之加
金(言作神主而祭以金銀飾之也/公羊傳曰虞主用桑主或作王)
中次二經濟山之首曰輝諸之山其上多桑

其獸多閭麋其鳥多鶡(似雉而文青色有毛/勇健鬥死乃止音曷)
(出上/黨也)
又西南二百里曰發視之山其上多金玉其
下多砥礪即魚之水出焉而流注于伊水
又西三百里曰豪山其上多金玉而無草木
又西三百里曰鮮山多金玉無草木鮮水出
焉而北流注于伊水其中多鳴蛇其狀如蛇
而四翼其音如磬見則其邑大旱
又西三百里曰陽山多石無草木陽水出焉
而北流注于伊水其中多化蛇其狀如人面

而豺身鳥翼而蛇行其音如叱呼見則其邑
大水
又西二百里曰昆吾之山其上多赤銅(此山/出名)
(銅色赤如火以之作刀切玉如割泥也周穆/王時西戎獻之尸子所謂昆吾之劎也越絶)
(書曰赤堇之山破而出錫若耶之谷涸而出/銅歐冶子因以爲統鈎之劎汲郡冢中得銅)
(劎一枝長三尺五寸乃今所名爲干將劎汲/郡亦皆非鐵也明古者通以錫雜銅爲兵器)
(也)有獸焉其狀如彘而有角其音如號(如人/號哭)
名曰蠪蚳(上已有此/獸疑同名)食之不眯
又西百二十里曰葌(音/𨳩)山葌水出焉而北流
注于伊水其上多金玉其下多青雄黃有木

焉其狀如棠而赤葉名曰芒草(音/忘)可以毒魚
又西一百五十里曰獨蘇之山無草木而多
水
又西二百里曰蔓渠之山其上多金玉其下
多竹箭伊水出焉而東流注于洛(今伊水出/上洛盧氏)
(縣熊耳山東北至/河南洛陽縣入洛)有獸焉其名曰馬腹其狀
如人面虎身其音如嬰兒是食人
凡濟山經之首自輝諸之山至于蔓渠之山
凡九山一千六百七十里其神皆人面而鳥
身祠用毛(擇用/毛色)用一吉玉投而不糈

中次三經萯山之首曰敖岸之山(或作獻/萯音倍)其
陽多㻬琈之玉其隂多赭黄金神熏池居之
是常出美玉(或作/石)北望河林其狀如蒨如舉
(說者云蒨舉皆木/名也未詳蒨音倩)有獸焉其狀如白鹿而四
角名曰夫諸見則其邑大水
又東十里曰青要之山實維帝之宻都(天帝/曲宻)
(之/邑)北望河曲(河千里一/曲一直也)是多駕鳥(未詳也或/曰駕宜爲)
(鴽鴛鵝/也音加)南望墠渚(水中小洲名/渚墠音蟬也)禹父之所化
(鯀化於羽淵爲黄熊今復云在此然則/一己有變怪之性者亦無往而不化也)是多
僕纍蒲盧(僕纍蝸牛也爾雅/曰蒲盧者螟蛉也)䰠武羅司之(武/羅)

(神名䰠/即神字)其狀人面而豹文小腰而白齒(或作/首)
而穿耳以鐻(鐻金銀器之名/未詳也音渠)其鳴如鳴玉(如/人)
(鳴玉/珮聲)是山也宜女子畛水出焉(音/軫)而北流注
于河其中有鳥焉名曰鵬(音如窈/窕之窈)其狀如鳧
青身而朱目赤尾食之宜子(朱淺/赤也)有草焉其
狀如葌(菅似/芽也)而方莖黃華赤實其本如藁本
(根似藁本/亦香草)名曰荀草(或作/苞草)服之美人色(令人更/美艷)
又東十里曰騩山(音/巍)其上有美棗其隂有㻬
琈之玉正回之水出焉而北流注于河其中
多飛魚其狀如豚而赤文服之不畏雷可以

禦兵
又東四十里曰宜蘇之山其上多金玉其下
多蔓居之木(未/詳)滽滽之水出焉(音/容)而北流注
于河是多黄貝
又東二十里曰和山其土無草木而多瑶碧
實惟河之九都(九水所聚/故曰九都)是山也五曲(曲回/五重)
九水出焉合而北流注于河其中多蒼玉吉
神泰逢司之(吉猶/善也)其狀如人而虎尾(或作/尾)是
好居于萯山之陽出入有光太逢神動天地
氣也(言其有靈爽能興雲雨也夏/萯之下天大風晦冥孔甲迷)

(見吕/氏春秋也)
凡萯山之首自敖岸之山至于和山凡五山
四百四十里其祠太逢熏池武羅皆一牡羊
副(副謂破羊骨礫之以祭/也見周禮音悃愊之情)嬰用吉玉其二神
用一雄雞瘞之糈用稌
中次四經釐山之首(音/狸)曰鹿蹄之山其上多
玉其下多金甘水出焉而北流注于洛其中
多泠石(未聞也泠/或作涂)
西五十里曰扶猪之山其上多礝石(音耎今/鴈門山)
(中出礝石白者如/氷半中有赤色者)有獸焉其狀如貉而人目

(貉或作/據古字)其名曰麏(音銀或/作麋)虢水出焉而北流
注于洛其中多瓀石(言亦出/水中)
又西一百二十里曰釐山其陽多玉其隂多
蒐(音搜茅蒐今/之蒨草也)有獸焉其狀如牛蒼身其音
如嬰兒是食人其名曰犀渠滽滽之水出焉
而南流注于伊水有獸焉名曰𤢺(音蒼頡/之頡)其
狀如獳犬而有鱗其毛如彘鬛
又西二百里曰箕尾之山多穀多涂石其上
多㻬琈之玉
又西二百五十里曰栖山其上多玉其下多

銅滔雕之水出焉而北流注于洛其中多羬
羊有木焉其狀如樗其葉如桐而莢實其名
曰苃可以毒魚(茇一/作艾)
又西二百里曰白邊之山其上多金玉其下
多青雄黄
又西二百里曰熊耳之山(今在上/洛縣南)其上多漆
其下多㯶浮濠之水出焉而西流注于洛其
中多水玉多人魚有草焉其狀如蘇而赤華
名曰葶䔭(亭寧耵/聹二音)可以毒魚
又西三百里曰壯山其上多文石其下多竹

箭竹䉋其獸多㸲牛羬羊鳥多赤鷩(音閉即/鷩雉也)
又西三百五十里曰讙舉之山雒水出焉而
東北流注于玄扈之水其中多馬腸之物此
二山者洛間也(洛水今出上洛縣冢嶺山河/圖曰玄扈洛汭謂此間也)
凡釐山之首自鹿蹄之山至于玄扈之山凡
九山千六百七十里其神狀皆人面獸身其
祠之毛用一白鷄祈而不糈(言直/祈禱)以彩衣之
(以彩/飾鷄)
中次五經薄山之首曰苟牀之山(或作苟/林山)無
草木多怪石(恠石似玉也書/曰鉛松怪石也)

東三百里曰首山其隂多榖柞草多𦬸芫(𦬸/山)
(薊也芫/華中藥)其陽多㻬琈之玉木多槐其隂有谷
曰机谷多𩿁鳥(音如鉗/釱之釱)其狀如梟而三目有
耳其音如録食之已墊(未/聞)
又東三百里曰縣斸之山(音如斤/□之□)無草木多
文石
又東三百里曰葱聾之山無草木多𢈦石(未/詳)
東北五百里曰條谷之山其木多槐桐其草
多芍藥𧄸冬(本草經曰𧄸冬一名/滿冬今符門俗作耳)
又北十里曰超山其隂多蒼玉其陽有井冬

有水而夏竭
又東五百里曰成侯之山其上多櫄木(似樗/樹材)
(中車轅吴人呼櫄/音輴車或曰輶車)其草多芃
又東五百里曰朝歌之山谷多美堊
又東五百里曰槐山谷多金錫
又東十里曰歷山其木多槐其陽多玉
又東十里曰曰山多蒼玉其獸多麖(似鹿而/小黑色)
尸水出焉南流注于洛水其中多美玉
又東十里曰良餘之山其上多榖柞無石餘
水出于其隂而北流注于河乳水出于其陽

而東南流注于洛
又東南十里曰蠱尾之山多礪石赤銅龍餘
之水出焉而東南流注于洛
又東北二十里曰升山其木多穀柞棘其草
多藷龔蕙(蕙香/草也)多寇脫(寇脫草生南方高丈/許似荷葉而莖中有)
(瓤正白零佳人植而/日灌之以爲樹也)黄酸之水出焉而北流
注于河其中多旋玉(石次玉者也孫卿曰/旋瑶珠不知佩音旋)
又東十二里曰陽虚之山多金臨于玄扈之
水(河圖曰蒼頡爲帝南巡狩登陽虚之山臨/于玄扈洛汭靈龜負書丹甲青文以授之)
(出此水/中也)

凡薄山之首自苟林之山至于陽虚之山凡
十六山二千九百八十二里升山冢也其祠
禮太牢嬰用吉玉首山䰠也其祠用稌黑犧
太牢之具蘖釀(以蘖作/醴酒也)于儛(千萬儛)置鼓
(擊之/以儛)嬰用一璧尸水合天地(天神之/所也)肥牲祠
之用一黑犬于上用一雌雞于下刉一牝羊
獻血(以血祭也刉猶刲也/周禮曰刉咡奉犬牲)嬰用吉玉彩之(又/加)
(以繒綵/之也)饗之(勸强之也特牲饋食/禮曰執奠祝饗是也)
中次六經縞羝山之首曰平逢之山南望伊
洛東望穀城之山(在濟北穀城縣西黄石公/石在此山下張良取以合)

(葬/爾)無草木無水多沙石有神焉其狀如人而
二首名曰驕蟲是爲螫蟲(爲螫蟲/之長)實爲蜂蜜之
廬(言羣蜂之所含/集蜜亦蜂名)其祠之用一雄鷄禳而勿
殺(禳亦祭名謂/禳却惡氣也)
西十里曰縞羝之山無草木多金玉
又西十里曰廆山(音如瓌/之瓌)其隂多㻬琈之玉
其西有谷焉名曰雚谷其木多柳楮其中有
鳥焉狀如山雞而長尾赤如丹火而青喙名
曰鳹鷄(鈴要/二音)其鳴自呼服之不眯交觴之水
出于其陽而南流注于洛俞隨之水出于其

隂而北流注于穀水
又西三十里曰瞻諸之山其陽多金其隂多
文石㴬水出焉(音/謝)而東南流注于洛少水出
其隂而東流注于穀水
又西三十里曰婁涿之山無草木多金玉瞻
水出于其陽而東流注于洛陂水出于其隂
(世謂之/百答水)而北流注于穀水其中多茈石文石
又西四十里曰白石之山惠水出于其陽而
南流注于洛其中多水玉澗水出于其隂(書/曰)
(伊洛/瀍澗)西北流注于穀水其中多麋石櫨丹(皆未/聞)

又西五十里曰穀山其上多穀其下多桑爽
水出焉(世謂之/紵麻澗)而西北流注于穀水其中多
碧緑
又西七十二里曰宻山(今榮陽宻縣亦/有宻山疑非也)其陽
多玉其隂多鐵豪水出焉而南流注于洛其
中多旋龜其狀鳥首而鼈尾其音如判木無
草木
又西百里曰長石之山無草木多金玉其西
有谷焉名曰共谷多竹共水出焉西南流注
于洛其中多鳴石(晋永康元年襄陽郡上鳴/石似玉色青撞之聲聞七)

(八里今零陵泉陵縣永正鄉有鳴石二所/其一狀如鼓俗因名爲石鼓即此類也)
又西一百四十里曰傅山無草木多瑶碧厭
染之水出于其陽而南流注于洛其中多人
魚其西有林焉名曰潘冢(音/番)穀水出焉而東
流注于洛(今穀水出穀陽谷東/北至穀城縣入洛河)其中多珚玉
(未聞也/珚音因)
又西五十里曰橐山其木多樗多𣖾木(今蜀/中有)
(𣖾木七八月中吐穗穗成如/有鹽粉著狀可以酢羹音備)其陽多金玉其
隂多鐵多蕭(蕭蒿見/爾雅)橐水出焉而北流注于
河其中多脩辟之魚狀如黽(黽蛙/屬也)而白喙其

音如鴟食之已白癬
又西九十里曰常烝之山無草木多堊潐水
出焉(音/譙)而東北流注于河其中多蒼玉菑水
出焉而北流注于河
又西九十里曰夸父之山其木多㯶柟多竹
箭其獸多㸲牛羬羊其鳥多赤鷩其陽多玉
其隂多鐵其北有林焉名曰桃林是廣員三
百里其中多馬(桃林今弘農湖縣闕鄉南谷/中是也饒野馬山羊山牛)
湖水出焉而北流注于河其中多珚玉
又西九十里曰陽華之山其陽多金玉其隂

多青雄黄其草多藷龔多苦莘其狀如橚(即/楸)
(字/也)其實如瓜其味酸甘食之已瘧楊水出焉
而西南流注于洛其中多人魚門水出焉而
東北流注于河其中多玄䃤(黑砥石/生水中)𦁎姑之
水出于其隂(𦁎音/藉)而東流注于門水其上多
銅門水至于河七百九十里入雒水
凡縞羝山之首自平逢之山至于陽華之山
凡十四山七百九十里嶽在其中以六月祭
之(六月亦/歲之中)如諸嶽之祠法則天下安寧
中次七經苦山之首曰休與之山(與或作/輿下同)其

上有石焉名曰帝臺之棋(帝臺神人名/棋謂博棋也)五色
而文其狀如鶉卵帝臺之石所以禱百神者
也(禱祀百神/則用此石)服之不蠱有草焉其狀如蓍赤
葉而本叢生名曰夙條可以爲簳(中箭/竿也)
東三百里曰鼓鍾之山帝臺之所以觴百神
也(舉觴燕會則於此/山因名爲鼓鍾山)有草焉方莖而黄葉圓
葉而三成(葉三/重也)其名曰烏酸可以爲毒(爲/治)其
上多礪其下多砥
又東二百里曰姑媱之山(音遥或無/之山字)帝女死
焉其名曰女尸化爲䔄草其葉胥成(言葉相/重也亦)

(音/遥)其華黄其實如菟丘(菟丘菟絲/也見爾雅)服之媚於
人(鳥人所愛也傳曰人服/媚之如是一名荒夫草)
又東二十里曰苦山有獸焉名曰山膏其狀
如逐(即豚/字)赤若丹火善罵(好罵/人)其上有木焉
名曰黄棘黄華而圓葉其實如蘭服之不字
(字生也易曰/女子貞不字)有草焉圓葉而無莖赤華而不
實名曰無條服之不癭
又東二十七里曰堵山神天愚居之是多怪
風雨其上有木焉名曰天楄(音/鞭)方莖而葵狀
服者不㖶(食不/噎也)

又東五十二里曰放臯之山(放或作效/又作牧)明水
出焉南流注于伊水其中多蒼玉有木焉其
葉如槐黄華而不實其名曰蒙木服之不惑
有獸焉其狀如蜂枝尾而反舌善呼(好呼/唤也)其
名曰文文
又東五十七里曰大𩇵之山多㻬琈之玉多
麋玉(未/詳)有草焉其狀葉如榆方莖而蒼傷其
名曰牛傷(猶言/牛棘)其根蒼文服者不厥(厥逆/氣病)可
以禦兵其陽狂水出焉西南流注于伊水其
中多三足龜(今吴興陽羨縣有君山山上有/池水中有三足六眼龜鼈龜三)

(足者名寳/出爾雅)食者無大疾可以已腫
又東七十里曰半石之山其上有草焉生而
秀其高丈餘赤葉赤華華而不實(初生先作/穗却著葉)
(花生/穗間)其名曰嘉榮服之者不霆(不畏雷霆霹/靂也音廷搏)
(之/廷)來需之水出于其陽而西流注于伊水其
中多鯩魚(音/倫)黑文其狀如鮒食者不睡合水
出于其隂而北流注于洛多鰧魚(音/騰)狀如鱖
居逵(鱖魚犬目大曰細鱗有斑彩逵/水中之穴道交通者鱖音劌)倉文赤
尾食者不癰可以爲瘻(瘻癰屬也中多有蟲/淮南子曰雞頭已瘻)
(音/漏)

又東五十里曰少室之山(今在河南陽城/西俗名泰室)百
草木成囷(未/詳)其上有木焉其名曰帝休葉狀
如楊其枝五衢(言樹枝交錯相重五出有象/衢路也離騷曰靡萍九衢)
黄華黑實服者不怒其上多玉(比山巓亦有/白玉膏得服)
(之即得仙道世人不/能上也詩含神霧云)其下多鐵休水出焉而
北流注于洛其中多䱱魚狀如盩蜼(未詳盩/音侜)
而長距足白而對(未/詳)食者無蠱疾可以禦兵
又東三十里曰泰室之山(即中嶽嵩山也/今在陽城縣西)其
上有木焉葉狀如梨而赤理其名曰栯木(音/郁)
服者不妬有草焉其狀如𦬸(𦬸似/葪也)白華黑實

澤如蘡薁(言子/滑澤)其名曰䔄草服之不昧上多
美石(次玉者也啓母化爲石而/生啓在此山見淮南子)
又北三十里曰講山其上多玉多柘多栢有
木焉名曰帝屋葉狀如椒反傷赤實(反傷剌/下勾也)
可以禦凶
又北三十里曰嬰梁之山上多蒼玉錞于玄
石(言蒼玉依黑石而生也或/曰錞于樂器名形似蜼頭)
又東三十里曰浮戲之山有木焉葉狀如樗
而赤實名曰亢木食者不蠱汜水岀焉而北
流注于河其東有谷因名曰蛇谷(言此中出/蛇故以名)

之上多少辛(細辛/也)
又東四十里曰少陘之山有草焉名曰𦱌草
(音/剛)葉狀如葵而赤莖白華實如蘡薁食之不
愚(言益/人智)器難之水出焉(或作/囂)而北流注于役
水(或作/侵)
又東南十里曰太山(别有東小太山今在朱/虚縣汶水所出疑此非)
(也)有草焉名曰梨其葉狀如荻(荻亦蒿/也音狄)而赤
華可以已疽太水出于其陽而東南流注于
没水承水出于其隂而東北流注于没(世謂/之靖)
(澗/水)

又東二十里曰末山上多赤金末水出焉北
流注于没(水經/作沫)
又東二十五里曰役山上多白金多鐵役水
出焉北注于河
又東三十五里曰敏山上有木焉其狀如荆
白華而赤實名曰葪(音/計)栢服者不寒(令人/耐寒)其
陽多㻬琈之玉
又東三十里曰大騩之山(今榮陽宻縣有大/騩山騩因溝水所)
(出音/歸)其隂多鐵美玉青堊有草焉其狀如蓍
而毛青華而白實其名曰𦵧(音/狼)服之不夭(言/盡)

(壽也或/作芺)可以爲腹疾(鳥治也/一作已)
凡苦山之首自休與之山至于大騩之山凡
十有九山千一百八十四里其十六神者皆
豕身而人面其祠毛牷用一羊羞(言以羊/爲薦羞)嬰
用一藻玉瘞藻(玉玉有五彩者也或/曰所以盛玉藻藉也)苦山少
室太室皆冢也其祠之太牢之具嬰以吉玉
其神狀皆人面而三首其餘屬皆豕身人面
也
中次八經荆山之首曰景山(今在南/郡界中)其上多
金玉其木多杼檀(杼音椽/柱之柱)雎水出焉(雎音癰/疽之疽)

東南流注于江(今雎水出新城魏昌縣東南/發阿山東南至南郡枝江縣)
(入江/也)其中多丹粟多文魚(有斑/彩也)
東北百里曰荆山(今在新城/沐鄉縣南)其隂多鐵其陽
多赤金其中多犛牛(旄牛屬也黑色出西南/徼外也音狸一音來)
多豹虎其木多松栢其草多竹多橘櫾(櫾似/橘而)
(大也皮/厚味酸)漳水出焉而東南流注于雎(出荆山/至南郡)
(當陽縣/入沮水)其中多黄金多鮫魚(鮫鮒魚類也皮/有珠文而堅尾)
(長三四尺末有毒螫人皮可飾刀劎/口錯治林角今臨海縣亦有之音交)其獸多
閭麋(似鹿而/大也)
又東北百五十里曰驕山其上多玉其下多

青𩇥其木多松栢多桃枝鈎端神鼉圍處之
(□音鼉/魚之鼉)其狀如人面羊角虎爪恒遊于雎漳
之淵(淵水之/府奥也)出入有光
又東北百二十里曰女几之山其上多玉其
下多黄金其獸多豹虎多閭麋麖麂(麂似獐/而大猥)
(毛豹脚/音几)其鳥多白鷫(鶻似雉而長尾/走且鳴青驕)多翟多
鵬(鴨大如鵰紫緑色長頸赤喙食/蝮蛇頭雄名運日雌名隂諧也)
又東北二百里曰宜諸之山其上多金玉其
下多青𩇥洈水出焉(音/詭)而南流注于漳(今洈/水出)
(南郡東洈山至/華容縣入江也)其中多白玉

又東北三百五十里曰綸山(音/倫)其木多梓柟
多桃枝多柤栗橘櫾(柤似梨/而酢嗇)其獸多閭塵麖
㚟(㚟似兔而鹿脚/青色音勅略反)
又東北二百里曰陸䣀之山(音如跪/對之跪)其上多
㻬琈之玉其下多堊其木多杻橿
又東百三十里曰光山其上多碧其下多木
神計蒙處之其狀人身而龍首恒遊于漳淵
出入必有飄風暴雨
又東百五十里曰岐山其陽多赤金其隂多
白珉(石似玉/者音旻)其上多金玉其下多青䨼其木

多樗神涉鼉處之(徒河切一作/鼉笑遊切)其狀人身而
方面三足
又東百三十里曰銅山其上多金銀鐵其木
多穀柞柤栗橘櫾其獸多豹
又東北一百里曰美山其獸多兕牛多閭麈
多豕鹿其上多金其下多青䨼
又東北百里曰大堯之山其木多松栢多梓
桑多机其草多竹其獸多豹虎麢㚟
又東北三百里曰靈山其上多金玉其下多
青䨼其木多桃李梅杏(梅似杏/而酢也)

又東北七十里曰龍山上多寓木(寄生也一/名宛童見)
(爾/雅)其上多碧其下多赤錫其草多桃枝鈎端
又東南五十里曰衡山上多寓木穀柞多黄
堊白堊
又東南七十里曰石山其上多金其下多青
䨼多寓木
又南百二十里曰若山其上多㻬琈之玉多
赭(赤/土)多邽石(未/詳)多寓木多柘(若一/作前)
又東南一百二十里曰彘山多美石多柘
又東南一百五十里曰玉山其上多金玉其

下多碧鐵其木多栢
又東南七十里曰讙山其木多檀多邽石多
白錫(今白/鑞也)郁水出于其上潜于其下其中多
砥礪
又東北百五十里曰仁舉之山其木多穀柞
其陽多赤金其隂多赭
又東五十里曰師每之山其陽多砥礪其隂
多青䨼其木多栢多檀多柘其草多竹
又東南二百里曰琴鼓之山其木多穀柞椒
柘(椒爲樹小而叢生/下有草木則蠚死)其上多白珉其下多洗

石其獸多豕鹿多白犀其島多鴆
凡荆山之首自景山至琴鼓之山凡二十三
山二千八百九十里其神狀皆鳥身而人面
其祠用一雄雞祈瘞(禱請已/埋之也)用一藻圭糈用
稌驕山家也其祠用羞酒少牢祈瘞嬰毛一
壁
中次九經岷之首曰女几之山其上多石
涅其木多杻橿其草多菊𦬸洛水出焉東注
于江其中多雄黄(雄黄亦/出水中)其獸多虎豹
又東北三百里曰岷山江水出焉(岷山今在/汶山郡廣)

(陽縣西大/江所出)東北流注于海(至廣陽/縣入海)其中多良
龜(良/善)多鼉(似晰蜴大者長二丈/有鱗彩皮可以冒鼓)其上多金玉
其下多白珉其木多梅棠其獸多犀象多夔
牛(今蜀山中有大牛重數千斤名爲䕫牛晋/大興元年此牛出上庸郡人弩射殺得三)
(十八檐肉即/爾雅所謂魏)其鳥多翰鷩(白翰/赤鷩)
又東北一百四十里曰峽山江水出焉(卭來/山今)
(在漢嘉嚴道縣南江水所自出也山有九/折坂出㹮伯似熊而黑白駮亦食銅鐵也)東
流注大江其陽多黄金其隂多麋麈其木多
檀柘其草多薤韭多(药/即)䖀空奪(即蛇被/脫也)
又東一百五十里曰崌山(音/居)江水出焉(北/江)東

流注于大江其中多怪蛇(今永昌郡有鈎蛇/長數丈尾歧在水)
(中鈎取岸上人牛馬啖之/又呼馬絆蛇謂此類也)多䲀魚(音贄/未聞)其木
多楢杻(楢剛木也中/車材音秋)多梅梓其獸多夔牛麢
㚟犀兕有鳥焉狀如鴞而赤身白首其名曰
竊脂(今呼小青雀曲觜肉食/者爲竊脂疑此非也)可以禦火
又東三百里曰高梁之山其上多堊其下多
砥礪其木多桃枝鈎端有草焉狀如葵而赤
華莢實白柎可以走馬
又東四百里曰蛇山其上多黄金其下多堊
其木多栒多豫樟其草多嘉榮少辛有獸焉

其狀如狐而白尾長耳名曰𤜣狼(音/巳)見則國
内有兵(一作國/有内亂)
又東五百里曰鬲山其陽多金其隂多白珉
蒲𪈘(音/薨)之水出焉而東流注于江其中多白
玉其獸多犀象熊羆多猨蜼(蜼似獼猴鼻露/上向尾四五尺)
(頭有岐蒼黄色雨則自縣樹/以尾塞鼻孔或以兩指塞之)
又東北三百里曰隅陽之山其上多金玉其
下多青䨼其木多梓桑其草多茈徐之水出
焉東流注于江其中多丹粟
又東二百五十里曰岐山(今在扶風/羡陽縣西)其上多

白㚟其草多嘉榮
又東一百七十里曰賈超之山其陽多黄堊
其隂多美赭其木多柤栗橘櫾其中多龍脩
(龍須也似莞而細生山石/穴中莖倒垂可以爲席)
凡岷山之首自女几山至于賈超之山凡十
六山三千五百里其神狀皆馬身而龍首其
祠毛用一雄鷄瘞糈用稌文山勾檷風雨醜
之山是皆冢也其祠之羞酒(先進酒/以釂神)少牢具
嬰毛一吉玉熊山席也(席者神之/所憑者也)其祠羞酒
太牢具嬰毛一璧干儛用兵以禳(禳被除之/祭名儛者)

(持盾武/儛也)祈璆冕舞(所求福祥也祭用玉儛者/冕服也美玉曰璆己求反)
中次十經之首曰首陽之山其上多金玉無
草木
又西五十里曰虎尾之山其木多椒椐多封
石其陽多赤金其隂多鐵
又西南五十里曰繁繢之山(音/潰)其木多楢杻
其草多枝勾(今山中/有此草)
又西南二十里曰勇石之山無草木多白金
多水
又西二十里曰復州之山其木多檀其陽多

黄金有鳥焉其狀如鴞而一足彘尾其名曰
跂踵(音/企)見則其國大疫(銘曰跂踵爲鳥一足/似䕫不爲樂興反以)
(來/悲)
又西三十里曰楮山多寓木多椒椐多柘多
堊(一作渚/州之山)
又西二十里曰又原之山其陽多青䨼其隂
多鐵其鳥多鸛鵒(鴝鵒也傳曰鴝/鵒來巢音臞)
又西五十里曰涿山其木多穀柞杻其陽多
㻬琈之玉
又西七十里曰丙山其木多梓檀多弞杻(弞/義)

(所未/詳)
凡首陽山之首自首山至于丙山凡九山二
百六十七里其神狀皆龍身而人面其祠之
毛用一雄雞瘞糈用五種之糈楮山冢也其
祠之少牢具羞酒祠嬰毛一璧痤騩山帝也
其祠羞酒太牢其合巫祝二人儛嬰一璧
中次一十一山經荆山之首曰翼望之山湍
水岀焉(鹿搏/反)東流注于濟(今湍水逕南陽/穰縣而入清水)貺
水出焉(音/況)東南流注于漢其中多蛟(似蛇而/四脚小)
(頭細頸頸有白□大者十數/圍卵如一二石甕能吞人)其上多松栢其

下多漆梓其陽多赤金其隂多珉
又東北一百五十里曰朝歌之山潕水出焉
(潕水今在南陽/舞陽縣音武)東南流注于榮其中多人魚
其上多梓柟其獸多麢麋有草焉名曰莽草
可以毒魚(今用之/殺魚)
又東南二百里曰帝囷之山(去倫/反)其陽多㻬
琈之玉其隂多鐵帝囷之水出于其上潜于
其下多鳴蛇
又東南五十里曰視山其上多韭有井焉名
曰天井夏有水冬竭其上多桑多美堊金玉

又東南二百里曰前山其木多櫧(音諸似柞/子可食冬)
(夏生作屋柱/難腐或作儲)多栢其陽多金其隂多赭
又東南三百里曰豐山有獸焉其狀如蝯赤
目赤喙黄身名曰雍和見則國有大恐神耕
父處之帝遊清泠之淵岀入有光(清泠水在/西號郊縣)
(山上神來時水赤有/光耀今有屋祠之)見則其國爲敗有九鍾
焉是知霜鳴(霜降則鍾鳴故言知也物/有自然感應而不可爲也)其上
多金其下多穀柞杻橿
又東北八百里曰兔牀之山其陽多鐵其木
多藷藇其草金鷄穀其本如鷄卵其味酸甘

食者利於人
又東六十里曰皮山多堊多赭其木多松栢
又東六十里曰瑶碧之山其木多梓柟其隂
多青䨼其陽多白金有鳥焉其狀如雉恒食
蜚名曰鴆(蜚負盤也音翡此更一/種鳥非食蛇之鴆也)
又東四十里曰支離之山濟水出焉南流注
于漢(今濟水出酈縣西北山中/南入漢酈離音字亦同)有鳥焉其名
曰嬰勺其狀如鵲赤目赤喙白身其尾若勺
似酒勺形其鳴自呼多㸲牛多羬羊
又東北五十里曰袟𥮐之山(音/彫)其上多松栢

机桓(桓葉似枷皮黄不措子似楝著酒中飲/之辟惡氣浣衣去垢核堅正黑可以間)
(香纓一名/栝樓也)
又西北一百里曰堇理之山其上多松栢多
美梓其隂多丹䨼多金其獸多豹虎有鳥焉
其狀如鵲青身白喙白目白尾名曰青耕可
以禦疫其鳴自叫
又東南三十里曰依軲之山(音/枯)其上多杻橿
多苴(未詳/音葅)有獸焉其狀如犬虎爪有甲其名
曰獜(言體有鱗/甲音吝)善駚𤘝(跳躣自撲也/鞅奮兩音)食者不
風(不畏/天風)

又東南三十五里曰即谷之山多美玉多玄
豹(黑豹也則今荆州/山中出黑虎也)多閭麈多麢㚟其陽多
珉其隂多青䨼
又東南四十里曰鷄山其上多美梓多桑其
草多韭
又東南五十里曰高前之山其上有水焉甚
寒而清(或作/潜)帝臺之漿也(今河東解縣南檀/首山上有水潜出)
(停不流俗名爲/盎漿即此類也)飲之者不心痛其上有金其
下有赭
又東南三十里曰游戲之山多杻橿穀多玉

多封石
又東南三十五里曰從山其上多松栢其下
多竹從水出于其上潜于其下其中多三足
鼈枝尾(三脚鼈名/能見爾雅)食之無蠱疫
又東南三十里曰嬰䃌之山(音/眞)其上多松栢
其下多梓櫄
又東南三十里曰畢山帝苑之水出焉東北
流注于視其中多水玉多蛟其上多㻬琈之
玉
又東南二十里曰樂馬之山有獸焉其狀如

彙赤如丹火其名曰𤟑(音/戾)見則其國大疫
又東南二十五里曰葴山視水出焉(或曰視/宜爲瀙)
(瀙水今在/南陽也)東南流注于汝水其中多人魚多
蛟多頡(如青/狗)
又東四十里曰嬰山其下多青䨼其上多金
玉
又東三十里曰虎首之山多苴椆椐(椆未詳/也音彫)
又東二十里曰嬰侯之山其上多封石其下
多赤錫
又東五十里曰大孰之山殺水出焉東北流

注于視水其中多白堊
又東四十里曰卑山其上多桃李苴梓多纍
(今虎豆狸豆之屬/纍一名縢音誄)
又東三十里曰倚帝之山其上多玉其下多
金有獸焉其狀如鼣鼠(爾雅說鼠有十三種/中有此鼠形所未詳)
(也音狗/吠之吠)白耳白喙名曰狙如(音即/蛆)見則其國
有大兵
又東三十里曰鯢山(音/霓)鯢水出于其上潜于
其下其中多美堊其上多金其下多青䨼
又東三十里曰雅山澧水出焉(音禮今澧/水出南陽)東

流注于視水其中多大魚其上多美桑其下
多苴多赤金
又東五十里曰宣山淪水出焉東南流注于
視水其中多蛟其上有桑焉大五十尺(圍五/丈也)
其枝四衢(言枝交/互四出)其葉大尺餘赤理黄華青
柎名曰帝女之桑(女主/以名)
又東四十五里曰衡山(今衡山在衡陽湘南/縣南嶽也今謂之峋)
(嶁/山)其上多青䨼多桑其鳥多鸜鵒
又東四十里曰豐山其上多封石其木多桑
多羊桃狀如桃而方莖(一名/鬼桃)可以爲皮張(治/皮)

(腫/起)
又東七十里曰嫗山其上多美玉其下多金
其草多鷄穀
又東三十里曰鮮山其木多楢杻苴其草多
亹冬其陽多金其隂多鐵有獸焉其狀如膜
大赤喙赤目白尾見則其邑有火名曰𤝻即
(音/移)
又東三十里曰章山(或作/童山)其陽多金其隂多
美石臯水出焉東流注于澧水其中多硊石
(未聞魚/跪反)

又東二十五里曰大支之山其陽多金其木
多穀柞無草
又東五十里曰區吴之山其木多苴
又東五十里曰聲匈之山其木多穀多玉上
多封石
又東五十里曰大騩之山(上已有此/山疑同名)其陽多
赤金其隂多砥石
又東十里曰踵臼之山無草木
又東北七十里曰歷(或作/磨)石之山其木多荆
芑其陽多黄金其隂多砥石有獸焉其狀如

狸而白首虎爪名曰梁渠見則其國有大兵
又東南一百里曰求山求水出于其上潜于
其下中有美赭其木多苴多䉋(篠/屬)其陽多金
其隂多鐵
又東二百里曰丑陽之山其上多椆椐有鳥
焉其狀如烏而赤足名曰𩢢餘(音如枳/橘之枳)可以
禦火
又東三百里曰奥山其上多栢杻檀其陽多
㻬殍之玉奥水出焉東流注于視水
又東三十五里曰服山其木多苴其上多封

石其下多赤錫
又東三百里曰杳山其上多嘉榮草多金玉
又東三百五十里曰几山其木多楢檀其草
多杻有獸焉其狀如彘黄身白頭白尾名曰
聞𧲂(音/鄰)見則天下大風(𧲂一作/音)
凡荆山之首自翼望之山至于几山凡四十
八山三千七百三十二里其神狀皆彘身人
首其祠毛用一雄雞祈瘞用一珪糈用五種
之禾求山帝也其祠太牢之具羞瘞倒毛(薦/羞)
(反倒牲/埋之也)用一璧牛無常堵山玉山冢也皆倒

祠羞毛少牢嬰毛吉玉
中次十二經洞庭山之首曰篇遇之山(或作/肩)
無草木多黄金
又東南五十里曰雲山無草木有筀竹甚毒
傷人必死(今始興郡桂陽縣出筀竹大者圍/二尺長四丈又交趾有第竹實中)
(勁彊有毒銳以剌虎/中之則死亦此類也)其上多黄金其下多㻬
琈之玉
又東南一百三十里曰龜山其木多穀柞椆
椐其上多黄金其下多青雄黄多扶竹(卭竹/也高)
(節實中中杖也/名之扶老竹)

又東七十里曰丙山多筀竹多黄金銅鐵無
木
又東南五十里曰風伯之山其上多金玉其
下多痠石文石(未詳痠/石之義)多鐵其木多柳杻檀
楮其東有林焉名曰莽浮之林多美木鳥獸
又東一百五十里曰夫夫之山其上多黄金
其下多青雄黄其木多桑楮其草多竹雞鼓
神于兒居之其狀人身而身操兩蛇常遊于
江淵出入有光
又東南一百二十里曰洞庭之山(今長沙已/陵縣西又)

(有洞庭陂潜伏通江離騷曰邅吾道兮洞庭/洞庭波兮木葉下皆謂此也字或作銅宜從)
(水)其上多黄金其下多銀鐵其木多柤梨橘
櫾其草多葌麋蕪芍藥芎藭(麋蕪似蛇/牀而香也)帝之
二女居之(天帝之二女而處江爲神即列仙/傳江妃二女也離騷九歌所謂湘)
(夫人稱帝子者是也而河圖玉版曰湘夫人/者帝堯女也秦始皇浮江至湘山逢大風而)
(問博士湘君何神博士曰聞之堯二女舜妃/也死而葬此列女傳曰二女死於江湘之間)
(俗謂爲湘君鄭司農亦以舜妃爲湘君說者/皆以舜陟方而死二妃從之俱溺死於湘江)
(遂號爲湘夫人按九歌湘君湘夫人自是二/神江湘之有夫人猶河洛之有虙妃也此之)
(爲靈與天地並矣安得謂之堯女且既謂之/堯女安得復總云湘君哉何以考之禮記曰)
(舜葬蒼梧二妃不從明二妃生不從征死不/從葬義可知矣即令從之二女靈達鑒通無)

(方尚能以鳥工龍裳救井廪之難豈當不能/自免於風波而有雙淪之患乎假復如此傳)
(曰生爲上公死爲貴神禮五嶽比三公四瀆/比諸侯今湘川不及四瀆無秩於命祀而二)
(女帝者之后配靈神抵無縁當復下降小水/而爲夫人也參攷其義義既混錯錯綜其理)
(理無可據斯不然矣原其致謬之由由乎俱/以帝女爲名名實相亂莫矯其失習非勝是)
(終古不悟/可悲矣)是常遊于江淵澧沅之風交瀟湘
之淵(此言二女遊戲江之淵府則能鼓三江/令風波之氣共相交通言其靈響之意)
(也江湘沅水皆共會巴陵頭故號爲三江之/口澧又去之七八十里而入江焉淮南子曰)
(弋釣瀟湘今所在/未詳也瀟音蕭)是在九江之間(地理志九/江今在潯)
(陽南江自潯陽而分爲九皆東/會于大江書曰九江孔殷是也)出入必以飄
風暴雨是多怪神狀如人而載蛇左右手操

蛇多怪鳥
又東南一百八十里曰暴山其木多㯶柟荆
芑竹箭䉋箘(箘亦篠類中/箭見禹貢)其上多黄金玉其
下多文石鐵其獸多麋鹿麂就(就鵰也/見廣雅)
又東南二百里曰即公之山其上多黄金其
下多㻬殍之玉其木多柳杻檀桑有獸焉其
狀如龜而白身赤首名曰蛫(音/詭)是可以禦火
又東南一百五十九里曰堯山其隂多黄堊
其陽多黄金其木多荆芑柳檀其草多藷藇
𦬸

又東南一百里曰江浮之山其上多銀砥礪
無草木其獸多豕鹿
又東二百里曰眞陵之山其上多黄金其下
多玉其木多穀柞柳杻其草多榮草
又東南一百二十里曰陽帝之山多美銅其
木多檀杻檿楮(檿山/桑也)其獸多麢麝
又南九十里曰柴桑之山(即今潯陽柴桑縣/南與廬山相連也)
其上多銀其下多碧多冷石赭其木多柳芑
楮桑其獸多麋鹿多白蛇飛蛇(即騰蛇采/霧而飛者)
又東南二百三十里曰榮余之山其上多銅

其下多銀其木多柳芑其蟲多怪蛇怪蟲
凡洞庭山之首自篇遇之山至于榮余之山
凡十五山二千八百里其神狀皆鳥身而龍
首其祠毛用一雄鷄一牝豚刉(刉亦割/剌之名)糈用
稌凡夫夫之山即公之山堯山陽帝之山皆
冢也其祠皆肆瘞(肆陳之也陳牲/玉而後埋藏之)祈用酒毛
用少牢嬰毛一吉玉洞庭榮余山神也其祠
皆肆瘞(肆竟然後依/前埋之也)祈酒太牢祠嬰用圭璧
十五五彩惠之(惠猶飾也/方言耳)
右中經之山志大凡百九十七山二萬一千

三百七十一里大凡天下名山五千三百七
十居地大凡六萬四千五十六里
禹曰天下名山經五千三百七十山六萬四
千五十六里居地也言其五臧益其餘小山
甚衆不足記云天地之東西二萬八千里南
北二萬六千里出水之山者八千里受水者
八千里出銅之山四百六十七出鐵之山三
千六百九十此天地之所分壤樹穀也戈矛
之所發也刀鎩之所起也能者有餘拙者不
足封於太山禪於梁父七十二家得失之數

皆在此内是謂國用(管子地數云封禪/之王七十二家也)
　右五臧山經五篇大凡一萬五千五百三
　字
　　　桃林
桃林之谷實惟塞野武王克商休牛風馬阨
越三塗作險西夏
　　　鳴石
金石同類潜響是韞擊之雷駭厥聲遠聞苟
以數通氣無不運

　　　旋龜人魚脩辟
聲如破木號曰旋龜脩辟以黽厥鳴如鴟人
魚類䱱出于洛伊
　　　帝臺棋
茫茫帝臺維靈之貴爰有石棋五彩焕蔚觴
禱百神以和天氣
　　　若華烏酸草
療瘧之草厥實如瓜烏酸之葉三成黄華可
以爲毒不畏蚖蛇
　　　䔄草

䔄草黄華實如菟絲君子是佩人服媚之帝
女所化其理難思
　　　山膏獸黄棘
山膏如豚厥性好罵黄棘是食匪子匪化雖
無貞操理同不嫁
　　　三足龜
造物維均靡偏靡頗少不爲短長不爲多賁
能三足何異黿鼉
　　　嘉榮
霆維天精動心駭目曷以御之嘉榮是服所

正者神用口腸腹
　　　天楄牛傷文獸鰧魚
牛傷鎮氣天楄弭噎文獸如蜂枝尾反舌鰧
魚青斑處于逵穴
　　　帝休
帝休之樹厥枝交對竦本少室曾隂雲䨴君
子服之匪怒伊愛
　　　泰室
嵩維岳宗華岱恒衡氣通天漢神洞幽明嵬
然中立衆山之英

　　　栯木
爰有嘉樹厥名曰栯薄言采之窈窕是服君
子維歡家無反目
　　　𦱌草
𦱌草赤莖實如蘡薁食之益智忽不自覺殆
齊生知功奇於學
　　　鶡鳥
鶡之爲鳥同羣相爲畸類被侵雖死不避毛
飾武士兼厲以義
　　　鳴蛇化蛇

鳴化二蛇同類異狀拂翼俱遊騰波漂浪見
則並災或淫或亢
　　　赤銅
昆吾之山名銅所在切玉如泥火灸有彩尸
子所歎驗之彼宰
　　　神熏池
泰逢虎尾武羅人面熏池之神厥狀不見爰
有美玉河林如蒨
　　　神武羅
有神武羅細腰白齒聲如鳴佩以鐻貫耳司

帝宻都是宜女子
　　　鴢鳥
鴢鳥似鳧翠羽朱目既麗其形亦奇其肉婦
女是食子孫繁育
　　　荀草
荀草赤實厥狀如菅婦人服之練色易顔夏
姬是豔厥媚三還
　　　馬腹獸飛魚
馬腹之物人面似虎飛魚如豚赤文無羽食
之辟兵不畏雷鼓

　　　神泰逢
神號泰逢好遊山陽濯足九州出入流光天
氣是動孔甲迷惶
　　　葪栢
葪栢白華厥子如丹實肥變氣食之忘寒物
隨所染墨子所歎
　　　橘櫾
厥苞橘櫾奇者維甘朱實金鮮葉蒨翠藍靈
均是詠以爲美談
　　　𦵧

大騩之山爰有苹草青華白實食之無夭雖
不增齡可以窮老
　　　鮫魚
魚之别屬厥號曰鮫珠皮毒尾匪鱗匪毛可
以錯角兼飾劎刀
　　　鴆鳥
蝮維毒魁鴆鳥是噉拂翼鳴林草瘁木慘羽
行隱戮厥罰難犯
　　　椒
椒之灌殖實繁有倫拂穎霑霜朱實芬辛服

之洞見可以通神
　　　神𧕛圍計蒙涉𧕛
涉𧕛三脚𧕛圍虎爪計蒙龍首獨禀異表升
降風雨茫茫渺渺
　　　岷山
岷山之精上絡東井始出一勺終致森冥作
紀南夏天清地靜
　　　䕫牛
西南巨牛出自江岷體若垂雲肉盈千鈞雖
有逸力難以揮輪

　　　峽山
卭峽峻嶮其坂九折王陽逡巡王尊逞節殷
有三仁漢稱二哲
　　　𤜣狼雍和𤟑獸
𤜣狼之出兵不外擊雍和作恐𤟑乃流疫同
惡殊災氣各有適
　　　蜼
寓屬之才莫過於蜼雨則自懸塞鼻以尾厥
形雖隨列象宗彝
　　　熊穴

熊山有穴神人是出與彼石鼓象殊應一祥
雖先見厥事非吉
　　　跂踵
青耕禦疫跂踵降災物之相反各以氣來見
則民咨實爲病媒
　　　蛟
匪蛇匪龍鱗彩炳焕騰躍波濤蜿蜒江漢漢
武飲羽飛佽疊斷
　　　神耕父
清泠之水在乎山頂耕父是遊流光灑景黔

首祀榮以弭災眚
　　　九鍾
嶢崩涇竭麟鬥曰薄九鍾將鳴凌霜乃落氣
之相應觸感而作
　　　嬰勺
支離之山有鳥似鵲白身赤眼厥尾如勺維
彼有斗不可以酌
　　　獜
有獸虎爪厥號曰獜好自跳撲鼓甲振奮若
食其肉不覺風迅

　　　帝臺漿
帝臺之水飲蠲心病靈府是滌和神養性食
可逍遥濯髮浴泳
　　　狙如
狙如微蟲厥體無害見則師興兩陣交會物
之所感焉有小大
　　　帝女桑
爰有洪桑生瀆淪潭厥圍五丈枝相交參園
客是採帝女所蠶
　　　梁渠𤝻即聞獜獸䳅餘鳥

梁渠致兵𤝻即起災䳅餘辟火物各有能聞
獜之見大風乃來
　　　神于兒
于兒如人蛇頭有兩常遊江淵見于洞廣乍
潜乍出神光忽恍
　　　神二女
神之二女爰宅洞庭游化五江惚恍窈冥號
曰夫人是維湘靈
　　　飛蛇
騰蛇配龍因霧而躍雖欲登天雲罷陸略伏

非啓體難以云託



山海經卷之五
























