










山海經卷之九
郭璞傳
海外東經
海外自東南陬至東北陬者
𨲠丘(音嗟或作髮)爰有遺玉青馬視肉揚柳甘祖
甘華甘果所生在東海兩山夾丘上有樹木
一曰嗟丘一曰百果所在在堯葬東
大人國在其北爲人大坐而削船一曰在𨲠
丘北
奢比之尸在其北(亦神名也)獸身人面大耳珥兩

青蛇(珥似蛇貫耳也音釣餌之餌)一曰肝榆之尸在大人
北
君子國在其北衣冠帶劎食獸使二文虎在
左右其人好讓不爭有薰(或作堇)華草朝生夕
死一曰在肝榆之尸北𧈫𧈫(音薛)在其北各有
兩首虹䗖蝀也一曰在君子國北
朝陽之谷神曰天吴是爲水伯在𧈫𧈫北兩
水間其爲獸也八首人面八足八尾皆青黄
(大荒東經云十尾)
青丘國在其北(其人食五穀衣絲帛)其狐四足九尾一

曰在朝陽北(汲郡竹書曰栢杼子征于東海及三壽得一狐九尾即此類也)
帝命堅亥步自東極至于西極五億十選(堅亥)
(健行人選萬也)九千八百步堅亥右手把筭左手指
青丘北一曰禹令堅亥一曰五億十萬九千
八百步(詩含神霧曰天地東西二億三萬三千里南北二億一千五百里天地相)
(去一億五萬里)
黑齒國在其北(東夷傳曰倭國東四千餘里有裸國裸國東南有黑齒國)
(船行一年可至也異物志云西屠染齒亦以放此人)爲人黑食稻啖蛇
一赤一青(一作一青蛇)在其旁一曰在堅亥北爲
人黑手食稻使蛇其一蛇赤下有湯谷(谷中水熱)

(也)湯谷上有扶桑(扶桑木也)十日所浴在黑齒北
居水中有大木九日居下枝一日居上枝(莊周)
(云昔者十日並出草木焦枯淮南子亦云堯乃令羿射十日中其九日日中烏盡死離騷)
(所謂羿焉畢日烏焉落羽者也歸藏鄭母經云昔者羿善射畢十日果畢之汲郡竹書曰)
(胤甲即位居西河有妖孽十日並出明此自然之異有自來矣傳曰天有十日日之數十)
(此云九日居下枝一日居上枝大荒經又云一日方至一日方出明天地雖有十日自使)
(以次第迭出運照而今俱見爲天下妖災故羿禀堯之命洞其靈誠仰天控弦而九日潜)
(退也假令器用可以激水烈火精感可以降霜回景然則羿之鑠明離而斃陽烏未足爲)
(難也若搜之常情則無禮以然推之以數則無往不通達觀之客宜領其玄致歸之冥會)
(則逸義無滯奇言不廢矣)雨師妾在其北(雨師謂屏翳也)其爲人

黑兩手各操一蛇左耳有青蛇右耳有赤蛇
一曰在十日北爲人黑身人面各操一龜玄
股之國在其北(髀以下盡黑故云)其爲人衣魚(以魚皮爲)
(衣也)食䳼(䳼水鳥也音憂)使兩鳥夾之一曰在雨師妾
北毛民之國在其北爲人身生毛(今去臨海郡東南二)
(千里有毛人在大海洲島上爲人短小面體盡有毛如猪能穴居無衣服晋永嘉四年吴)
(郡司鹽都尉戴逢在海邊得一船上有男女四人狀皆如此言語不通送詣丞相府未至)
(道死唯有一人在上賜之婦生子出入市井漸曉人語自說其所在是毛民也大荒經云)
(毛民食黍者是矣)一曰在玄股北
勞民國在其北其爲人黑(食果草實也一鳥兩頭)或曰

殺民一曰在毛民北爲人面目手足盡黑褒
兩龍東方勾芒鳥身人面乘兩龍靈威仰之
佐也(木神也方面素服墨子曰昔秦穆公有明德上帝使勾芒賜之壽十九年)
建平元年四月丙戌待詔太常屬臣望校
治侍中光禄勳臣龔侍中奉車都尉光禄
大夫臣秀領主省
海外東經圖讚
君子國
東方氣仁國有君子薰華是食雕虎是使雅
好禮讓禮委論理

天吴
眈眈水伯號曰谷神八頭十尾人面虎身龍
㨿兩川威無不震
九尾狐
青丘奇獸九尾之狐有道翔見出則銜書作
瑞周文以標靈符
堅亥
禹命堅亥青丘之北東盡太遠西窮邠國步
履宇宙以明靈德
十日

十日並出草木焦枯羿乃控弦仰落陽烏可
謂洞感天人懸符
毛民國
牢悲海鳥西子駭麋或貴穴倮或尊裳衣物
我相傾孰了是非
黑齒國雨師妾玄股國勞民國
陽谷之山國號黑齒雨師之妾以蛇掛耳玄
股食䳼勞民黑趾
東方勾芒
有神人面身鳥素服銜帝之命錫齡秦穆皇

天無親行善有福



山海經卷之九



















