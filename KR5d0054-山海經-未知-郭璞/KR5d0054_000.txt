








山海經序竟一
世之覽山海者皆以其閎誕迂誇多竒怪俶
儻之言莫不疑焉嘗試論之曰莊生有云人
之所知莫若其所不知吾於山海經見之矣
夫以宇宙之寥廓羣生之紛紜隂陽之煦蒸
萬殊之區分精氣渾淆自相濆薄遊魂靈怪
觸像而構流形於山川麗狀於木石者惡可
勝言乎然則總其所以乖鼓之於一響成其
所以變混之於一象世之所謂異未知其所
以異世之所謂不異未知其所以不異何者

物不自異待我而後異異果在我非物異也
故胡人見布而疑黂越人見罽而駭毳夫翫
所習見而奇所希聞此人情之常蔽也今略
舉可以明之者陽火出於冰水隂鼠生於炎
山而俗之論者莫之或怪及談山海經所載
而咸怪之是不怪所可怪而怪所不可怪也
不怪所可怪則幾於無怪矣怪所不可怪則
未始有可怪也夫能然所不可不可所不然
則理無不然矣案汲郡竹書及穆天子傳穆
王西征見西王母執璧帛之好獻錦組之屬

穆王享王母于瑶池之上賦詩往來辭義可
觀遂襲崑崙之丘遊軒轅之宫眺鍾山之嶺
玩帝者之寳勒石王母之山紀跡玄圃之上
乃取其嘉木豔草奇鳥怪獸玉石珍瑰之器
金膏燭銀之寳歸而殖養之於中國穆王駕
八駿之乗右服盜驪左驂騄耳造父爲御犇
戎爲右萬里長騖以周歷四荒名山大川靡
不登濟東升大人之堂西燕王母之廬南轢
黿鼉之梁北躡積羽之衢窮歡極娱然後旋
歸案史記說穆王得盜驪騄耳驊騮之驥使

造父御之以西巡狩見西王母樂而忘歸亦
與竹書同左傳曰穆王欲肆其心使天下皆
有車轍馬跡焉竹書所載則是其事也而譙
周之徒只爲通識瑰儒而雅不平此驗之史
考以著其妄司馬遷叙大宛傳亦云自張騫
使大夏之後窮河源惡覩所謂崑崙者乎至
爲本紀山海經所有怪物余不敢言也不亦
悲乎若竹書不潜出於千載以作徵於今日
者則山海之言其幾乎廢矣若乃東方生曉
畢方之名劉子政辨盜械之尸王頎訪兩面

之客海民獲長臂之衣精驗潜效絶代懸符
於戲羣惑者其可以少寤乎是故聖皇原化
以極變象物以應怪鑒無滯賾曲盡幽情神
焉廋哉神焉廋哉蓋此書跨世七代歷載三
千雖暫顯於漢而尋亦寢廢其山川名號所
在多有舛謬與今不同師訓莫傳遂將湮泯
道之所存俗之所喪悲夫余有懼焉故爲之
創傳疏其壅閡闢其茀蕪領其玄致標其洞
涉庶幾令逸文不墜于世奇言不絶於今夏
后之迹靡刊於將來八荒之事有聞於後裔

不亦可乎夫蘙薈之翔叵以論垂天之凌蹄
涔之遊無以知絳虬之騰鈎天之庭豈伶人
之所躡無航之津豈蒼兕之所涉非天下之
至通難與言山海之義矣嗚呼達觀博物之
客其鑒之哉






山海經目録總十八卷(本三萬九百十九字注二萬三百五十字)
(總五萬一千二百六十九字)
南山經第一(本三千五百四十七字注二千一百七字)
西山經第二(本五千六百七十二字注三千二百二字)
北山經第三(本五千七百四十六字注二千三百八十二字)
東山經第四(本二千四十字注三百七十五字)
中山經第五(本四千七百一十八字注三千四百八十五字)
海外南經第六(本五百一十一字注六百二十二字)
海外西經第七(本五百三十七字注四百五十二字)
海外北經第八(本五百八十四字注四百九十三字)

海外東經第九(本四百四十二字注五百九十五字)
海内南經第十(本三百六十四字注七百九字)
海内西經第十一(本四百三十九字注六百九十五字)
海内北經第十二(本五百九十四字注四百九十五字)
海内東經第十三(本六百二十四字注一千四百九十五字)
大荒東經第十四(本八百六十四字注八百一十三字)
大荒南經第十五(本九百七十二字注五百九十八字)
大荒西經第十六(本一千二百八十二字注一千二百三字)
大荒北經第十七(本一千五十六字注七百六十七字)
海内經第十八(本一千一百十一字注九百六十七字此)

(海内經及大荒經本皆進在外)
侍中奉車都尉光禄大夫臣秀領校祕書言
校祕書太常屬臣望所校山海經凡三十二
篇今定爲一十八篇已定山海經者出於唐
虞之際昔洪水洋溢漫衍中國民人失據崎
嶇於丘陵巢於樹木鯀既無功而帝堯使禹
繼之禹乗四載隨山刊木定高山大川蓋與
伯翳主驅禽獸命山川類草木别水土四嶽
佐之以周四方遠人跡之所希至及舟輿之
所罕到内别五方之山外分八方之海紀其

珍寳奇物異方之所生水土草木禽獸昆蟲
麟鳳之所止禎祥之所隱及四海之外絶域
之國殊類之人禹别九州任土作貢而益等
類物善惡著山海經皆賢聖之遺事古文之
著明者也其事質明有信孝武皇帝時嘗有
獻異鳥者食之百物所不肯食東方朔見之
言其鳥名又言其所當食如朔言問朔何以
知之即山海經所出也孝宣皇帝時擊磻石
於上郡陷得石室其中有反縛盜械人時臣
秀父向爲諫議大夫言此貳負之臣也詔問

何以知之亦以山海經對其文曰貳負殺窫
窳帝乃梏之䟽屬之山桎其右足反縛兩手
上大驚朝士由是多竒山海經者文學大儒
皆讀學以爲竒可以考禎祥變怪之物見遠
國異人之謡俗故易曰言天下之至嘖而不
可亂也博物之君子其可不惑焉臣秀昧死
謹上














