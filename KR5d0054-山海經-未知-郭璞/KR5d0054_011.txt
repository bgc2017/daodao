










山海經卷之十一
郭璞傳
海内西經
海内西南陬以北者
貳負之臣曰危危與貳負殺窫窳帝乃梏之
䟽屬之山(梏猶繫縛也音活)桎其右足(桎械)反縛兩手
與髮(并髮合縛之也)繫之山上木在開題西北(漢宣帝使)
(人上郡發磐石石室中得一人徒裸披髮反縛械一足以問羣臣莫能知劉子政案此言)
(對之宣帝大驚於是時人爭學山海經矣論者多以爲是其尸象非眞體也意者以靈怪)
(變化論難以理測物禀異氣出於不然不可以常運推不可以近數揆矣魏時有人發故)

(周王冢者得殉女子不死不生數日時有氣數月而能語狀如廿許人送詣京師郭太后)
(愛養之恒在左右十餘年太后崩此女哀思哭泣十日餘而死即此類也)
大澤方百里羣鳥所生及所解(百鳥於此生乳解氄毛羽)
在鴈門北鴈門山鴈出其間在高柳北
高柳在代地
反稷之葬山水環之(在廣都之野)在氐國西
流黄酆氏之國中方三百里(言國城内)有塗四方
中有山(塗道)至后稷葬西
流沙出鐘山西行又南行崑崙之墟西南入
海黑水之山(今西海居廷澤尚書所謂流沙者形如月生五日也)

東胡在大澤東
夷人在東胡東
貊國在漢水東北(今扶餘國即濊貊故地在長城北去玄菟千里出名)
(馬赤玉貂皮大珠如酸果也)地近于燕滅之孟鳥(亦鳥名也)在
貊國東北其鳥文黄青東鄉
海内崑崙之墟在西北(言海内者明海外復有崑崙山)帝之
下都崑崙之墟方八百里高萬仞(皆謂其虚基廣輪之)
(高庳耳自此以上二千五百餘里上有醴泉華池去蒿高五萬里蓋天地之中也見禹本)
(紀)上有木禾長五尋大五圍(木禾穀類也生黑水之阿可食)
(見穆天子傳)面有九井以玉爲檻(檻欄)面有九門門

有開明獸守之百神之所在在八隅之巖(在巖)
(間也)赤水之際非仁羿莫能上岡之巖(言非仁人及有)
(才藝如羿者不能得登此山之岡嶺巉巖也羿嘗請藥西王母亦言其得道也羿或作聖)
赤水出東南隅以行其東北西南流注南海
厭火東
河水出東北隅以行其北西南又入渤海又
岀海外即西而北入禹所導積石山(禹治水復决䟽)
(出之故云導河積石)
洋水(音翔)黑水岀西北隅以東東行又東北南
入海羽民南

弱水青水出西南隅以東又北又西南過畢
方鳥東(西域傳鳥弋國去長安萬五千餘里西行可百餘日至條枝國臨西海長)
(老傳聞有弱水西王母云東夷傳亦曰長城外數千里亦有弱水皆所未見也淮南子云)
(弱水出窮石窮石今之西郡那冉蓋其派别之源耳)
崑崙南淵深三百仞(靈淵)開明獸身大類虎(身或)
(作直)而九首皆人面東嚮立崑崙上(天獸也銘曰開明爲)
(獸禀資乾精瞪視崑崙威震百靈)
開明西有鳳凰鸞鳥皆戴蛇踐蛇膺有赤蛇
開明北有視肉珠樹文玉樹(五彩玉樹)玗琪樹(玗琪)
(赤玉屬也吴天璽元年臨海郡吏伍曜在海水際得石樹高三尺餘莖葉紫色喆曲傾靡)

(有光彩即玉樹之類也于其兩音)不死樹(言常生也)鳳凰鸞鳥皆
載瞂(盾也音戈)又有離朱木禾栢樹甘水(即醴泉也)聖
木(食之令人智聖也)曼兌(未詳)一曰挺木互交(淮南作琁樹琁)
(玉類也)
開明東有巫彭巫抵巫陽巫履巫凡巫相(皆神)
(醫也世本曰巫彭作醫楚詞曰帝告巫陽)夾窫窳之尸皆操不死
之藥以距之(爲距却死氣求更生)窫窳者蛇身人面貳
負臣所殺也
服常樹其上有三頭人伺琅玕樹(服常木未詳琅玕子)
(似珠爾雅曰西北之美者有崑崙之琅玕焉莊周曰有人三頭遞卧遞起以伺琅玕與玗)

(琪子謂此人也)
開明南有樹鳥六首蛟(蛟似蛇四脚龍類也)蝮蛇蜼豹
鳥秩樹(木名未詳)於表池樹木(言列樹以表池即華池也)誦鳥
(鳥名形未詳也)鶽(雕也穆天子傳曰爰有白鶽青雕音竹筍之筍)視肉
海内西經圖讚
貳負臣危
漢擊磐石其中則危劉生是識羣臣莫知可
謂博物山海乃奇
流黄酆氏國
城圍三百連河比棟動是塵昏烝氣霧重焉

得遊之以敖以縱
大澤方百里
地號積羽厥方百里羣鳥雲集鼓翅雷起穆
王旋軫爰榮騄耳
流沙
天限内外分以流沙經帶西極頽溏委蛇注
于黑水永溺餘波
木禾
崑崙之陽鴻鷺之阿爰有嘉穀號曰木禾匪
植匪藝自然靈播

開明
開明天獸禀兹金精虎身人面表此桀形瞪
視崑山威懾百靈
文玉玗琪樹
文玉玗琪方以類叢翠葉猗萎丹柯玲瓏玉
光爭焕彩豔火龍
不死樹
萬物暫見人生如寄不死之樹壽蔽天地請
藥西姥烏得如羿
甘水聖木

醴泉璿木養齡盡性增氣之和祛神之冥何
必生知然後爲聖
窫窳
窫窳無罪見害貳負帝命羣巫操藥夾守遂
淪溺淵變爲龍首
服常琅玕樹
服常琅玕崑山奇樹丹實珠離緑葉碧布三
頭是伺遞望遞顧
山海經卷之十一
