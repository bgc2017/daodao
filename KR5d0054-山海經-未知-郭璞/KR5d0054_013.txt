










山海經卷之十三
　　　　　郭　璞　傳
　　海内東經
海内東北陬以南者
鉅燕在東北陬
國在流沙中者埻端(音/敦)璽㬇(音唤或/作繭蝡)在崑崙
墟東南一曰海内之郡不爲郡縣在流沙中
國在流沙外者大夏(大夏國城方二三百里/分爲數十國地和混宜)
五穀堅沙居繇音遥(月支之國月支國多好/馬美果有大尾羊如驢)
(尾即羬羊也小月支/天竺國皆附庸云)

西胡白玉山在大夏東蒼梧在白玉山西南
皆在流沙西崑崙墟東南崑崙山在西胡西
皆在西北(地理志崑崙山在臨羌/西又有西王母祠也)
雷澤中有雷神龍身而人頭鼓其腹在吴西
(今城陽有堯冢靈臺雷澤在北也河圖/曰大迹在雷澤華胥履之而生伏羲)
都州在海中一曰郁州(今在東海朐縣界世/傳此山自蒼梧從南)
(徙來上皆有南/方物也郁音鬱)
琅瑘臺在渤海間琅瑘之東(今琅瑘在海邊/有山嶕嶢特起)
(狀如高臺此即琅瑘臺也琅瑘/者越王勾踐入霸中國之所都)其北有山一
曰在海間

韓鴈在海中都州南
始鳩在海中轅厲南(國名或曰/鳥名也)
會稽山在大楚南岷三江首
大江出汶山(今江岀汶山郡升遷縣崑山東/南經蜀郡犍爲至江陽東北經)
(巴東建平宜都南郡江夏弋陽安豐至廬/江南界東北經淮南下邳至廣陵郡入海)北
江出曼山南江出高山高山在城都西入海
在長州南浙江出三天子都在其東(按地理/志浙江)
(出新安黟縣南蠻中東入海今錢/唐浙江是也黟即歙也浙音折)在閩西北
入海餘暨南(餘暨縣屬會稽/今爲永興縣)
廬江出三天子都入江彭澤西(彭澤今彭蠡/也在尋陽彭)

(澤/縣)一曰天子鄣
淮水出餘山餘山在朝陽東義鄉西入海淮
浦北(今淮水出義陽平氏縣桐栢山山東北/經汝南汝隂淮南譙國下邳至廣陵縣)
(入海朝陽縣/今屬新野)
湘水出舜葬東南陬西環之(環繞也今湘水/出零陵營道縣)
(陽朔山/入江)入洞庭下(洞庭地穴也在長沙巴陵/今吴縣南大湖中有包山)
(下有洞庭穴道潜行水底/云無所不通號爲地脉)一曰東南西澤
漢水出鮒魚之山(書曰嶓冢導漾東流爲漢/案水經漢水出武都沮縣)
(東狼谷經漢中魏興至南鄉東經襄陽至江/夏安陸縣入江别爲沔水又爲滄浪之水)
帝顓頊葬于陽九嬪葬于隂四蛇衛之(言有/四蛇)

(衛守/山下)
濛水出漢陽西入江聶陽西(漢陽縣/屬朱提)
温水出崆峒崆峒山在臨汾南入河華陽北
(今温水在京兆隂盤縣水/常温也臨分縣屬平陽)
潁水出少室少室山在雍氏南入淮西鄢北
(今潁水出河南陽城縣乾山東南經潁川汝/隂至淮南下蔡入淮鄢今鄢陵縣屬潁川)
一曰緱氏(縣屬河/南音鉤)
汝水出天息山在梁勉鄉西南入淮極西北
(今汝水出南陽魯陽縣大孟山東北至河南/梁縣東南經襄城潁川汝南至汝隂褒信縣)
(入淮淮/極地名)一曰淮在期思北(期思縣/屬弋陽)

涇水出長城北山山在郁郅長垣北(皆縣名/也郅音)
(桎)北入渭戲北(今涇水出安定朝那縣西开/頭山東南經新平扶風至京)
(兆高陵縣入渭戲/地名今新豐縣也)
渭水出鳥鼠同穴山東注河入華隂北(鳥鼠/同穴)
(山今在隴西首陽縣渭水出其東經南安天/水略陽扶風始平京兆引農華隂縣入河)
白水出蜀而東南注江(色微白濁今在梓潼/白水縣源從臨洮之)
(西西傾山來經沓中東流/通隂平至漢壽縣入潜)入江州城下(江州/縣屬)
(巴/郡)
沅水出象郡鐔城之西(象郡今日南也鐔城/縣今屬武陵音淫)
入東注江入下隽西(下隽縣今屬長/沙音昨兖反)合洞庭

中(水經曰沅水出䍧牱具蘭縣又東北至鐔/城縣爲沅水又東過臨沅縣南又東至長)
(沙下/隽縣)贛水出聶都東山(今贛水出南康南/野縣西北音感也)東
北注江入彭澤西
泗水出吴東北而南西南過湖陵西而東南
注東海入淮隂北(今泗水出魯國卞縣西南/至高平湖陸縣東南經沛)
(國彭城下邳至臨/淮下相縣入淮)
鬱水出象郡而西南注南海入須陵東南
肄水出臨晋西南(音如肄/習之肄)而東南注海入番
禺西(番禺縣屬南海/越之城下也)
潢水出桂陽西北山(音/黄)東南注肄水入敦浦

西洛水出洛西山東北注河入成臯之西(書/曰)
(道洛自熊耳案水經洛水今出上洛冢領山/東北經弘農至河南鞏縣入河成臯縣亦屬)
(河南/也)
汾水出上窳北(音/愈)而西南注河入皮氏南(今/汾)
(水出太原晋陽故汾陽縣東南經晋陽西南/經西河平陽至河東汾隂入河皮氏縣屬平)
(陽)
沁水出井陘山東東南注河入懷東南(懷縣/屬河)
(内懷内北/有井陘山)
濟水岀共山南東丘(共與/恭同)絶鉅鹿澤(絶猶截/度也鉅)
(鹿今在/高平)注渤海入齊琅槐東北(今濟水自榮/陽卷縣東經)

(陳留至潜隂北東北至高平東北經濟南至/樂安博昌縣入海今碣石也諸水所出又與)
(水經違錯以爲凡山川或有同名而異實或/同實而異名或一實而數名似是而非似非)
(而是且歷代乆遠古今變易語/有楚夏名號不同未得詳也)
潦水岀衛臯東(出塞外衛臯山玄菟高句驪/縣有潦山亦潦水所出西河)
(注大潦/音遼)東南注渤海入潦陽(潦陽縣/屬潦東)
虖池水出晋陽城南而西至陽曲北而東注
渤海(經河間樂城東北注渤海/也晋陽陽曲縣晋屬太原)入越章武北
(章武/郡名)漳水出山陽東東注渤海入章武南(新/城)
(汴隂縣亦/有漳水)
　建平元年四月丙戌待詔太常屬臣望校

　治侍中光禄勳臣龔侍中奉車都尉光禄
　大夫臣秀領主省
　　海内東經圖讚
　　　郁州
南極之山越處東海不行而至不動而改維
神所運物無常在
　　　韓鴈始鳩雷澤神琅瑘臺
韓鴈始鳩在海之州雷澤之神鼓腹優游琅
瑘嶕嶢邈若雲樓
　　　堅沙居繇埻端璽㬇國

堅沙居繇埻端璽㬇沙漠之鄉絶地之館或
羈于秦或賔于漢
　　　大江北江南江浙江廬淮湘漢濛温
　　　潁汝涇渭白沅贛泗鬱肄潢洛汾沁
　　　濟潦虖池漳水
川瀆交錯涣瀾流帶通潜潤下經營華外殊
出同歸混之東會


山海經卷之十三

　　　　　　　　　　卷十四十五原缺
