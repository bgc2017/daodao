










葛仙翁肘後備急方卷之七陛七
　　　治爲熊虎爪牙所傷毒痛方第五(十/三)
葛氏方燒青布以燻瘡口毒即出仍煑葛根
　令濃以洗瘡搗乾葛根末以煑葛根汁服
　方寸七日五夜一則佳
又方嚼粟塗之姚同
又煑生鐵令有味以洗瘡上姚同
凡猛獸毒蟲皆受人禁氣將入山草宜先禁
　之其經術云
　到山下先閉氣三十五息存神仙將虎來

　到吾前乃存吾肺中有白帝出把虎兩目
　塞吾下部又乃吐肺氣白通冠一山林之
　上於是良久又閉氣三十五息兩手捻都
　監目作三步步皆以右足在前乃止祝曰
　李耳李耳圖汝非李耳耶汝盜黄帝之犬
　黄帝教我問汝汝答之云何畢便行一山
　之虎不可得見若逢之者目向立大張左
　手五指側之極勢跳手上下三度於跳中
　大唤咄虎北斗君汝去虎即走止宿亦先
　四凹如此又燒牛羊角虎亦不敢近人又

　搗雄黄紫石縫囊貯而帶之
附方
梅師方治虎傷人瘡
　但飲酒常令大醉當吐毛出
　　　治卒爲猘犬凡所咬毒方第五十四
療猘犬咬人方
　先嗍却惡血灸瘡中十壯明日以去日灸
　一壯滿百乃止姚云忌酒
又云地榆根末服方寸七日一二亦末傅瘡
　上生根搗傅佳

又方刮虎牙若虎骨服一七已發如猘犬者
　服此藥即差姚同
又方仍殺所咬犬取腦傅之後不復發
又方搗薤汁傅之又飲一升日三瘡乃差
又方末礬石内瘡中裹之止瘡不壞速愈神
　妙
又方頭髮猬皮燒末水和飲一杯若或已目
　赤口噤者折齒下之姚云二物等分
又方搗地黄汁飲之并以塗瘡過百度止
又方末乾薑常服并以内瘡中

凡猘犬咬人七日一發過三七日不發則脫
　也要過百日乃爲大免耳
　每到七日輒當飲薤汁三二升又當終身
　禁食犬肉蠶蛹食此發則不可救矣瘡未
　差之間亦忌生物諸肥膩及冷但於飰下
　蒸魚及就膩氣中食便發不宜飲酒能過
　一年乃佳
若重發療方
　生食蟾蜍鱠絶良驗姚同亦可燒炙食之
　不必令其人知初得嚙便爲之則後不發

　姚剥作鱠吞蒜齏下
又方搗薑根汁飲之即差
又方服蔓菁汁亦佳
又凡犬咬人
　取竈中熱灰以粉瘡傅之姚同
又方火炙蠟以灌瘡中姚同
又方以頭垢少少内瘡中以熱牛屎塗之佳
　姚同
又方挼蓼以傅瘡上
又方乾薑末服二七薑汁服半升亦良

又方但依猘犬法彌佳燒蟾蜍及末礬石傅
　之尤佳
得犬嚙者難療凡犬食馬肉生狂
　及尋常忽鼻頭燥眼赤不食避人藏身皆
　欲發狂便宜枸杞汁煑糜飼之即不狂若
　不肯食糜以塩伺鼻便忽塗其鼻既舐之
　則欲食矣神驗
附方
梅師方治狂狗咬人
　取桃白皮一握水三升煎取一升服

食療治犬傷人
　杵生杏人封之差
　　　治卒毒及狐溺棘所毒方第五十五
馬嚼人作瘡有毒種熱疼痛方
　刺鷄𡨥血瀝著瘡中三下若駁馬用雌鷄
　草馬用雄鷄姚同
又方灸瘡及腫上差
若瘡乆不差者
　馬鞭梢長二寸鼠矢二七枚燒末膏和傅
　之效

又方以婦人月經傅上最良姚云神效
人體上先有瘡而乘馬馬汗若馬毛入瘡中
　或但爲馬氣所蒸皆致腫痛煩熱入腹則
　殺人
　燒馬鞭皮末以膏和傅上
又方多飲淳酒取醉即愈
又剥死馬馬骨傷人手毒攻欲死方
　便取死馬腹中屎塗之即差姚同
又方以手内女人隂中即愈有胎者不可令
　胎墮

狐尿棘㓨㓨人腫痛欲死方
　破鷄搨之即差
又方以熱桑灰汁漬冷復易取愈
小品方以熱蠟著瘡中又烟熏之令汁出即
　便愈
此狐所尿之木猶如蛇𧊄也此下有魚骨傷
　人
附方
圖經云治惡刺及狐尿刺
　搗取蒲公草根莖白汁塗之惟多塗立差

　止此方出孫思邈千金方其序云余以正
　觀五年七月十五日夜以左手中指背觸
　著庭木至曉遂患痛不可忍經十日痛日
　深瘡日高大色如熟小豆色嘗聞長者之
　論有此方遂依治之手下則愈痛亦除瘡
　亦即差未十日而平復楊炎南行方亦著
　其效云
效方治狐尿㓨螫痛
　杏人細研煑一兩沸承熱以浸螫處數數
　易之

外臺祕要治剥馬被骨刺破中毒欲死
　取剥馬腹中糞及馬尿洗以糞傅之大驗
　絞糞汁飲之效
聖惠方治馬咬人毒入心
　馬齒莧湯食之差
靈苑方治馬汗入瘡腫痛漸甚宜急療之遲
　則毒深難理
　以生烏頭末傅瘡口良乆有黄水出立愈
王氏博濟治驢涎馬汗毒所傷神效
　白礬飛過黄丹炒令紫色各等分相衮合

調貼患處
　　治卒青蛙蝮虺衆蛇所螫方第五十
　　六
葛氏竹中青蜂螫人方
　雄黄麝香乾薑分等搗篩以麝罔和之著
　小竹管帶之行急便用傅瘡兼衆蛇虺毒
　之神良
又方破烏鷄熱傅之
　蛇緑色喜縁樹及竹上大者不過四五尺
　皆呼爲青條蛇人中立死

葛氏毒蛇螫人方
　急掘作坑以埋瘡處堅築其上毒即入土
　中須臾痛緩乃出
徐王治蛇毒方
　用搗地榆根絞取汁飲兼以漬瘡
又方搗小蒜飲汁以滓傅瘡上
又方猪耳垢著瘡中牛耳中垢亦可用之良
又方嚼塩唾上訖灸三壯復嚼塩唾之瘡上
又方搗薤傅之
又方燒蜈蚣末以傅瘡上

又方先以無節竹筒著瘡上熔蠟及蜜等分
　灌筒中無蜜單蠟亦通
又方急且尿瘡中乃拔向日閉氣三步以刀
　掘地作小坎以熱湯沃坎中埿作丸如梧
　子大服之并以少泥泥之瘡上佳
又方桂心栝蔞分等爲末用小竹筒宻塞之
　以帶行卒爲蝮蛇即傅之此藥療諸蛇毒
　塞不宻則氣歇不中用
一切蛇毒
　急灸瘡三五壯則衆毒不能行

蛇毒
　搗鬼針草傅上即定
又方荆葉袋貯薄瘡腫上
又方以射罔塗腫上血出乃差
又方以合口椒并葉搗傅之無不止
又方切葉刀燒赤烙之
附方
梅師方治蛇虺螫人
　以獨頭蒜酸草搗絞傅所咬處
廣利方治蛇咬方

　取黑豆葉剉杵傅之日三易良
廣濟方治毒蛇嚙方
　菰蔣草根灰取以封之其草似燕尾也
兵部手集主蛇蝎蜘蛛毒
　鷄卵輕敲一小孔合咬處立差
劉禹錫傳信方治蛇咬蝎螫
　燒刀子頭令赤以白礬置刀上看成汁便
　熱滴咬處立差此極神驗得力者數十人
　貞元三十二年有兩僧流向南到鄧州俱
　爲蛇嚙令用此法救之傅藥了便發更無

　他苦
　　　治蛇瘡敗蛇骨刺人入口繞身諸方
　　　　第五十七
葛氏凡蛇瘡未愈禁熱食食便發療之依初
　螫人法
蛇螫人九竅皆血出方
　取虻蟲初食牛馬血腹滿者二七枚燒服
　之
此上蛇瘡敗及洪腫法方蛇螫人牙折入肉
　中痛不可堪方

　取蝦蟆肝以傅上立出
又方先宻取荇葉當其上穿勿令人見以再
　覆瘡口上一時著葉當上穿穿即折牙出
　也
蛇骨刺人毒痛方
　以鐵精如大豆者以管吹瘡内姚同
又方燒死鼠搗傅之瘡上
蛇螫人瘡已合而餘毒在肉中淫淫痛癢方
　取大小蒜各一升合搗熱湯淋取汁灌瘡
　中姚同

蛇卒繞人不解方
　以熱湯淋即解亦可令就尿之
蛇入人口中不出方
　艾灸蛇尾即出若無火以刀周匝割蛇尾
　截令皮斷乃將皮倒脫即出小品同之
七八月中諸蛇毒旺不得泄皆嚙草木即枯
　死名爲蛇蚳此物傷人甚於蛇螫即依蛇
　之螫法療之
附方
廣利方治蛇咬瘡

　暖酒淋洗瘡上日三易
聖惠方治蛇入口并入七孔中
　割母猪尾頭瀝血滴口中即出
　　　治卒入山草禁辟衆蛇藥術方第五
　　　　十八
辟衆蛇方
　同前姚氏仙人入山草法
辟蛇之藥雖多唯以武都雄黄爲上帶一塊
　右稱五兩於肘間則諸蛇毒莫敢犯
　他人中者便磨以療之又帶五蛄黄丸良

　丸有蜈蚣故方在於備急中此下有禁法
　云不受而行則無驗
　蛇毒勿渡水渡水則痛甚於初螫
　亦當先存想作大蜈蚣前已隨後渡若乘
　船渡不作法殺人
入山並不得呼作蛇皆唤爲蛇中之者彌宜
　勿誤辟蛇法
　到處燒羖羊角令有煙出地則去矣
附方
廣利方治諸蛇毒螫人欲死兼辟蛇

　乾薑雄黄等分同研用小絹袋貯系臂上
　男左女右蛇聞藥氣逆避人螫毒傅之
　　　治卒蜈蚣蜘蛛所螫方第五十九
葛氏方割鷄冠血塗之
又方以鹽緘瘡上即愈云蜈蚣去遠者即不
　復得
又方塩熱漬之
又方嚼大蒜若小蒜或桑樹白汁塗之亦以
　麻履底土揩之良
蜈蚣甚嚙人其毒殊輕於蜂當時小痛而易

　歇蜘蛛毒
　生鐵衣醋研取濃汁塗之又烏麻油和胡
　粉傅上乾復易取差取羊桃葉傅之立愈
附方(蚯蚓螻蛄蠶咬蠼嫂/尿及惡蟲咬人附)
梅師方治蜈蚣咬人痛不止
　獨頭蒜摩螫處痛止
又經驗後方燒鷄屎酒和傅之佳又取鷄屎
　和醋傅之
聖惠方治蜈蚣咬方
　用蝸牛擦取汁滴入咬處

兵部手集治蜘蛛咬遍身成瘡
　取上好春酒飲醉使人翻不得一向卧恐
　酒毒腐人須臾蟲於肉中小如米自出
又譚氏小兒方以葱一枝去尖頭作孔將蚯
　蚓入葱葉中緊担兩頭勿泄氣頻摇動即
　化爲水點咬處差
劉禹錫傳信方治蟲豸傷咬
　取大藍汁一碗入雄黄麝香二物隨意看
　多少細研投藍中以點咬處若是毒者即
　并細服其汁神異之極也昔張員外在劒

　南爲張延賞判官忽被斑蜘蛛咬項上一
　宿咬有二道赤色細如箸繞項上從胷前
　下至心經兩宿頭面腫疼如數升大肚
　漸腫幾至不救張相素重薦因出家資五
　百千并薦家財又數百千募能療者忽一
　人應召云可治張相初甚不信欲驗其方
　遂令目前合藥其人云不惜方當療人性
　命耳遂取大藍汁一瓷碗取蜘蛛投之藍
　汁良乆方出得汁中甚困不能動又别搗
　藍汁加麝香末更取蜘蛛投之至汁而死

　又更取藍汁麝香復加雄黄和之更取一
　蜘蛛投汁中隨化爲水張相及諸人甚異
　之遂令點於咬處兩日内悉平愈但咬處
　作小瘡痂落如舊
經驗方治蜘蛛咬遍身生絲
　羊乳一升飲之貞元十年崔員外從質云
　目擊有人被蜘蛛咬腹大如孕婦其家弃
　之乞食於道有僧遇之教飲羊乳未幾日
　而平
又方治蚯蚓咬

　濃作塩湯浸身數遍差浙西軍將張韶爲
　此蟲所咬其形大如風眉鬚皆落每夕蚯
　蚓鳴於體有僧教以此方愈
又方治蚯蚓蟲咬其形如大風眉鬚皆落
　以石灰水浸身亦良
聖惠方主蛐蟮咬人方
　以鷄屎傅之
又方治螻蛄咬人
　用石灰醋和塗之
廣利方治蠶咬人

　麝香細研蜜調塗之差
千金方治蠼嫂尿瘡
　楝樹枝皮燒灰和猪膏傅之
又方杵豉傅之
又方以酢和粉傅之
又方治蠼螋蟲尿人影
　著處便令人體病瘡其狀如粟粒累累一
　聚慘痛身中忽有處燥痛如芒刺亦如刺
　蟲所螫後細瘡㿔作叢如茱萸子狀也四
　畔赤中央有白膿如黍粟亦令人皮急舉

　身惡寒壯熱極者連起竟腰脇胷也治之
　法初得磨犀角塗之止
博物志治蠼嫂蟲溺人影亦隨所著作瘡
　以鷄腸草汁傅之良
外臺秘要治蠼嫂尿瘡繞身匝即死
　以燕巢中土猪脂苦酒和傅之
又方治蠼嫂尿瘡
　燒鹿角末以苦酒調塗之
錢相公方療蠼螋尿瘡黄水出
　嚼梨葉傅之乾即易

勝金方治蠼螋尿人成瘡初如糝粟漸大如
　豆更大如火烙漿庖疼痛至甚宜速用草
　茶并臘茶俱可以生油調傅上其痛藥至
　立止妙
聖惠方治惡蟲咬人
　用紫草油塗之
又方以酥和塩傅之
　　　治卒蠆螫方第六十
以玉壺丸及五蛄丸塗其上並得
　其方在備急丸散方中

又方取屋霤下土水和傅之
　　　治卒蜂所螫方第六十一
蜂螫人
　取人尿洗之
又方榖樹桑樹白汁塗之并佳
又方刮齒垢塗之又破蜘蛛又煑蜂房塗之
　燒牛角灰苦酒和塗之又斷葫揩之又嚼
　青蒿傅之
附方
千金方治蜂螫人

　用露蜂房末猪膏和傅之楊氏産乳蜂房
　煎湯洗亦得
又外臺秘要挼薄荷貼之差
又聖惠方以酥傅之愈
沈存中筆談云處士劉湯隱居住屋山嘗於
　齊中見一大蜂竄爲蛛網絲縛之爲蜂所
　螫墜地俄頃蛛鼓腹欲裂徐徐行入草嚙
　芋梗微破以瘡就嚙處磨之良久腹漸消
　輕躁如故自後人有爲蜂螫者挼芋梗傅
　之則愈

　　　治卒蝎所螫方第六十二
蝎螫人
　温湯漬之
又方挼馬莧大蒜又嚼乾薑塗之佳姚方以
　冷水漬螫處即不痛水微暖便痛即易水
　又以冷漬故布搨之數易
新效方蜀葵花石榴花艾心分等並五月五
　日午時取隂乾合搗和水塗之螫處立定
　二花未定又鬼針草挼汁傅之立差又黄
　丹醋塗之又生烏頭末唾傅之嚼乾薑塗

　之又麝罔封之温酒漬之即愈
附方
孫眞人食忌主蠍螫
　以礬石一兩醋半升煎之投礬末於醋中
　浸螫處
又勝金方烏頭末少許頭醋調傅之
又錢相公篋中方取半夏以水研塗之立止
又食醫心鏡以醋磨附子傅之
又經驗方以驢耳垢傅之差崔給事傳
廣利方治蠍螫人痛不止方

　楮樹白汁塗之立差
　　　治中蠱毒方第六十三
葛氏方療蠱毒下血方
　羖羊皮方三寸得敗鼓亦好蘘荷葉苦參
　黄連當歸各二兩水七升煑二升分三服
　一方加犀角升麻各三兩無蘘荷根用茜
　根四兩代之佳
人有養畜蠱以病人其𧦽法
　中蠱令人心腹切痛如有物嚙或吐下血
　不即療之食人五藏則死矣欲知蠱與非

　蠱當令病人唾水中沉者是浮者非小品
　姚並同
欲知蠱毒主姓名方
　取鼓皮少少燒末飲病人病人須臾自當
　呼蠱主姓名可語便去則便愈亦有蛇蜒
　合作蠱毒著飲食中使人得瘕病此一種
　積年乃死療之各自有藥又蘘荷葉宻著
　病人卧席下其病人即自呼蠱主姓名也
療中蠱毒吐血或下血皆如爛肝方
　茜草根蘘荷根各三兩㕮咀以水四升煑

　取二升去滓適寒温頓服即愈又自當呼
　蠱主姓名茜草即染絳草也小品并姚方
　同也
又方巴豆一枚去心皮熬豉三粒釜底墨方
　寸七合搗爲三丸一丸當下毒不可者更
　服一丸即下
又方塩一升淳苦酒和一服立吐即愈小品
　同支方苦酒一升煑令消服愈
又方取蚯蚓十四枚以苦酒三升漬之蚓死
　但服其汁已死者皆可活

又方苦瓠一枚水二升煑取一升服立即吐
　愈小品同支方用苦酒一升煑令消服神
　驗
又方皂莢三梃炙去皮子酒五升漬一宿去
　滓分三服小品同
療飲中蠱毒令人腹内堅痛面目青黄淋露
　骨立病變無常方取鐵精搗之細篩又别
　搗烏鷄肝以和之丸如梧子大服三丸甚
　者不過十日微者即愈别有鐵精方
又方猪肝一具蜜一升共煎之令熟分爲二

　十服祕方小品同支方分作丸亦得
又方取棗木心剉得一斛著釜中淹之令上
　有三寸水煑取二斗澄取清微火煎得五
　升宿勿食旦服五合則吐蠱毒出小品姚
　同之
又方雄黄丹砂藜蘆各一兩搗末旦以井華
　水服一刀圭當下吐蠱蟲出
又方隱荵草汁飲一二升此草桔梗苗人皆
　食之
治蠱已食下部肚盡腸穿者

　取長股蝦蟆青背一枚鷄骨支方一分燒
　爲灰合内下部令深入小品同支方屢用
　大驗姚方亦同
又方以猪膽瀝内下部中以綿深導内塞之
又方五蠱黄丸最爲療蠱之要其方在備急
　條中
復有自然飛蠱狀如鬼氣者難
　此諸種得眞犀麝香雄黄爲良藥人帶此
　於身亦預防之
姚氏療中蠱下血如鷄肝出石餘四藏悉壞

　唯心未毁或鼻破
待死方
　末桔梗酒服一七日一二葛氏方也
支太醫有十數傳用方
　取馬兜零根搗末水服方寸匕隨吐則出
　極神驗此物苗似葛蔓縁柴生子似橘子
凡畏已中蠱欲服甘草汁
　宜生煑服之當吐疾出若平生預服防蠱
　毒者冝熟炙煑服即内消不令吐神驗
又方甘草炙每合嚥汁若因食中蠱反毒即

　自吐出極良常含嚥之永不慮藥及蠱毒
　也
又有解百毒散在後藥毒條中亦療方
　桑白汁一合服之須臾吐利蠱出
席辯刺史傳效二方云并試用神驗
　斑猫蟲四枚去足翅炙桃皮五月初五采取
　去黑皮隂乾大戟凡三物並搗别篩取斑
　猫一分桃皮大戟各二分合和棗核大以
　米清飲服之訖吐出蠱一服不差十日更
　一服差此蠱洪州最多老媪解療一人得

　縑二十疋祕方不可傳其子孫犯法黄花
　公若於則爲都督因以得之流傳老媪不
　復得縑席云已差十餘人也
又方羖羊皮方寸七蘘荷根四兩苦參黄連
　各二兩當歸犀角升麻各三兩七物以水
　九升煑取三升分三服蠱即出席云曾與
　一人服應時吐蜂兒數升即差此是姚大
　夫方
附方
千金翼方療蠱毒

　以槲木北隂白皮一大握長五寸以水三
　升煑取一升空腹分服即吐蠱出也
又治蠱毒下血
　猬皮燒末水服方寸匕當吐蠱毒
外臺祕要救急治蠱
　以白鴿毛糞燒灰飲和服之
楊氏産乳療中蠱毒
　生玳瑁以水磨如濃飲服一盞自解
聖惠方治小兒中蠱下血欲死
　搗青藍汁頻頻服半合

　　　治卒中溪毒方第六十四
姚氏中水毒祕方
　取水萍曝乾以酒服方寸七差止又云中
　水病手足指冷即是若暖非也其冷或一
　寸極或竟指未過肘膝一寸淺至於肘膝
　爲劇
葛氏水毒中人一名中溪一名中灑(東人呼/爲蘇駭)
　(切)一名水病似射工而無物其診法
　初得之惡寒頭微痛目注疼心中煩懊四
　肢振浙骨節皆强筋急但欲睡旦醒暮劇

　手逆冷三日則復生蟲食下瘡不痛不癢
　不冷人覺視之乃知不即療過六七日下
　部膿潰蟲食五藏熱極煩毒注下不禁八
　九日良醫不能療覺得急當深視下部若
　有瘡正赤如截肉者爲陽毒最急若瘡如
　蠡魚齒者爲隂毒猶小緩要皆煞人不過
　二十日欲知是中水毒當作數升湯以小
　蒜五寸㕮咀投湯中莫令大熱熱即無力
　捩去滓適寒温以浴若身體發赤斑文者
　又無異證當以他病療之也

病中水毒方
　取梅若桃葉搗絞汁三升許以少水解爲
　飲之姚云小兒不能飲以汁傅乳頭與之
又方常思草搗絞飲汁一二升并以綿染寸
　中以導下部日三過即差
又方搗藍青汁以少水和塗之頭面身體令
　匝
又方取梨葉一把熟搗以酒一杯和絞服之
　不過三
又方取蛇莓草根搗作末服之并以導下部

　亦可飲汁一二升夏月常行欲入水浴先
　以少末投水中流更無所畏又辟射工家
　中雖以器貯水浴亦宜少末投水中大佳
今東閒諸山縣無不病溪毒春月皆得亦如
　傷寒呼爲溪温未必是射工輩亦盡患瘡
　痢但寒熱煩疼不解便致死耳方家用藥
　與傷寒温疾相似令施其單法
　五加根燒末酒若漿水飲之荆葉汁佳千
　金不傳祕之
又方宻取蓼搗汁飲一二合又以塗身令周

　匝
　取牛膝莖一把水酒共一杯漬絞取汁飲
　之日三雄牛膝莖紫色者是也
若下部生瘡已決洞者
　秫米一升塩五升水一石煑作糜坐中即
　差
又方桃皮葉熟搗水漬令濃去滓著盆中坐
　漬之有蟲出
又方皂莢燒末綿裹導之亦佳又服牡丹方
　寸七日三服

　　　治卒中射工水弩毒方第六十五
江南有射工毒蟲一名短狐一名蜮常在山
　間水中人行及水浴此蟲口中横骨角弩
　唧以射人形影則病其診法
　初得或如傷寒或似中惡或口不能語或
　惡寒熱四肢拘急旦可暮劇困者三日齒
　間血出不療即死其中人有四種初覺則
　遍身體視之其一種正黑如墨子而繞四
　邊犯之如刺狀其一種作瘡瘡久
　即穿陷一種突起如石其一種如

　火灼人肉熛起作瘡此種最急并皆煞人
　居地天大雨或逐人行潦流入人
　家而射人又當養鵝鴨食人行將純
　白鵝以辟之白鴨亦善帶好生犀角佳也
若見身中有此四種瘡處便急療之
　急周繞遍去此瘡邊一寸輒炙一處百壯
　瘡亦百壯則差
又方赤莧莖葉搗絞取汁飲之以滓傅之姚
　云服七合日四五服
又方胡蒜令傅以搨瘡上灸蒜上千壯差

又方白鷄矢白者二枚以小餳和調以塗瘡
　上
又方鼠婦蟲豉各七合巴豆三枚去心合猪
　脂但以此藥塗之
又方取水上浮走豉母蟲一枚置口中便差
　云此蟲正黑如大豆浮水上相遊者
又方取皁莢一梃尺二者槌碎苦酒一升煎
　如飴去滓傅之痛處差
又方馬齒莧搗飲汁一升滓傅瘡上日四五
　遍則良驗

又方升麻烏翣各二兩水三升煑取一升盡
　服之滓傅瘡上不差更作姚同更加犀角
　二兩
　云此蟲含沙射人影便病欲渡水先以石
　投之口邊角弩發矢言口息兩角能屈伸
冬月則蟄
　有一長角横在口前弩檐臨其角端曲如
　上弩以氣爲矢用水勢以射人人中之便
　不能語餘狀如葛氏所說
　　　治卒中沙虱毒方第六十六

山水間多有沙虱甚細略不可見人入水浴
及以水澡浴此蟲在水中著人身及隂天雨
行草中亦著人便鑽入皮裏其診法
　初得之皮上正赤如小豆黍米粟粒以手
　摩赤上痛如刺三日之後令百節强疼痛
　寒熱赤上發瘡此蟲漸入至骨則殺人自
　有山澗浴畢當以布拭身數遍以故帛拭
　之一度乃傅粉之也
又療沙虱毒方
　以大蒜十片著熱灰中温之令熱斷蒜及

　熱柱瘡上盡十片復以艾灸瘡上七壯則
　良
又方斑猫二枚熬一枚末服之燒一枚令絶
　烟末以傅瘡上即差又以射罔傅之佳
又方生麝香大蒜合搗以羊脂和著小筒子
　中帶之行今東間水無不有此浴竟中拭
　㸁㸁如芒毛針刺熟看見則以竹葉抄挑
　去之
　比見嶺南人初有此者即以茅葉茗茗刮
　去及小傷皮則爲佳仍數塗苦苣菜汁佳

已深者針挑取蟲子正如疥蟲著爪上映光
方見行動也若挑得便就上灸三四壯則蟲
死病除
　若覺猶惛惛見是其已太深便應依土俗
　作方術拂出乃用諸湯藥以浴皆一二升
　出都盡乃止亦依此方并雜溪毒及
　射工法急救七日中宜差不爾則仍有飛
　蟲噉人心藏便死愼不可輕
　　　治卒服藥過劑煩悶方第六十七
服藥過劑煩悶及中毒多煩悶欲死方

　刮東壁土少少以水一二升和飲之良
又方於屋霤下作坎方二尺深三尺以水七
　升灌坎中以物揚之令沫出取一升飲之
　未解更作
又方擣藍取汁服數升無藍只洗青絹取汁
　飲亦得
服藥失度心中苦煩方
　飲生葛根汁大良無生者乾葛爲末水服
　五合亦可煑服之
又方吞鷄子黄數枚即愈不差更作

服石藥過劑者
　白鴨屎末和水調服之差
又方大黄三兩芒硝二兩生地黄汁五升煑
　取三升分三服得下便愈
若卒服藥吐不止者
　飲新汲水一升即止
若藥中有巴豆下痢不止方
　末乾薑黄連服方寸七差
又方煑豆汁一升服之差
附方

外臺祕要治服藥過劑及中毒煩悶欲死
　燒犀角末水服方寸七
　　　治卒中諸藥毒救解方第六十八
治食野葛已死方
　以物開口取鷄子三枚和以吞之須臾吐
　野葛出
又方温猪脂一升飲之
又方取生鴨就口斷鴨頭以血瀝口中入咽
　則活若口不可開者取大竹筒洞節以頭
　注其脇取冷水竹筒中數易水須臾口開

　則可得下藥若人多者兩脇及臍中各與
　筒甚佳
又方多飲甘草汁佳
姚方中諸毒藥及野葛已死方
　新小便和人屎絞取汁一升頓服入腹即
　活解諸毒無過此汁
中酖毒已死者
　粉三合水三升和飲之口噤以竹管强開
　灌之
中射罔毒

　藍汁大豆猪犬血並解之
中狼毒毒以藍汁解之
中狼葵毒以葵根汁解之
中藜蘆毒以雄黄葱汁并可解之
中躑躅毒以栀子汁解之中巴豆毒
　黄連小豆藿汁大豆汁並可解之
中雄黄毒以防己汁解之
中蜀椒毒中蜈蚣毒
　二毒桑汁煑桑根汁并解之

中礬石毒以大豆汁解之
中芫花毒以防風甘草桂并解之
中半夏毒以生薑汁乾薑并解之
中附子烏頭毒大豆汁遠志汁並可解之
中杏仁毒以藍子汁解之
食金已死者取鷄屎半升水淋得一升飲之
　日三服
又方吞水銀二兩即裹金出少者一兩亦足
姚云一服一兩三度服之扶坐與之令入腹
　即活

又方鴨血及鷄子亦解之
今取一種而兼解衆毒
　取甘草㕮咀濃煑多飲其汁井多食䓗中
　涕並佳
又方煑大豆令涌多飲其汁無大豆豉亦佳
又方藍青藍子亦通解諸毒常預畜之
又方煑薺苨令濃飲一二升祕方卒無可煑
　嚼食之亦可作散服之此藥在諸藥中諸
　藥則皆驗
又方凡煑此藥汁解毒者不可熱飲之諸毒

　得熱更甚宜使小冷爲良
帶辯刺史云嶺南俚人毒皆因食得之多不
即覺漸不能食或更心中漸脹并背急悶先
寒似瘴
　微覺即急取一片白銀含之一宿銀變色
　即是藥也銀青是藍藥銀黄赤是𦵣藥久
　久者入眼眼或青或黄赤青是藍藥黄赤
　是𦵣藥俚人有解療者畏人得知在外預
　言三百牛藥或云三百兩銀藥余久任以
　首領親狎知其藥常用俚人不識本草乃

　妄言之其方并如後也
初得俚人毒藥且令定方
　生薑四兩甘草三兩炙切以水六升煑取
　二升且服三服服訖然後覓藥療之
療方
　常山四兩切白塩四錢以水一斗漬一宿
　以月盡日漬月一日五更以土釜煑勿令
　奴婢鷄犬見煑取二升旦分再服服了少
　時即吐以銅器貯取若青色以杖舉五尺
　不斷者即藥未盡二日後更一劑席辯曾

　飲酒得藥月餘始覺首領梁墳將土常山
　與爲呼爲一百頭牛藥服之即差差後二
　十日愼毒食唯有煑飯食之前後得差凡
　九人
又方黄藤十兩嶺南皆有切以水一斗煑取
　二升分三服服訖毒藥内消若防己俚人
　藥常服此藤縱得自然不發席云常服之
　利小便亦療數人
又方都淋藤十兩嶺南皆有土人悉知俚人
　呼爲三百兩銀其葉細長有三尺微藤生

　切以水一斗和酒二升煑取三升分三服
　服訖毒藥并逐小便出十日愼毒食不差
　更服之即愈
又方乾藍實四兩白花藤四兩出隽州者上
　不得取野葛同生者切以水七升酒一升
　煑取半空腹頓服之少悶勿怪單乾藍擣
　末頓服之亦差
又療腹内諸毒
　都淋藤二兩長三寸並細剉酒三升合安
　罌中宻封以糠火燒四邊燒令三沸待冷

　出温服常令有酒色亦無所忌大效
若不獲已食俚人食者
　先取甘草一寸炙之後熟嚼吞之若食著
　毒藥即吐便是得藥依前法療之席辯云
　常囊貯甘草十片以自防
附方
勝金方治一切毒
　以膽子礬爲末用糯米糊丸如鷄頭實大
　以朱砂衣常以朱砂養之冷水化一丸服
　立差

經驗方解藥毒上攻如聖散
　露蜂房甘草等分用麩炒令黄色去麩爲
　末水二碗煎至八分一碗令温臨卧頓服
　明日取下惡物
外臺秘要治諸藥石後或熱噤多向冷地卧
又不得食諸熱麵酒等方
　五加皮二兩以水四升煑取二升半候石
　發之時便服未定更服
孫思邈論云有人中烏頭巴豆毒
　甘草入腹即定方稱大豆解百藥毒嘗試

　之不效乃加甘草爲甘豆湯其效更速
梅師方蜀椒閉口者有毒誤食之便氣欲絶
　或下白沫身體冷急煎桂汁服之多飲冷
　水一二升忽食飲吐漿煎濃豉汁服之
聖惠方治硫黄忽發氣悶用羊血服一合效
又方治射罔在諸肉中有毒及漏脯毒
　用貝子末水調半錢服效或食麵臛毒亦
　同用
初虞世方治藥毒祕效
　巴豆去皮不出油馬牙硝等分合研成膏

　冷水化一彈子許服差
　　　治食中諸毒方第六十九
蜀椒閉口者有毒戟人咽氣便欲絶又令人
吐白沫
　多飲桂汁若冷水一二升及多食大蒜即
　便愈愼不可飲熱殺人比見在中椒毒含
　蒜及薺苨差
鈎吻葉與芥相似誤食之殺人方
　薺苨八兩水六升煑取三升服五合日五
　服又云此非釣吻

食諸菜中毒發狂煩悶吐下欲死方
　取鷄屎燒末服方寸七不解更服又煑葛
　根飲汁
莨菪毒煑甘草汁擣藍汁飲並良
苦瓠毒煑黍穰令濃飲汁數升佳
食馬肝中毒
　取牡鼠屎二七枚兩頭尖者是水和飲之
　未解者更作
食六畜鳥獸
　幞頭垢一錢七小品云起死人又飲豉汁

　數升良
凡物肝臟自不可輕啖自死者彌勿食之生
食肝中毒
　擣附子末服一刀圭日三服
肉有箭毒以藍汁大豆解射罔毒
食鬱肉謂在蜜器中經宿者及漏脯茅屋汁
霑脯爲漏脯此前并有毒
　燒人屎末酒服方寸七
又方搗薤汁服二三升各連取以少水和之
食黍米中藏脯中毒方

　此是鬱脯煑大豆一沸飲汁數升即解兼
　解諸肉漏毒
食自死六畜諸肉中毒方
　黄檗末服方寸七未解者數服
六畜自死皆是遭疫有毒食之洞下亦致堅
積並宜以痢丸下之
食魚中毒
　濃煑橘皮飲汁小品云冬瓜汁最驗
食猪肉遇冷不消必成蟲癥下之方
　大黄朴硝各一兩芒硝亦佳煑取一升盡

　服之若不消并皮研杏子湯三升和三服
　吐出神驗
食牛肉中毒煑甘草飲汁一二升
食馬肉洞下欲死者
　豉二百粒杏子二十枚㕮咀蒸之五升飯
　下熟合搗之再朝服令盡
此牛馬皆謂病死者耳
食鱸魚肝及鯸鮧魚中毒
　剉蘆根煑汁飲一二升良
解毒濃煑香蘇飲汁一升

飲食不知是何毒
　依前甘草薺苨通療此毒皆可以救之
食𦵔菜誤吞水蛭蛭噉臟血腸痛漸黄瘦者
　飲牛羊熱血一二升許經一宿便煖猪脂
　一升飲之便下蛭
食菌遇毒死方
　絞人屎汁飲一升即活服諸吐痢丸亦佳
　又掘地作土漿服二三升則良
誤食野芋欲死療同菌法
凡種芋三年不取亦成野芋即殺人也

附方
梅師方治飲食中毒魚肉菜等
　苦參三兩以苦酒一升煎三五沸去滓服
　之吐出即愈或取煑犀角汁一升亦佳
又方治食狗肉不消心下堅或腹脹口乾發
　熱妄語煑蘆根飲之
又方杏仁一升去皮水三升煎沸去滓取汁
　爲三服下肉爲度
金匱方治食蟹中毒
　紫蘇煑汁飲之三升以子汁飲之亦治凡

　蟹未經霜多毒
又聖惠方以生藕汁或煑乾蒜汁或冬瓜汁
　並佳
又方治雉肉作臛食之吐下
　用生犀角末方寸七新汲水調下即差
唐崔魏公云鉉夜暴亡有梁新聞之乃𧦜之
　曰食毒僕曰常好食竹鷄竹鷄多食半夏
　苗必是半夏毒命生薑擂汁折齒而灌之
　活
金匱方春秋二時龍帶精入芹菜中人遇食

　之爲病發時手青肚滿痛不可忍作蛟龍
　病服硬糖三二升日二度吐出如蜥蜴三
　二個便差
明皇雜録云有黄門奉使交廣回周顧謂曰
　此人腹中有蛟龍上驚問黄門曰卿有疾
　否曰臣馳馬大庾嶺時當大熱困且渴遂
　飲水覺腹中堅痞如杯周遂以硝石及雄
　黄煑服之立吐一物長數寸大如指視之
　鱗甲具投之水中俄頃長數尺復以苦酒
　沃之如故以器覆之明日已生一龍矣上

甚訝之
　　　治防避飲食諸毒方第七十
雜鳥獸他物諸忌法
　白羊不可雜雄雞羊肝不可合烏梅及
　椒食猪肉不可雜羊肝牛腸不可合
　犬肉　雄雞肉不可合生䓗菜雞鴨肉
　不可合蒜及李子鱉肉等生肝投地塵
　芥不著者不可食暴脯不肯燥及火炙
　不動并見水而動並勿食鳥獸自死口
　不開者不可食

水中魚物諸忌
　魚頭有正白連諸齊上不可食魚無腸
　膽及頭無魫勿食　魚不合烏雞肉食
　生魚目赤不可作膾　魚勿合小豆藿
　青魚鮓不可合生胡荽鱉目凹者不可
　食鱉肉不可合雞鴨子及赤莧菜食之
　　妊娠者不可食鱠魚
雜果菜諸忌
　李子不可合雞子及臨水食之五月五
　日不可食生菜病人不可食生胡芥菜

　　妊娠勿食桑椹并鴨子巴豆藿　羹半
　夏菖蒲羊肉細辛桔梗忌菜　甘草忌菘
　菜　牡丹忌胡荽　常山忌葱　黄連桔
　梗忌猪肉　茯苓忌大醋　天門冬忌鯉
　魚
附方
食醫心鏡黄帝云食甜瓜竟食塩成霍亂
孫眞人食忌蒼耳合猪肉食害人又云九月
　勿食被霜瓜食之令人成反胃病
　　　治卒飲酒大醉諸病方第七十一

大醉恐腹腸爛
　作湯於大器中以漬之冷復易
大醉不可安卧常令摇動轉側又當風席地
　及水洗飲水最忌於交接也
飲醉頭痛方
　刮生竹皮五兩水八升煑取五升去滓然
　後合納雞子五枚攪調更煑再沸二三升
　服盡
飲後下痢不止
　煑龍骨飲之亦可末服

連月飲酒喉咽爛舌上生瘡
　擣大麻子一升末黄檗二兩以蜜爲丸服
　之
飲酒積熱遂發黄方
　雞子七枚苦酒漬之封蜜器中納井底二
　宿當取各吞二枚枚漸盡愈
大醉酒連日煩每不堪方
　蔓青菜并少米熟煑去滓冷之便飲則良
又方生葛根汁一二升乾葛煑飲亦得
欲使難醉醉則不損人方

　擣栢子仁麻子仁各二合一服之乃以飲
　酒多二倍
又方葛花并小豆花子末爲散服三二七又
　時進葛根飲枇杷葉飲并以雜者乾蒲麻
　子等皆使飲而不病人胡麻亦煞酒先食
　鹽一七後則飲酒亦倍
附方
外臺祕要治酒醉不醒
　九月九日眞菊花末飲服方寸七
又方斷酒用驢駒衣燒灰酒服之

又方鸕鷀糞灰水服方寸匕
聖惠方治酒毒或醉昏悶煩渴要易醒方
　取柑皮二兩焙乾爲末以三錢七水一中
　盞煎三五沸入鹽如茶法服妙
又方治酒醉不醒
　用菘菜子二合細研井花水一盞調爲二
　服
千金方斷酒法
　以酒七升著瓶中朱砂半兩細研著酒中
　緊閉塞瓶口安猪圈中任猪摇動經七日

　頓飲之
又方正月一日酒五升淋碓頭杵下取飲
又方治酒病
　豉葱白各半升水二升煑取一升頓服
葛仙翁肘後備急方卷之七





