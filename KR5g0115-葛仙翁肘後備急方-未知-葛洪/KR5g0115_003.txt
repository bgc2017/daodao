










葛仙翁肘後備急方卷之三陛三
治寒熱諸瘧方第十六
治瘧病方鼠婦豆豉二七枚合搗令相和未
發時服二丸欲發時服一丸
又方青蒿一握以水二升漬絞取汁盡服之
又方用獨父蒜於白炭上燒之末服方寸匕
又方五月五日蒜一片去皮中破之刀割合
容巴豆一枚去心皮内蒜中令合以竹挾
以火炙之取可熱搗爲三丸未發前服一
丸不止復與一丸

又方取蜘蛛一枚蘆管中宻塞管中以綰頸
過發時乃解去也
又方日始出時東向日再拜畢正長跪向日
叉手當閉氣以書墨注其管兩耳中各七
注又丹書舌上言子日死畢復再拜還去
勿顧安卧勿食過發時斷即差
又方多煑豉湯飲數升令得大吐便差
又方取蜘蛛一枚著飰中合丸吞之
又方臨發時搗大附子下篩以苦酒和之塗
背上

又方鼠婦蟲子四枚各一以飴糖裏之丸服
便斷即差
又方常山搗下篩成末三兩眞丹一兩白蜜
和搗百杵丸如梧子先發服三丸中服三
丸臨卧服三丸無不斷者常用效
又方大開口度上下唇以繩度心頭灸此度
下頭百壯又灸脊中央五十壯過發時灸
二十壯
又方破一大豆去皮書一片作日字一片作
月字左手持日右手持月吞之立愈向日

服之勿令人知也
又方皂莢三兩去皮炙巴豆一兩去心皮搗
丸如大豆大一服一枚
又方巴豆一枚去心皮射菵如巴豆大棗一
枚去皮合搗成丸先發各服一丸如梧子
大也
又方常山知母甘草麻黄等分搗蜜和丸如
大豆服三丸比發時令過畢
又方常山三兩甘草半兩水酒各半升合煑
取半升先發時一服比發令三服盡

又方常山三兩剉以酒三升漬二三日平旦
作三合服欲嘔之臨發又服二合便斷舊
酒亦佳急亦可煑
又方常山三兩秫米三百粒以水六升煑取
三升分之服至發時令盡
又方若發作無常心下煩熱取常山二兩甘
草一兩半合以水六升煑取二升分再服
當快吐仍斷勿飲食
老瘧乆不斷者常山三兩鱉甲一兩炙升麻
一兩附子一兩烏賊骨一兩以酒六升漬

之小令近火一宿成服一合比發可數作
又方藜蘆皂莢各一兩炙巴豆二十五枚并
搗熬令黄依法搗蜜丸如小豆空心服一
丸未發時一丸臨發時又一丸勿飲食
又方牛膝莖葉一把切以酒三升服令微有
酒氣不即斷更作不過三服而止
又方末龍骨方寸匕先發一時以酒一升半
煑三沸及熱盡服温覆取汗便即效
又方常山三兩甘草半兩知母一兩搗蜜丸
至先發時服如梧子大十丸次服減七丸

八丸後五六丸即差
又方先發二時以炭火床下令脊脚極暖被
覆過時乃止此治先寒後熱者
又方先炙鱉甲搗末方寸匕至時令三服盡
用火炙無不斷
又方常山三兩搗篩鷄子白和之丸空腹三
十丸去發食久三十丸發時三十丸或吐
或否也從服藥至過發時勿飲食
治温瘧不下食知母鱉甲炙常山各二兩地
骨皮三兩切竹葉一升切石膏四兩以水

七升煑二升五合分温三服忌蒜熱麵猪
魚
治瘴瘧常山黄連豉熬各三兩附子二兩炮
搗篩蜜丸空腹服四丸欲發三丸飲下之
服藥後至過發時勿吃食
若兼諸痢者黄連犀角各三兩牡蠣香豉各
二兩并熬龍骨四兩搗篩蜜丸服四十丸
日再服飲下
無時節發者常山二兩甘草一兩半豉五合
綿裹以水六升煑取三升再服快吐

無問年月可治三十年者常山黃連各三兩
酒一斗宿漬之曉以瓦釜煑取六升一服
八合比發時令得三服熱當吐冷當利服
之無不差者半料合服得
勞瘧積久衆治不差者生長大牛膝一大虎
口以水六升煑取二升空腹一服欲發一
服
禳一切瘧是日抱雄鷄一時令作大聲無不
差
又方未發頭向南卧五心及額舌七處閉氣

書鬼字
咒法發日執一石於水濱一氣咒云眢眢圓
圓行路非難捉取瘧鬼送與河官急急如
律令投於水不得回顧
治一切瘧烏梅丸方甘草二兩烏梅肉熬人
參桂心肉從蓉知母牡丹各二兩常山升
麻桃人去皮尖熬烏豆皮熬膜取皮各三
兩桃人研欲丸入之搗篩蜜丸蘇屠臼搗
一萬杵發日五更酒下三十丸平旦四十
丸欲發四十丸不發日空腹四十丸晩三

十丸無不差徐服後十餘日吃肥肉發之
也
見瘧白驢蹄二分熬大黄四分緑豆三分
末砒霜二分光明砂半分雄黄一分搗蜜
丸如梧子發日平旦冷水服二丸七日内
忌油
附方
外臺秘要治瘧不痊乾薑高良薑等分爲末
每服一錢水一中盞煎至七分服
聖惠方治久患瘧勞瘴等方用鱉甲三兩塗

酥炙令黄去裙爲末臨發時温酒調下二
錢七
治瘧用桃人一百個去皮尖於乳鉢中細研
成膏不得犯生水候成膏入黄丹三錢丸
如梧子大每服三丸當發日面北用温酒
吞下如不飲酒井花水亦得五月五日午
時合忌鷄犬婦人見
又方用小蒜不拘多少研極爛和黄丹少許
以聚爲度丸如鷄頭大候乾每服一丸新
汲水下面東服至妙

治卒發癲狂病方第十七
治卒癲疾方炙隂莖上宛宛中三壯得小便
通則愈
又方灸隂莖上三壯囊下縫二七壯
又方灸兩乳頭三壯又灸足大指本聚毛中
七壯灸足小指本節七壯
又方取葶藶一升搗三千杵取白犬倒懸之
以杖犬令血出承取以和葶藶末服如麻
子大一丸三服取差
又方莨菪子三升酒五升漬之出曝乾漬盡

酒止搗服一錢匕日三勿多益狂
又小品癲狂莨菪散莨菪子三升末之酒一
升漬多日出搗之以向汁和絞去滓湯上
煎令可丸服如小豆三丸日三口面當覺
急頭中有蟲行者額及手足應有赤色處
如此必是差候若未見服取盡矣
又方末房葵温酒服一刀圭至二三身潤又
小不仁爲候
又方自縊死者繩燒三指撮服之
凡癲疾發則仆地吐涎沫無知强掠起如狂

反遺糞者難治
治卒發狂方燒蝦蟆搗末服方寸七日三服
之酒服
又方卧其人著地以冷水淋其面爲絡日淋
之
治卒狂言鬼語方針其足大拇指爪甲下入
少許即止
又方以甑帶急合縛兩手火灸左右脇握肘
頭文俱起七壯須臾鬼語自道姓名乞去
徐徐詰問乃解手耳

凡狂發則欲走或自高貴稱神聖皆應備諸
火炙乃得永差耳
若或悲泣呻吟者此爲邪魅非狂自依邪方
治之近效方已生蠶紙作灰酒水任下差
療風癲也
附方
斗門方治癲癇用艾於隂囊下穀道正門當
中間隨年道灸之
千金方治風癲百病麻人四升水六升猛火
煑令牙生去滓煎取七合旦空心服或發

或不發或多言語勿怪之但人摩手足須
定凡進三劑愈
又方治狂邪發無時披頭大叫欲殺人不避
水火苦參以蜜丸如梧子大每服十丸薄
荷湯下
外臺秘要治風癇引脅牽痛發作則吐耳如
蟬鳴天門冬去心皮曝乾搗篩酒服方寸
七若人乆服亦能長生
廣利方治心熱風癇爛龍角濃研汁食上服
二合日再服

經驗後方治大人小兒久患風癇纏喉㗇嗽
遍身風疹急中涎潮
等此藥不太吐逆只出涎水小兒服一字
瓜蒂不限多少細碾爲末壯年一字十五
已下老怯半字早晨井花水下一食須含
沙糖一塊良久涎如水出年深涎盡有一
塊如涎布水上如鑒矣涎盡食粥一兩日
如吐多困甚即嚥麝香湯一盞即止矣麝
細斫温水調下昔天平尚書覺昏眩即服
之取涎有效

明皇雜録云開元中有名醫紀朋者觀人顔
色談笑知病深淺不待診脉帝聞之召於
掖庭中看一宫人每日昃則笑歌啼號若
狂疾而足不能履地朋視之曰此必因食
飽而大促力頓仆於地而然乃飲以雲母
湯令熟寐覺而失所苦問之乃言因太華
公主載誕宫中大陳歌吹某乃主謳懼其
聲不能清且長吃㹠蹄羹飽而當筵歌大
曲曲罷覺胷中甚熱戲於砌臺上高而墜
下久而方惺病狂足不能及地

治卒得驚邪恍惚方第十八
治人心下虛悸方麻黄半夏等分搗蜜丸服
如大豆三丸日二稍增之半夏湯洗去滑
乾
治驚憂怖迫遥或驚恐失財或激憤惆悵致
志氣錯越心行違僻不得安定者
龍骨遠志茯神防風牡蠣各二兩甘草七
兩大棗七枚以水八升煑取二升分再服
日日作之取差
又方茯苓乾地黄各四兩人參桂各三兩甘

草二兩麥門冬一升去心半夏六兩洗滑
生薑一斤以水一斗又殺烏鷄取血及肝
心煑三升分四服日三夜一其間少食無
爽作三劑差
又方白雄鷄一頭治如食眞珠四兩切薤白
四兩以水三升煑取二升宿勿食旦悉食
鷄等及飲汁盡
又有鎮心定志諸丸在大方中
治卒中邪鬼恍惚振噤方灸鼻下人中及兩
手足大指爪甲本令艾丸在穴上各七壯

不止至十四壯愈此事本在雜治中
治女人與邪物交通獨言獨笑悲思恍惚者
末雄黄一兩以松脂二兩溶和虎爪攪令
如彈丸夜内火籠中燒之令女人侵坐其
上被急自蒙唯出頭耳一爾未差不過三
劑過自斷也
又方雄黄一兩人參一兩防風一兩五味子
一升搗篩清旦以井水服方寸七三服差
師徃以針五枚内頭髻中狂病者則以器貯
水三赤新布覆之横大刀於上悉乃矜莊

呼見其人其人必欲起走愼勿聽因取一
噴之一呵視三通乃熟拭去水指彈額上
近髮際問欲愈乎其人必不肯答如此二
七彈乃答欲因杖針㓨鼻下人中近孔内
側空停針兩耳根前宛宛動中停針又削
鼻直上入髮際一寸橫針又刺鼻直上入
乃具詰問憐憐醒悟則乃止矣
若男女喜夢與鬼通致恍惚者鋸截鹿角屑
酒服三指撮日三
附方

張仲景主心下悸半夏麻黃丸二物等分末
蜜丸如小豆每服三丸日三
簡要濟衆方每心藏不安驚悸善忘上鬲風
熱化痰
白石英一兩朱砂一兩同研爲散每服半
錢食後夜卧金銀湯調下
心中客熱膀胱間連脅下氣妨常旦憂愁不
樂兼心忪者
取莎草根二大斤切熬令香以生絹袋貯
之於三大斗無灰清酒中浸之春三月浸

一日即堪服冬十月後即七日近暖處乃
佳每空腹服一盞日夜三四服之常令酒
氣相續以知爲度若不飲酒即取莎草根
十兩加桂心五兩蕪荑三兩和搗爲散以
蜜和爲丸搗一千杵丸如梧子大每空腹
以酒及薑蜜湯飲汁等下二十丸日再服
漸加至三十丸以差爲度
治中風諸急方第十九
治卒中急風悶亂欲死方灸兩足大指下橫
文中隨年壯又别有續命湯

若毒急不得行者内筋急者灸内踝外筋急
者灸外踝上二十壯若有腫痹虛者取白
歛二分附子一分搗服半刀圭毎日可三
服
若眼上睛垂者灸目兩眥後三壯
若不識人者灸季脇頭各七壯此脇小肋屈
頭也
不能語者灸第二槌或第五槌上五十壯又
别有不得語方在後篇中矣
又方豉茱萸各一升水五升煑取二升稍稍

服
若眼反口噤腹中切痛者上隂囊下第一橫
理十四壯又别有服膏之方
若狂走欲斫刺人或欲自殺駡詈不息稱鬼
語者
灸兩口吻頭赤肉際各一壯又灸兩肘屈
中五壯又灸背脾中間三壯三日報炎三
倉公秘法又應炙隂囊下縫三十壯又别
有狂邪方
若發狂者取車轂中脂如鷄子熱温淳苦酒

以投脂甚攪令消服之令盡
若心煩恍惚腹中痛滿或時絶而復蘇者
取釜下土五升搗篩以冷水八升和之取
汁盡服之口已噤者强開以竹筒灌之使
得下人便愈甚妙
若身體角弓反張四肢不隨煩亂欲死者
清酒五升鷄白矢一升搗篩合和揚之千
遍乃飲之大人服一升日三少小五合差
若頭身無不痛顛倒煩滿欲死者
取頭垢如大豆大服之并囊貯大豆蒸熟

逐痛處熨之作兩囊更番爲佳若無豆亦
可蒸鼠壤土熨
若但腹中切痛者取鹽半斤熬令盡著口中
飲熱湯二升得便吐愈
又方附子六分生薑三兩切以水二升煑取
一升分爲再服
若手足不隨方取青布燒作烟就小口器中
熏痛處
又方豉三升水九升煑取三升分三服又取
豉一升微熬囊貯漬三升酒中三宿温服

微令醉爲佳
若身中有掣痛不仁不隨處者取乾艾葉一
紏許丸之内瓦甑下塞餘孔唯留一目以
痛處著甑目下燒艾以熏之一時間愈矣
又方取朽木削之以水煑令濃熱灼灼爾以
漬痛處效
若口噤不開者取大豆五升熬令黄黑以酒
五升漬取汁以物强發口而灌之畢取汗
又方獨活四兩桂二兩以酒水二升煑取一
升半分爲三服開口與之温時火炙令取

汗
若身直不得屈伸反覆者取槐皮黄白者切
之以酒共水六升煑取二升去滓適寒温
稍稍服之
又方刮枳樹皮取一升以酒一升漬一宿服
五合至一升酒盡更作差
若口喎僻者銜奏灸口吻口橫文間覺火熱
便去艾即愈勿盡艾盡艾則太過若口左
僻灸右吻右僻灸左吻灸炎手中指節上
一丸喎右灸左也又有灸口喎法在此後

也
又方取空青末著口中入咽即愈姚同
又方取蜘蛛子摩其偏急頰車上候視正則
止亦可向火摩之
又方牡蠣礬石附子竈中黄土分等搗末以
三歲雄鷄冠血和傅急上持水著邊視欲
還正便急洗去藥不著更塗上便愈
又方鱉甲烏頭塗之欲正即揭去之
若四肢逆冷吐清汁宛轉啼呼者
取桂一兩㕮咀以水三升煑取二升去滓

適寒温盡服
若關節疼痛蒲黄八兩附子一兩炮合末之
服一錢已日三稍增至方寸七
若骨節疼煩不得屈伸近之則痛短氣得汗
出或欲腫者
附子二兩桂四兩术三兩甘草二兩水六
升煑取三升分三服汗出愈也
若中暴風白汗出如水者
石膏甘草各等分搗酒服方寸七日移一
丈輒一服也

若中緩風四支不收者
豉三升水九升煑取三升分爲三服日二
作之亦可酒漬煑飲之
若卒中風癰身體不自收不能語迷昧不知
人者陳元狸骨膏至要在備急藥方中
附方(頭風頭痛附)
經驗方治急中風目暝牙噤無門下藥者用
此末子以中指點末揩齒三二十揩大牙
左右其口自開始得下藥名
開關散天南星搗爲末白龍腦二件各等分

研自五月五日午時合患者只一字至半
錢
簡要濟衆治中風噤不開涎潮吐方
用皂角一挺去皮塗猪脂炙令黄色爲末
每服一錢匕非時温酒服如氣實脉大調
二錢匕如牙關不開用白梅揩齒口開即
灌藥以吐出風涎差
治中風不省人事牙關緊急者
藜蘆一兩去蘆頭濃煎防風湯浴過焙乾
碎切炒微褐色搗爲末每服半錢温水調

下以吐出風涎爲效如人行二里未吐再
服
又治膽風毒氣虚實不調昏沉睡多
酸棗人一兩生用金挺蠟茶二兩以生薑
汁塗炙令微焦搗羅爲散每服二錢水七
分煎六分無時温服
孫尚藥治卒中風昏昏若醉形體昏悶四肢
不收或倒或不倒或口角似斜微有涎出
斯須不治便爲大病故傷人也此證風涎
潮於上膈痹氣不通宜用

急救稀涎散猪牙皂角四挺須是肥實不蚛
削去黑皮晋礬一兩光明通瑩者二味同
搗羅爲細末再研爲散如有患者可服半
錢重者三字匕温水調灌下不大嘔吐只
是微微涎稀令出或一升二升當時惺惺
次緩而調治不可便大段治恐過傷人命
累經效不能盡述
梅師方療癰緩風手足嚲曳口眼喎斜語言
蹇澁履步不正
神驗烏龍丹川烏頭去皮臍了五靈脂各五

兩右爲末入龍腦麝香研令細匀滴水丸
如彈子大毎服一丸先以生薑汁研化次
暖酒調服之一日兩服空心晩食前服治
一人只三十丸服得五七丸便覺抬得手
移得步十丸可以自
聖惠方治一切風疾若能久服輕身明目黑
髭駐顔
用南燭樹春夏取枝葉秋冬取根皮揀擇
細剉五升水五斗慢火煎取二斗去滓别
於淨鍋中慢火煎如稀餳以瓷瓶貯温酒

下一匙日三服
又方治風立有竒效用木天蓼一斤去皮細
剉以生絹袋貯好酒二斗浸之春夏一七
日秋冬二七日後開毎空心日午初夜合
温飲一盞老幼臨時加減若長服日只每
朝一盞
又方治中風口喎巴豆七枚去皮爛研喎左
塗右手心喎右塗左手心仍以暖水一盞
安向手心須臾即便正洗去藥并頻抽掣
中指

又方治風頭旋用蟬殻二兩微炒爲末非時
温酒下一錢七
千金方治中風面目相引偏僻牙車急舌不
可轉
桂心以酒煑取汁故布蘸㩉病上正即正
左喎㩉右右喎㩉左常用大效
又方治三年中風不較者
松葉一斤細切之以酒一斗煑取三升頓
服取汗出立差
又方立卒中風頭面腫杵杏人如膏傅之

又方治頭面風眼瞤鼻塞眼暗冷泪
杏人三升爲末水煑四五沸洗頭冷汗盡
三度差
外臺秘要治卒中風口喎
皂角五兩去皮爲末三年大醋和右喎塗
左右喎塗右乾及傅之差
又治偏風及一切風桑枝剉一大升用今年
新嫩枝以水一大斗煎取二大升夏用井
中沉恐酢壞每日服一盞空心服盡又煎
服終身不患偏風若預防風能服一大升

佳
又主風身體如蟲行塩一斗水一石煎減半
澄清温洗三五度治一切風
葛氏方治中風寒瘟直口噤不知人
鷄屎白一升熬令黄極熱以酒三升和攪
去滓服
千金翼方治熱風汗出心悶水和雲母服之
不過再服立差
篋中方治風頭及腦掣痛不可禁者摩膏主
之

取牛蒡莖葉搗取濃汁二升合無灰酒一
升塩花一匙頭火煎令稠成膏以摩痛
處風毒散自止亦主時行頭痛摩時須極
力令作熱乃速效冬月無葉用根代之亦
可
經驗後方治中風及壅滯以旋覆花洗塵令
凈搗末煉蜜丸如梧子大夜卧以荼湯下
五丸至七丸十丸
又方解風熱疏積熱風壅消食化氣導血大
解壅滯

大黃四兩牽牛子四兩半生半熟爲末煉
蜜爲丸如梧子大每服茶下一十丸如要
微動吃十五丸冬月宜服并不搜攪人
集驗方治風熱心躁口乾狂言渾身壯熱及
中諸毒龍腦甘露丸寒水石半斤燒半日
淨地坑内盆合四面濕土壅起候經宿取
出入甘草末天竺黄各二兩龍腦二分糯
米膏丸彈子大蜜水磨下
食醫心鏡主中風心肺風熱手足不隨及風
痹不任筋脉五緩恍惚煩躁

熊肉一斤切如常法調和作腌臘空腹食
之
又主風攣拘急偏枯血氣不通利
雁肪四兩煉濾過每日空心暖酒一盃肪
一匙頭飲之
同經曰治歷節諸風骨節疼痛晝夜不可忍
者
没藥半兩研虎腦骨三兩塗酥炙黄色先
搗羅爲散與没藥同研令細温酒調二錢
日三服大佳

聖惠方治歷節風百節疼痛不可忍
用虎頭骨一具塗酥炙黃槌碎絹袋貯用
清酒二斗浸五宿隨性多少暖飲之妙
内臺秘要方療歷節諸風百節酸痛不可忍
松脂三十斤煉五十遍不能五十遍亦可
二十遍用以煉酥三升温和松脂三升熟
攪令極稠旦空腹以酒服方寸七日三數
食麵粥爲佳愼血腥生冷酢物果子一百
日差
又方松節酒主歷節風四肢疼痛如解落

松節二十斤酒五斗漬二七日服一合日
五六服
斗門方治白虎風所患不以積年久治無效
痛不可忍者
用腦麝楓柳皮不限多少細判焙乾浸酒
常服以醉爲度即差今之寄生楓樹上者
方堪用其葉亦可製砒霜粉尤妙矣
經驗後方治白虎風走注疼痛兩膝熱腫
虎脛骨塗酥炙黑附子炮裂去皮臍各一
兩爲末每服温酒調下二錢七日再服

外臺秘要治癧瘍風及三年
酢磨烏賊魚骨先布磨肉赤即傅之
又治癧瘍風酢磨硫黄傅之止
聖惠方治癧瘍風用羊蹄菜根於生鐵上以
好醋磨旋旋刮取塗於患上未差更入硫
黃少許同磨塗之
集驗方治頸項及面上白駁浸淫漸長有似
癬但無瘡可治鰻鱺魚脂傅之先拭剥上
刮使燥痛後以魚脂傅之一度便愈甚者
不過三度

聖惠方治白駁用蛇蛻燒末醋調傅上佳
又方治中風煩熱皮膚瘙癢用醍醐四兩每
服酒調下宇匙
集驗方治風氣客於皮膚瘙癢不已
蜂房炙過蟬蛻等分爲末酒調一錢七日
三二服
又方蟬蛻薄苛等分爲末酒調一錢七日三
服
北夢瑣言云有一朝士見梁奉御診之曰風
疾已深請速歸去朝士復見鄜州馬醫趙

鄂者復診之言疾危與梁所說同矣曰只
有一法請官人試吃消梨不限多少咀齕
不及絞汁而飲到家旬日唯吃消梨頓爽
矣
千金方治頭風頭痛大豆三升炒令無聲先
以貯一斗二升瓶一隻貯九升清酒乘豆
熱即投於酒中蜜泥封之七日温服
孫眞人方治頭風痛以豉湯洗頭避風即差
千金翼治頭風搗葶藶子以湯淋取汁洗頭
上

又主頭風沐頭吴茱萸二升水五
升煑取三升以綿染拭髮根
聖惠方治頭風痛每欲天隂雨風先發者
用桂心一兩爲末以酒調如膏用傅頂上
并額角
陳藏器拾遺序云頭疼欲死鼻内吹消石末
愈
日華子云治頭痛水調决明子貼太陽穴
又方决明子作枕勝黑豆治頭風明目也
外臺秘要治頭疼欲裂當歸二兩酒一升煑

取六合飲至再服
孫兆口訣云治頭痛
附子炮石膏煅等分爲末入腦麝少許茶
酒下半錢
斗門方治卒頭痛白僵蠶碾爲末去絲以熟
水二錢七立差
又方治偏頭痛用京芎細判酒浸服之佳
博濟方治偏頭疼至靈散雄黄細辛等分研
令細每用一字已下左邊疼吹入右鼻右
邊疼吹入左鼻立效

經驗後方治偏頭疼絶妙蓽撥爲末令患者
口中含温水左邊疼令左鼻吸一字右邊
疼令右鼻吸一字效
集驗方治偏正頭疼穀精草一兩爲末用白
麵調攤紙花子上貼疼處乾又换
偏頭疼方用生蘿卜汁一蜆殻仰卧注鼻左
痛注左右痛注右左右俱注亦得神效
外臺秘要頭風白屑如麩糠方
堅截楮木作枕六十日一易新者
治卒風瘖不得語方第二十

治卒不得語方以苦酒煑瓜子薄頸一周以
衣苞一日一夕乃解即差
又方煑大豆煎其汁令如飴含之亦但濃煑
飲之
又方煑豉汁稍服之一日可美酒半升中攪
分三服
又方用新好桂削去皮搗篩三指撮著舌下
嚥之
又方判穀枝葉酒煑熱灰中沫出隨多少飲
之

治卒失聲聲噎不出方橘皮五兩水三升煑
取一升去滓頓服傾合服之
又方濃煑苦竹葉服之差
又方搗蘘荷根酒和絞飲其汁此本在雜治
中
又方通草乾薑附子茯神各一兩防風桂石
膏各二兩麻黄一兩半白术半兩杏人三
十枚十物搗篩爲末蜜丸如大豆大一服
七丸漸增加之凡此皆中風又有竹瀝諸
湯甚多此用藥雖少而是將治所患一劑

不差更應服之
又方針大槌旁一寸五分又刺其下停針之
又方礬石桂末綿裏如棗内舌下有唾出之
又方燒馬勒銜鐵令赤内一升苦酒中破一
鷄子合和飲之
若卒中冷聲嘶啞者甘草一兩桂二兩五味
子二兩杏人三十枚生薑八兩切以水七
升煑取二升爲二服服之
附方
經驗後方治中風不語獨活一兩剉酒二升

煎一升大豆五合炒有聲將藥酒熱投蓋
良乆温服三合未差再服
又方治中風不語喉中如拽鋸聲口中涎沫
取藜蘆一分天南星一個去浮皮却臍子
上陷一個坑子内入陳醋一橡斗子四面
用火逼令黄色同一處搗再研極細用生
蜜爲丸如赤豆大每服三丸温酒下
聖惠方治中風以大聲咽喉不利以蘘荷根
二兩研絞取汁酒一大盞相利令匀不計
時候温服半盞

治風毒脚弱痹滿上氣方第二十一
脚氣之病先起嶺南稍來江東得之無漸或
微覺疼痹或兩脛小滿或行起忽弱或小腹
不仁或時冷時熱皆其候也不即治轉上入
腹便發氣則殺人治之多用湯酒摩膏種效
既多不但一劑今只取單效用兼灸法
取好豉一升三蒸三曝乾以好酒三斗漬
之三宿可飲隨人多少欲預防不必待時
便與酒煑豉服之脚弱其得小愈及更營
諸方服之并及炎之

次服獨活酒方獨活五兩附子五兩生用切
以酒一斗漬經三宿服從一合始以微痹
爲度
又方白礬石二斤亦可用鐘乳末附子三兩
豉三升酒三斗漬四五日稍飲之若此有
氣加蘇子二升也
又方好硫黄三兩末之牛乳五升先煑乳水
五升仍内硫黄煎取三升一服三合亦可
直以乳煎硫黄不用水也卒無牛乳羊乳
亦得

又方法先煎牛乳三升令減半以五合輒服
硫黄末一兩服畢厚蓋取汗勿令得風中
間更一服暮又一服若己得汗不復更取
但好將息將護之若未差愈後數日中亦
可更作若長將亦可煎爲丸北人服此治
脚多效但須極好硫黄耳可預備之
若脛己滿捏之没指者但勒飲烏犢牛溺二
三升使小便利息漸漸消當以銅器尿取
新者爲佳無烏牛純黄者亦可用之
又方取牽牛子搗蜜丸如小豆大五丸取令

小便利亦可正爾吞之其子黑色正似梂
子核形巿人亦賣之
又方三白根搗碎酒飲之
又方酒若水煑大豆飲其汁
又食小豆亦佳又生研胡麻酒和服之差
又方大豆三升水一斗煑取九升内清酒九
升又煎取九升稍稍飲之小便利則腫歇
也
其有風引白鷄竹瀝獨活諸湯及八風石斛
狗脊諸散并别在大方中金芽酒最爲治之

要今載其方
蜀椒茵芋金牙細辛菵草乾地黄防風附
子地膚蒴藋升麻各四兩人參三兩羌活
一斤牛膝五兩十四物切以酒四斗漬七
日飲二三合稍加之亦治口不能言脚屈
至良又有側子酒亦效
若田舍貧家此藥可釀拔葜及松節松葉皆
善
拔葜淨洗剉之一斛以水三斛煑取九斗
以漬麯及煑去滓取一斛漬飯釀之如酒

法熟即取飲多少任意可頓作三五斛若
用松節葉亦依准此法其汁不厭濃也患
脚屈積年不能行腰脊攣痹及腹内緊結
者服之不過三五劑皆平復如無釀水邊
商陸亦佳
其炎法孔穴亦甚多恐人不能悉皆知處今
止䟽要者必先從上始若直炎脚氣上不泄
則危矣先炎大椎
在項上大節高起者炎其上面一穴耳若
氣可先炎百會五十壯穴在頭頂凹中也

肩井各一百壯
在兩肩小近頭凹處指捏之安令正得中
穴耳
次炎膻中五十壯
在胷前兩邊對乳胷厭骨解間指按覺氣
翕翕爾是也一云正胷中一穴也
次炙巨闕
在心厭尖尖四下一寸以赤度之凡炎以
上部五穴亦足治其氣若能炎百會風府
胃管及五藏腧則益佳視病之寛急耳諸

穴出灸經不可具載之
次乃炎風巿百壯
在兩髀外可平倚垂手直掩髀上當中指
頭大筋上捻之自覺好也
次炎三里二百壯
以病人手橫掩下并四指名曰一夫指至
膝頭骨下指中節是其穴附脛骨外邊捻
之凹凹然也
次炙上廉一百壯
又炎三里下一夫

次炎下廉一百壯
又在上廉下一夫
次炎絶骨二百壯
在外踝上三寸餘指端取踝骨上際屈指
頭四寸便是與下廉頗相對分間二穴也
此下一十八穴并是要穴餘伏兔犢鼻穴
凡炎此壯數不必頓畢三日中報灸合盡
又方孔公孽二斤石斛五兩酒二斗浸服之
附方
斗門方治卒風毒腫氣急痛以柳白皮一斤

剉以酒煑令熱帛裹熨腫上冷再煑易之
甚妙也
聖惠方治走注風毒疼痛用小芥子末和鷄
子白調傅之
經驗後方治風毒骨髓疼痛芍藥二分虎骨
一兩炙爲末夾絹袋貯酒三升漬五日每
服二合日三服
食醫心鏡除一切風濕痹四肢拘攣
蒼耳子三兩搗末以水一升半煎取七合
去滓呷之

又治筋脉拘攣久風濕痹下氣除骨中邪氣
利腸胃消水腫久服輕身益氣力
薏苡人一升搗爲散每服以水二升煑兩
匙末作粥空腹食
又主補虚去風濕痹醍醐二大兩暖酒一杯
和醍醐一匙飲之
經驗方治諸處皮裏面痛何首烏末薑汁調
成膏痛處以帛子裏之用火炙鞋底熨之
妙
孫眞人方主脚氣及上氣取鯽魚一赤長者

作膾食一兩頓差
千金翼治脚氣衝心白礬二兩以水一斗五
升煎三五沸浸洗脚良
廣利方治脚氣衝煩悶亂不識人大豆一升
水三升濃煑取汁頓服半升如未定可更
服半升即定
蘇恭云凡患脚氣每旦任意飽食午後少食
日晩不食如饑可食豉粥若暝不消欲致
霍亂者
即以高良薑二兩打碎以水三升煑取一

升頓服盡即消待極飢乃食一飽薄粥其
藥唯極飲之良若卒無高良薑母薑一兩
代之以清酒一升煑令極熟利滓食之雖
不及高良薑亦大效矣
唐本注云脚氣
煑葒草濃汁漬之多差
簡要濟衆治脚氣連腿腫滿乆不差方
黑附子一兩去皮臍生用搗爲散生薑汁
調如膏塗傅腫上藥乾再調塗之腫消爲
度

治服散卒發動困篤方第二十二
凡服五石護命更生及鍾乳寒食之散失將
和節度皆致發動其病無所不爲若發起倉
卒不以漸而至者皆是散勢也宜及時救解
之若四肢身外有諸一切痛違常者
皆即冷水洗數百遍熱有所衝水漬布巾
隨以搨之又水漬冷石以熨之行飲暖酒
逍遥起行
若心腹内有諸一切疾痛違常煩悶惛恍者
急解之取冷熱取温酒飲一二升漸漸稍

進覺小寬更進冷食其心痛者最急若肉
冷口已噤但折齒下熱酒差
若腹内有結堅熱癖使衆疾者急下之
栀子十四枚豉五合水二升煑取一升頓
服之熱甚已發瘡者加黄芩二兩
癖食猶不消惡食畏冷者更下
好大黄末半升芒消半升甘草二兩半夏
黄芩芫花各一分搗爲散藏宻器中欲服
以水八升先煑大棗二十枚使爛取四升
去棗乃内藥五方寸匕攪和著火上三上

三下畢分三服旦一服便利者亦可停若
不快更一服下後即作酒粥食二升次作
水飧進之不可不即食胃中空虚得熱入
便煞人矣
得下後應長將備急
大黄葶藶豉各一合杏人巴豆三十枚搗
蜜丸如胡豆大旦服二枚利者減之痞者
加之
解散湯方丸散酒甚多大要在於將冷及數
自下惟取通利四體欲常勞動又不可失食

致飢及餿飯臭魚肉兼不可熱飲食厚衣向
火冒暑遠行亦不宜過風冷大都每使於體
粗堪任爲好若已病發不得不强自澆耳所
將藥每以解毒而冷者爲宜服散覺病去停
住後二十日三十日便自服常若留結不消
猶致煩熱皆是失度則宜依法防治此法乃
多爲貴樂人用而賤苦者服之更少發動當
以得寒勞故也恐脫在危急故略載此數條
以備匆卒餘具大方中
附方

聖惠方治乳石發動壅熱心悶吐血
以生刺薊搗取汁每服三合入蜜少許攪
匀服之
食療云若丹石熱發
菰根和鯽魚煑作羹食之三兩頓即便差
耳
治卒上氣咳嗽方第二十三
治卒上氣鳴息便欲絶方
搗韭絞汁飲一升許立愈
又方細切桑根白皮三升生薑三兩吴茱萸

半升水七升酒五升煑三沸去滓盡服之
一升入口則氣下千金不傳方
又方茱萸二升生薑三兩以水七升煑取二
升分爲三服
又方麻黃四兩桂甘草各二兩杏人五十枚
熬之搗爲散温湯服方寸七日三
又方末人參服方寸七日五六
氣嗽不問多少時者服之便差方
陳橘皮桂心杏人去尖皮熬三物等分搗
蜜丸每服飯後須茶湯下二十丸忌生葱

史侍郞傳
治卒厥逆上氣又兩心脅下痛滿淹淹欲絶
方温湯令灼灼爾以漬兩足及兩手數易
之也
此謂奔豚病從卒驚怖憂追得之氣下縱縱
衝心胷臍間築築發動有時不治煞人諸方
用藥皆多又必須煞豚唯有一湯但可辦耳
甘草二兩人參二両桂心二兩茱萸一升
生薑一斤半夏一升以水一斗煑取三升
分三服此藥宜預蓄得病便急合之

又方麻黃二兩杏人一兩熬令黄搗散酒服
方寸七數服之差
治卒乏氣氣不復報肩息方
乾薑三兩㕮咀以酒一升漬之每服三合
日三服
又方度手拇指折度心下灸三壯差
又方麻黄三兩先煎去沫甘草二兩以水三
升煑取一升半分三服差後欲令不發者
取此二物并熬杏人五十枚蜜丸服如桐
子大四五丸日三服差

又方麻黄二兩桂甘草各一兩杏人四十枚
以水六升煑取二升分三服此三方并各
小投杯湯有氣疹者亦可以藥搗作散長
將服之多冷者加乾薑三兩多痰者加半
夏三兩
治大走馬及奔趁喘乏便飲冷水因得上氣
發熱方
用竹葉三斤橘皮三兩以水一斗煑取三
升去滓分爲三服三日一劑良
治大熱行極及食熱餅竟飲冷水過多衝咽

不即消仍以發氣
呼吸喘息方
大黄乾薑巴豆等分末服半錢七若得吐
下即愈
若猶覺停滯在心胷膈中不利者
瓜蒂二分杜衡三分人參一分搗篩以湯
服一錢七日二三服效
治肺痿咳嗽吐涎沫心中温温烟燥而不渴
者
生薑五兩人參二兩甘草二兩大棗十一

枝水三升煑取一升半分爲再服
又方甘草二兩以水三升煑取一升半分再
服
又方生天門冬搗取汁一斗酒一斗飴一升
紫苑四合銅器於湯上煎可丸服如杏子
大一丸日可三服
又方甘草二兩乾薑三兩棗十二枚水三升
煑取一升半分爲再服
卒得寒冷上氣方
乾蘇葉三兩陳橘皮四兩酒四升煑取一

升半分爲再服
治卒得咳嗽方
用釜月下土一分豉七分搗爲丸梧子大
服十四丸
又方烏鷄一頭治如食法以好酒漬之半日
出鷄服酒一云苦酒一斗煑白鷄取三升
分三服食鷄肉莫與塩食則良
又方從大椎下第五節下六節上空間炎一
處隨年并治上氣
又方炎兩乳下黑白肉際各百壯即愈亦治

上氣炎胷前對乳一處須隨年壯也
又方桃人三升去皮搗著器中宻封頭蒸之
一炊傾出曝乾絹袋貯以内二斗酒中六
七日可飲四五合稍增至一升喫之
又方飴糖六兩乾薑六兩末之豉二兩先以
水一升煑豉三沸去滓内飴糖消内乾薑
分爲三服
又方以飴糖雜生薑屑蒸三斗米下食如彈
子丸日夜十度服
又方猪腎二枚細切乾薑三兩末水七升煑

二升稍稍服覆取汗
又方炙烏心食之佳
又方生薑汁百部汁和同合煎服二合
又方百部根四兩以酒一斗漬再宿火暖服
一升日再服
又方椒二百粒搗末之杏人二百枚熬之棗
百枚去核合搗令極熟稍稍合如棗許大
則服之
又方生薑三兩搗取汁乾薑屑三兩杏人一
升去皮熬合搗爲丸服三丸日五六服

又方芫花一升水三升煑取一升去滓以棗
十四枚煎令汁盡一日一食之三日訖
又方熬搗葶藶一兩乾棗三枚水三升先煑
棗取一升去棗内葶藶煎取五合大人分
三服小兒則分爲四服
又華佗五嗽丸炙皂莢乾薑桂等分搗蜜丸
如桐子服三丸日三
又方錯取松屑一分桂二分皂莢二兩炙去
皮子搗蜜丸如桐子大服十五丸小兒五
丸日一二服

又方屋上白蜆殻搗末酒服方寸匕
又方末浮散石服亦蜜丸
又方猪𦚟一具薄切以苦酒煑食令盡不過
二服
又方芫花二兩水二升煑四沸去滓内白糖
一斤服如棗大勿食鹹酸亦治久咳嗽者
治乆咳嗽上氣十年二十年諸藥治不差方
猪𦚟三具棗百枚酒三升漬數日服三二
合加至四五合服之不乆差
又方生龜一隻著坎中就溺之令没龜死漬

之三日出燒末以醉酒一升和屑如乾飯
頓服之須臾大吐嗽囊出則差小兒可服
半升
又方生龜三治如食法去腸以水五升煑取
三升以漬麯釀秫米四升如常法熟飲二
升令盡此則永斷
又方蝙蝠除頭燒令焦末飲服之
附方
孫眞人方治咳嗽
皂莢燒研碎二錢匕豉湯下之

十全博救方治咳嗽
天南星一個大者炮令裂爲末每服一大
錢水一盞生薑三片煎至五分温服空心
日午臨卧時各一服
篋中方治咳嗽含膏丸
曹州葶藶子一兩紙襯熬令黑知母貝母
各一兩三物同搗篩以棗肉半兩别銷沙
糖一兩半同入藥中和爲丸大如彈丸每
服以新綿裹一丸含之徐徐嚥津甚者不
過三丸今醫亦多用

崔知悌療乆嗽熏法
每旦取款冬花如鷄子許少蜜拌花使潤
内一升鐵鐺中又用一瓦碗鑽一孔孔内
安一小竹筒筆管亦得其筒稍長作碗鐺
相合及撞筒處皆麵泥之勿令漏氣鐺下
著炭少時款冬烟自從筒出則口含筒吸
取煙嚥之如胷中少悶須舉頭即將指頭
捻筒頭勿使漏烟氣吸烟使盡止凡如是
五日一爲之待至六日則飽食羊肉餺飥
一頓永差

勝金方治久嗽暴嗽勞嗽金粟丸
葉子雌黃一兩研細用紙筋泥固濟小合
子一箇令乾勿令泥厚將藥入合子内水
調赤石脂封合子口更以泥封之候乾坐
合子於地上上面以末入窖瓦坯子彈子
大擁合子令作一大子上用炭十斤簇定
頂上著火一熨斗籠起令火從上漸熾候
火消三分去一看瓦坯通亦别去火候冷
開合子取藥當如鏡面光明紅色入乳鉢
内細研湯浸氷餅心爲丸如粟米大每服

三丸五丸甘草水服服後睡良乆妙
崔元亮海上方療嗽單驗方
取好梨去核搗取汁一茶碗著椒四十粒
煎一沸去滓即内黑餳一大兩消訖細細
含嚥立定
孟詵云卒咳嗽
以梨一顆刺作五十孔每孔内以椒一粒
以麵裹於熱火灰中煨令熟出停冷去椒
食之
又方梨一顆去核内酥蜜麵裹燒令熟食之

又方取梨肉内酥中煎停冷食之
又方搗梨汁一升酥一兩蜜一兩地黃汁一
升緩火煎細細含嚥凡治嗽皆須待冷喘
息定後方食熱食之反傷矣冷嗽更極不
可救如此者可作羊肉湯餅飽食之便卧
少時
千金方治小兒大人逆上氣
杏人三升去皮尖炒令黄杵如膏蜜一升
分爲三分内杏人杵令得所更内一分杵
如膏又内一分杵熟止先食含之嚥汁

楊氏産乳療上氣急滿坐卧不得方
鱉甲一大兩炙令黄細搗爲散取燈心一
握水二升煎取五合食前服一錢匕食後
蜜水服一錢七
劉禹錫傳信方李亞治一切嗽及上氣者
用乾薑須是臺州至好者皂莢炮去皮子
取肥大無孔者桂心紫色辛辣者削去皮
三物並别搗下篩了各稱等分多少任意
和合後更搗篩一遍煉白蜜和搜又搗一
二十杵每飲服三丸丸稍加大如梧子不

限食之先後嗽發即服日三五服噤食葱
油鹹腥熱麵其效如神劉在淮南與李同
幕府李每與人藥而不出方或譏其吝李
乃情話曰凡人患嗽多進冷藥若見此方
用藥熱燥即不肯服故但出藥多效試之
信之
簡要濟衆治肺氣喘嗽
馬兜零二兩只用裏面子去却殻酥半兩
入碗内拌和匀慢火炒乾甘草一兩炙二
味爲末每服一錢水一盞煎六分温呷或

以藥末含嚥津亦得
治痰嗽喘急不定
桔梗一兩半搗羅爲散用童子小便半升
煎取四合去滓温服
楊文蔚治痰嗽利胷膈方
栝樓肥實大者割開子淨洗搥破刮皮細
切焙乾半夏四十九個湯洗十遍槌破焙
搗羅爲末用洗栝樓熟水并瓤同熬成膏
研細爲丸如梧子大生薑湯下二十丸
深師方療乆咳逆上氣體腫短氣脹滿晝夜

倚壁不得卧常作水鷄聲者白前湯主之
白前二兩紫苑半夏洗各三兩大戟七合
切四物以水一斗漬一宿明日煑取三升
分三服禁食羊肉餳大佳
梅師方治乆患㗇呷咳嗽喉中作聲不得眠
取白前搗爲末温酒調二錢七服
又方治上氣咳嗽呷呀息氣喉中作聲唾黏
以藍實葉水浸良乆搗絞取汁一升空腹
頓服須臾以杏人研取汁煑粥食之一兩
日將息依前法更服吐痰盡方差

兵部手集治小兒大人咳逆短氣胷中吸吸
咳出涕唾嗽出臭膿涕粘
淡竹瀝一合日三五服大人一升
聖惠方治傷中筋脉急上氣咳嗽
用棗二十枚去核以酥四兩微火煎入棗
肉中滴盡酥常含一枚微微嚥之
經驗後方定喘化涎
猪蹄甲四十九個淨洗控乾每個指甲内
半夏白礬各一字入罐子内封閉勿令烟
出火煅通赤去火細研入麝香一錢匕人

有上喘咳用糯米飲下小兒半錢至妙
靈苑方治咳嗽上氣喘急嗽血吐血
人參好者搗爲末每服三錢七鷄子清調
之五更初服便睡去枕仰卧只一服愈年
深者再服忌腥鹹鮓醬麵等并勿過醉飽
將息佳
席延嘗治虚中有熱咳嗽膿血口舌咽乾又
不可服凉藥
好黄耆四兩甘草一兩爲末每服三錢如
茶點羹粥中亦可服

杜壬方治上焦有熱口舌咽中生瘡嗽有膿
血桔梗一兩甘草二兩右爲末每服二錢
水一盞煎六分去滓温服食後細呷之亦
治肺壅
經驗方治咳嗽甚者或有吐血新鮮
桑根白皮一斤米泔浸三宿淨刮上黄皮
剉細入糯米四兩焙乾一處搗爲末與服
米飲調下一兩錢
斗門方治肺破出血忽嗽血不止者
用海犀膏一大片於火上炙令焦黄色後

以酥塗之又炙再塗令通透可碾爲末用
湯化三大錢匕放令服之即血止水膠是
也大驗
食醫心鏡主上氣咳嗽胷膈痞滿氣喘
桃人三兩去皮尖以水一升研取汁和粳
米二合煑粥食之
又治一切肺病咳嗽膿血不止
好酥五斤熔三遍停取凝當出醍醐咫一
合差
又王積年上氣咳嗽多痰喘促唾膿血

以蘿卜子一合研煎湯食上服之
治卒身面腫滿方第二十四
治卒腫滿身面皆洪大方
大鯉一頭醇酒三升煑之令酒乾盡乃食
之勿用醋及塩豉他物雜也不過三兩服
差
又方炎足内踝下白肉三壯差
又方大豆一斗熟煑漉飲汁及食豆不過數
度必愈小豆尤佳
又方取鷄子黄白相和塗腫處乾復塗之

又方杏葉剉煑令濃及熱漬之亦可服之
又方車下李核中人十枚研令熟粳米三合
研以水四升煑作粥令得二升服之三作
加核也
又方大豆一升以水五升煑二升去豆内酒
八升更煑九升分三四服腫差後渴愼不
可多飲
又方黃牛溺頓服三升即覺減未消更服之
又方章陸根一斤刮去皮薄切之煑令爛去
滓内羊肉一斤下葱豉塩如食法隨意令

之腫差後亦宜作此亦可常搗章陸與米
中半蒸作餅子食之
又方猪腎一枚分爲七臠甘遂一分以粉之
火炙令熟一日一食至四五當覺腹脇鳴
小便利不爾更進盡熱到去皮食之須盡
爲佳不爾再之勿食塩
又方切章陸二升以酒三升漬三宿服五合
至一升日三服之凡此滿或是虚氣或是
風冷氣或是水飲氣此方皆治之
治腫入腹苦滿急害飲食方

大戟烏翅末各二兩搗篩蜜和丸丸如桐
子大旦服二丸當下漸退更取令消乃止
之
又方葶藶子十兩椒目三兩苓三兩吴茱
萸二兩搗蜜和丸如桐子服十丸日三
服
又方鯉魚一頭重五斤者以水二斗煑取斗
半去魚澤漆五兩茯苓三兩桑根小皮切
三升澤瀉五兩又煑取四升分四服服之
小便當利漸消也

又方皂莢剥炙令黄剉三升酒一斗漬石器
煑令沸服一升日三服盡更作
若腫偏有所起處者
以水和灰以塗之燥復更塗
又方赤豆麻子合搗以傅腫上
又方水煑巴豆以布沾以拭之姚云巴豆三
十枚合皮㕮咀水五升煑取二升日五拭
腫上隨手即減勿近目及隂療身體暴腫
如吹者
若但是腫者

剉葱煑令爛以漬之日二四度
又方兔絲子一升酒五升漬二三宿服一升
日三服差
若腫從脚起稍上進者入腹則煞人治之方
小豆一斛煑令極爛得四五斗汁温以漬
膝己下日二爲之數日消盡若已入腹者
不復漬但煑小豆食之莫雜吃飯及魚塩
又專飲小豆汁無小豆大豆亦可用如此
之病十死一生急救之
又方削橢或桐木煑取汁以漬之并飲少許

加小豆妙
又方生猪肝一具細切頓食之勿與塩乃可
用苦酒妙
又方煑豉汁飲以滓傅脚
附方
備急方療身體暴腫滿
榆皮搗屑隨多少雜米作粥食小便利
楊氏産乳療通體遍身腫小便不利
猪苓五兩搗篩煎水三合調服方寸七加
至二七

食醫心鏡主氣喘促浮腫小便澁
杏人一兩去尖皮熬硏和米煑粥極熟空
心吃二合

葛仙翁肘後備急方卷之三





