










葛仙翁肘後備急方卷之六陛六
治目赤痛暗昧㓨諸病方第四十三
華佗禁方
令病人自用手兩指擘所患眼垂空咒之
曰疋疋屋舍狹窄不容宿客即出也
傷寒方末亦有眼方姚方目中冷淚出眥赤
癢乳汁煎方
黄連三分蕤仁二分乾薑四分以乳汁一
升漬一宿微火煎取三合去滓取米大傅
眥

睛爲所傷損破方
牛旋日二點避風黑睛破亦差
附方
范汪方主目中淚出不得開即刺痛方
以鹽如大豆許内目中習習去鹽以冷水
數洗目差
博濟方治風毒上攻眼腫癢澁痛不可忍者
或上下臉眥赤爛浮翳瘀肉侵睛神效驅
風散五倍子一兩蔓荆子一兩半同杵末
每服二錢水二盞銅石器内煎及一盞澄

滓熱淋洗留滓二服又依前煎淋洗大能
明眼目去澁癢
簡要濟衆治肝虚目睛疼冷泪不止筋脉痛
及眼羞明怕日補肝散
夏枯草半兩香附子一兩共爲末每服一
錢臘茶調下無時
聖惠方治眼癢急赤澀用大膽汁注目中
又方治風赤眼
以地龍十條炙乾爲末夜卧以冷茶調下二
錢七

又方治傷寒熱毒氣攻眼生白翳
用烏賊魚骨二兩不用大皮杵末入龍腦
少許更研令細日三四度取少許點之
又方治乆患内障眼
車前子乾地黄麥門冬等分爲末蜜丸如
梧桐子大服屢效
治目方用黃連多矣而羊肝丸尤竒異
取黄連末一大兩白羊子肝一具去膜同
於砂盆内研令極細衆手捻爲丸如梧桐
子每食以暖漿水吞二七枚連作五劑差

但是諸眼目疾及障翳青盲皆主之禁食
猪肉及冷水劉禹錫云有崔承元者因官
治一死罪囚出活之因後數年以病自致
死一旦崔爲内障所苦喪眀逾年後半夜
嘆息獨坐時聞階除間悉窣之聲崔問爲
誰曰是昔所蒙活者囚今故報恩至此遂
以此方告訖而没崔依此合服不數月眼
復明因傳此方於世
又方今醫家洗眼湯
以當歸芍藥黄連等分停細以雪水或甜

水煎濃汁乘熱洗冷即再温洗甚益眼目
但是風毒赤目花翳等皆可用之其説云
凡眼目之病皆以血脉凝滯使然故以行
血藥合黄連治之血得熱即行故乘熱洗
之用者無不神效
又方治雀目不計時月
用蒼术二兩搗羅爲散每服一錢不計時
候以好羊子肝一箇用竹刀子批破糝藥
在内麻繩纏定以粟米泔一大盞煑熟爲
度患人先薰眼藥氣絶即喫之簡要濟衆

治小兒雀目
梅師方治目暗黄昏不見物者
以青羊肝切淡醋食之煮亦佳
又方治眼睛無故突一二寸者
以新汲水灌漬睛中數易水睛自入
崔元亮海上方著此三名一名西國草一名
畢楞伽一名覆盆子治眼暗不見物冷浪
浸淫不止及青盲天行目暗等取西國草
日暴乾搗令極爛薄綿裹之以飲男乳汁
中浸如人行八九里乆用點目中即仰卧

不過三四日視物如少年禁酒油麵
千金方點小兒黑花眼翳澀痛
用貝齒一兩燒作灰研如麵入少龍腦點
之妙
又方常服明目洞視
胡麻一石蒸之三十遍末酒服每日一升
又方古方明目黑髮槐子於牛膽中漬隂乾
百日食後吞一枚十日身輕三十日白髮
黑百日内通神
孫眞人食忌主眼有翳

取芒消一大兩置銅器中急火上煉之放
冷後以生絹細羅點眼角中每夜欲卧時
一度點妙
經驗方退翳明目白龍散
馬牙消光淨者用厚紙裹令按實安在懷
内著肉處養一百二十日取出研如粉入
少龍腦同研細不計年歲深遠眼内生翳
膜漸漸昏暗遠視不明但瞳人不破散并
醫得每點用藥末兩米許點目中
又方治内外障眼

蒼术四兩米泔浸七日逐日换水後刮去
黑皮細切入青鹽一兩同炒黄色爲度去
鹽不用木賊二兩以童子小便浸一宿水
淘焙乾同搗爲末每日不計時候但飲食
蔬菜内調下一錢七服甚驗
經驗後方治虚勞眼暗
采三月蔓菁花隂乾爲末以井花水每空
心調下二錢七乆服長生可讀夜書
外臺秘要主目翳及努肉
用礬石最白者内一黍米大於翳上及努

肉上即冷泪出綿拭之令惡汁盡其疾日
日減翳自消薄便差礬石須眞白好者方
可使用
又補肝散治三十年失明
蒺藜子七月七日收隂乾搗散食後水服
方寸七
又療盲
猪膽一枚微火上煎之可丸如黍米大内
眼中食頃良
又方治翳如重者

取猪膽白皮曝乾合作小繩子如粗釵股
大小燒作灰待冷便以灰點翳上不過三
五度即差
又方輕身益氣明目
蕪菁子一升水九升煮令汁盡日乾如此
三度搗末水服方寸七日三
斗門方治火眼
用艾燒令烟起以碗蓋之候烟上碗成煤
取下用温水調化洗火眼即差更入黃連
甚妙

廣利方治眼築損努肉出
生杏仁七枚去皮細嚼吐於掌中及熱以
綿裹箸頭將點努肉上不過四五度差
藥性論云
空心用鹽揩齒少時吐水中洗眼夜見小
字良
顧含養嫂失明
含嘗藥視膳不冠不食嫂目疾須用蚺蛇
膽含計盡求不得有一童子以一合授含
含開乃蚺蛇膽也童子出門化爲青鳥而

去嫂目遂差
治卒耳聾諸病方第四十七
葛氏耳卒聾
取鼠膽内耳内不過三愈有人云側卧瀝
一膽盡須臾膽汁從下邊出初出益聾半
日頃乃差治三十年老聾
又方巴豆十四枚搗鵝脂半兩火熔内巴豆
和取如小豆綿裹内耳中差日一易姚云
差三十年聾
若卒得風覺耳中怳怳者

急取鹽七升甑蒸使熱以耳枕鹽上冷復
易亦療耳卒疼痛蒸熨
又方栝蔞根削令可入耳以臘月猪脂煎三
沸出塞耳每日作三七日即愈
姚氏耳痛有汁出方
熬杏仁令亦黑搗如膏以綿裏塞耳日三
易三日即愈
聤耳耳中痛膿血出方
月下灰吹滿耳令深入無苦即自出
耳聾菖蒲根丸

菖蒲根一寸巴豆一粒去皮心二物合搗
篩分作七丸綿裹卧即塞夜易之十日立
愈黃汁立差
耳中膿血出方
細附子末以葱涕和灌耳中良單葱涕亦
佳側耳令入耳
耳中常嗚方
生地黃切以塞耳日十數易
小品療聤耳出膿汁散方
礬石二兩燒黄連一兩烏賊魚骨一兩三

物爲散即如棗核大綿裏塞耳日再易
更加龍骨
耳聾巴豆丸
巴豆一枚去心皮班猫一枚去翅足二物
合搗篩綿裹塞耳中再易甚驗云此來所
用則良
又方礠石菖蒲通草熏陸香杏仁萆麻松脂
搗篩爲末分等蠟及鵝脂和硬和爲丸稍
長用釵子穿心爲孔先去耳塞然後内於
藥日再初著癢及作聲月餘緫差殿中侯

監效
耳卒痛
蒸鹽熨之
痛不可忍求死者
菖蒲附子各一分末和鳥麻油煉點耳中
則立止
聤耳膿血出
車轄脂塞耳中膿血出盡愈
附方
肘後方療耳卒腫出膿水方

礬石燒末以筆管吹耳内日三四度或以
綿裏塞耳中立差
經驗方治底耳方
用桑螵蛸一個慢火炙及八分熟存性細
研入麝香一字爲末糝在耳内每用半字
如神効如有膿先用綿包子捻去次後糝
藥末入耳内
又方治耳卒聾
巴豆一粒臘裹針刺令通透用塞耳中
梅師方治耳乆聾

松脂三兩煉巴豆一兩相和熟搗可丸通
過以薄綿裹内耳孔中塞之日一度易
聖惠方治腎氣虚損耳聾
用鹿腎一對去脂膜切於豉汁中入粳米
二合和煑粥入五味之法調和空腹令之
作羹及酒并得
社壬方治耳聾因腎虚所致十年内一服愈
蠍至小者四十九枚生薑如蠍大四十九
片二物銅器内炒至生薑乾爲度爲末都
作一服初夜温酒下至二更盡盡量飲酒

至醉不妨次日耳中如笙黃即效
勝金方治耳聾立效
以乾地龍入鹽貯在葱尾内爲水點之
千金方治耳聾
以雄黄硫黄等分爲末綿裹寒耳中
又方酒三升漬牡荆子一升碎之浸七日去
滓任性服盡三十年聾差
又方以醇酢微火煎附子削令尖塞耳効
外臺祕要治聾
芥子搗碎以人乳調和綿裏塞耳差

楊氏産乳方療耳鳴無晝夜
烏頭燒作灰菖蒲等分爲末綿裏塞耳中
日再用效
治耳爲百蟲雜物所人方第四十八
葛氏百蟲入耳
以好酒灌之起行自出
又方閉氣令人以蘆吹一耳
又方以桃葉塞兩耳立出
蜈蚣入耳
以樹葉裹鹽灰令熱以掩耳冷復易立出

蚰蜒入耳
熬胡麻以葛囊貯枕之蟲聞香則自出
蟻入耳
炙猪脂香物安耳孔邊即自出
神效方蚰蜒入耳
以牛酪灌滿耳蚰蜒即出出當半銷若入
腹中空腹食好酪一二升即化爲黃水而
出不盡更作服手用神驗無比此方是近
得
又方小鷄一隻去毛足以油煎令黄箸穿作

孔枕之
又方取蚯蚓内葱葉中并化爲水滴入耳中
蚰蜒亦化爲水矣
附方
勝金方主百蟲入耳不出
以鷄冠血滴入耳内即出
又千金方搗韭汁灌耳中差
又方治耳中有物不可出
以麻繩剪令頭散傅好膠著耳中物上粘
之令相著徐徐引之令出

又梅師方取車釭脂塗耳孔中自出
續十全方治蟲入耳
秦椒末一錢醋半盞浸良久少少灌耳蟲
自出
外臺秘要肘後治蟻入耳
燒鯪鯉甲末以水調灌之即出
劉禹錫傳信方治蚰蜒入耳
以麻油作煎餅枕卧須臾蚰蜒自出而差
李元淳尚書在河陽日蚰蜓入耳無計可
爲半月後腦中洪洪有聲腦悶不可徹至

以頭自擊門柱奏疾狀危極因發御藥以
療之無差者爲受苦不念生存忽有人獻
此方乃愈
兵部手集治蚰蜒入耳
小蒜汁理一切蟲入耳皆同
錢相公篋中方治百節蚰蜒并蟻入耳
以苦醋注之起行即出
聖惠方治飛蛾入耳
醬汁灌入耳即出又擊銅器於耳傍
經驗方治水入耳

以薄荷汁點立效
治卒食噎不下方第四十九
葛氏方取少蜜含之即立下
又方取老牛涎沫如棗核大置水中飲之終
身不復患噎也
附方
外臺祕要治噎
羚羊角屑一物多少自在末之飲服方寸
匕亦可以角摩噎上良
食醫心鏡治卒食噎

以陳皮一兩湯浸去穰焙爲末以水一大
盞煎取半盞熱服
聖惠方治膈氣咽喉噎塞飲食不下
用碓觜上細糠蜜丸彈子大非時含一丸
嚥津
廣五行記云永徽中絳州僧病噎不下食吿
弟子吾死之後便可開吾胷喉視有何物
言終而卒弟子依言而開視胷中得一物
形似魚而有兩頭遍體是肉鱗弟子置器
中跳躍不止戲以諸味皆隨化盡時夏中

藍多作澱有一僧以澱置器中此蟲遂繞
器中走須臾化爲水
治卒諸雜物鯁不下方第五十
食諸魚骨鯁
以魚骨於頭上立即愈下云謦咳即出
又方小嚼薤白令柔以繩繫中持繩端吞薤
到鯁處引之鯁當隨出
療骨鯁
仍取所餘者骨左右手反覆擲背後立出
雜物鯁方

解衣帶目窺下部不下即出
又方好蜜以匕抄稍稍嚥之令下
魚骨鯁在喉中衆法不能去者方
取飴糖丸如鷄子黄大吞之不去又吞以
漸大作丸用得效
附方
斗門方治骨鯁
用鹿角爲末含津嚥下妙
外臺祕要療鯁
取虎骨爲末水服方寸七

又方螻蛄腦一物吞亦治刺不出傅之刺即
出
又方口稱鸕鷀則下
又古今録驗療魚鯁骨橫喉中六七日不出
取鯉魚鱗皮合燒作屑以水服之則
出未出更服
勝金方治小兒大人一切骨鯁或竹木簽刺
喉中不下方
於臘月中取鱖魚膽懸北檐下令乾每魚
鯁即取一皂子許以酒煎化温温呷若得

逆便吐骨即隨頑涎出若未吐更吃温酒
但以吐爲妙酒即隨性量力也若未出更
煎一塊子無不出者此藥但是鯁物在藏
腑中日久痛黄瘦甚者服之皆出若卒求
鱖魚不得蠡魚鯇魚鯽魚俱可臘月收之
甚佳
孟詵云人患卒瘂
取杏仁三分去皮尖熬别杵桂一分和如
泥取李核用綿裏含細細嚥之日五夜三
治卒誤吞諸物及患方第五十一

葛氏誤吞釵方
取薤曝令萎煮使熟勿切食一大束釵即
隨出生麥菜若節縷皆可用
誤吞釘及箭金針錢鐵等物方
多食肥羊脂諸般肥肉等自裏之必得出
吞諸珠璫鐵而鯁方
燒弩銅令赤内水中飲其汁立愈
誤吞錢
燒火炭末服方寸七即出小品同
又方服蜜三升即出

姚氏食中吞髮繞喉不出方
取梳頭髮燒作灰服一錢七
吞環若指彄
燒鵝羽數枚末飲之
吞錢
臘月米餳頓服半升
又方濃煎艾汁服效
附方
聖惠方治誤吞銀環子釵子
以水銀半兩服之再服即出

又方治小兒誤吞針
用磁石如棗核大磨令光鑽作竅絲穿令
含針自出
又方治小兒誤吞銅鐵物在咽喉内不下
用南燭根燒細研熟水調一錢下之
鐵相公篋中方療誤吞錢
以磁石棗許大一塊含之立出
又方取艾蒿一把細剉用水五升煎取一升
頓服便下
又外臺祕要

取飴糖一斤漸漸盡食之環及釵便出
又楊氏産乳
葈耳頭一把以水一升浸水中十餘度飲
水愈
孫用和方治誤吞金銀或錢在腹内不下方
石灰一杏核大硫黄一皂子大同研爲末
酒調下不計時候
姚氏方治食中誤吞髮繞喉不出
取己頭亂髮燒作灰服一錢七水調
陳藏器云

故鋸無毒主誤吞竹木入喉咽出入不得
者燒令赤漬酒中及熱飲並得
治面疱髮秃身臭心惛鄙醜方第五
十二
葛氏療年少氣充面生𦫗瘡
胡粉水銀臘月猪脂和熟研令水銀消散
向暝以粉面曉拭去勿水洗至暝又塗之
三度即差姚方同
又方塗麋脂即差
又方三歲苦酒漬鷄子三宿軟取白以塗上

隱居效方疱瘡方
黄連牡蠣各二兩二物搗篩和水作泥封
瘡上濃汁粉之神驗
冬葵散
冬葵子柏子仁茯苓瓜瓣各一兩四物爲
散食後服方寸匕日三酒下之
療面及鼻酒齄方
眞珠胡粉水銀分等猪脂和塗又鸕鷀矢
和臘月猪脂塗亦大驗神効
面多䵟𪒟或似雀卵色者

苦酒煮术常以拭面稍稍自去
又方新生鷄子一枚穿去其黄以朱末一兩
内中漆固别方云蠟塞以鷄伏著例出取
塗面立去而白又别方出西王母枕中陳
朝張貴妃常用膏方鷄子一枚丹砂二兩
末之仍云安白鷄腹下伏之餘同鷄子令
面皮急而光滑丹砂發紅色不過五度傅
面面白如玉光潤照人大佳
卒病餘面如米粉傅者
熬礬石酒和塗之姚云不過三度

又方白蘞二分杏人半分鷄矢白一分搗下
以蜜和之雜水以拭面良
療人頭面患癧瘍方
雄黄硫黄礬石末猪脂和塗之
又方取生樹木孔中蚛汁拭之末桂和傅上
日再三
又方蛇蛻皮熟以磨之數百度令熱乃弃草
中勿顧
療人面體黎黑膚色麤陋皮厚狀醜
細搗羖羊脛骨鷄子白和傅面乾以白粱

米泔汁洗之三日如素神效
又方蕪菁子二兩杏仁一兩並搗破栝蔞去
子囊豬胰五具淳酒和夜傅之寒月以爲
手面膏别方云老者少黑者白亦可加土
苽根一兩大棗七枚日漸白悅姚方豬胰
五具神驗
隱居効驗方面黑令白去黯方
烏賊魚骨細辛栝蔞乾薑椒各二兩五物
切以苦酒漬三日以成煉牛髓二斤煎之
苦酒氣盡藥成以粉面醜人特異鮮好神

妙方
又令面白如玉色方
羊脂狗脂各一升白芷半升甘草七尺半
夏半兩烏喙十四枚合煎以白器成塗面
二十日即變兄弟不相識何况餘人乎
傳效方療化面方
眞珠屑光明砂並别熟研冬苽陳人各二
兩亦研水銀四兩以四五重帛練袋子貯
之銅鐺中醋漿微火煮之一宿一日堪用
取水銀和面脂熟研使消乃合珠屑砂并

瓜子末更合調然後傅面
又療人面無光潤黑䵟及皺常傅面脂方
細辛萎蕤黄耆薯蕷白附子辛夷芎藭白
芷各一兩栝蔞木蘭皮各一分成煉豬脂
二升十一物切之以綿裹用少酒漬之一
宿内豬脂煎之七上七下别出一片白芷
内煎候白芷黄色成去滓絞用汁以傅面
千金不傳此膏亦療金瘡并吐血
療人䵟令人面皮薄如蕣華方
鹿角尖取實白處於平石上以磨之稍濃

取一大合乾薑一大兩搗宻絹篩和鹿角
汁攪使調匀每夜先以煖漿水洗面軟帛
拭之以白蜜塗面以手拍使蜜盡手指不
粘爲盡然後塗藥平旦還以暖漿水洗二
三七日顔色驚人塗藥不見風日愼之
又面上暴生䵟方
生杏仁去皮搗以鷄子白和如煎餅麵入
夜洗面乾塗之旦以水洗之立愈姚方云
經宿拭去
面上□礨子化面並療仍得光潤皮急方

土瓜根搗篩以漿水和令調匀入夜漿水
以洗面塗藥旦復洗之百日光華射人夫
妻不相識
葛氏服藥取白方
取三樹桃花隂乾末之食前服方寸七日
三姚云并細腰身
又方白苽子中仁五分白楊皮二分桃花四
分搗末食後服方寸七日三欲白加瓜子
欲赤加桃花三十日面白五十日手足俱
白又一方有橘皮三分無楊皮

又方汝苑三分鉛丹一分末以醋漿服一刀
圭日三服十日大便黑十八十九日如漆
二十一日全白便止過此太白其年過三
十難復療服藥忌五辛
又方朱丹五兩桃花三兩末井朝水服方寸
七日三服十日知二十日太白小便當出
黑汁
又方白松脂十分乾地黄九分乾漆五分熬
附子一分炮桂心二分搗下篩蜜丸服十
丸日三諸蟲悉出便肥白

又方乾薑桂甘草分等末之且以生鷄子一
枚内一升酒中攪温以服方寸七十日知
一月白光潤
又方去黑
羊膽猪胰細辛等分煎三沸塗面咽旦醋
漿洗之
又方茯苓白石脂分等蜜和塗之日三度
服一種藥一月即得肥白方
大豆黄炒舂如作醬滓取純黄一大升搗
篩煉猪脂和令熟丸酒服二十丸日再漸

加至三四十丸服盡五升不出一月即大
能食肥白試用之
療人鬚鬢秃落不生長方
麻子人三升秦椒二合置泔汁中一宿去
滓日一沐一月長二尺也
又方蔓荆子三分附子二枚碎酒七升合煑
器中封二七日澤沐十日長一尺勿近面
上恐有毛生
又方桑白皮剉三二升以水淹煑五六沸去
滓以洗鬚鬢數數爲之即自不落

又方麻子人三升白桐葉一把米泔煑五六
沸去滓以洗之數之則長
又方東行桑根長三尺中央當甑飯上蒸之
承取兩頭汁以塗鬚鬢則立愈
療鬚鬢黄方
燒梧桐灰乳汁和以塗膚及鬚鬢佳
染髮鬚白令黑方
醋漿煑豆漆之黑如漆色
又方先洗鬚髮令淨取石灰胡粉分等漿和
温夕卧塗訖用油衣包裹明日洗去便黑

大佳
又拔白毛令黑毛生方
拔去白毛以好白蜜任孔中即生黑毛眉
中無毛亦針挑傷傅蜜亦毛生比見諸人
水取石子研丁香汁拔訖急手傅孔中亦
即生黑毛此法大神驗
若頭風白屑撿風條中方脂澤等方在此篇
末
姚方療䵟
白蜜和茯苓塗上滿七日即愈

又療面胡粉刺方
搗生菟絲絞取汁塗之不過三五上
又黑靣方
牯羊膽牛膽淳酒三升合煮三沸以塗面
良
面上惡瘡方
黄連黄檗胡粉各五兩下篩以粉面上瘡
瘡方並出本條中患冝撿用之
葛氏療身體及腋下狐臭方
正旦以小便洗腋下即不臭姚云大神驗

又方燒好礬石作末絹囊貯常以粉腋下又
用馬齒礬石燒令汁盡粉之即差
又方青木香二兩附子一兩石灰一兩細末
著粉腋中汁出即粉之姚方有礬石半兩
燒
又方炊飯及熱丸以拭腋下臭仍與犬食之
七日一如此即差
又方煮兩鷄子熟去殻皮各内腋下冷弃三
路口勿反顧三爲之良
姚方取牛脂胡粉合椒以塗腋下一宿即愈

可三兩度作之則永差
又兩腋下及手足掌隂下股裏常汗濕致臭
方
乾枸杞根干畜根甘草半兩干章陸胡粉
滑石各一兩六物以苦酒和塗腋下當汁
出易衣更塗不過三傅便愈或更發復塗
之不可多傅傷人腋餘處亦塗之
若股内隂下常濕且臭或作瘡者方
但以胡粉一分粉之即差常用驗方
隱居效方療胡臭

鷄舌藿香青木香胡粉各二兩爲散内腋
下綿裹之常作差
令人香方
白芷薰草杜若杜蘅藁本分等蜜丸爲丸
但旦服三丸暮服四丸二十日足下悉香
云大神驗
又方瓜子芎藭藁本當歸杜蘅細辛各二分
白芷桂各五分擣下食後服方寸七日三
服五日口香一十日肉中皆香神良
小品又方

甘草松樹根及皮大棗甜瓜子四物分等
末服方寸七日三二十日覺效五十日身
體並香百日衣服床幃皆香姚同
療人心孔惛塞多忘喜誤
七月七日取蜘蛛網着領中勿令人知則
永不忘也姚方同
又方丁酉日宻自至市買遠志著巾角中還
末服之勿令人知姚同
又方丙午日取鱉甲著衣帶上良
又方取牛馬豬鷄心干之末向日酒服方寸

七日三問一知十
孔子大聖智枕中方已出在第九卷姚同
又方茯苓茯神人參五分遠志七分菖蒲二
分末服方寸匕日三夜一服
又方章陸花隂干一百日擣末暮水服方寸
七暮卧思念所欲知事即於眠中醒悟
又方上黨人參半斤七月七日麻㪍一升合
搗蒸使氣盡遍服一刀圭暮卧逆知未然
之事
療人嗜眠喜睡方

馬頭骨燒作灰末服方寸七日三夜一
又方父鼠目一枚燒作屑魚膏和注目外眥
則不肯眠兼取兩目絳囊裹帶
又方麻黄术各五分甘草三分日中南擣末
服一方寸七日三姚方人不忘
菖蒲三分茯苓五分伏神人參各五分遠
志七分末服方寸七日三夜一五日則知
神良
傅用方頭不光澤臘澤飾髮方
青木香白芷零陵香甘松香澤蘭各一分

用綿裹酒漬再宿内油裏煎再宿加臘澤
斟量硬軟即火急煎著少許胡粉烟脂訖
又緩火煎令粘極去滓作梃以飾髮神良
作香澤塗髮方
依臘澤藥内漬油裏煎即用塗髮亦綿裹
煎之
作手脂法
猪胰一具白芷桃人碎各一兩辛夷各二
分冬瓜人二分細辛半分黄瓜栝蔞人各
三分以油一大升煮白芷等二三沸去滓

挼豬胰取盡乃内冬苽桃人末合和之膏
成以塗手掌即光
蓽豆香藻法
蓽豆一升白附芎藭白芍藥水栝蔞當陸
桃人冬瓜人各二兩擣篩和合先用水洗
手面然後傅藥粉飾之也
六味薰衣香方
沉香一片麝香一兩蘇合香蜜塗微火炙
少令變色白膠香一兩擣沉香令破如大
豆粒丁香一兩亦别擣令作三兩段擣餘

香訖蜜和爲炷燒之若薰衣著半兩許又
藿香一兩佳
葛氏既有膏傅面染髮等方故䟽脂澤等法
亦粉飾之所要云
髮生方
蔓荆子三分附子二枚生用井碎之二物
以酒七升和内瓷器中封閉經二七日藥
成先以灰汁淨洗鬚髮痛拭乾取烏鷄脂
揩一日三遍凡經七日然後以藥塗日三
四遍四十日長一尺餘處則勿塗

附方
肘後方姚氏療䵟
茯苓末白蜜和塗上滿七日即愈
又方療面多皯𪒟如雀卵色
以羖羊膽一枚酒二升合煑三沸以塗拭
之日三度差
千金方治血䵟面皺
取蔓菁子爛研入常用面脂中良
崔元亮海上方滅瘢膏
以黄礬石燒令汁出胡粉炒令黄各八分

惟須細研以臘月豬脂和更研如埿先取
生布揩令痛則用藥塗五度又取鷹屎白
燕窠中草燒作灰等分和人乳塗之其瘢
自滅肉平如故
又方治面䵟黑子
取李核中人去皮細研以鷄子白和如稀
餳塗至晩每以淡漿洗之後塗胡粉不過
五六日有神愼風
孫眞人食忌去黶子
取石灰炭上熬令熱插糯米於灰上候米

化即取米點之
外臺祕要救急去黑子方
夜以暖漿水洗面以布揩黑子令赤痛水
研白檀香取濃汁以塗之旦又復以漿水
洗面仍以鷹糞粉黑子
又令面生光方
以蜜陀僧用乳煎塗面佳兼德瘡鼻疱
聖惠方治䵟𪒟斑點方
用蜜陀僧二兩細研以人乳汁調塗面每
夜用之

又方治黑痣生於身面上
用藜蘆灰五兩水一大碗淋灰汁於銅器
中貯以重湯煑令如黑膏以針微撥破痣
處點之良不過三遍神驗
又方生眉毛
用七月烏麻花隂乾爲末生烏麻油浸每
夜傅之
千金翼老人令面光澤方
大豬蹄一具洗淨理如食法煑漿如膠夜
以塗面曉以漿水洗面皮急矣

譚氏小兒方療豆瘡瘢面黶
以蜜陀僧細研水調夜塗之明旦洗去平
復矣
有治癧瘍三方具風條中
千金方治諸腋臭
伏龍肝澆作泥傅之立差
外臺祕要治狐臭若股内隂下恒濕臭或作
瘡
青木香好醋浸致腋下夾之即愈
又生狐臭

以三年釅醋和石灰傅之
經驗方善治狐臭
用生薑塗腋下絶根本
又方烏髭鬢駐顔色壯筋骨明耳目除風氣
潤肌膚久服令人輕健
蒼术不計多少用米泔水浸三兩日逐日
换水候滿日即出刮去黑皮切作片子暴
乾用慢火炒令黄色細搗末每一斤末用
蒸過茯苓半斤煉蜜爲丸如梧桐子大空
心卧時温熟水下十五丸别用术末六兩

甘草末一兩拌和匀作湯點之下术丸妙
忌桃李雀蛤及三白
千金方治髮落不生令長
麻子一升熬黑壓油以傅頭長髮妙
又治髮不生
以羊屎灰淋取汁洸之三日一洗不過十
度即生
又治眉髮髭落
石灰三升以水拌匀焰火炒令焦以絹袋
貯使好酒一斗漬之宻封冬十四日春秋

七日取服一合常令酒氣相接嚴云百日
即新髭髮生不落
孫眞人食忌生髮方
取側柏葉隂乾作末和油塗之
又方令髮鬢烏黑
醋煑大豆黑者去豆煎令稠傅髮
又方治頭秃
蕪菁子末酢和傅之日三
梅師方治年少髮白拔去白髮
以白蜜塗毛孔中即生黑者髮不生取梧

桐子搗汁塗上必生黑者
千金翼療髮黄
熊脂塗髮梳之散頭入床底伏地一食頃
即出便盡黑不過一升脂驗
楊氏産乳療白秃瘡及髮中生癬
取熊白傅之
又療秃瘡
取虎膏塗之
聖惠方治白秃
以白鴿糞搗細羅爲散先以醋米泔洗了

傅之立差
又治頭赤秃
用白馬蹄燒灰末以臘月猪脂和傅之
簡要濟衆治頭瘡
大笋殻葉燒爲灰量瘡大小用灰調生油
傅入少膩粉佳



葛仙翁肘後備急方卷之六
