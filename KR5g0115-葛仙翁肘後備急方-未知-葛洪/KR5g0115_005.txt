










葛仙翁肘後備急方卷之五陛五
　　　治癰疽妬乳諸毒腫方第三十六
隱居效方治羊疽瘡有蟲癢
　附子八分藜蘆二分末傳之蟲自然出
葛氏療奶發諸癰疽發背及乳方
　比灸其上百壯
又方熬粢粉令黑鷄子白和之塗縛上以貼
　癰小穿練上作小口泄毒氣燥易之神祕
又方釜底上搗以鷄子中黄和塗之加少豉
　彌良

又方搗黄檗末篩鷄子白和厚塗之乾復易
　差
又方燒鹿角搗末以苦酒和塗之佳
又方於石上水磨鹿角取濁汁塗癰上乾復
　易隨手消
又方末半夏鷄子白和塗之水磨傅并良
又方神效水磨出小品
又方醋和茱萸若搗薑或小蒜傅之并良
一切惡毒腫
　蔓菁根一大握無以龍葵根代之乳頭香

　一兩光明者黃連一兩宣州者杏仁四十
　九枚去尖用柳木取三四錢白色者各細
　剉搗三二百杵團作餅子厚三四分可腫
　處大小貼之乾復易立散别貼膏藥治瘡
　處佳
葛氏療癰發數十處方
　取牛矢燒搗末以鷄子白和塗之乾復易
　神效
又方用鹿角桂鷄屎别搗燒合和鷄子白和
　塗乾復上

又癰己有膿當使壞方
　取白鷄兩翅羽肢各一枚燒服之即穿姚
　同
又方吞薏苡子一枚勿多
又方以苦酒和雀矢塗癰頭上如小豆
葛氏若己結癰使聚不更長方
　小豆末塗若鷄子白和尤佳即差
又方芫花末膠汁和貼上燥復易化爲水
若潰後膿血不止急痛
　取生白楸葉十重貼上布帛寬縛之

乳腫
　桂心甘草各二分烏頭一分炮搗爲末和
　苦酒塗紙覆之膿化爲水則神效
葛氏婦女乳癰妬腫
　削柳根皮熟搗火温帛囊貯熨之冷更易
　大良
又方取研米槌煑令沸絮中覆乳以熨上當
　用二枚牙熨之數十回止姚云神效
乳癰方
　大黄菵草伏龍肝竈下黄土也生薑各二

　分先以三物搗篩又合生薑搗以醋和塗
　乳痛則止極驗劉涓子不用生薑用生薑
　四分分等余比見用鯽魚立驗此方小品
　佳
姚氏乳癰
　大黃鼠糞濕者黄連各一分二物爲末鼠
　矢更搗以黍米粥清和傅乳四邊痛即止
　愈無黍米用粳米并得
又方牛馬矢傳并佳此并消去
小品妬方

　黃芩白歛芍藥分等末篩漿服一錢七日
　五服若右乳結者將左乳汁服左乳結者
　將右乳汁服散消根姚同此方必愈
姚方搗生地黄傅之熱則易小豆亦佳
又云二三百衆療不差但堅紫色者
　用前柳根皮法云熬令温熨腫一宿愈
凡乳汁不得泄内結名妬乳乃急於癰
徐玉療乳中瘰癧起痛方
　大黄黄連各三兩水五升煑取一升二合
　分三服得下即愈

葛氏卒毒腫起急痛方
　蕪菁根大者削去上皮熟搗苦酒和如泥
　煑三沸急攪之出傅腫帛裹上日再三易
　用子亦良
又方燒牛矢末苦酒和傅上乾復易
又方水和石灰封上又苦酒磨升麻若青木
　香或紫檀以磨傅上良
又方取水中萍子草熟搗以傅上
又已入腹者
　麝香熏陸香青木香鷄舌香各一兩以水

　四升煑取二升分爲再服
若惡核腫結不肯散者
　吴茱萸小蒜分等合搗傅之丹蒜亦得
又方搗鯽魚以傳之
若風腫多癢按之隨手起或隱疹方
　但令痛以手摩捋抑按日數度自消
又方以苦酒磨桂若獨活數傅之良
身體頭面忽有暴腫處如吹方
　巴豆三十枚連皮碎水五升煑取三升去
　滓綿沾以拭腫上趁手消勿近口

皮肉卒腫起狹長赤痛名䐔
　鹿角五兩白歛一兩牡蠣四兩附子一兩
　搗篩和苦酒塗帛上燥復易
小品癰結腫堅如石或如大核色不變或作
　石癰不消
　鹿角八兩燒作灰白歛二兩麤理黄色磨
　石一斤燒令赤三物搗作末以苦酒和泥
　厚塗癰上燥更塗取消止内服連翹湯下
　之姚方云燒石令極赤内五升苦酒中復
　燒又内苦酒中令減半止搗石和藥先用

　所餘苦酒不足添上用
姚方若發腫至堅而有根者名曰石癰
　當上灸百壯石子當碎出不出者可益壯
　癰疽瘤石癰結筋瘰癧皆不可就針角針
　角者少有不及禍者也
又癰未潰方
　菵草末和鷄子白塗紙令厚貼上燥復易
　得痛自差
癰腫振焮不可棖方
　大黃搗篩以苦酒和貼腫上燥易不過三

　即差減不復作膿自消除甚神驗也
癰腫未成膿
　取牛耳垢封之即愈
若惡肉不盡者食肉藥食去以膏塗之則愈
食肉方
　取白炭灰荻灰等分煎令如膏此不宜預
　作十日則歇并可與去黑子此大毒若用
　效驗本方用法
凡癰腫用
　栝蔞根赤小豆皆當内苦酒中五宿出熬

　之畢搗爲散以苦酒和塗紙上貼腫驗
隱居效方消癰腫
　白歛二分藜蘆一分爲末酒和如泥貼上
日三大良
疽瘡骨出
　黃連牡蠣各二分爲末先鹽酒洗後傳
葛氏忽得熛疽著手足肩累累如米豆刮汁
　出急療之
　熬蕪菁熟搗裹以展轉其上日夜勿止
若發疽於十指端及色赤黑甚難療宜按大

方非單方所及
若骨疽積年一捏一汁出不差
　熬末膠飴勃瘡上乃破生鯉魚以搨之如
　炊頃刮視有小蟲出更洗傅藥蟲盡則便
　止差
姚方云熛疽者肉中忽生一黤子如豆粟劇
者如梅李大或赤或黑或白或青其黶有核
核有深根應心小久四面悉腫疱黯黕紫黑
色能爛壞筋骨毒入臟腑煞人南方人名爲
搨著毒

　著厚肉處皆割之亦燒鐵令赤烙赤三上
　令焦如炭亦灸黯炮上百壯爲佳早春酸
　摹葉薄其四面防其長也飲葵根汁犀角
　汁升麻汁折其熱内外療依丹毒法也
劉涓子療癰疽發壞出膿血生肉黄耆膏
　黄耆芍藥大黄當歸芎藭獨活白芷薤白
　各一兩生地黃三兩九物切猪膏二升半
　煎三上三下膏成絞去滓傅充瘡中摩左
　右日三
又丹癰疽始發浸淫進長并少小丹搨方

　升麻黄連大黄芎藭各二兩黄芩芒消各
　三兩當歸甘草炙羚羊角各一兩九物㕮
　咀水一斗三升煑取五升去滓還内鐺中
　芒消上杖攪令成膏適冷熱貼帛搨腫上
　數度便隨手消散王練甘林所秘方愼不
　可近隂
又熛瘡浸淫多汁日就浸大胡粉散
　胡粉熬甘草炙䕡茹黄連各二分四物搗
　散篩以粉瘡日三極驗
諸疽瘡膏方

　蠟亂髮礬石松脂各一兩猪膏四兩五物
　先下髮髮消下礬石礬石消下松脂松脂
　消下蠟蠟消下猪膏塗瘡上
赤龍皮湯洗諸敗爛瘡方
　槲樹皮切三升以水一斗煑取五升春夏
　冷用秋冬温用洗乳瘡及諸敗瘡洗了則
　傅膏
發背上初欲𤻞便服此大黄湯
　大黄甘草炙黄芩各二兩升麻二兩栀子
　一百枚五物以水九升煑取三升半服得

　快下數行便止不下則更服
療發背及婦人發乳及腸癰木占斯散
　木占斯厚朴炙甘草炙細辛栝樓防風乾
　薑人參桔梗敗醬各一兩十物搗爲散酒
　服方寸七晝七夜四以多爲善病在上常
　吐在下膿血此謂腸癰之屬其癰腫即不
　痛長服療諸疽痔若瘡己潰便早愈發背
　無有不療不覺腫去時長服去敗醬多療
　婦人發乳諸産癥瘕益良并劉涓子方
劉涓子療癰消膿木占斯散方

　木占斯桂心人參細辛敗醬乾薑厚朴炙
　甘草炙防風桔梗各一兩十物爲散服方
　寸七入咽覺流入瘡中若癰疽灸不發壞
　者可服之瘡末壞去敗醬此藥或時有癰
　令成水者
癰腫瘰癧核不消白蘞薄方
　白薟黄連大黄黄苓菵草赤石脂吴茱萸
　芍藥各四分八物搗篩以鷄子白和如泥
　塗故帛上薄之開小口乾即易之差
發背欲死者

　取冬瓜截去頭合瘡上瓜當爛截去更合
　之瓜未盡瘡己歛小矣即用膏養之
又方伏龍肝末之以酒調厚傅其瘡口乾即
　易不日平復
又方取梧桐子葉鏊上糐成灰絹羅蜜調傅
　之乾即易之
癰腫雜效方療熱腫
　以家芥子并柏葉搗傅之無不愈大驗得
　山芥更妙又搗小芥子末醋和作餅子貼
　腫及瘰癧數看消即止恐損肉此療馬附

　骨良
又方燒人糞作灰頭醋和如泥塗腫處乾數
　易大驗
又方取黄色雄黄雌黄色石燒熱令赤以大
　醋沃之更燒醋沃其石即軟如泥刮取塗
　腫若乾醋和此大祕要耳
灸腫令消法
　取獨顆蒜橫截厚一分安腫頭上炷如梧
　桐子大灸蒜上百壯不覺消數數灸唯多
　爲善勿令大熱但覺痛即擎起蒜蒜燋更

　换用新者不用灸損皮肉如有體乾不須
　灸余嘗小腹下患大腫灸即差每用之則
　可大效也
又方生參頭上核又磁石末和醋傅
　之
又方甘草塗此蕉子不中食
又方鷄腸草傅
又方白薟末傅并良
又熱腫癤
　烿膠數塗一日十數度即差療小兒癤子

　尤良每用神效
一切毒腫疼痛不可忍者
　搜麵團腫頭如錢大滿中安椒以麵餅子
　蓋頭上灸令徹痛即立止
又方搗萆麻人傅之立差
手脚心風毒腫
　生椒末鹽末等分以醋和傳立差
癰疽生臭惡肉者
　以白䕡茹散傅之看肉盡便停但傅諸膏
　藥若不生肉傳黄耆散䕡茹黄耆止一切

　惡肉仍不盡者可以七頭赤皮䕡茹爲散
　用半錢七和白䕡茹散三錢七以傅之此
　姚方差
惡脉病身中忽有赤絡脉起如蚓狀
　此由春冬惡風入絡脉之中其血瘀所作
　冝服之五香連翹鑱去血傅丹參膏積日
　乃差余度山嶺即患常服五香湯傅小豆
　得消以下并姚方
惡核病者肉中忽有核如梅李小者如豆粒
皮中慘痛左右走身中壯熱𤻎惡寒是也此

病卒然如起有毒入腹殺人南方多有此患
　宜服五香連翹湯以小豆傅之立消若餘
　核亦得傅丹參膏
惡肉病者身中忽有肉如赤小豆粒突出便
長如牛馬乳亦如鷄冠狀亦宜服漏蘆湯外
可以燒鐵烙之日三恪令稍燋
　以升麻膏傅之
氣痛之病身中忽有一處如打撲之狀不可
堪耐而左右走身中發作有時痛靜時便覺
其處冷如霜雪所加

　此皆由冬温至春暴寒傷之宜先服五香
　連翹數劑又以白酒煑揚柳皮暖熨之有
　赤點點處宜鑱去血也
五香連翹湯療惡肉惡脉惡核瘰癧風結腫
　氣痛
　木香沉香鷄舌香各二兩麝香半兩薰陸
　一兩夜干紫葛升麻獨活寄生甘草炙連
　翹各二兩大黃三兩淡竹瀝三升十三物
　以水九升煑減半内竹瀝取三升分三服
　大良

漏蘆湯療癰疽丹𤺋毒腫惡肉
　漏蘆白蘞黄芩白薇枳實炙升麻甘草炙
　芍藥麻黃去節各二兩大黄三兩十物以
　水一斗煑取三升若無藥用大黄下之佳
　其丹毒須針鑱去血
丹參膏療惡肉惡核瘰癧風結諸脉腫
　丹參蒴藋各二兩秦膠獨活烏頭白及牛
　膝菊花防風各一兩菵草葉躑躅花蜀椒
　各半兩十二物切以苦酒二升漬之一宿
　猪膏四斤俱煎之令酒竭勿過燋去滓以

　塗諸疾上日五度塗故布上貼之此膏亦
　可服得大行即須少少服小品同
升麻膏療丹毒腫熱瘡
　升麻白蘞漏蘆芒消各二兩黄芩枳實連
　翹蛇銜各三兩栀子二十枚蒴藋根四兩
　十物切舂令細納器中以水三升漬半日
　以猪脂五升煎令水竭去滓傅之日五度
　若急合即水煎極驗方
葛氏療卒毒腫起急痛
　柳白皮酒煑令熱熨上痛止

附方
勝金方治發腦發背及癰疽熱癤惡瘡等
　臘月兔頭細剉入瓶内宻封惟久愈佳塗
　帛上厚封之熱痛傳之如冰頻换差
千金方治發背癰腫已潰未潰方
　香豉三升少與水和熟搗成泥可腫處作
　餅子厚三分己上有孔勿覆孔上布豉餅
　以艾烈其上灸之使温温而熱勿令破肉
　如熱痛即急易之患當減快得分穩一日
　二度灸之如先有瘡孔中汁出即差

外臺秘要療惡寒嗇嗇似欲發背或已生瘡
　腫癮𤺋起方
　消石三兩以暖水一升和令消待冷取故
　青布揲三重可似赤處方圓濕布搨之熱
　即换頻易立差
集驗方治發背
　以蝸牛一百個活者以一升淨瓶入蝸牛
　用新汲水一盞浸瓶中封系自晩至明取
　出蝸牛放之其水如涎將眞蛤粉不以多
　少旋調傅以鷄翎掃之瘡上日可十餘度

　其熱痛止瘡便愈
崔元亮海上方治發背秘法李北海云此方
　神授極竒秘
　以甘草三大兩生搗别篩末大麥麵九兩
　於大盤中相和攪令匀取上等好酥少許
　别捻入藥令匀百沸水搜如餅子劑方圓
　大於瘡一分熱傅腫上以油片及故紙隔
　令通風冷則换之已成膿水自出未成腫
　便内消當患腫著藥時常須吃黄耆粥甚
　妙

又一法甘草一大兩微炙搗碎水一大升浸
　之器上橫一小刀子置露中經宿平眀以
　物攪令沫出吹沫服之但是瘡腫發背皆
　可服甚效
梅師方治諸癰疽發背或發乳房初起微赤
　不急治之即死速
消方
　搗苧根傳之數易
聖惠方治附骨疽及魚眼瘡
　用狗頭骨燒烟薰之

張文仲方治石癰堅如石不作膿者
　生章陸根搗擦之燥即易取軟爲度
子母秘録治癰疽痔瘻瘡及小兒丹
　水煑棘根汁洗之
又方末蠐螬傳之
小品方治疽初作
　以赤小豆末醋和傅之亦消
博濟方治一切癰腫未破疼痛令内消
　以生地黄杵如泥隨腫大小攤於布上糝
　木香末於中又再攤地黄一重貼於腫上

　不過三五度
日華子云消腫毒
　水調决明子末塗
食療治癰腫
　栝樓根苦酒中熬燥搗篩之苦酒和塗紙
　上攤貼服金石人冝用
楊文蔚方治癰未潰
　栝樓根赤小豆等分爲末醋調塗
千金方治諸惡腫失治有膿
　燒棘針作灰水服之經宿頭出

又方治癰瘡中冷瘡口不合
　用鼠皮一枚燒爲灰細研封瘡口上
孫眞人云主癰發數處
　取牛糞燒作灰以鷄子白和傅之乾即易
孫眞人食忌主一切熱毒腫
　章陸根和鹽少許傅之日再易
集驗方治腫
　柳枝如脚指大長三尺二十枚水煑令極
　熱以故布裹腫處取湯熱洗之即差
又方治癰一切腫未成膿拔毒

　牡蠣白者爲細末水調塗乾更塗
又方治毒熱足腫疼欲脫
　酒煑苦參以漬之
外臺秘要治癰腫
　伏龍肝以蒜和作泥塗用布上貼之如乾
　則再易
又方凡腫已潰未潰者
　以白膠一片水漬令軟納納然腫之大小
　貼當頭上開孔若己潰還合者膿當被膠
　急撮之膿皆出盡未有膿者腫當自消矣

又方燒鯉魚作灰酢和塗之一切腫上以差
　爲度
又療熱毒病攻手足腫疼痛欲脫方
　取蒼耳汁以漬之
又方水煑馬糞汁以漬之
肘後方治毒攻手足腫疼痛欲斷
　猪蹄一具合葱煑去滓内少許鹽以漬之
經驗後方治一切癰腫無頭
　以葵菜子一粒新汲水吞下須臾即破如
　要兩處破服兩粒要破處逐粒加之驗

又方治諸癰不消己成膿懼針不得破令速
　决
　取白鷄翅下第一毛兩邊各一莖燒灰研
　水調服之
又梅師方取雀屎塗頭上即易破雄雀屎佳
　堅者爲雄
謹按雄黄治瘡瘍尚矣
　周禮瘍醫凡療瘍以五毒攻之鄭康成注
　云今醫方有五毒之藥作之合黄堥置石
　膽丹砂雄黃礜石磁石其中燒之三日三

　夜其烟上著以鷄羽掃取之以注創惡肉
　破骨則盡出故翰林學士楊億嘗筆記直
　史館楊嵎年少時有瘍生於頰連齒輔車
　外腫若覆甌内潰出膿血不輟吐之痛楚
　難忍療之百方彌年不差人語之依鄭法
　合燒藥成注之創中少頃朽骨連兩牙潰
　出遂愈後更安寧信古方攻病之速也黄
　堥若今巿中所貨有蓋瓦合也近世合丹
　藥猶用黃瓦䰛亦名黄堥事出於古也堥
　音武

梅師方治産後不自乳見畜積乳汁結作癰
　取蒲公草搗傅腫上日三四度易之俗呼
　爲蒲公英語訛爲僕公罌是也水煑汁服
　亦得
又方治妬乳乳癰
　取丁香搗末水調方寸匕服
又方治乳頭裂破
　搗丁香末傅之
千金方治妬乳
　梁上塵醋和塗之亦治隂腫

靈苑方治乳痛癰初發腫痛結硬欲破膿令
　一服差
　以北來眞樺皮無灰酒服方寸七就之師
　及覺已差
聖惠方主婦人乳癰不消
　右用白麵半斤炒令黄色用醋煑爲糊塗
　於乳上即消
産寳治乳及癰腫
　鷄屎末服方寸七須臾三服愈梅師方亦
　治乳頭破裂方同

簡要濟衆治婦人乳癰汁不出内結成膿腫
　名妬乳方
　露蜂房燒灰研每服二錢水一中盞煎至
　六分去滓温服
又方治吹妳獨勝散
　白丁香半兩搗羅爲散每服一錢七温酒
　調下無時服
子母秘録療吹奶惡寒壯熱
　猪肪脂以冷水浸搨之熱即易立效
楊炎南行方治吹奶疼痛不可忍

　用穿山甲炙黄木通各一兩自然銅半兩
　生用三味搗羅爲散每服二錢温酒調下
　不計時候
食醫心鏡云治吹奶不癢不痛腫硬如石
　以青橘皮一兩湯浸去穰焙爲末非時温
　酒下二錢七
　　　治腸癰肺癰方第三十七
葛氏大人小兒卒得惡瘡不可名識者
　燒竹葉和鷄子中黄塗差
又方取蛇床子合黄連二兩末粉瘡上用者

　猪脂和塗差
又方燒蛇皮末以猪膏和塗之
又方煑柳葉若皮洗之亦可内少鹽此又療
　面上瘡
又方臘月猪膏一升亂髮如鷄子大生鯽魚
　一頭令煎令消盡又内雄黄苦參末二兩
　大附子一枚末絞令凝以傅諸瘡無不差
　胡洽療瘑疽疥大效
瘡中突出惡肉者
　末鳥梅屑傳之又末硫黄傳上燥著唾和

　塗之
惡瘡連痂癢痛
　搗扁豆封痂落即差近方
小品療瘑癬疥惡瘡方
　水銀礬石蛇床子黄連各二兩四物搗篩
　以臘月猪膏七合并下水銀攪萬度不見
　水銀膏成傳瘡并小兒頭瘡良龔慶宣加
　䕡茹一兩療諸瘡神驗無比
姚療瘑疥
目雄黄一兩黄連二兩松脂二兩髮灰如彈

　丸四物熔猪膏與松脂合熱搗以薄瘡上
　則大良
又療惡瘡粉方
　水銀黄連胡粉熬令黄各二兩下篩粉瘡
　瘡無汁者唾和之
小兒身中惡瘡
　取笋汁自澡洗以笋殻作散傅之效
人體生惡瘡似火自爛
　胡粉熬黑黄檗黄連分等下篩粉之也
卒得惡瘡

　蒼耳桃皮作屑内瘡中佳
頭中惡瘡
　胡粉水銀白松脂各二兩臘月猪膏四兩
　合松脂煎以水銀胡粉合研以塗上日再
　胡洽云療小兒頭面瘡又一方加黄連二
　兩亦療得秃瘡
惡瘡雄黄膏方
　雄黄雌黃并末水銀各一兩松脂二兩猪
　脂半斤亂髮如鷄子大以上合煎去滓内
　水銀傅瘡日再

效方惡瘡食肉雄黃散
　雄黄六分䕡茹礬石各二分末瘡中日二
療瘡方最去面上粉㓨方
　黃連八分糯米赤小豆各五分吴茱萸一
　分胡粉水銀各六分搗黃連等下篩先於
　掌中研水銀使極細和藥使相入以生麻
　油緫稀稠得所洗瘡拭乾傳之但是瘡即
　療神驗不傳
甘家松脂膏療熱瘡尤嗍膿不痂無瘢方
　松脂白膠香薰陸香各一兩當歸蠟各一

　兩半甘草一兩并切猪脂羊腎脂各半合
　許生地黄汁亦半合以松脂等末内脂膏
　地黃汁中微火煎令黄下臘絞去滓塗布
　貼瘡極有驗甘家秘不能傳此是半劑
地黃膏療一切瘡已潰者及炙貼之無痂生
肉去膿神祕方
　地黄汁一升松脂二兩薰陸香一兩羊腎
　脂及牛酥各如鷄子大先於地黄汁煎松
　脂及香令消即内羊脂酥并更用蠟半鷄
　子大一時相和緩火煎水盡膏成去滓塗

　帛貼瘡日一二易加故緋一片亂髮一鷄
　子許大療年深者十餘日即差生肉祕法
婦人頰上瘡差後每年又發甘家祕方塗之
　永差
　黄礬石二兩燒令汁盡胡粉一兩水銀一
　兩半搗篩礬石胡粉更篩先以片許猪脂
　於瓷器内熟研水銀令消盡更加猪脂并
　礬石胡粉和使粘稠洗面瘡以塗上又别
　熬胡粉令黄塗膏訖則薄此粉數日即差
　甘家用大驗

療瘑瘡但是腰脚己下名爲瘑此皆有蟲食
之蟲死即差此方立驗
　醋泔澱一椀大麻子一盞白沙鹽末各一
　抄和掩以傅瘡乾更傅先温泔淨洗拭乾
　傳一二度即差孔如針穴皆蟲食大驗
效方惡瘡三十年不愈者
　大黄黄苓黄連各一兩爲散洗瘡淨以粉
　之日三無不差又黄檗分等亦佳
葛氏療白秃方
　殺猪即取肚破去屎及熱以反搨頭上須

　臾蟲出著肚若不盡更作取令無蟲即休
又方末藜蘆以臘月猪膏和塗之五月漏蘆
　草燒作灰膏和使塗之皆先用鹽湯洗乃
　傅
又方羊蹄草根獨根者勿見風日及婦女鷄
　大以三年醋研和如泥生布拭瘡令去以
　傅之
姚方以羊肉如作脯法炙令香及熱以榻上
　不過三四日差
又方先以皂莢湯熱洗拭乾以少油麻塗再

　三即差
附方
千金方治遍身風癢生瘡疥
　以蒺藜子苗煑湯洗之立差千金冀方同
又方茵陳蒿不計多少煑濃汁洗之立差
千金翼方瘡癬初生或始痛癢
　以薑黄傅之妙
又方嚼鹽塗之妙
又方漏瘤瘡濕癬癢浸淫日瘙癢不可忍搔
　之黄水出差後復發

　取羊蹄根去土細切搗以大醋和淨洗傅
　上一時間以冷水洗之日一傅差若爲末
　傅之妙
外臺祕要治癬瘡方
　取蟾蜍燒灰末以猪脂和傅之
又方治乾癬積年生痂搔之黄水出每逢隂
　雨即癢
　用斑猫半兩微炒爲末蜜調傅之
又治疥方
　搗羊蹄根和猪脂塗上或著鹽少許佳

斗門方治疥癬
　用藜蘆細搗爲末以生油調傅之
王氏博濟治疥癬滿身作瘡不可治者
　何首烏艾等分以水煎令濃於盆内洗之
　甚能解痛生肌肉
簡要濟衆治癬瘡久不差
　羊蹄根搗絞取汁用調膩粉少許如膏塗
　傅癬上二五遍即差如乾即猪脂調和傅
　之
鬼遺方治疥癬

　松膠香研細約酌入少輕粉衮令匀凡疥
　癬上先用油塗了擦末一日便乾頑者三
　兩度
聖惠方治癬濕癢
　用楮葉半斤細切搗爛傅癬上
楊氏産乳療瘡疥
　燒竹葉爲末以鷄子白和之塗上不過三
　四次立差
十全方治疥瘡
　巴豆十粒火炮過黄色去皮膜右順手研

　如麵入酥少許膩粉少許同研匀爪破以
　竹篦子點藥不得落眼裏及外腎上如熏
　炙著外腎以黄丹塗甚妙
經驗方治五般瘡癬
　以韭根炒存性旋搗末以猪脂油調傅之
　三度差
千金方療漆瘡
　用湯潰芒硝令濃塗之乾即易之
譚氏治漆瘡
　漢椒湯洗之即愈

千金翼治漆瘡
　羊乳傅之
集驗方治漆瘡
　取蓮葉乾者一斤水一斗煑取五升洗瘡
　上日再差
斗門方治漆咬
　用韭葉研傅之食醫心鏡同
千金方主大人小兒風瘙癮𤺋心迷悶方
　巴豆二兩槌破以水七升煑取三升以帛
　染拭之

外臺秘要塗風𤺋
　取枳實以醋漬令濕火炙令熱適寒温用
　熨上即消
斗門方治癮𤺋
　楝皮濃煎浴之
梅師方治一切𤺋
　以水煑枳殻爲煎塗之乾即又塗之
又方以水煑芒硝塗之
又治風癮𤺋方
　以水煑蜂房取二升入芒硝傅上日五度

　即差
聖惠方治風瘙癮𤺋遍身癢成瘡
　用蠶沙一升水二斗煑取一斗二升去滓
　温熱得所以洗之宜避風
千金冀療丹癮𤺋方
　酪和鹽熱煑以摩之手下消
又主大人小兒風𤺋
　茱萸一升酒五升煑取一升帛染拭之
初虞世治皮膚風熱遍身生癮𤺋
　牛蒡子浮萍等分以薄荷湯調下二錢日

　二服
經驗後方治肺毒瘡如大風疾緑雲散
　以桑葉好者淨洗過熟蒸一宿後日乾爲
　末水調二錢七服
肘後方治卒得浸淫瘡轉有汁多起心早治
　之續身周匝則殺人
　以鷄冠血傅之差
又方療大人小兒卒得月蝕方
　於月望夕取兔屎及内蝦蟆腹中合燒爲
　灰末以傅瘡上差

集驗方療月蝕瘡
　虎頭骨二兩搗碎同猪脂一升熬成膏黄
　取塗瘡上
聖惠方治反花瘡
　用馬齒莧一斤燒作灰細研猪脂調傅之
又方治諸瘡胬肉如螘出數寸
　用硫黃一兩細研胬肉上薄塗之即便縮
鬼遺方治一切瘡肉出
　以烏梅燒爲灰研末傅上惡肉立盡極妙
簡要濟衆方傅瘡藥

　黃藥子四兩爲末以冷水調傅瘡上乾即
　旋傅之
兵部手集治服丹石人有熱瘡疼不可忍方
　用紙環圍腫處中心塡硝石令滿匙抄水
　淋之覺其不熱疼即止
治頭瘡及諸熱瘡
　先用醋少許和水淨洗去痂再用温水洗
　裛乾百草霜細硏入膩粉少許生油調塗
　立愈
治惡瘡

　唐人記其事云江左嘗有商人左膊上有
　瘡如人面亦無它苦商人戲滴酒口中其
　面亦赤色以物食之亦能食食多則寬膊
　内肉脹起或不食之則一臂痹有善醫者
　教其歷試諸藥金石草木之類悉試之無
　苦至貝母其瘡乃聚眉閉口商人喜曰此
　藥可治也因以小葦筒毁其口灌之數日
　成痂遂愈然不知何疾也謹按本經主金
　瘡此豈金瘡之類歟
　　　治卒得癩皮毛變黑方第四十

癩病方
　初覺皮膚不仁或淫淫苦癢如蟲行或眼
　前見物如垂絲或癮𤺋赤黑此即急療蠻
　夷酒佳善
療白癩
　苦參五斤酒三斗漬飲勿絶并取皮根末
　服效驗
又方艾千莖濃煑以汁漬麯作酒常飲使醺
　醺姚同
姚方大蝮蛇一枚切勿令傷以酒漬之大者

　一斗小者五升以糠火温令下尋取蛇一
　寸許以臘月猪膏和傳瘡差
亦療鼠瘻諸惡瘡
　苦參二斤露蜂房二兩麯二斤水三斗漬
　藥二宿去滓黍米二升釀熟稍飲日三一
　方加猬皮更佳
附方
聖惠方治大風癩疾骨肉疽敗百節疼酸眉
鬢墮落身體習習癢痛
　以馬先蒿細剉炒爲未每空心及晩食前

　温酒調下二錢匕
又方治大風疾令眉鬢再生
　用側柏葉九蒸九曝搗羅爲末煉蜜和丸
　如梧桐子大日三服夜一服熟水下五丸
　十丸百日即生
又方治大風頭面髭髮脫落
　以桑柴灰熱湯淋取汁洗面以大豆水研
　取漿解澤灰味彌佳次用熟水入菉豆
　去皮取淨不過十度良二日一沐頭一日
　一洗面

又方治白癩
　用馬鞭草不限多少爲末每服食前用荆
　芥薄荷湯調下一錢匕
食療治癩
　可取白蜜一斤生薑二斤搗取汁先稱同
　鐺令知斤兩即下蜜於鐺中消之又秤五
　斤兩下薑汁於蜜中微火煎令薑汁盡秤
　蜜斤兩在即休藥已成矣患三十年癩者
　平旦服棗許大一丸一日三服酒飲任下
　忌生令醋滑臭物功用甚多活人衆矣不

　能一一具之
外臺祕要治惡風疾
　松脂煉投冷水中二十次蜜丸服二兩飢
　即服之日三鼻柱斷離者三百日差斷鹽
　及房室
抱朴子云
　趙瞿病癩歷年醫不差家乃賫粮弃送於
　山穴中瞿自怨不幸悲嘆涕泣經月有仙
　人經穴見之哀之具問其詳瞿知其異人
　也叩頭自陳乞命於是仙人取囊中藥賜

　之教其服百余日瘡愈顔色悅肌膚潤仙
　人再過視之瞿謝活命之恩乞遺其方仙
　人曰此是松脂彼中極多汝可煉服之長
　服身轉輕力百倍登危涉險終日不困年
　百歲齒不墮髮不白夜卧常見有光大如
　鏡
感應神仙傳云崔言者職隸左親騎軍一旦
得疾雙眼昏咫尺不辨人物眉髮自落鼻梁
崩倒肌膚有瘡如癬皆謂惡疾勢不可救因
爲洋州駱谷子歸寨使遇一道流自谷中出

不言名姓授其方曰
　皂角刺一二斤爲灰蒸乆曬研爲末食上
　濃煎大黃湯調一錢七服一旬鬢髮再生
　肌膚悅潤愈眼目倍常明得此方後却入
　山不知所之
朝野僉載云
　商州有人患大風家人惡之山中爲起茅
　屋有烏蛇墜酒罌中病人不知飲酒漸差
　罌底尚有蛇骨方知其由也用道謹按李
　肇國史補云李舟之弟患風或説蛇酒治

　風乃求黑蛇生置甕中醖以麴蘖數日蛇
　聲不絶及熟香氣酷烈引滿而飲之斯須
　悉化爲水唯毛髮存焉僉載之説恐不可
　輕用
　　　治卒得蟲鼠諸瘻方第四十一(後有/瘰癧)
姚云凡有腫皆有相主患者冝檢本方多發
頭兩邊累累有核
姚方鼠瘻腫核痛未成膿方
　以柏葉傅著腫上熬鹽著葉上熨令熱氣
　下即消

葛氏卒得鼠瘻有瘰癧未發瘡而速熱者速
　療方
　搗烏鷄足若車前草傅之
若己有核膿血出者
　以熱牛屎塗之日三
又方取白鮮皮煑服一升當吐鼠子
又方取猫狸一物料理作羹如食法空心進
　之鼠子死出又當生吞其功彌效
又方取鼠中者一枚亂髮如鷄子大以三歲
　臘月猪脂煎之令鼠骨肉及髮消盡半塗

　之半酒服鼠從瘡中出姚云秘不傳之法
劉涓子鼠瘻方
　以龜殻甘草炙桂心雄黄乾薑狸骨炙六
　物分等搗下蜜和内瘡中無不差先灸作
　瘡後與藥良
又方柞木皮五升以酒一斗合煎熟出皮煎
　汁令得二升服之盡有宿肉出愈
又瘻瘡坐肉膏
　楝樹白皮鼠肉當歸各二兩薤白三兩生
　地黃五兩臘月猪脂三升煎膏成傅之孔

　上令生肉
葛氏若瘡多而孔小是蟻瘻方
　燒鱣鯉甲猪膏和傅
又方燒蜘蛛二七枚傅良
又瘻方
　煎桃葉枝作煎淨洗瘡了内孔中大驗方
葛氏若著口裏
　東行楝根細剉水煑取清汁含之數吐勿
　嚥
肉瘻方

　槐白皮搗丸綿裹内下部中傅效
鼠瘻方
　石南生地黄雌黄茯苓黄連各二兩爲散
　傅瘡上日再
又方礬石三分燒斑猫一分炙去頭足搗下
　用醋和服半七須臾瘻蟲從小便中出删
　繁方
附方
肘後方治風瘻
　露蜂房一枚炙令黄赤色爲末每用一錢

　臘月猪脂匀調傅瘡上
千金方治鼠瘻
　以鷄子一枚米下熬半日取出黃熬令黑
　先拭瘡上汁令乾以藥内瘡孔中三度即
　差
千金翼治蟻瘻
　取鯪鯉甲二七枚末猪膏和傅之
聖惠方治螻蛄瘻
　用槲葉燒灰細研以泔别浸槲葉取洗瘡
　拭之内少許灰於瘡中

又方治一切瘻
　煉成松脂末填瘡孔令滿日三四度用之
　　　治卒隂腫痛頽卵方第四十二
葛氏男子隂卒腫痛方
　灸足大指第二節下橫文理正中央五壯
　佳姚云足大指本三壯
　又方桃核中仁熬末酒服如彈丸姚云不過
　三
又方竈中黃土末以鷄子黄和傅之蛇床子
　末和鷄子黄傅之亦良

又方搗蕪菁根若馬鞭草傅并良姚同
又方鷄翮六枚燒井蛇床子末分等合服少
　隨卵左右傅卵佳姚方無蛇床子
小兒隂疝發時腫痛
　依仙翁前灸法隨左右灸差
隨痛如㓨方
　但服生夜干汁取下亦可服丸藥下之云
　作走馬湯亦在尸注中有
隂丸卒縮入腹急痛欲死名隂疝
　狼毒四兩防風二兩附子三兩燒蜜丸服

　三丸如桐子大日夜三度
隂莖中卒痛不可忍
　雄黃礬石各二兩甘草一尺水五升煑取
　二升漬姚云療大如斗者
葛氏男子隂瘡損爛
　煑黄檗洗之又白蜜塗之
又方黃連黄檗分等末之煑取肥猪肉汁漬
　瘡訖粉之姚方蜜煎甘草末塗之比者見
　有隂頭腫項下瘡欲斷者猪肉汁漬依姚
　方即神效

隂蝕欲盡者
　蝦墓兔矢分等末勃瘡上
隂癢汁出
　嚼生大豆黄塗之亦療尿灰瘡
姚療隂癢生瘡
　嚼胡麻塗之
葛療隂囊下濕癢皮剥
　烏梅十四枚錢四十文三指撮鹽苦酒一
　升於銅器内緫漬九日日洗之又煑槐皮
　若黃檗汁及香葉汁并良

療人隂生瘡膿出臼方
　高昌白礬一小兩搗細麻人等分研煉猪
　脂一合於瓷器中和攪如膏然後取槐白
　皮切作湯以洗瘡上拭令乾即取膏塗上
　然後以楸葉帖上不過三
又隂瘡有二種
　一者作臼膿出曰隂蝕瘡二者但亦作瘡
　名爲熱瘡若是熱即取黄檗一兩黄芩一
　兩切作湯洗之仍取黃連黄檗作末傅之
女子隂瘡

　末硫黃傅上姚同又燒杏仁搗塗之
又方末雄黄礬石各二分麝香半分搗傅姚
　同
若隂中痛
　礬石二分熬大黃一分甘草半分末綿裹
　如棗以導之取差
若有息肉突出
　以苦酒三升漬烏喙五枚三日以洗之日
　夜三四度
若苦癢搔之痛悶

　取猪肝炙熱内隂中當有蟲著肝
小兒秃方
　取白頭翁根搗傅一宿或作瘡二十日愈
炙頽
　但炙其上又灸莖上又灸白小腹脉上及
　炙脚大指三中灸一壯又炙小指頭隨頽
　左右著炙
姚氏方
　楊柳枝如足大指大長三尺二十枚水煑
　令極熱以故紙及氈掩腫處取熱柳枝更

　取拄之如此取得差止
又卵頽
　熟搗桃仁傳之亦療婦人隂腫燥即易之
小品牡丹散療頽偏大氣脹方
　牡丹防風桂心豉熬鐵精分等合搗下服
　方寸七小兒一刀圭二十日愈大良嬰兒
　以乳汁和如大豆與之
不用藥法療頽必差方
　令病人自把糯米餅子一枚并皂莢刺一
　百個就百姓間坐社處先將皂莢刺分合

　社人社官三老己下各付一針即出餅子
　示人從頭至尾皆言從社官己下乞針捶
　社人問云捶何物病人云捶人魁周匝緫
　遍訖針并插盡即時餅却到家收掌於一
　處餅乾頽不覺自散永差極神效
附方
千金方有人隂冷漸漸冷氣入隂囊腫滿恐
　死日夜疼悶不得眠
　取生椒擇之令淨以布帛裹著丸囊令厚
　半寸須臾熱氣大通日再易之取消差

又外臺祕要方
　煑大薊根汁服之立差
梅師方治卒外腎偏腫疼痛
　大黄末和醋塗之乾即易之
又方桂心末和水調方寸七塗之
又方治卒外腎偏疼
　皂莢和皮爲末水調傅之良
初虞世方治水㿗偏大上下不定疼痛
　牡蠣不限多少鹽泥固濟炭三斤煅令火
　盡冷取二兩乾薑一兩炮右爲細末用冷

　水調稀稠得所塗病處小便利即愈
經驗方治丈夫本藏氣傷膀胱連小腸等氣
　金鈴子一百箇温湯浸過去皮巴豆二百
　個槌微破麩二升同於銅鍋内炒金鈴子
　赤熟爲度放冷取出去核爲末每服三錢
　非時熱酒醋湯調并得其麩巴豆不用也
外臺祕要治膀胱氣急冝下氣
　蕪荑搗和食鹽末二物等分以綿裹如棗
　大内下部或下水惡汁并下氣佳
又治隂下濕

　吴茱萸一升水三升煑三沸去滓洗癢差
又治隂頭生瘡
　以蜜煎甘草塗之差
千金方治丈夫隂頭癰師所不能治
　烏賊魚骨末粉傅之良
又千金翼方
　鱉甲一枚燒令末以鷄子白和傅之良


葛仙翁肘後備急方卷之五












