








葛仙翁肘後備急方序单位陛一
醫有方古也古以來著方書者無慮數十百
家其方殆未可以數計篇帙浩瀚苟無良醫
師安所適從况窮郷遠地有病無醫有方無
藥其不罹夭折者幾希丹陽葛稚川夷考古
今醫家之說驗其方簡要易得鍼炙分寸易
曉必可以救人於死者爲肘後備急方使有
病者得之雖無韓伯休家自有藥雖無封君
達人可爲醫其以備急固宜華陽陶弘景曰
葛之此製利世實多但行之既久不無謬誤

乃著百一方䟽於備急之後訛者正之缺者
補之附以炮製服食諸法纖悉備具仍區别
内外他犯爲三條可不費討尋開卷見病其
以備急益冝葛陶二君世共知爲有道之士
於學無所不貫於術無所不通然猶積年僅
成此編蓋一方一論已試而後録之非徒采
其簡易而已人能家置一帙遇病得方方必
己病如歷卞和之肆舉皆美玉入伯樂之厩
無非駿足可以易而忽之邪葛自序云人能
起信可免夭横意可見矣自天地大變此方

湮没幾絶間一存者閟以自寳是豈製方本
意連帥烏侯夙多疹疾宦學之餘留心於醫
藥前按察河南北道得此方於平郷郭氏郭
之婦翁得諸汴之掖庭變亂之際與身存亡
未嘗輕以示人迨今而出焉天也侯命工刻
之以趣其成唯恐病者見方之晩也雖然方
之顯晦而人之生死休戚係焉出自有時而
隱痛惻怛如是其急者不忍人之心也有不
忍人之心斯有不忍人之政矣則侯之仁斯
民也豈直一方書而已乎方之出乃吾仁心

之發見者也因以序見命特書其始末以告
夫未知者至元丙子季秋稷亭段成己題
葛仙翁肘後備急方序(亦名肘後卒救方隱居又名百一方)
抱朴子丹陽葛稚川曰余既窮覽墳索以著
述餘暇兼綜術數省仲景元化劉戴秘要金
匱緑秩黄素方近將千卷患其混雜煩重有
求難得故周流華夏九州之中收拾竒異捃
拾遺逸選而集之便種類殊分緩急易簡凡
爲百卷名曰玉函然非有力不能盡寫又見
周甘唐阮諸家各作備急既不能窮諸病狀

兼多珍貴之藥豈貧家野居所能立辦又使
人用鍼自非究習醫方素識明堂流注者則
身中榮衛尚不知其所在安能用鍼以治之
哉是使鳧雁摯擊牛羊搏噬無以異也雖有
其方猶不免殘害之疾余今採其要約以爲
肘後救卒三卷率多易得之藥其不獲已須
買之者亦皆賤價草石所在皆有兼之以灸
灸但言其分寸不名孔穴凡人覽之可了其
所用或不出乎垣籬之内顧眄可具苟能信
之庶免橫禍焉世俗苦於貴遠賤近是古非

今恐見此方無黄帝倉公和鵲踰跗之目不
能採用安可强乎
華陽隱居補闕肘後百一方序
太歳庚辰隱居曰余宅身幽嶺迄將十載雖
每植德施功多止一時之設可以傳方遠裔
者莫過於撰述見葛氏肘後救卒殊足申一
隅之思夫生人所爲大患莫急於疾疾而不
治猶救火而不以水也今輦掖左右藥師易
尋郊郭之外已似難值况窮村迥野遥山絶
浦其間枉夭安可勝言方術之書卷軸徒煩

拯濟殊寡欲就披覽迷惑多端抱朴此製實
爲深益然尚闕漏未盡輒更採集補闕凡一
百一首以朱書甄别爲肘後百一方於雜病
單治略爲周遍矣昔應琚爲百一詩以箴規
必行今余撰此蓋欲衛輔我躬且佛經云人
用四大成身一大輒有一百一病是故深宜
自想上自通人下達衆庶莫不各加繕寫而
究括之余又别撰效驗方五卷具論諸病證
徒因藥變通而并是大治非窮居所資若華
軒鼎室亦宜修省耳葛序云可以施於貧家

野居然亦不止如是今搢紳君子若常處閑
佚乃可披檢方書或從禄外邑將命遐征或
宿直禁門晨宵隔絶或急速戎陳城栅嚴阻
忽遇疾倉卒唯拱手相看曷若探之囊笥則
可庸豎成醫故備論證候使曉然不滯一披
條領無使過差也尋葛氏舊方至今已二百
許年播於海内因而齊者其效實多余今重
以該要庶亦傳之千祀豈止於空衛我躬乎
舊方都有八十六首檢其四蛇兩犬不假殊
題喉舌之間亦非異處入塚御氣不足專名

雜治一條猶是諸病部類强致殊分復成失
例今乃配合爲七十九首於本文究具都無
忖減復添二十二首或因葛一事增構成篇
或補葛所遺準文更撰具如後録詳悉自究
先次比諸病又不從類遂具勞復在傷寒前
霍亂置耳目後隂易之事乃出雜治中兼題
與篇名不盡相符卒急之時難於尋撿今亦
汷其銓次庶歷然易曉其解散脚弱虚勞渴
痢發背嘔血多是貴勝之疾其傷寒中風診
候朂難分别皆應取之於脉豈凡庸能究今

所載諸方皆灼然可用但依法施治無使違
逆其癰疽金瘡形變甚衆自非具方未易根
盡其婦女之病小兒之病並難治之方法不
少亦載其綱要云凡此諸方皆是撮其樞要
或名醫垂記或累世傳良或博聞有驗或自
用得力故復各題祕要之說以避文繁又用
藥有舊法亦不復假事事詮詔今通立定格
共爲成準凡服藥不言先食者皆在食前應
食後者自各言之凡服湯云三服再服者要
袍山源涯味或踈或數足令勞力相及毒利

藥皆須空腹補瀉其間自可進粥凡散日三
者當取旦中暮進之四五服則一日之中量
時而分均也凡下丸散不云酒水飲者本方
如此而别說用酒水飲則是可通用三物服
也凡云分等即皆是丸散隨病輕重所須多
少無定銖兩三種五種皆分均之分兩凡云
丸散之若干分兩者是品諸藥宜多宜少之
分兩非必止於若干分兩假令日服三方寸
匕須差止是三五兩藥耳凡云末之是擣篩
如法㕮咀者皆細切之凡云湯煑取三升分

三服皆絞去滓而後酌量也字方中用鳥獸
屎作矢字尿作溺字牡鼠亦作雄字乾作干
字凡云錢匕者以大錢上全抄之若云半錢
則是一錢抄取一邊爾并用五銖錢也方寸
匕即用方一寸抄之可也刀圭准如兩大豆
炮熬炙洗治諸藥凡用半夏皆湯洗五六度
去滑附子烏頭炮去皮有生用者隨方言之
礬石熬令汁盡椒皆出汗麥門冬皆去心丸
散用膠皆炙巴豆皆去心皮熬有生用者隨
而言之杏人去尖皮熬生用者言之葶藶皆

熬皂莢去皮子藜蘆枳殻甘草皆炙大棗支
子擘破巴豆桃杏人之類皆别研搗如膏乃
和之諸角皆屑之麻黄皆去節凡湯中用芒
硝阿膠𥹋糖皆絞去滓内湯中更微煑令消
紅雪朴硝等皆狀此而入藥也用麻黄即去
節先煑三五沸掠去沫後乃入餘藥凡如上
諸法皆己具載在余所撰本草上卷中今之
人有此肘後百一者未必得見本草是以復
䟽方中所用者載之此事若非留心藥術不
可盡知則安得使之不僻繆也案病雖千種

大略只有三條而己一則府藏經絡因邪生
疾二則四支九竅内外交媾三則假爲他物
橫來傷害此三條者今各以類而分别之貴
圖倉卒之時披尋簡易故也今以内疾爲上
卷外發爲中卷他犯爲下卷具列之云
上卷三十五首治内病
中卷三十五首治外發病
下卷三十一首治爲物所苦病
鹿鳴山續古序
觀夫古方藥品分兩灸穴分寸不類者蓋古

今人體大小或異藏府血脉亦有差焉請以
意酌量藥品分兩古序己明取所服多少配
之或一分爲兩或二銖爲兩以盞當升可也
如中卷末紫丸方代赭赤石脂各一兩巴豆
四十杏仁五十枚小兒服一麻子百日者一
小豆且多矣若兩用二銖四絫巴豆四杏仁
五枚可療十數小兒此其類也炙之分寸取
其人左右中指中節可也其使有毒狼虎性
藥乃急救性命者也或遇發毒急掘地作小
坑以水令滿熟攪稍澄飲水自解名爲地漿

特加是說於品題之後爾
附廣肘後方序
昔伊尹著湯液之論周公設醫師之屬皆所
以拯救民疾俾得以全生而盡年也然則古
之賢臣愛其君以及其民者蓋非特生者遂
之而己人有疾病坐視其危苦而無以救𤻲
之亦其心有所不忍也仰惟國家受天成命
統一四海主上以仁覆天下輕稅損役約法
省刑蠲積負柔遠服專務以德養民故人臣
奉承於下亦莫不以體國愛民爲心惟政府

内外宗公恊同輔翼以共固天保無疆之業
其心則又甚焉於斯時也蓋民罹兵火獲見
太平邊境寧而盜賊息矣則人無死於鋒鏑
之慮刑罰清而狴犴空矣則人無死於桎梏
之憂年穀豐而畜積富矣則人無死於溝壑
之患其所可虞者獨民之有疾病夭傷而已
思亦有以救之其不在於方書矣乎然方之
行於世者多矣大編廣集竒藥群品自名醫
貴胄或不能以兼通而卒具況可以施於民
庶哉於是行省乃得乾統間所刊肘後方善

本即葛洪所謂皆單行徑易約而己驗籬陌
之間顧眄皆藥家有此方可不用醫者也其
書經陶隱居增修而益完矣既又得唐愼微
證類本草其所附方皆洽見精取切於救治
而卷帙尤爲繁重且方隨藥著檢用卒難乃
復摘録其方分以類例而附於肘後隨證之
下目之曰附廣肘後方下監俾更加讎次且
爲之序而刊行之方雖簡要而該病則衆藥
多易求而論效則遠將使家自能醫人無夭
横以溥濟斯民於仁壽之域以上廣國家博

施愛物之德其爲利豈小補哉皇統四年十
月戊子儒林郞汴京國子監博士楊用道謹
序
















葛仙翁肘後備急方目録
卷之一
救卒中惡死方第一
救卒尸蹷死方第二
救卒客忤死方第三
治卒得鬼擊方第四
治卒魘寐不寤方第五
治卒中五尸方第六
治尸注鬼注方第七
治卒心痛方第八

治卒腹痛方第九
治心腹俱痛方第十
治卒心腹煩滿方第十一
卷之二
治卒霍亂諸急方第十二
治傷寒時氣温病方第十三
治時氣病起諸勞復方第十四
治瘴氣疫癘温毒諸方第十五
卷之三
治寒熱諸瘧方第十六

治卒發癲狂病方第十七
治卒得驚邪恍惚方第十八
治卒中風諸急方第十九
治卒風瘖不得語方第二十
治風毒脚弱痹滿上氣方第二十一
治服散卒發動困篤方第二十二
治卒上氣咳嗽方第二十三
治卒身面腫滿方第二十四
卷之四
治卒大腹水病方第二十五

治卒心腹癥堅方第二十六
治心腹寒冷食飲積聚結癖方第二十七
治胷膈上痰癊諸方第二十八
治卒患胷痹痛方第二十九
治卒胃反嘔啘方第三十
治卒發黄疸諸黃病方第三十一
治卒患腰脇痛諸方第三十二
治虚損羸瘦不堪勞動方第三十三
治脾胃虚弱不能飲食方第三十四


治卒絶糧失食飢憊欲死方第三十
五
卷之五
治癰疽妬乳諸毒腫方第三十六
治腸癰肺癰方第三十七
治卒發丹火惡毒瘡方第三十八
治瘑癬疥漆瘡諸惡瘡方第三十九
治卒得癩皮毛變黑方第四十
治卒得蟲鼠諸瘻方第四十一
治卒隂腫痛頽卵方第四十二

卷之六
治目赤痛暗昧刺諸病方
治卒耳聾諸病方
治耳爲百蟲雜物所入方
治卒食噎不下方
治卒諸雜物鯁不下方
治卒誤吞諸物及患方
治面疱髮秃身臭心惛鄙醜方
卷之七
治爲熊虎爪牙所傷毒痛方

治卒爲猘犬所咬毒方
治卒毒及狐溺棘所毒痛方
治卒青蛙蝮虺衆蛇所螫方
治蛇瘡敗蛇骨刺人入口繞身諸方
治卒入山草禁辟衆蛇藥術方
治卒蜈蚣蜘蛛所螫方
治卒蠆螫方
治卒蜂所螫方
治卒蝎所螫方
治中蠱毒方

治卒中溪毒方
治卒中射工水弩毒方
治卒中沙虱毒方
治卒服藥過劑煩悶方
治卒中諸藥毒救解方
治食中諸毒方
治防避飲食諸毒方
治卒飲酒大醉諸病方
卷之八
治百病備急丸散膏諸要方

治牛馬六畜水穀疫癘諸病方



葛仙翁肘後備急方目録
















