










仙樂集卷之三弟三
神山無爲應縁長生子劉處玄造
四言頌
述懷
功成身退清居養浩臨水依山閑看莊老地
有松筠四時常好洞天深處要行便到修眞
靈驗命住見效舊業消亡新愆莫造眞崇至
道與世顛倒歸去淵明先遊蓬島趖了輪回
仙鄉無惱古今達士因通三教
又

無始已來死沉萬祖天元將盡黄籙救苦千
千一二眞心肯悟意無憎愛高眞見許人生
百歲只尋生路積業如山難趖陰府十惡罪
重永居苦處陽功陰行怎生作做普生敬信
莫起别慮世財小可眞實之語要動天地清
靜餐素臨醮幾日行行住住暗有吏神晝夜
察汝察得無私五師來度上奏天皇洪禧廣
布再覩三光後死難遇
又
百千禧助名傳萬古合宅全家意如龐許德

孝兩成爲人貴富預修性命永無病苦出離
生滅不來不去大羅仙鄉得道常住天光霞
彩化成寶所六銖衣掛朝元異路閬苑蓬山
眞仙會處過了天元道縁難遇三教無分全
眞門户無爲應爲誘人開悟清平功行眞非
捨取陰陽之外先天之祖
又
伺候到來即合參拜心交淡常意想不怪倏
忽門東相别二載山水依然人多不在命如
珠露怎得無壞生在中華數盡難再寸靈道

寶萬金難買未盡貪爭都縁恩愛名利四業
人人都解却明道德眞通法海祥煙瑞氣結
成雯蓋信步松峰神超雲外世僞知空死生
事大洞天清隱無拘自快斡運沖和二儀交
泰達了希夷眞昇陽界倣傚許龐無恩無害
又
百歲人生七旬稀少世僞知空何時有了大
道自然清平是妙萬物無愆勝如作醮古今
世夢頓明眞曉識破浮生總歸一笑性命之
外生前好掉

又
爲官清正眞無罪病上有四恩積行普敬忠
孝治民靜心養性意不外遊自然神定掩惡
揚善非言莫聽去除憎愛常行平等弗戀世
華閑步松徑緑水青山洞天仙景本來面目
鍊磨如鏡明今照古守道自省功德周圓大
羅朝聖
又
人生七十古今稀少世夢知虚都歸一笑閑
裏尋閑忘機是了萬種空華轉頭虚矯眞崇

道德漸通玄妙意除憎愛勝修大醮身中性
命
一事非小似清平陰公難叫
又
無中明有妙通神呪玉液瓊漿重樓上有醒
時清眞命延福壽金剛四句經中慈救天道
難言無形不朽顛倒陰陽卯昇見酉希夷自
然三光靈秀閬苑仙花勝春花柳運轉南辰
慧觀北斗大達無爲任從飛走
又
閑念眞經勝言非是萬事知空⬤然不二敬

眞無退了明仙子松竹爲鄰守道清志始終
弗變天機暗賜妙覺眞常俱忘動止亘初容
貌有形難似陰陽之外出離生死
又
子母相逢自然明道敬信眞心歸依三教憎
愛去除應變通奥意泯貪爭無罪無惱命似
珠露修行宜早認得亘靈永弗生老頓覺微
光雲路便到松峰樂道隨縁一飽結就汞鉛
養成内貌功行雙全眞昇蓬島
又

市用百貫買樹四株莫强他求只助功夫未
見之事少實多虚自願結縁敬信不無萬中
有一福行有餘武宫仙觀勑額靈虚
贈冷七翁眷屬
出家冷七翁昇化親族重辦齋道場
叮囑道人不得要看經錢
看經無錢只喫齋飯羽衣自願道場好看至
德洪禧掩非人讚未了眞修多少魔難眼前
聲聞理明虚幻口心相應世間希罕慈救衆
生總超彼岸覺性沖和木金相間鍊就眞形
一衝雲漢

又
父母生前幾箇眞知人言上壽中壽者稀自
幼至老有悟有迷福愆兩事逐性相隨身如
月缺命全無虧明道弗妄了眞何疑靈光透
出便見霄梯慧觀八極撒手東西天道難言
實妙希夷既通福行鬼使難追洞天咫尺閬
苑瑶池自然寶劍常鎮蛇龜物物無著三界
超離蛻殻眞去空外雲歸
又
名韁利鎖燒身猛火冤債恩情業縁難趓積

禍如山怎成道果頓省性命競甚人我世爲
知空般般可可相近六旬萬種識破兒孫更
多難替這箇福來爭要灾病自卧古今生滅
前程會麽虚空賢聖怎生謾那新愆不造陰
公饒過日没之光息慮休何實心敬信哩㖫
哩囉波波劫劫弗如閑坐從前失錯悔恨摧
挫常行清善勝施財貨
又
四面青城似列圍幈佛仙隱處眼界寬明未
能達道閑看眞經自然萬慧覺了無生無爲

至行無愛無憎常清常浄氣鍊神靈古今悟
者依此超昇閑非閑是耳畔休聽始終敬信
福德雙成外如愚魯亘貌惺惺清虚忘世意
厭浮榮
又
衆生苦海漂沉萬載販骨如山恩極變害人
世忙忙幾箇悟解石爛松枯亘靈常在身似
浮漚未了冤債頓覺希夷眞忘欲愛命耀光
圓神昇天外大道無形古今弗壞積寶過斗
妙玄難買出却陽陰一無罣礙二物沖和自

然交泰養就胎仙浄清没賽永免去來逍遥
眞快水簾洞隱飛泉千泒松峰樂道眞居陽
界也無生老亦無成敗昔遇王馬中華曾拜
他年蓬島相逢又再
又
太上符籙二十四階道藏要妙寶壇常開天
元傳授點化仙材眞修性命僞養形骸迷沉
六道悟去無來虚空賢聖救世心哀清魂浄
魄抱守仙胎理明萬慧至闃眞齋時時微妙
斡運三台自然無作平善無乖天心正法不

愛人財弗造諸愆能消舊灾一頓通教二氣
難埋三寶鍊成四位安排五行之外六出咍
咍七情陰盡八卦明垓九天昇入十極蓬萊
又
得到七十更有一紀得盡天年古今有幾頓
修性命好事無比進眞上仙退道下鬼大達
清通無讚無毁不侵利害眞無憂喜閑看三
教微通至理出離苦海神舟到彼累功積行
美之又美
又

觀今視古幾人肯悟休論出家且如龐許生
在中華道德難遇父母之前眞本甚處認得
希夷倒顛烏兔妙達自然清平仙舉要修大
藥何方好住洞天不遠携雲閑去亘靈不老
幻軀有數命耀光圓無來無去
又
至道希夷今古誰知陰陽之外覺妙幽微道
離空色無爲應爲清眞弗變便是霄梯自然
顛倒運坎迎離忘情保命皓月無虧白雲來
往信任東西要調赤鳳眞抱烏龜萬僞識破

外似憨癡只揚人美常搜己非頓忘憎愛意
没高低
又
眞仙術用靈龜調鳳把握陰陽虚無妙用萬
景叢中無靜無動曾住京華混世忘夢道德
希夷古今誰奉一顆神珠自然拈弄都監同
監上呈拙頌道家清平所慮辱寵大羅聖降
異香風送
又
近醮人聽戒葷身靜苦己無私得些功行若

犯天條年灾月病應物忘塵寸靈如鏡吏神
暗察念念心正去憎盡愛清通平等要免輪
回歸依賢聖
又
巨海謙低萬派清歸至道無形妙出毫眉湧
泉智慧得意忘知頤眞保命今古誰依寂寥
無變便是霄梯京華混世獨樂希夷自然達
理無悟無迷頓明三教更有何疑藕在泥中
蓮出青泥應化忘言無爲應爲修行眞俏外
貌如癡氣神相見結坎迎離世無肯省却隱

清溪周天十二閑飲刀圭昔年雲步曾歷關
西恰似童稚白髮來催神仙未了鬼使難追
鍊成魂魄寶鑑無虧陰陽之外烏兔常隨任
他人世說是言非洞天不遠到者實稀萬愆
俱泯永免輪回
又
知空塵去無爭眞悟念道清平拂盡愁慮愛
者不愛高眞見許覺性明常寸無喜怒莫言
非是閑談今古生在中華早尋仙路忘情保
命清通子母

辛酉歲下元濱州放籙立余爲度師
余不從酬贈
聖經符籙太上爲師五師假度萬物無私深
藏三寶終始一時古今仙賢箇箇眞慈道傳
微妙瞬目揚眉磨開慧劍靈鎮虵龜中邊一
弗達理無疑常讚人美只搜己非盡除我相
德歸謙卑眞平至行抱一無離住行坐卧運
坎迎離知白守黑不讓圍碁自然萬慧明者
實稀靈丹一粒罪病都醫修完性命鬼使難
追眞無喜怒碧漢霄挮認得眞容勝禮牟尼

鍊成七寶免販行屍救生拔死閑樂希夷天
條莫犯國法遵依了眞道貌似月無虧隱光
混濁外若憨癡洞天吟詠詩曲欣題松前石
畔神飲刀圭因何厭世無箇眞依休昧方寸
賢聖暗隨去惡忘貪更没灾危出離五道免
了披皮朝元路上體掛仙衣海變桑田亘貌
無衰陰陽之外生滅難催應爲功德福過須
彌授傳敬信下手休遲清靜到頭功有高低
上昇天堂下免陰司世迷情愛氣斷是誰如
龐似許永免輪回

又
眞人大師未敢容易久聞至德清名無比廣
積洪禧昔年混世福地洞天也曾雲水磻石
松前烹鉛鍊已内功預了古今有幾頓悟歸
依蓬萊一會
又
人間世愛應景芬芳仙家美景四序有常覺
花無謝隱在中央天香墜落自然異香慧眸
能見别是重陽蓬壺閬苑不謝眞光雲亭仙
樂不讓高堂乘風要去却到仙鄉各全功行

慢慢休忙
又
處玄到州不要恁到各各念道始終常好會
上每月不得求告三請不來不要有懊却生
嗔怒死參閻老無罪歡樂勝貪苦惱天元將
盡難逢正教肯信余言眞遊蓬島
又
甲辰登郡黄籙重興昌陽感應晝見明星祖
師預顯下元文登白龜蓮襯眞異分明資聖
宫題昇化南京四友守墳曾近上清同居五

載雲水閑行天元將盡未得眞寧汞鉛鍊就
别有眞形
上敬奉三教道衆并述懷
萬經頓悟清靜功夫眞要道成至死如初寸
靈明了外貌若愚夏凉冬暖閑看仙書松筠
石畔自在清居萬愆不造舊業消除鍊成三
寶蛻下凡軀趖却輪回昇入虚無大羅朝聖
永住天都
又
自揣難當廣惠道糧我無功行勸恁從長少

貪忘欲增福安康田蠶要廣悟蠒省亡時時
煎熬日日無常不修性命金寶多藏惡業將
去財與兒郎眞心頓覺倣傚丹陽救生拔死
德徧十方厭居人世昇入仙鄉
又
子孫成行大限難替今古人間悟者有幾苦
海漂沉無箇超彼萬中未有一人無毁心違
道德只爭名利弗修性命怎免下鬼去盡貪
嗔神仙活計大限臨頭猶然戀世
又

名山書院閑掛琴劍萬卷聖經忻時頻檢自
然達理了眞靈驗松峰霞洞世僞好閃高卧
磻石清居永占意想名利難趖巔嶮古來烈
士磨開一點迸出靈珠現出光焰燒見亘容
道有頓漸八卦微通色空弗染揚人之美醜
惡却掩功行周圓無思忘念
又
未能出去且如龐許全家了道名傳萬古意
泯貪爭認得烏兔自然之道倒顛子午達理
明眞便知宗祖頓覺眞常也無捨取眞樂清

平玉皇仙舉出離生滅大羅天住功行未圓
志堅淡素始終不變聖賢來度三教高眞便
是師父
又
普勸諸公先行孝道無事筠軒閑看莊老今
古人間幾箇明奥覺了希夷認得亘貌蓬萊
雲路行道須到弗造萬愆寸無苦惱意洽天
心出言妙教不論他非高眞許好不測無常
修眞宜早得道成仙免參閻老
又

一别貴縣十有三年幻軀衰老眞未成仙行
未八百功過三千三教歸一弗論道禪見性
成佛鍊汞通鉛天道無言聖道暗傳上士飛
昇中下延全生在中華難遇天元
又
昔年遊歷曾到嵩陽達磨面壁九載眞忘論
大包天微出毫芒陰陽之外趖了無常松峰
霞洞勝住高堂壺天日月晝夜偏長清平妙
用功行圓方火坑出了别有炎凉
又

尋常交易念道兩平應有買賣莫要相爭行
在刀尺功認斤星眞通好事出語如經和睦
孝順勝似人情言他醜惡却要休聽心崇至
德外應虚名眞生敬信保命通靈抱道眞常
免墮幽冥他年歸去蓬島遊行
又
朝參暮禮常爇名香清平福德勝論仙方戒
殺生靈合宅安康悟道意閑迷俗心忙不造
陰罪便見天堂松筠爲伴四序炎凉瑶臺閬
苑要去休忘眞無罣礙得到仙鄉

又
無能無德厚禮難當遠遠相接又獻瓊漿尊
官二姓共是重陽功成名遂却慕仙鄉人間
萬事頓覺俱忘道性眞通汞庫鉛房蓬萊雲
路别有清凉
又
天道難言命住光傳休生愛欲鍊就汞鉛出
離物我抱道通仙行全八百功滿三千靈峰
洞外閑對林泉常餐淡素意遠腥羶琴書爲
伴高卧雲煙他年歸去獨步朝元

又
明眞之醮所料緊要薦拔先靈各願管了休
問使錢共用多少收支無私置曆二道臨醮
衆人戒欲爲妙且遠腥羶縱意壽夭吏神暗
察罪福非小近醮朝眞不得唤叫高功道法
顯揚大教所篆符簡衆職明曉追薦文字未
有别料百日之功莫生虚矯季冬望後要顯
光耀休分晝夜俗事除勦
馬姑到東萊州近二載滿郡奉道之
家各見敬愛却要去都下所言有些

小事未了中秋旦後相辭信筆數言
自知未達曰
大道無爲眞應有爲無形有相福行施爲不
造萬愆頓覺眞爲不貪萬有物外清爲不生
萬惡應化善爲不起萬憎應化德爲道闡萬
理應化賢爲世明萬信應化經爲金剛四句
應化禪爲周易造化應化卦爲道德五千應
化修爲十方三界三教廣爲萬法無分天下
敬爲上報四恩無爲不爲
又

無修有修無爲應爲無著無離無大無微無
憎無愛無是無非無增無减無高無低無收
無取無悄無癡無中應物無慮無機自然顛
倒言東悟西見喜却怒許省是迷道無形體
無想無知眞常無變無妄無疑無來無去霄
漢之梯無動無作運坎迎離無情亘貌嬰奼
相隨無物之象古今明稀藕在水中蓮朵出
泥既超彼岸丹陽教依
又
眞隱遼陽敬奉丹陽萬事無心漸得道陽盡

惡常善達理明陽寸無貪爭體變眞陽碧天
青瑩光顯太陽寶光無缺混合陰陽命清無
漏火鍊靈陽自然顛倒微妙通陽他年歸去
重禮重陽
又
守道無愆慧目觀天無中妙有汞結靈鉛行
全八百功了三千傻猿縛住迸出光圓沖和
黍米道意如淵自然達理雲水溪邊琴書作
伴自在修仙冬藏雲洞夏卧松軒欣時歌舞
靜看詩篇携笻頂笠終始眞堅古今達者清

隱高賢
又
昌陽石嶺有塔善敬茅屋仙居禮參大聖道
論陰陽釋明見性文宣五常外應百行萬法
千門無分平等盡除憎愛眞無罪病不犯天
條達理歸正眞齋眞戒身心清靜只修道德
利名休競去惡沖和忘情保命天瑩光圓勝
如入定至妙希夷絶其視聽古往今來幾人
頓省賢聖虚空化世應影金剛四句善通敬
頂了一去朝上清眞境

又
身似環墻四面生光無中明有眞悟丹陽妙
通恍惚自然眞常口應聲隨俗念俱忘世無
知音幽闃潛藏茅舍清居勝住高堂蓬萊雲
路要去休忙壺天妙景晝夜非常花開不謝
閬苑仙鄉海變松枯永免丘荒養成道體體
掛雲裳大羅歸去朝現天皇
又
方寸無塵靈眞如鏡應物明通至性保命調
和道氣念無罪病苦處爭先一切平等依此

行持便是功行縛住心猿勝似入定不著有
無俱忘動靜憎愛是非益眞可聽美言多邪
清一多正始終弗變了眞朝聖
又
去惡善生忘情命生厭僞眞生意平德生心
通慧生見道無生盡濁清生陰盡陽生性定
光生敬參應生大慈救生道用微生
又
既慕林泉耕透靈田苦形心盡保養眞鉛松
前石畔趖了熬煎貪爭遠却達道通仙隱居

世外高卧雲軒自然應變妙慧觀天理明釋
藏不讓參禪閑窮三教得意忘言
又
上士無爭應物常平不貪外寶道合眞靈理
明正教敬信來聽方圓隨順救死哀生有心
忘世無意身榮六銖天賜换却僞形完全功
行勝殢聲名了眞歸去朝現三清
又
萬事知空頓忘人我外應福行無爲成果眞
通柔弱妙明降火靈耀常看金關玉鎖自然

有作住行坐卧剔開道眼迸出珠顆鬧裏無
心性如蓮朵理達希夷古今幾箇體變純陽
蛻形無墮
又
身混世境不動眞靜斡運丙陽自然焕炳道
慧通天寶光如鏡應物德全達無罪病妙覺
眞常破妄歸正氣神相見命住性定水善清
柔貫透剛硬上士無爭非是莫聽盡除憎愛
寸靈平等萬萬學道一二頓省弗思美膳乞
覓餘剩貧裏藏眞他年朝聖

又
清靜眞功應物微通身似藕根心是蓮宫白
雲出岫自在空中妄言濁氣口應如聾至明
樞要不與世同弗殢有無道性和沖像猿既
定伏住虎龍自然了了彼岸靈峰養成三寶
外若貧窮他年厭僞閑伴森松
又
昇降敬奉莫動人衆只據會下錢少爲從各
家艱難依平儉用天人暗察心休錯用無私
福多有愆罪重

又
節欲少病眞平積行念道忘塵心猿縛定萬
鎰黄金難買性命三教歸依慧光漸瑩倣傚
許龐眞昇朝聖
又
觀名集仙上敬九天位列三清法離二邊藏
經萬達化愚變賢自然之道鍊汞烹鉛行全
八百功了三千
又
道念寬慈世智克狠積業如山陰公怎忍惡

病纏身鬼使唤緊罪沉幽冥冤對前引
又
世僞非堅莫縱心猿修眞出有免了熬煎清
平樂道舉意通天常善鍊汞泯情烹鉛行全
八百功累三千古今達士依恁昇仙
又
念道忘俗命全無欲萬愆不造自然清福松
峰樂性調和金玉寶光無缺烏生三足希夷
明妙霞友相逐
又

失墮傍生得通賢聖迷沉濁穢悟全清靜碧
天似水象明如鏡窮盡千金難醫心病服了
刀圭道洽性命
又
但見女男如觀父母意順三毒身受萬苦知
空厭世雲霞爲侣出了陰陽性超寒暑氣結
神靈眞明千古道樂清平無爲仙舉
四言絶句
治政清通爲官忠孝節欲身安他年蓬島
又

有縁再遇重到東州外應因果内隱眞修
又
人到如見難當敬獻念道思眞閑看經卷
又
己未新秋處暑清旦卧化超昇眞歸霄漢
又
尊體安樂别有期約忘塵念道眞通靈藥
又
無内修功應有積行道意通天一眞得定
又

恁助柴薪我管功匠塼瓦燒成再去重訪
又
既悟修仙觸處無煙心清得道苦志常堅
又
修行日用去除憎愛降伏心意應變通解
又
掩非和衆清通日用要全性命傻猿莫動
又
氣清無我妙用眞火燒見亘初結成金果
又

多憎傷行多事傷神多欲傷命多迷亂眞
又
事少心靈念少無拘明少多愚濁少通書
又
妙道希夷無著無離自然明了賢聖皆知


仙樂集卷之三


