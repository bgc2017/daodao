








太上三洞傳授道德經紫虚籙拜表儀則三
　　　　廣成先生杜光庭集
　　　弟子聽師戒約起謝訖
　　　次起左旋行誦通玄讃八首
至道常虚寂玄化應眞精分神通一切
凝景在三清恍惚生有象冲寞見無形
逐運開縁㑹因機說妙經修之登景漢
慢之墮幽囹天女散金華神童唱玉聲
十華迴寳蓋九鳯遏雲營若能弘至𧷤
家國悉安寧

五億諸天界三千道境中是非更有待
生死互無窮妄起貪瞋獄虚成殺害宫
謬言人我異安知彼此同六骸俱不實
萬法悉歸空體隨煩惱盡心與色塵终
未能求解脫常只處樊籠若欲常自在
稽首至道宗
天堂與地獄凡夫及聖人悉從方寸起
非復有餘因悟則聰明友迷爲愚瞽隣
苦䰟猶有識罪魄亦含神何爲沈惱難
良由不信眞棄此身上寳染彼世間塵

旣依流浪海還没死生津若欲度此苦
安坐自觀身
善哉元始尊慈悲度一切德出虚空表
功滿塵沙界廣說大乗經發生無上慧
輪迴周億劫教化通三世精貫有形中
妙窮無色際迹遍方方域道應天天帝
權實度天人機緑隨巨細神用難可窮
方圓無不制
罪福猶鏡象生死若輪迴但觀明裏去
誰識暗中來未慕三天闕唯愁五苦臺

罪䰟隨運盡幽魄應縁開精氣空浮爽
形骸久化灰且甘爲鬼質誰念入仙胎
徒願青書録終悲黒簿催法輪難再覩
長夜足堪哀
我身良可惜冝各修生道孰云白玉芝
多蒔黄金草結志行六度專心樂三寳
白元來降接赤子常携抱朽年慙晚學
壯歳須及早知足自逍遥貪榮更憂惱
坐觀環堵大靜覺乾坤小守一若無移
終天豈云老

三千分世界五億化諸天一一開淨域
方方有勝縁九光生院草七寳滿池蓮
行舘排朱日飛臺映紫泉燒香皆玉女
說法盡神仙梵引九嘯鳯鑪飄五色烟
稽首虚皇闕歌詠太上前愼莫忽宿命
當須信福田
道化三元布神凝萬象分龍漢開玄籙
天書下赤渾應期鏗法鼓隨方啓妙門
太上垂至𧷤威德被乾坤神經三一侍
妙理五千文字列金華府名傳玉帝君

心中生寳日身上起羅雲十仙何足友
載劫乃長存
　　　次吟授經讃(或不遍通玄讃八符/即以此讃續第二首)
飄飄太虚嶺流景在上玄經始無終劫
常保天地入國主學理世道士誦得仙
賢者今奉受依法以相傳時無至德子
保祕不妄宣宗之昇太清棄之墮九泉
我說無爲道沖寂得自然
　　　次師還本位弟子就南方面北各跪
　　　降五靈衞官一一稱名受

臣今爲弟子某官某授度道德尊經紫虚實
籙告事訖請下東方九炁天中天眞官屬九
夷蒼老君青腰玉女青華玉童東極諸靈官
從甲乙官將歳星眞炁東嶽仙官神仙兵馬
九萬人入弟子某身中紫微宫營衞眞經永
昇道果某受
請下南方三炁天中天眞官屬八蠻越老君
絳宫玉女丹靈玉童南極諸靈官從丙丁官
將熒惑眞炁南嶽仙官神仙兵馬三萬人入
弟子某身中太一絳宫營侍寳經永昇道果

某受
請下中央一炁天中天眞官屬三秦傖老君
黄庭玉女戊己眞人九靈黃童中極諸靈官
從戊己官將鎭星眞氣中岳仙官神仙兵馬
一十二億萬人入弟子某身中玉堂宫侍衞
尊經永昇道果某受
請下西方七炁天中天眞官屬六戎氐老君
官將太素玉女素靈玉童西極諸靈官從庚
辛官將太白眞炁西嶽仙官神仙兵馬七億
萬衆入弟子某身華蓋宫中侍衞眞經永昇

道果某受
請下北方五炁天中天眞官屬五狄羗老君
官將太玄玉女太玄玉童北極諸靈官從壬
癸官將辰星眞炁北嶽仙官神仙兵馬五億
萬衆入弟子某身太倉宫中侍衞寳經永昇
道果某受
請下太極典經仙官太玄道德侍衞與天地
玉童玉女三一侍經官屬入弟子某身三元
宫中營侍尊經永昇道果某受
　　　唱訖弟子再禮

　　　次唱十方
　至心歸命東方無極太上道德天尊一禮
　至心歸命南方無極太上道德天尊一禮
　至心歸命西方無極太上道德天尊一禮
　至心歸命北方無極太上道德天尊一禮
　至心歸命東北方無極太上道德天尊一禮
　至心歸命東南方無極太上道德天尊一禮
　至心歸命西南方無極太上道德天尊一禮
　至心歸命西北方無極太上道德天尊一禮
　至心歸命上方無極太上道德天尊一禮

　至心歸命下方無極太上道德天尊一禮
　次懴悔
上清玄都大洞三景弟子奉行道德傳授法
事某嶽某帝先生小兆眞人臣某上啓
太上無形無名虚無自然至眞大道無上天
尊太上太道君太上老君無極大道道德衆
聖至極天尊三十六部尊經玄中大法師髙
上老君無上眞人文始先生河上眞人太極
眞人太極左仙公玄一三眞人天師嗣師系
師三師君三界十方一切衆聖隨機宣化應

感眞靈臣以至愚叨承妙化私持大法轉賛
三尊而志在立功廣加開度使棲心慕教之
士咸入法門旣佩靈文不敢閉絶凡有祈向
難以抑違弟子某等慊切明誠翹慕修奉唯
進忘退勇猛精勤心神並丹詞色俱懇輙以
依科付授盟告上玄三界眞靈克賜監證伏
惟
至眞上聖道德天尊五帝四司三官衆聖垂
祐護之福降感應之慈原赦弟子某九世七
玄億曽萬祖三師眷屬爰及巳身積劫以來

未悟眞道隂罪陽過生死愆瑕後債前𡨚宿
新釁業無邊無量並賜蕩除賜令九祖生天
六親同福三途長夜普及𡨚親乗此勝縁盡
蒙開度削落地簡刋紀仙名道行超昇學業
速就門戶隆盛災厄銷平國祚廷洪道風遐
扇臣等傳經授道動靜乖科萬罪千尤咸乞
原赦預聞大法凡厥有心惠力所覃幽明俱
泰稽首禮謝十方歸命正眞三寳
　　　次起旋行誦光明譛一首眞人譛六
　　　首

立功須及早學道亦當時晝夜宜勤苦
發意莫孤疑燒香常禮拜誦經恒奉師
勇猛加精進專誠無想思四等將六度
三奔與五雌洗塵入空寂虚心將自持
唯期不轉退豈爲人所嗤若能如是者
朝夕自仙飛
大道雖無心可以有情求佇駕空洞中
迴眄翳滄流淨明三界外蕭簫玉京遊
自無玄挺運誰能悟冥趣落落天漢澄
俯仰即虚柔七玄散幽夜返胎順沈浮

冥期苟潜凝陽九無虞憂覩此去來會
時復爲淹留外身而身存眞仙會良儔
舋亹玄中趣湛湛清漢波代謝若旋環
椿木不改柯靜心念至眞隨運順離羅
感應理常通神適逮自徂澹遊初無際
繁想洞九遐飛根散玄葉理返非有他
常能誦玉章玄音徹霄霞甲申洪災至
控翮王母家永享無终紀豈知年劫多
玄都七寳林十華並彌羅紫烟冠靈暉
雲京秀玉阿上有福德堂宫室互參差

皆是清信士眞仙飛天家三界通玄路
五道清不邪善緑應根生累功享福多
牽對相尋續大法諒不虚無有萬年人
皆與劫同徂依依歡樂世發言成詠歌
比世歡無極當奈來運何
八觀因縁門罪福從中生時見有心者
思悟感天靈吾今爲是故開說眞妙經
如從經中言憶劫皆受榮習道行勸戒
以經度我形思念宿命根洗拔先身嬰
超越過三羅八難於是冥

䰟返入定質神操從是榮滅度如蛻胞
曠朗覩入清轉輪得神仙由我改心精
受報無窮量志定入福庭七十二相好
皆從身中明項負七寳光照耀諸天形
雲迅八景輿風迴匡緑軿昇入玄玄門
期樂樂未央
妙通轉我神弘普無量功道成天地初
輪化發九重滅度歷生死縁對各有宗
孰悟去來苦形䰟無始終積善隆福基
身拔五難鋒脫離三惡道簫蕭入閑堂

念度無邊境思定感神通法輪三度迴
輔我髙仙功迴我大椿歩飄昇太極宫
　右每章譛畢衆官唱善禮一拜
　　　次師復位謝恩口啓言功謝過章
上清玄都大洞三景弟子無上三洞法師奉
行道德紫虚傳授法事某嶽某帝先生小兆
眞人臣某稽首再禮上啓
太上無極至眞無上無爲大道道德天尊三
十六部尊經玄中大法師髙上老君河上眞
人文始先生十方巳得道大聖衆至眞三界

内外一切諸天眞君臣以福善所鍾遭值明
運三洞垂化濟度天人叨荷師眞授傳祕妙
救人佐國行教立功常懼任重力微弗克負
荷思傳後學私紹法門弟子某等信向翹勤
情㫖丹切列詞奉信志在禀修謙懇之誠理
難抑絶即以某日依三洞科典敷啓壇場露
表告眞對齋祈請眞靈降鑒障難不生旣合
天儀似可傳度以今某時傳授事託自始及
未勞歴仙官内外吏兵一切官屬關逹奏御
營衞有功各依太眞之科校功酬賞臣以愚

昧玄理難明進正犯違千愆萬罪特乞赦宥
許以自新衆官門人咸賜福祐善稱三界福
滅九隂道氣扶持眞靈接𦔳學道成就克獲
神仙七祖生天存亡蒙澤若居世上福禄日
増爲天人師弘道利物臣及弟子某等身中
所佩三五眞官受功事竟各還宫府恩惟
太上道德衆尊省納臣口啓即時上御廣加
闇宥侯頌告報臣某誠惶誠恐稽首再拜以
聞
　　　次納吏兵

臣傳度經法事訖前後所出身中仙官吏兵
功曹使者主領撿押還復宫室無令錯互須
召又到一如故事(畢叩齒咽/夜各三止)
　　　次復鑪
香官使者左右龍虎君侍香諸靈官當令臣
傳授之所自然生金液丹碧芝英百靈衆眞
交會在此香火御前十方仙童玉女侍衞香
烟傳臣向來所啓徑逹
至眞無極玉皇尊帝御前各三禮
　　　次吟奉戒譛

奉戒爲身寳永劫享靈期虚心㑹虚寂
精感在精思九鸞陪玉軼八鳯薦金芝
青童歌妙曲玄女唱清詞神尊示光景
太上湛希夷天華雜香起法雨散靈滋
勤苦修生道翹想作仙基精誠如不怠
鶴駕自當之
　　　次十二願
　　　次學仙譛
　　　次出戸呪
　　　次辤三師

　　　次譛引至玄師前散如常儀
　　　衆官弟子各禮謝復位
　　　弟子受道三日外相率自拜謝恩表
　　　弟子未慣法事科式監保師一人代
　　　　　爲行之如左
　　　具法服陳香火澡漱譛引至地戸
　　　次入戸呪向戸左叩齒三通呪曰
四明功曹通眞使者傳言玉童侍靖玉女爲
我通逹道室正神上元生氣入我身中畢便
以左足前進右足隨之昇壇

　　　次上御案香呪曰
香乃玉華散景九炁凝烟香雲密羅徑冲九
天眞靈下時仙佩臨軒侍香金童傳言玉女
傳此信香上聞
帝前令臣所啓咸賜如言
　　　次各就本位立存神
弟子衆官各瞑目存見玄都十山三尊太上
十方眞人十方天尊三十六部尊經居天尊
座左玄中大法師居座之右老君河上眞人
尹先生居虚無之中左青龍右白虎前朱雀

後玄武衞壇四方三十六師子左壇前羅列
已身頭巾七星五藏生五氣羅文覆身上三
一侍經各千乘萬騎天地各有萬八千玉童
玉女衞身分明羅列記
　　　次鳴法鼓三十六
　　　次發鑪
太上玄元五老神眞太玄玉童太玄玉女左
右侍香龍虎衆官關啓無上至眞大羅天中
太玄都玉京玄司臣今以佩受道德尊經紫
虚寳籙三日限滿拜表謝恩願得自然正眞

之氣浹降臣等身中所啓上逹徑御
無極大道玉皇尊帝御前各禮三拜
　　　次長跪鳴法鼓三十六通出官如法
謹出臣身中五體眞官功曹吏出臣身中三
天執法開化隂陽功曹度道消災散禍解厄
君吏各十二人出臣身中治職君吏某治建
節監功大將軍前部効功後部効殺驛亭令
驛亭丞四部監功謁者臣身中上仙上靈直
使正一功曹左右官使者隂陽神決吏科車
直符吏剛風騎置吏驛馬上章吏官各二人

出出者嚴裝顯服冠帶垂纓整其威儀直使
功曹戴通天之冠衣皂紈單衣正一功曹冠
朱陽之幘絳章單衣使者冠九德之冠五色
壽命單衣腰帶虎符齊執玉版直使功曹住
立上方正一功曹住立中央理病功曹營衞
臣身左官使者建節在前右官使者持幢在
後陽神決吏立左隂神決吏立右上部功曹
住立上方中部功曹住立臣身中促氣功曹
催促十方上部使者逺望上天中部使者逺
瞻八方都官使者帀繞臣身中郎吏虎賁察

姧鉤騎都官㒒射天鄒甲卒天丁力士收氣
食氣吏收神食神吏收鬼食鬼吏收邪食邪
吏收精食精吏收毒食毒吏誅符破廟吏科
車赤符吏剛風騎置吏驛馬上章吏飛龍騎
吏等屯住臣前後左右功曹使者嚴裝事竟
羅刋鹵簿關啓太玄道德五千文官屬領仙
監齋君吏天師所布下二十四治三十六靖
廬七十二福地三百六十名山崑崙等上宫
三萬六千神日月星宿璇璣玉衡天地五帝
三界官屬君將吏兵及道上二玄三元四始

四面方位風炁注炁甲子諸官君將吏考召
君東九夷南八蠻西六戎北五狄中三秦胡
越氐羗傖等君五嶽四瀆丘沼君諸廟神祇
所在髙山山川溪谷山林孟長十二溪女根
原本始土地之主社稷將吏一時嚴裝與臣
等身中功曹使者飛龍騎吏等上啓
太上無極至眞無上無爲大道道德天尊三
十六部尊經玄中大法師髙上老君河上眞
人文始先生三界十方一切巳得道大聖衆
天地表裏無量正神臣等億劫福縁生值道

化眞經御運正法度人惟善是從不陋微賤
而臣等巳參初法修奉護持今年某月某日
蒙師某君於某宫觀傳授道德青絲金紐紫
虚寳籙及眞經上下河上公章句想爾要戒
存圖傳訣朝儀齋法三日限畢拜謝恩朱表
一通上聞九天功曹使者飛龍騎吏以時騰
奏請省表文
　　　次開函取表
新授太上道德髙玄髙上紫虚弟子臣某等
稽首再禮上言

太上玄元老君髙上老子玄中大法師河上
眞人文始先生無上眞人玉案下臣等下土
至愚塵微冗賤億劫縁㑹獲奉法門而妙道
度人太上垂化唯善是與無棄於人頃歳巳
來叅受正法今蒙眞師某嶽先生某授以青
絲金紐道德尊經髙上紫虚天書祕籙河上
公章句想爾要戒在圖傳訣西昇上品妙眞
玄經六甲存圖歷藏玉曆朝儀齋法畢盡付
授自惟糞土凡穢非天挺之才實懼修奉未
精弗任負荷拊心省巳戰汗交襟唯勵丹誠

永期尊奉伏惟
至眞衆聖道德髙尊三洞威神三寳官屬降
以眞氣賜以光靈使存注感通功行圎備魔
精摧伏道化隆昌佐國立功濟人度物眞靈
覆祐存殁沾榮九祖七玄三途六趣神功所
被咸享福縁謹以三日限畢拜謝
恩朱表一通上詣
太上曹伏須告報臣某等誠惶誠恐死罪死
罪稽首再拜以
聞

　　　次叩齒三通遣表
臣重因衆眞上官功曹使者飛龍騎吏分别
關奏操臣新受經法三日限滿依法拜謝恩
黄繒朱表一通上聞
天曹臣謬叅治籙耳目閉塞檢校不聰所上
表文恐有錯誤行列不端文字不整脫漏顚
倒音句不屬將前作後以左爲右事任隂陽
神決吏傳言書佐習字小吏隨表進對龍頭
書刀尋文削治長毫利筆依儀證定母令上
官典者有所遣却閉炁昇表逕逹

太上太清金闕玊陛御前左歷歷關右吏歷
啓諸官君歷第以次分别關啓當令臣所請
者下所召者到所濟者度所奏者逹若有下
官故炁邪精鬼賊在雲路之中遏截表文使
不上逹者録付近獄依律治罪以明
天憲臣伏在案左恭俟玄恩報應
　　　謄章進表仙官此呪黙念
靈寳大帝勑下九天玉帝命令勅震乾罡
統攝北部掌執鬼仙千千萬萬隊仗擁前
旌旗閉目烈火衝天敢有午酉擲視吾前

收斬見帝永送羅酆官一小吏五體神仙
各隨章表直造帝前違吾之命當奏三天
逼遏鬼羣束送魔遷四靈衞護不許離前
掃蕩魔賊功果周圓齋事告畢言功紫顔
急急如律令
靈炁混太極大道以無窮神兵受詞語
飛攝入太空
　　　操伏焚表訖起身納官
臣上表事竟所出臣身中功曹使者一切靈
童官吏各從衆妙門而入在左還左在右還

右直使功曹主領檢押復於宫室母令差互
後召復到一如故事
　　　十二願
　　　復鑪
香官使者左右龍虎君侍香諸靈官當令臣
傳授之所自然生金液丹碧芝英百靈衆眞
交㑹在此香火御前十方仙童玉女侍衛香
烟傳臣向來所啓徑逹
至眞無極玉皇尊帝御前
　　　出堂



太上三洞傳授道德經紫虚籙拜表儀


















