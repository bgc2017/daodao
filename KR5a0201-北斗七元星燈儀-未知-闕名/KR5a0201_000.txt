








北斗七元星燈儀
　　　法事如式
伏聞開明三景九晨爲梵炁之宗回度五常
七政乃元綱之首定樞機於太極司喉舌於
圎穹吐輝則調理四時含耀而恢張萬範三
十六候冥劫會於天關一十二時辯方維於
地紀紫微之上拱帝座以彌髙黄道之中布
星𨇠而不忒或旁行越位正隂陽勃蝕之期
或召運儛輪應日月推移之數靈鑒而無毫
不顯淵通而有類咸均故得落死上生煥丹

文於南極延齡益算注紫筆於東華昭明積
善之家脗合降祥之慶今某人夙承妙廕生
遇昌時荷帝念以罙深撫塵心而罔措輒邀
眞侣恭啓仙科㸃照太上北斗延生星燈法
璇極以舒壇布銀缸而建斗紫煙縹緲想華
蓋以藏身丹焰熒煌迓勾陳而隱景伏願花
開善瑞燼落浮災福祿増崇發靈光於壽域
吉祥至止靄沖炁於髙閎稽首歸依虔誠讃
詠
　　　長生保命護身天尊

　臣衆等志心皈命樞宫大聖貪狼陽明眞
　皇君斗中神仙諸靈官
伏聞飛晨合景樞星掌劫㑹之權司政紏非
陽明主璇璣之運上宰九天之化中監五嶽
之靈下緫人倫旁分品𩔖定死生之有命鑒
善惡以無私今某人恭欵芻心虔依妙範布
斗極星辰之象備香花燈供之儀志心皈命
樞宫大聖貪狼陽明眞皇君伏願回光啓耀
開寳鑒於靈圖注禄添年刻生名於玉簡罪
消昔劫福廕後昆稽首歸依虔誠讃詠

貪狼延生回眞四靈流光下映洞煥玄冥
七元紀籍固侍體靈靈眞紀錄上元衞形
䰟𩲸長守耳目無驚攝衞扶命胎眞流行
保眞自然上昇玉京
　臣衆等志心皈命璇宫大聖巨門隂精眞
　皇君斗中神仙諸靈官
伏聞星有五門恊三光而逺映門開四照合
萬炁以騰輝校天府之昇遷主兆民之禄壽
委質難逃於淵鑒通津實頼於明梁今某人
藏事瑶壇馳誠金闕布斗極星辰之象備香

花燈供之儀志心皈命璇宫大聖巨門隂精
眞皇君伏願身度千災命延百福天開神宇
炁集眞元碧簡題名固長年於劫石丹臺紀
善增壽算於靈椿稽首歸依虔誠讃詠
巨門度厄髙眞靈仙流光輝映保命延年
七元主籍自得長生消滅艱危災難移遷
臟腑開明内外無愆光運合景與神同連
鍊化自然上昇玉京
　臣衆等志心皈命璣宫大聖禄存眞人眞
　皇君斗中神仙諸靈官

伏聞偃息華蓋徒知空歩之明潜洞太虚莫
測飛神之妙八景九天之上道契清籙以通
眞五嶽四瀆之髙仙隷黄臺而受事矧兹下
土實仰餘光令某人潔已齋盟法爲壇墠布
斗極星辰之象備香花燈供之儀志心皈命
機宫大聖禄存眞人眞皇君伏願慶叶遐年
福資浩劫三千萬之甲子地久天長一十二
之靈門陽開隂閉翛閑白日宴味沖和稽首
歸依虔誠讃詠
禄存保命髙眞散神正炁攝伏侍衞敬賔

七元上籍運致元眞流演靈明契體洞津
永辟不祥内守身形削死上生與神敷陳
保舉自然上昇玉晨
　臣衆等志心皈命權宫大聖文曲玄冥眞
　皇君斗中神仙諸靈宫
伏聞星主淵冥位司遊擊隱微潜耀領北帝
之三宫福善禍淫攝黒靈之五炁或殄除凶
勃飛火甲於六天或剪馘不臣耀朱兵於四
鄙凡居動植皆出生成今某人洒落壇場肅
清塵垢布斗極星辰之象備香花燈供之儀

志心皈命權宫大聖文曲玄冥眞皇君伏願
削罪除愆落九隂之鬼録拘䰟制𩲸得七返
之仙方行藏無非横之虞視息合太和之慶
承兹上善永洽殊祥稽首歸依虔誠讃詠
文曲益算流眞散扶光映下衞與形同敷
七元度籍洞煥玄无鎭護精神保衞形軀
威神可畏眞靈駕浮明視表裏與神齊倶
保鍊自然上昇玉虚
　臣衆等志心皈命衡宫大聖廉貞丹元眞
　皇君斗中神仙諸靈官

伏聞杳靄崑臺之上交映七門隱芒金蓋之
輝潜通二景絳木結素華之實瓊津凝冶鍊
之膏校錄上眞統攝鬼神之簿提綱下學權
輿生死之機今某人澡雪襟靈遵承科簡布
斗極星辰之象備香花燈供之儀志心皈命
衡宫大聖廉貞丹元眞皇君伏願善履三元
削三災於短景順迎五運植五福於深根或
在仕登榮盡繼清崇之世或行商坐賈皆爲
富盛之家稽首歸依虔誠讃詠
廉貞消災四明開陽上靈散輝洞映神光

七元衞籍司命延昌明上紀名使我綿長
保固身命除凶去殃神眞吐威流演洞郷
剋携自然上昇玉堂
　臣衆等志心皈命闓陽宫大聖武曲北極
　眞皇君斗中神仙諸靈官
伏聞玉樓炳景隱飛華宸極之星瓊簡璨文
紀迴度空常之道定法輪之階級考至學之
功勤飛芒耀於八門無幽不燭擲流光於萬
里有礙皆通今某人委迹塵寰宅心道域布
斗極星辰之象備香花燈供之儀志心皈命

闓陽宫大聖武曲北極星皇君伏願一念關
陞萬靈佑序㵼銀河於碧漢克注遐年聳巨
嶽於瑶空永躋上壽姻親和睦嗣族歡娱稽
首歸依虔誠讃詠
武曲散禍玄映除凶三光煥照萬炁流通
七元注籍列位斗中檢身護命災難不逢
上皇保眞命禄無終正道長存與神無窮
保命自然上昇玉宫
　臣衆等志心皈命瑶光宫大聖破軍天關
　眞皇君斗中神仙諸靈官

伏聞天迴地轉瑶光推空洞之輪斗建星𨇠
虚皇紀運行之度位尊上帝威制羣魔正炁
所臨萬物遂生成之性飛罡所指百邪無逃
遁之形今某人滌垢舒壇披誠奉教布斗極
星辰之象備香花燈供之儀志心皈命瑶光
宫大聖破軍天關眞皇君伏願道契丹臺南
斗注長生之字罪消幽府北都詮不死之名
四序營爲盡叶光華之慶全家視履咸沾清
淨之風稽首歸依虔誠讃詠
　　　七元覆護天尊

破軍扶衰運致玄眞南司保生延壽體寧
七元典籍靈眞榮名列位上仙合慶連并
丹靈散光洞入玄冥騰霄飛翔與神同齡
保命自然上昇玉庭
北斗七元星燈儀(終)















