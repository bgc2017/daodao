







太清太極宫
神者變化不測超然無累之義(寶君之說同前)洞神教主則神寶其
跡也冥寂玄通元上玉虛之炁其本也冥言𥥆漠寂謂恬夷
玄乃不滯通卽無壅此明妙本雖冥漠四絕湛寂恬夷而常
通不壅迥然無滯也(餘義同前)通稱元者以其均爲萬善之宗長
萬化之本始也然此三者前之兩元同稱太無後之兩炁同
稱玉虛是中之元本乎上而下之炁本乎中故中之元與炁
特兼二者豈非所以逗一脈之流通而無間歟至赤明元年
化生神寶君經二劫至上皇元年出書時號三皇洞神太清
太極宫蓋經龍漢赤明爲二刼而上皇乃中央刼名當洞神

教主下化三皇洞神太清太極宫卽其所都之號也詳觀三
元所積之炁其數各有差等自上元至中元所減之數已迥
不同等而下之愈不逮前可見運度漸促猶人之一身少而
壯壯而老也歟
此三號雖年殊號異本同一也分爲玄元始三炁而治三寶皆
三炁之尊神號生三炁三號合生九炁
自無而有有亦强名從一而三三不離一雖三元之號異本
一致以同歸謂之年殊則龍漢赤明上皇之分謂之號異則
玉清上清太清之別然實本於元始之祖炁而總於洞眞之
上道故云本同一也當其迎之不見其首隨之不見其後獨

非體之至妙者乎及乎號之以年名之以炁豈非跡之可名
者乎然跡未嘗離體而體亦未嘗異迹也分爲玄元始三炁
而治或依七籖混沌篇云一炁分爲玄元始三炁而理三寶
遂以治三寶爲句未穩上云此三號而下云本同一也是攝
三而一又云分爲三炁者乃卽一而三也三天正法經云始
炁青青炁精澄曰清微天元炁白白炁精澄曰禹餘天玄炁
黃黃炁精澄曰大赤天三炁俱生空洞之中自一分三以統
三天之治然後導運御世也三寶者卽天寶靈寶神寶也是
爲炁中之主宰故曰尊神三炁卽玄元始也號生三炁乃毎
號又各生三炁故三號合生九炁正法經云三天旣立始炁

生混混炁蒼蒼炁精澄生鬱單無量天混炁生洞洞炁赤生
無量夀天洞炁生皓皓炁蒼生梵監須延天元炁生昊(或作旻)
昊炁綠生兜術天昊炁生景景炁黃生不驕樂天景炁生遁
遁炁白生化應聲天玄炁生融融炁紫生梵輔天融炁生炎
炎炁碧生清明天炎炁生演演炁黑生無想天九炁並生於
上三炁之中與上炁相去各九億萬刼也其在人身則三炁
三寶乃元神元炁元精也居人三丹田而分鎭九宫也
九炁出乎太空之先隱乎空洞之中無光無象無形無名無色
無緒無音無聲
消魔眞經守一品云一曰始無是爲玉清二曰元洞是爲上

清三曰玄空是爲太清則是出乎太空之先乃原於始無未
見炁者所謂元神是也隱乎空洞之中乃合元洞玄空而言
所謂元炁元精是也當是時也視之而不見聽之而不聞所
以無光無象無形無名無色無緒無音無聲蓋卽其始而觀
之則沖漠無联初無聲臭之可求然而陰陽動靜之理莫不
悉具於其中此其所以爲導運御世之本也
導運御世開闢玄通三色混沌乍存乍亡運推數極三炁開光
(上章賛本宣化)〇炁清高澄積陽成天炁結凝滓積滯成地
道者啟迪也御者宰制也若有使之然者此乃樞紐玄運紀
綱造化而二儀以之開闢三炁以之變通者也三色則青白

黃也三炁則始元玄也當其三色冥一混混沌沌將分未分
乍存乍亡或離或合倐有倐無亭毒旣久運愈推移數亦隨
之數旣滿足炁乃開光炁之輕清者屬陽故浮於上而高澄
積而爲天炁之重濁者屬陰故滯於下而凝滓積而爲地自
三炁開光乃至成天成地皆其序也
九炁列正日月星宿陰陽五行人民品物並受生成(上章分辨儀象立奠
三才)
此言九炁爲萬物之根卽經中所稱者是也正法經云三三
化生以至九元是也列則整然而有序也正則貞固而不邪
也蓋混然之中燦然倫理不相假借不相侵奪此統之有宗

而會之有元故也日者太陽之精月者太陰之精星者按星
經序云星者體生於地精發於天宿者列星也陰陽者元炁
之動靜屈伸而陰陽分焉五行者質具於地而炁行於天以
質而言其生之序則水火木金土也以炁而言其行之序則
木火土金水也乃至人民之眾品類之繁亦莫非由九炁列
正而後生成也
天地萬化自非三元所育九炁所導莫能生也三炁爲天地之
尊九炁爲萬物之根故三合成德天地之極也(上章言攝跡崇本)
育者慈養之謂也導者推運之謂也神鬼神帝生天生地非
三元所育不能也品物流形各正性命非九炁所導不能也

此其所以紀綱造化流行古今而爲天地之尊萬物之根也
三合成德天地之極也者乃三而九九而三復歸于一也正
法經所謂從九反一乃入道眞是也蓋卽其造化發育之本
而推之則知三元之實德渾然一體沖漠無联卓然立極於
天地之先而爲天地萬化之準則故其所以賦與萬物各各
無欠無餘所謂降衷是也
人之受生於胞胎之中三元育養九炁結形故九月神布炁滿
能聲聲尙神具九天稱慶太乙執符帝君品命主錄勒籍司命
定算五帝監生聖母衞房天神地祗三界備守九天司馬在庭
東向讀九天生神寶章九過男則萬神唱恭女則萬神唱奉男

則司命敬諾女則司命敬順於是而生九天司馬不下命章萬
神不唱恭諾終不生也(上章言人貫三才重生緣會)
三炁爲天地之尊九炁爲萬物之根惟人生於胞胎之中兼
天地萬物之禀受所以最靈而獨貴爲天地之心也三元育
養卽生育天地而爲天地之主宰者人得之以爲性乃秉彝
之善也九炁結形卽運行兩間賦與萬物而爲萬物宗本者
人得其正以爲體乃結形之資也九月數足九天之炁盡降
神者寓於是炁而混融無間故炁滿而神亦周布於一身矣
聲又其神炁之激發者也尚取也具全也謂能聲取其神具
也九天稱慶者蓋天以生物爲心故九天之帝因其炁之無

夭閼而得遂成人則贊而喜之也太一執符者太丹隱書云
太一公子白元司命桃康五神上入紫房各奉青玉案上有
五符次呈帝君此言太一執符者乃五神則太一爲首也故
大洞玉經云太一神夫子左執兆符籍蓋太一乃反胎始形
之神也名曰務猶收人之初生執符而混合萬神也旣生則
守人玉枕之下泥丸後戸帝君品命主錄勒籍者帝君逢(或作
絳字)凌梵一名七靈一名神丈人品定命分之高下人旣生矣
則守兩眉中間紫戸之外宫主錄卽司錄君也勒籍謂勒其
命籍也司命定算者卽中央司命丈人若名理明初定其算
也形生之後則守人絳宫心房之中血孔之戸五帝監生者

卽五方之帝也青帝彫梁際赤帝長來覺白帝彭(或作彰字)安幸
黑帝保成昌黃帝林虛夫(或作含光露)同監人之生也聖母衞房
者卽九天聖母司其生成故衞其房室也天神地祗三界備
守在天曰神以其陰陽不測故也在地曰祗以其隤然示人
故也三界卽上中下天地水三界之神齊備衞守謂莫不敬
護也九天司馬卽總仙大司馬長生法師栢成歘生也庭者
中央之位東乃生炁之方九過者章數足也男則唱恭而敬
諾尊而稱慶之意女則唱奉而敬順悅而順承之意此尊卑
貴賤所以分也命章卽九章也所謂不下命章則終不生者
蓋逆順吉凶生死一機而已故反是則不能生矣

〇以上神名出三天君列紀
夫人得還生於人道濯形太陽驚天駭地貴亦難勝天眞地神
三界齊臨亦不輕也當生之時亦不爲陋也
所謂還生者蓋天理混然人所固有得之則生失之則死故
生於人道則天理復還矣濯形太陽者離至陰而沐至陽也
蜀註云纔得人身必詣南丹火鍊池中滌以黃華之水然後
投胎就舍方得成人不曰黃華而曰太陽者黃華者陽之精
在日之上館一名洞陽宫中有流火之池池中有黃華眞水
其間天人常以此水灌濯形容也併存于此〇夫人之神與
三寶合德炁與九天同根頭足象天地七竅應三光三才相

通其機一也宜乎驚天駭地貴亦難勝三界齊臨亦不輕也
當生之時亦不爲陋也然則爲人可不自貴乎哉
所以能愛其形保其神貴其炁固其根終不死壞而得神仙骨
肉同飛上登三清是與三炁合德九炁齊并也但人得生而自
不能尊其炁貴其形寶其命愛其神自取死壞離其本眞耳(上章
乃賛重勸修)
且夫人之形象天而法地應三才而具五行血氣之所營聰
明之所託其可不愛之乎然形非徒形必有使形者存焉是
以又當保其神也南華經云純粹而不雜靜一而不變淡而
無爲動而以天行此養神之道貴其炁者嗇之而不敢妄用

也固其根者守之而不離其本也故云守中抱一與天相畢
此終不死壞之義也夫如是則始於愛形而終於踐形始於
保神而終於窮神然後乘雲炁而遊太清是與三炁合德九
炁齊并也其或反是則幾何不壞滅而離其本眞哉蓋自取
之耳〇自三號至此分爲五章
九天生神章乃三洞飛玄之炁三合成音結成靈文混合百神
隱韻内名生炁結形自然之章(上章乃賛自然體全用具)
此申言生神章之文乃合三洞飛玄之炁結而成音故曰三
合成音結成靈文其中混合百神隱韻内名而有生炁結形
之功用也隱韻乃諸天之隱韻也内名乃萬神之内名也

天寶誦之以開天地之光靈寶誦之以開九幽長夜之魂神寶
誦之以制萬靈太一誦之以具身神帝君誦之以結形九天誦
之以生人(上章乃言誦章功德玄應隨量)學士誦之以昇天
天寶君應化於龍漢之初當是時也上無復色下無復淵溟
涬大梵寥廓無光天寶以自然之章開而闢之則上下列位
天地開光也靈寶君應化於龍漢開圖乃爲度人之祖故以
開九幽長夜之魂也神寶君應化於赤明元年實爲萬神之
主故云以制萬靈制謂總御之也太一卽務猷收乃眾神之
尊故誦之則具足身中之神也帝君卽逢凌梵也結形乃結
炁成形也九天卽九天之帝也以上蓋言誦章之功利他之

行也夫誦與聞對誦則施其惠聞則受其惠而學士居六對
之間乃自利者也及其成功則利他矣雖隨其所用而功各
不同然實一道也
鬼靈聞之以昇遷凡夫聞之以長存幽魂聞之以開度枯朽聞
之以發烟嬰孩聞之以能言死骸聞之以還人(上章乃言羣品皈依應量自利)
發烟猶煖氣上蒸將以生物烟乃融和之氣也大洞經云七
玄更起沉景生烟是也
三寶神奥萬品生根故非鬼神所知凡夫所聞也(上章乃言歸本返寂)
神者妙萬化而不測奥者隱至理而難知其所以爲萬品之
生根者至玄至妙非鬼神所知凡夫所聞根猶草木之根人

所不見而實爲長茂之本也然上文旣言鬼靈聞之以昇遷
凡夫聞之以長存而此又云非鬼神凡夫所知聞何哉蓋上
言九章玄功乃道用之至著者也而此論三寶神奥乃道體
之至微者也〇自九天生神章至此分爲四章
夫學上道希慕神仙及得尸解滅度轉輪終歸仙道形與神同
不相遠離俱入道眞
八素眞經云太上道三上眞道七中眞道六下眞道八而九
章乃大洞之門戸洞經在上眞道中之第五品故曰上道也
尸解者則五解之類也滅度轉輪者如度人經所謂末學道
淺仙品未充運應滅度又云轉輪不滅便得神仙是也所謂

學與希慕皆求而未至者之事故或得尸解滅度轉輪然苟
有是志而學之不已終亦必歸於仙道故得形與神同不相
遠離而皆入於道眞矣凡爲學之功必至於道眞然後爲極
地然欲至道眞則又非此文不可也
而無此文則胞胎結滯死炁固根眞景不守生炁無津九戸閡
塞體不生神徒受一形若寄炁而行學得此法可坐致自然(上章
言賛勸齊舉)
夫人生胞胎之中皆禀九天之炁凝而成人旣生而胞中有
十二結節盤固五内五内滯閟結不可解節不可滅故人之
病由於節滯人之命絶由於結固也青靈陽安元君道經云

五藏百結生於萬疾玄一林虛開關解結結絶病散神精盈
溢仙道日臻死道日絶求於大洞每章皆有此意蓋胎根不
斷則難逭輪迴結節不解則無由生炁此乃生神之要訣修
眞之先務也徒受一形若寄炁而行者謂雖有此身不知生
神之道何異行尸苟知此文而坐進此道則混合百神化爲
帝一入無出有舞輪空玄坐致自然信不誣矣
三寶尊重九天至眞秘之大有九重金格紫陽玉臺自非天地
一開其文不出元始禁書非鬼神所聞竊之者風刀萬劫魂死
無生依科遵奉形神同仙(上章乃言祕重尊奉)
生神經乃三寶尊重之文九天至眞之訓祕於大有之宫五

老玉檢云大有者九天之紫宫九重緘鐍之深也格則几案
之類臺則安經之所自非龍漢開圖神王冒禁懇請則此文
豈得而見之宜乎竊之者獲罪遵奉者神仙按大洞雌一經
載太上科令云傳受天書而殃鍾其祖先者是重其宣言之
罪防其泄漏之盟耳又按黑錄上篇載水火官外又有風刀
左右二官左風考官主治受經符寶訣無盟修行貪財自鬻
將損天科之罪右刀考官治伏誓告盟背違師友評論善惡
攻伐根本莫大之罪也由是觀之則竊之者當戒而遵奉者
勉焉
三元宫中宿有金名紫字刻書來生應爲三清神仙之人當得

此文有其緣會當齎金寶奉師效心依科盟受閉心奉行愼勿
輕泄風刀考身(上章乃勉宿善戒輕傳)
三元宫卽三清宫也五老玉檢云昔隱禁此書世無知焉惟
太玄有金閣玉名瓊札紫簡三元有併晨隱錄丹臺有黃字
之文將是當來必爲眞人者乃得受之耳旣有受經之因緣
時會又當齎金寶奉師效心依科盟受旣受之後所謂閉心
奉行者乃默默而行也風刀義見前
修行之法千日長齋不關人事諸塵漏盡夷心默念清香執戒
入室東向扣齒九通調聲正炁誦詠寶章(上章言捨事入道澄心契元)
按虛皇四十九章經云齋戒者道之根本法之津梁子欲學

道清齋奉戒念念正眞邪妄自泯夫清齋者心齋也南華眞
經云若一志無聽之以耳而聽之以心無聽之以心而聽之
以炁聽止於耳心止於符炁也者虛而待物也唯道集虛虛
者心齋也故嚴君平云虛心以原道德靜炁以期神明而陸
脩靜齋集亦云夫人體非聖眞而處身五濁三尸强盛内生
攻賊九竅四關各有所趣施爲之間動入死地故設科教儀
範之文以齊其外著注念凝神之法以正其心復以胎元鍊
炁之方制其食味祈眞朝謝之品滌其過尤然後趨於學不
學之徒臻乎冥寂栖於損之又損之府契乎無爲則邪譎之
關鍵不開鎭靜之純和可致蓋人業習深重難遽合道使之

因齋以屏緣息心而契道故須千日長齋不關人事則心專
而其功久且熟矣乃得諸根塵漏自然淨盡大抵人之一心
儻非妙悟則不能當體澄寂故云心無天遊則六鑿相攘是
以一眞之元未免隨諸根而散漏今旣諸塵消盡則心自夷
而念自默矣夷心者坦然平夷默念者寂然無念也然後清
香執戒清香取薰和炁蓊冥通眞達聖清以表其心之清香
以表其德之馨也戒者檢身律已止過防非之謂也執者寶
而持之之謂也夫旣能夷心默念則一眞澄湛萬法悉空乃
深造乎不持不犯之妙又何以執戒爲哉雖然唯聖罔念作
狂苟不如是則澄治之功疎矣故必靜存之體先立然後動

察之用自然昭著也入室東向者取其炁也叩齒九通者集
眾神也九者陽數也高上寶書神明經云叩齒之法左爲天
鐘右爲天磬中爲天鼓若去卻不祥則鳴天鐘制伏邪惡當
鳴天磬若存思集神念道至眞當鳴天鼓要閉口緩頰使聲
虛而響應深也登眞隱訣云齒者膽神之外扞胃神之威力
坎神之英華也豈非以外扞而去不祥以威力而制邪惡以
英華而感至眞乎然後調聲正炁誦詠寶章夫聲旣調則知
其炁已正蓋發見於外者如此故曰心和則炁和炁和則形
和形和則聲和聲和則天地之和應矣隱註訣曰誦經至五
百言則叩齒三通以舌䑛上下唇咽液三過令人炁不極而

聲清也經中此一節蓋指人入道之要法學者宜盡心焉豈
直口誦而已哉
誦之一過聲聞九天誦之二過天地設恭誦之三過三界禮房
誦之四過天王降仙誦之五過五帝朝眞誦之六過魔王束身
誦之七過星宿停關誦之八過幽夜光明誦之九過諸天下臨
一切神靈莫不衞軒
能依前文修行之法故誦章之應如此且以兩儀言之一爲
陽儀爲天故一過聲聞九天二爲陰儀爲地故二過天地設
恭也後文云二過響地此本專言地以前一過方聲聞九天
至此則天神地祗並設恭矣故兼言之如度人經所謂天地

設禮是也三過表三才之旣立故合三界神靈莫不敬禮其
房也四過天王降仙四過以應四象則東方蒼天南方丹天
西方素天北方玄天四大天王各會集神仙來降其所五過
五帝朝眞五過應五行故五方之帝各總眞以來朝猶護魂
侍魄之意六過魔王束身六乃太陰之數蓋六天魔王乃六
天故炁也其力量與天齊同元始布化其魔並生干試學者
初厯小魔後厯大魔試之已過方乃保舉上登仙品今於六
過乃六陰數極之時魔威盛大而我以六過之功足以伏之
且使之歛束身首不敢妄干其功勝矣七過星宿停關蓋七
過應七星象人之七竅今云停關亦如度人經所謂一時停

輪之義八過幽夜光明蓋八乃少陰數也幽夜陰所也今乃
乘陽炁而光明矣九過諸天下臨一切神靈莫不衞軒九過
功德旣備則其所感有不期然而然者蓋諸天莫非九天之
炁所化而生一切神靈亦不能外是炁而有所以莫不翕然
而來衞也
一過徹天胞原宣通
三才一理本自貫通是以一過應一元故云徹天胞原由之
而宣通且天一生水在人爲精内觀經云一月爲胞精血凝
也乃由元一黃演之炁而爲之生端其炁升降不失其度則
生理昌矣

二過響地胎結解根
二過應二儀故前文兼言天地設恭也聲發響應陽唱陰和
天一地二其序然也二過響地則胎結因之而解根蓋胎根
係於地故也夫地二生火在人爲神形兆則神有所寓内觀
經云二月爲胎形兆胚也然胎旣兆則有故根爲之結矣必
得洞冥紫戸之炁以滋之而爲之斬根斷死戸熙頤養嬰童
則胎根之結解矣
三過神禮魂門練仙(練與鍊同古字通用後同)
三過應三才蓋天三生木在人爲魂内觀經云三月陽神爲
三魂動以生也必得長靈明仙之炁以總統三雲則魂門練

仙矣
四過天王降仙魄戸閉關
四過應四象上應四天蓋地四生金在人爲魄内觀經云四
月陰神爲七魄靜鎭形也必得碭尸冥演由之炁以滋之則
神公攝遊炁而練素華矣所謂閉關乃閉其死炁之關以杜
外邪存生炁也
五過五帝朝眞藏腑清凉
五過應五行五帝則五方五炁之主宰者也蓋天五生土人
生五月五藏乃分脾土之數始足見於内爲藏於外爲肉内
觀經云五月五行分五藏以安神也故必五藏全具然後五

帝朝眞也此皆五仙中靈之炁以練元藏腑則紫戸生仙矣
腑者五藏之配也爲受盛之府也如小腸爲心府大腸爲肺
府膽爲肝府胃爲脾府膀胱爲腎府三焦爲命門府是也
六過魔王伏諾胃管生津
六過應六律功用至此可以制六陰之魔故六天魔王皆伏
而敬於心諾而順於辭也夫六者水之成數故以津言内觀
經云六月六律定六府用滋靈也是必得高眞沖融之炁以
滋之則斬伐胞樹滯心遊超上京矣且府之名有六而獨言
胃何也蓋胃屬土爲五行之主可以總括五行以四時言之
每季土旺一十八日以五行言之則非土不成故也若以藏

府之配於十干言之如甲乙爲木肝膽當之丙丁爲火心與
小腸當之戊已屬土脾胃當之庚辛爲金肺與大腸當之壬
癸爲水腎與膀胱當之則胃之位適當其六矣水得土則止
故胃爲承津之所也
七過星宿朗明孔竅開聰
七過應七星在人爲七竅七者火之成數火能照物故應星
宿之光内觀經云七月七星開七竅通光明也是得高仙洞
笈之炁以滋之而開也章云七誦重關開是也
八過幽夜顯光三部八景整具形神
八過應八卦在人爲八景八者木之成數木性慈仁位應東

方出震之地主陽明之生炁萬類由之而發生乃幽夜光明
之象故人之受生自一炁爲祖而分三元於三部三田之中
一元各具八景共爲二十四眞故上部八景泥丸爲君中部
八景神主絳宫下部八景其神關元内觀經云八月八景神
具降眞靈也良由眞靈化凝之炁有以滋之故形神整具而
高遊無終敗矣按七籤解結法及迴元經云上部八景腦神
覺元子字道都髮神玄文華字道衡皮膚神通眾仲字道連
目神虛監生字道童頂髓神靈謨蓋字道周膂神益厯輔字
道柱鼻神冲龍玉字道微舌神始梁峙字道岐中部八景喉
神百流放字道通肺神素靈生字道平心神煥陽昌字道明

肝神開君童字道青膽神龍德拘字道放左腎神春元眞字
道卿右腎神象地無字道生脾神寶元全字道騫下部八景
胃神同朱育(朱一作來)字道展窮腸中神兆滕康字道還大小腸
神蓬送留字道廚胴中神受享勃字道靈胷膈神廣瑛宅字
道仲兩脅神辟假馬字道成左陰右陽中神扶流起字道圭
右陰左陽中神苞表明字道生
九過諸天下臨三關五藏六腑九宫金樓玉室十二重門紫戸
玉閤三萬六千關節根源本始一時生神(上章言如法行道功德等漸)
九過應九天故諸天下臨以合人之九宫九者金之成數物
成則堅定屬金四序亦以秋爲成物之時也内觀經云九月

宫室羅布以定精也惟其德用旣備故名其天曰無想無結
無愛天而號其炁曰自然玄照之炁也三關者上玉京關中
夾脊雙關下尾閭關是也五藏者心肝脾肺腎也六腑者大
腸爲尚書府小腸爲元陽府膽爲蘭臺府膀胱爲太和府胃
爲太素府三焦爲無極府也九宫者兩眉間入三分爲雙田
宫卻入一寸爲明堂宫三寸爲丹田宫亦名泥丸宫四寸爲
流珠宫五寸爲帝一宫明堂上一寸爲天庭宫洞房上一寸
爲極眞宫丹田上一寸爲玄丹宫流珠上一寸爲太皇宫而
五藏亦有九宫也金樓則重樓也玉室者腦之別名也十二
重門者黃庭經云重中樓闕十二環註云喉嚨十二重也紫

戸者素靈中篇云兩眉之上其裏有紫戸玉閤者黃庭謂之
玉堂亦名玉閤也所謂三萬六千關節根元本始一時生神
者蓋形體則漸成惟神無方體炁足則神具非由次第而有
故云一時生神也九丹精中記云天神一萬八千身神一萬
八千共三萬六千神神炁具足於是而生以上九過之應不
惟顯生人之理學士聖胎其道一也
九過爲一遍一遍周竟三界舉名五帝友別稱爲眞人十遍通
炁制御萬靈魔王保舉列上諸天百遍通神坐致自然太一度
符元君受生千遍通靈坐在立亡仙童玉女役使東西萬遍道
備馳騁龍駕白日登晨(上章乃序効階差終致極果)

一章爲一過九過而生神備足乃一炁通變自然而然也一
遍周竟三界舉名五帝友別稱爲眞人如三洞珠囊云天眞
盻降見授大經上仙之道誦而學之遂成眞人友者與五常
爲儔侣也別者序其階差也十遍則是十倍其功乃可制御
萬靈百遍通神坐致自然太一度符元君受生其功又優故
能坐致自然如六甲致行廚之類太一度以五符元君受其
生籍也千遍通靈坐在立亡仙童玉女役使東西者如太上
四極眞人曰六炁順運於十方六甲周行於幽冥隱化無方
上補天眞飛虛駕景玉女執巾萬神奉衞眞人造房是也夫
總行上眞之道則給玉童玉女各三千人前導鳳歌後從玄

鈞也萬遍道備馳騁龍駕白日登晨者雌一玉檢云於是五
老翼軒八風扇羽神電前驅玉華扶轂乘雲駕龍白日昇天
故黃庭經亦云羽服一整八風驅控駕三素乘晨霞是也或
者以寶章應感之功經中其言甚著而誦者如牛毛得者如
麟角遂以迂遠目之甚至訕笑而慢侮之是可憫也道德經
云杳兮冥兮其中有精其精甚眞其中有信信不足有不信
夫所謂精者濳天而天濳地而地在人而人在物而物天地
人物聖眞鬼神同此精也况夫人之一身法天象地備具萬
物獨貴而最靈故其感通而甚易昔之忠臣孝子動天地感
鬼神載之史冊者不可勝紀彼特一時精誠之至其應猶爾

而况千日長齋不關人事諸塵漏盡夷心默念純乎其天者
歟嗚呼吾於安而行之者不可得而見矣利而行之者萬未
一二勉强而行之者千無二三矧夫疑信半之念慮雜之好
惡賊之嗜欲汨之人事累之其在我者何如也而可以咎聖
經之不驗乎古之人以修誦而得神仙如魏紫虛李順興司
馬子微之類多矣今學經之士縱未絶緣離世苟能金石其
志背塵合眞至心受誦久久不已必階仙品無疑也然苟信
不足則有不信矣勉之哉勉之哉〇自夫學上道至此分六
章
