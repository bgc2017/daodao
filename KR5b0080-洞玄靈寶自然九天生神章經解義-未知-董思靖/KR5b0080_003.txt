







洞玄靈寶自然九天生神章經解義卷之三
淸源天慶觀道士圭山董思靖著
鬱單無量天生神章第一
此九章乃自然之文一演開闢天地化生人物之元二顯修
眞行道之事三述料别善惡劫運再造之因然實總論生神
生身成眞證聖之要大藏疏云鬱單乃大梵之音也此天中
人證果立位功德無量故以名天也太極金書祕字云此天
精魂開陽之炁主人泥丸宫上眞内神
帝眞胞命元元一黃演之炁
帝者以其主宰而言眞者以其純粹無雜也大洞三天君列

紀云帝眞名始明精字元陽昌九炁分化皆從帝眞之命是
以九章皆以帝眞爲宗在人身乃命門下黃庭元王總主炁
命爲人生身中之本也胞者太虛有神總御元炁凝而爲胞
生於眞土古人云兆生一月爲胞乾道成男則陰包於陽坤
道成女則陽包於陰此胞之義也命者天命流行付與萬物
者也元者萬物之所以資始資生之本也元一黃演者炁之
名諸本多脫元字蜀本浙東本皆有元字今從之夫元者天
理之方行一者妙炁之初分黃者純靜中和之義演者流行
宣通之意蓋此天帝眞主宰是炁而爲人胞命之元也人之
命門乃在黃庭之際故其炁黃演其神桃康人生之初皆禀

此炁九天司馬又誦此章而感天通胞也學士誦而行之則
命元不衰神生靈矣自此以下三天皆始炁而生
混合空洞炁飛爽浮幽寥延康無期刼眇眇離本條苦魂沉九
夜乘晨希陽翹
消魔守一品云一曰始無也二曰元洞也三曰玄空也蓋三
元之祖炁爲萬品之生根今混合而凝於命門則飛遊之魂
爽自浮而升於幽冥寂寥之中矣延康者壤刼之名杳默無
期限之可數爽魂旣淪於其中則眇茫幽遠離其本生之條
矣冥冥之中卽九夜也然沉之旣久則復陽遷善之心油然
而生所以欲乘其晨光而翹心希慕於陽景矣

大有通玄戸鬱單降晨霄黃雲凝靈府陰陽炁象交胞元結長
命惡根應(平聲當也)化消
大有乃玉淸宫名此雖高超物表然實爲生物之元也玄戸
乃始生胞元之通路蓋此天之炁自大有而下通玄戸也於
是鬱單之炁自神霄(日月域也)而降命于胞元也黃雲卽黃炁也
陽精經云採黃炁於鬱單是也結胞之所乃神靈之會府蓋
天炁旣降地炁卽騰陰陽妙合炁象交和鬱爲黃雲凝於靈
府也原夫乾坤交媾於亥位一陽姙娠於壬子胞元始結腎
命先具兆形生神善意滋長炁命綿綿而長存則宿業惡根
落滅而化消矣若修眞之法則大洞經云胞囊玉淸胎結開

明七祖返胎我命長生是也而大有乃泥丸之宫晨霄乃六
合之景(兩目間也)幽寥卽玄冥之下延康則戌亥之時乘晨希陽
卽一陽方萌之候也
桃康合精延二帝秀玉飄灌漑胞命門精鍊神不彫
桃康者桃君孩道康乃命門之神一名胞根字合精延太丹
隱書云桃康攝禀炁之命故兆始之時則造化胞元成人之
後則守人臍下二帝者帝眞與桃君也秀玉飄者謂純和而
秀潔也洞經云森瓊林之柯於命門亦此意也故玉飄大藏
疏作玉標是也命門乃胞根所繫之地惟生生之理發源於
此故二帝時時運生炁以灌漑其根精鍊其神使胞元不至

於彫枯也修眞之士言之則黃庭經云漑養靈根不復枯閉
塞命門保玉都是也
九天命靈章生神神自超元君遏死路司馬誦洞謠一唱萬眞
和九遍諸天朝稽首恭劫年慶此榮舊苗
此生意益滋於是九天卽下靈章以生神則其神自然超越
也元君者疏云卽三素元君也蓋胞元旣成則元君爲之遏
絶其死炁之路司馬卽總仙大司馬洞謠卽靈章也蓋天道
貴生故司馬一唱於此而萬眞皆和於彼此感應之妙也至
於九遍則諸天皆下臨而朝會稽首恭讚其劫年已過再遇
太平之運而慶此舊苗之復榮也惟性根人所固有以其厯

劫而不壞故得返生則云榮舊苗也或者疑此章方第一而
遽有九遍諸天朝之句後第二章胎元方具便曰九遍成人
功乃至他章皆有此類以爲意義有躐等者殊不知元炁方
聚生意旣萌則四肢百體盡在其中譬如草木其萌櫱之初
枝葉已具但以次開張爾故一天之炁則必有九轉之功一
章之中各具始生終成之義誦章之數亦須逐章各周九遍
修眞之士不可不識也
上上禪善無量夀天生神章第二
疏云上上者上之又上也禪善者大梵音也地上曰定善也
祕字云此天魂精陽明之炁主人明堂中眞内神

帝眞胎命元洞冥紫戸之炁
帝眞命元義見前人生二月爲胎形兆胚也洞者通也謂此
炁能通冥昧而實原於紫戸也紫戸在天九宫之内在人兩
眉間高一寸卻入三分右爲紫戸謂居上元而實爲胎根之
主也
無量結紫戸炁尊天中王開度飛玄爽凝化輪空洞故根離昔
愛緣本思舊宗幽夜淪遐刼對盡大運通
蓋言無量天結紫戸之炁爲人胎命之元而此炁之神至尊
爲天中王也人旣生矣此炁息於命門緜緜長存如國有君
實爲一身之主也且夫往來屈伸原於一炁故開度飛玄之

爽以更生則凝妙化之精運空洞之炁而復造胎元也然愛
乃輪迴之根本先當淨盡是以故根落滅昔愛脫離推緣其
本而思復其固有之宗矣所謂幽夜淪遐刼對盡大運通蓋
自昔淪於幽夜遐遠刼中今方得愛累已消報對淨盡復還
生道而遇此大運之亨通也遐刼卽延康刼也延康以刼言
之則壞刼也以日言之則夜也以人言之則死也
帝眞始明精號曰字元陽嬰兒伯史原結胎守黃房斬根斷死
戸熙頤養嬰童
三天君列紀云命門下一黃庭元王始明精字元陽昌一名
嬰兒胎一名伯史原又云車軸下戸是死炁之門黃庭元王

嚴固守之使百血結凝神炁不散拔出地戸超度八難也太
一玉錄云太一胞胎之精變化之主故能結胎成形於黃房
之中黃房卽兆形之所也伯史原或作史伯華者誤也蓋史
伯華乃上一赤子玄凝天治在泥丸今云結胎守黃房則非
其所矣且黃房者乃陰陽之樞機生死之關鍵生殺之機間
不容髮以其位言之自是而下則泉曲府也升乎上則爲陽
明生之道也趨乎下則爲幽陰死之道也度人經云北都泉
曲府中有萬鬼羣但欲遏人算斷絕人命門是也若非生神
之道有以斬伐其邪根斷塞其死戸則烏能使神炁熙頤而
養嬰童哉

禪善導靈炁玄哺飛天芳華景秀玉質精鍊自成容務玄育上
生羅列備明堂
此禪善天帝又推導以靈妙之炁玄哺以飛天之芳玄哺蓋
默養之也如大洞雌一哺養百神之類飛天芳乃太和之炁
道之英華也靈炁旣導玄哺益滋則神光生而玉質漸秀精
鍊久而容貌自成此皆胎中之變化自然也列紀云胎中一
元白炁君名務玄子字育上生從泥丸中入下布五藏之上
故能混合眾神而羅列備具於明堂之間也或云此章胎命
方具體未完備明堂安在殊不知一元之炁纔兆百骸之理
已具奚待次第而後有焉況此多述修眞生神解結之旨又

豈必專言初生之時事哉
太虛感靈會命我生神章一唱動九玄二誦天地通混合自相
和九遍成人功大聖慶元吉散花禮太空諸天並歡悅一切稽
首恭
太虛有神應感莫測務玄旣與眾神備列於明堂則太虛中
萬靈自來會集乃命以生神章也玄者天之色也一唱動九
玄卽誦之一過聲聞九天也二誦天地通卽誦之二過天地
設恭也蓋天地相通陰陽混合交通成和則萬物生焉三才
具焉至於九遍然後成人之功用備矣當是時也天命流行
付與萬物初受以生渾然天理惟善與吉而已所以諸天大

聖莫不稱慶其元吉而且散花設禮於太空之中蓋敬重生
道故也夫萬象憑虛生感化各以類惟人能致虛之極則神
自靈妙所謂虛室生白神明自來學者當自得之
梵監須延天生神章第三
疏云梵者高舉之名監者照見之義須延者大梵之音也又
明義云示以高舉須修延年祕字云此天魂精始陽之炁主
上丹田下眞内神
帝眞魂命元長靈明仙之炁
帝眞命元義見前三月爲魂故以魂言長靈明仙乃炁之名
疏云此炁延長而神靈也仙爲陽明故曰明仙也

須延總三雲玄元始炁分落落大梵布華京翠玉尊
三雲卽三炁也靑黃白三炁謂之三素雲夫玄元始之炁分
爲九天自鬱單等三天乃始炁所生兜術等三天乃元炁所
生梵輔等三天乃玄炁所生也須延天乃上三天之終始炁
旣足元炁元炁皆從此分而下故曰須延總三雲玄元始炁
分也落落者乃廣大之貌三炁旣分則諸天各有景域而萬
範列布於太虛之中也玉京山一名華京也翠玉者生炁光
華之色也言此山最爲諸天之尊乃總炁上元之所其在人
則泥丸宫也
明梵飛玄景開度長夜魂遊爽赴期歸炁炁返故根

且夫人之受生必本於梵炁明梵者謂梵炁之光明也此炁
原於飛玄之景而下開度長夜之魂也飛玄者卽三洞飛玄
之炁是也此則萬神萬炁之所宗故能使遊蕩魂爽剋期赴
於生所如返故都故曰歸也從此炁炁歸根生意滋矣所謂
返故根者猶榮舊苗之意
太帝號陽堂字曰八靈君九關綠迴道胎炁生上元凌梵度命
籍太一輔精延泥丸敷帝席三部八景分魂生攝遊炁九轉自
成仙
太帝精魂名陽堂玉字八靈九關魂名綠迴道字絶冥(綠或作錄)
言此諸神皆總胎炁於上元宫也帝君名逢淩梵字履昌靈

守人紫戸内宫司人年命故大洞帝君呪曰帝君度符籍正
炁召萬神是也太一尊神名務猷收桃君字合精延蓋桃君
乃攝始炁之命而太一爲一炁之先所以至此則相轉而生
魂也泥丸九宫皆帝君出入宴息之所故帝席旣敷布於其
間則三部八景之神自然各分其宫位矣且夫神炁母子也
故魂之攝炁猶母召子翕然從之及功至於九轉則仙道成
矣
琅琅九天音玉章生萬神三遍列正位炁參八辰門玄關遏死
戸靈鎮津液源應會感靈數明道濳迴輪慶此嬰兒蛻稽首讚
洞文

此誦詠九天玉章之音琅然和而淸也蓋是道之妙用不外
乎一炁之化育而未嘗倚乎一炁者也生神玉章妙炁所結
神能攝炁炁能留神今誦此章則炁聚而神有所寓故曰生
萬神也玄經云三生萬物是以三遍則萬神列位矣八辰者
疏曰按妙眞經云辰戌丑未子午卯酉謂之八辰配合八卦
以應人天罪福之門度人經云上開八門飛天法輪而近取
於身則首宫是也謂之參者乃炁交合於八門也玄關者上
丹田也眞誥云守閉玄關内存九眞三炁運液灌漑丹田皆
此意也蓋玄關旣守則死戸遏塞靈者卽其中所主之神也
神旣安鎭於此關則玄泉自通故爲津液之源也當此之時

内與冥會相應靈數相感大道乃明輪迴之機於是潛息靈
數謂得當生之數也修眞之士欲成聖胎漸斷輪迴尤當以
明道爲先接靈寶度人永斷輪迴妙經云欲免生死不入流
浪先當無心若無妄心卽無三業眾生迷妄指識爲心分别
有無計度生死心本妄名以妄取名心卽虛幻覺了能知本
是道元何關心事認心着境卽住生死若無妄心不住生死
卽永斷輪迴乃至諸大天仙高眞帝王以無妄心證位聖眞
自然得道如是則聖胎就而仙道成矣故慶此嬰兒之蛻讚
此洞章之功也
寂然兜術天生神章第四

疏云寂然者無聲也兜術者大梵之音也又兜乃容受術乃
通途也以其體之寂然靜一而量則無所不容理則可以通
行謂能體此道則居此天也祕字云此天魂精太陽之炁主
人洞陽宫上眞内神
帝眞魄命元碭尸冥演由之炁
人生四月爲魄故以魄言碭尸冥演由乃炁之名也疏云碭
與蕩同謂此炁能蕩尸魄之冥昧也演敷布也由洞通也謂
能敷布潛通於魄戸也大抵天號炁名亦難拘其實義自此
以下三天皆自元炁而生
寂然無色宗兜術抗大羅靈化四景分萬條翠朱霞

此寂然兜術天乃獨在大羅三天之下無色界四天之上爲
無色之宗而直與大羅相抗接也其元炁旣生此天之後又
分靈散景以生無色界四天故曰靈化四景分也其天之境
七寶騫林萬條蓊翠森然列於朱霞之中此皆言天中之景
象也
遊魄不顧反一逝洞羣魔神公攝遊炁飄飄練素華
此言魄乃陰屬喜人之死黃庭經云魂欲上天魄入泉是也
所以大洞有制魄之法焉疏云遊魄所以沉淪不知顧反者
由失其道故一逝同於群魔而不反於是神公乃總攝其遊
散之炁則魄神受制而鍊其素華矣神公則玉淸大道經生

魂育魄呪云中有玉眞號曰神公是也魄藏於肺屬金其色
白而又主炁故欲練其炁使生華也
榮秀椿刼期乘運應靈圖空洞生神章瓊音𨓜九霞一唱萬眞
會騫爽合成家
夫萬物滋榮一炁而已今旣攝鍊其炁則本固末茂其榮秀
可等靈椿之刼期也眞誥紫微夫人歌云宴盼廣寒宫萬椿
愈童嬰惟如是則乘此運會而名應玄圖乃至脫胎神化莫
不由兹而致然儻非生神玉章則曷能有此效哉故曰空洞
生神章瓊音逸九霞也謂逸響於九霄之上九霞者疏云九
天之朝炁也此蓋聲和而天地斯應故一唱之餘萬眞會集

皆自然而然者也所以能使遊騫之爽歸而與魂相合安然
不離其所也家者謂所居之地也
九轉景靈備鬱鬱耀玉葩兜術開大有一慶享祚多上聖迴帝
駕嬰兒歘以歌不勝良晨會一切稽首和
且玉章乃九炁之祖若人受生九炁圓備方可成人修眞之
士九轉功就乃得神仙是以此纔四章而已有九轉之語蓋
謂一炁旣兆必足其數然後爲成功也景靈備者疏云景靈
乃八景眾靈皆全備也鬱鬱者茂盛貌耀者光明也謂經九
轉則肺氣乃足鬱然粲發於玉葩矣玉葩者乃肺之英華也
兜術天帝乃肺魄之主於是上開大有之光以降于人蓋大

有之宫在玉京之北應人泥丸也一慶享祚多者謂一獲生
成之慶則享福於無量矣夫天地之大德曰生所以諸天上
聖莫不傾光迴駕而下臨嬰兒乃歘然而歌則聲全而神具
矣故九天稱慶不勝喜讚其良辰之會而一切神靈亦莫不
致恭而讚和矣
波羅尼密不驕樂天生神章第五
疏云波羅尼密乃大梵之音也於此音則是度彼也不驕樂
者言此天之人能度於彼不驕而樂也夫道充於已而善可
及人則可樂矣然放肆驕矜之心亦易以生此天理人欲閒
不容髮今能不驕而樂者蓋有德以將之也人有是德則度

五濁而入此天矣祕字云此天魂精上陽之炁主絳宫中眞
内神
帝眞藏府命元五仙中靈之炁
五月五藏乃具應眞土之數合正中之位總括陰陽包羅四
象故五仙中靈之炁乃藏府之命元也
翻翻五帝駕飄飄玄上門遊步黃華野迴靈驕樂端採集飛空
景舊爽多不存
翻翻飄飄皆飛揚之貌也言五方五帝之車駕皆飄飄然自
玄上之門而下遊步於黃華之鄉也疏云玄上門者乃玄都
之門也黃華之精往於東井則東井之分謂之黃華野若以

人身準之乃脾部也故黃庭經云靈臺鬱靄望黃野三寸異
室有上下是也蓋神遊於此則可以迴眾靈於驕樂天之上
且又採集於飛空之中以求其昔者不能自存之魂爽使皆
歛聚而復元也下文太微無英皆所以召之也
太微迴黃旗無英命靈旛攝召長夜府開度受生魂公子輔黃
甯總錄具形神
太微小童千景精字會元子故玉淸王呪曰太微小童常在
帝前其名景精其姓干合形太一被服朱丹五符命籍捧持
玉案是太微爲五符之主故迴黃旗所以召諸神也黃者土
之色土居中央籠罩四方故曰迴黃也無英公子玄元叔字

合符子上皇玉虛道君經云太一務命根公子召合符符卽
五符也蓋主之者太微召而合之者無英旛以召命之旗以
號令之也用此以攝召長夜之府開度合生之魂公子卽無
英也精血三眞名元生君字黃靈玄惟公子用肝之神主血
故輔佐精血三眞總攝收錄其魂爽使之備具形神也且夫
中理五炁混合百神孰過於中靈之炁哉
玉章洞幽虛五轉天地分炁鍊元藏府紫戸自生仙數周眾眞
會啟陽應感繁玉女灌五香聖母慶萬年三界並歡樂稽首禮
天尊
夫生神玉章之理洞貫幽虛故至於五轉則天地之數分矣

蓋未分之前混然一炁至五轉則天一地二天三地四天五
五行之生數足矣人之受生亦必至此然後五藏具而參天
兩地之數分矣今旣能鍊其炁於元藏府則紫戸之仙自生
矣數周眾眞會者謂數周於九轉則造化全備必致眾眞之
齊會也啟陽應感繁者陽乃生之屬明之類也啟陽者卽初
生之時開明之始也當是之時感應天神地祗之臨不勝其
多也故玉女則以五香而灌濯聖母則慶萬年之幸會卽衞
房聖母是也至於三界並歡樂稽首禮天尊者是歸生成之
德於至尊也
洞元化應聲天生神章第六

疏云洞者通也謂三元相通也化應聲者謂此天之魔變化
飛空應人所欲爲種種色作種種音以試學者若試之不惑
卽保舉出三界矣明義云勸修眞戒令不惑亂故顯此天應
宣五德祕字云此天魂精元陽之炁主中丹田下眞内神
帝眞靈府命元高眞沖融之炁
疏云眾眞集會之所故曰靈府也高眞者以理而言沖融者
以炁而言謂其理超乎色象之表純乎眞而無妄而其炁則
沖融乃萬物資之以生而後其靈有所寓故爲靈府命元也
應聲無色界霄映冠十方迴化輪無影冥期趣道場靈駕不待
轡朗然生神章

蜀註云九天在三淸之下三界之上則化應聲天又在無色
界天之上今云應聲無色界者言此天無色相亦無界分非
三界之無色界也而霄映之光洞朗諸天迥冠於十方也影
卽景也輪卽運轉也上云無色界此又云無影則絶無髣髴
可覩者矣謂此天雖獨冠十方之上而其帝眞天人斡旋大
化於無景之中常應冥會之期以趣於道場也道場者卽眾
眞共會之所謂分靈降炁而合諸天以生神也趣字如易繫
辭變通者趣時之義靈駕不待轡朗然生神章者其天人尚
無色影可覩豈復待轡而後駕哉然雖無色可覩而是天之
神章自朗然成音可聞也

空洞諒無崖玄爽亦爲彊鍊胎返本初長乘飛玄梁蘄畜喪天
眞散(上聲)思候履常斬伐胞樹滯心遊超上京
空洞者卽炁也旣非卽有亦非卽無故云諒無崖也疏云無
崖際也謂此空洞之炁雖無崖際之可窮而飛玄之爽亦因
之以爲彊彊爲生意之盛也於是鍊其胎元以復其本初常
乘飛玄之炁以爲津梁而度死戶也乘字世本多作乖惟浙
東本作乘今從之蘄求也畜養也候伺也履蹈也生神之道
直以自然爲宗若有心於蘄畜則是反喪失其天眞惟散思
不慮而伺其自蹈於天理之常則斯能去其胞樹之滯而心
遊自超於上京矣心遊正如南華經云心有天遊之意上京

乃玉京之上謂與三元合德也
願會旣玄玄悟我理兼忘介福九天端交禮地辰良混化歸元
一高結元始王稽首儔靈運長謝囂塵張
願會謂夙願契會也旣者盡也玄玄者玄之又玄也謂於此
時得契夙願盡重玄之理也必盡達玄玄之理乃爲眞悟旣
悟則我理兼忘謂忘其能悟之我兼忘所悟之理也旣契此
道則天地合德而交敬故曰介福九天端交禮地辰良也夫
如是則混妙化而歸元一上與元始王爲一體矣稽首儔靈
運者疏云儔匹也靈運者神靈冥期之運也旣儔靈運則與
天爲一所以逍遙於三界之外夫豈塵囂之所能累哉

靈化梵輔天生神章第七
疏云此天人神靈變化輔梵炁以成化也祕字云此天精魂
正陽之炁主元谷宫上眞内神
帝眞元府命元高仙洞笈之炁
元卽元神也元神所舍之宫虛而有容故曰洞笈也神與炁
會修之可爲上仙故曰高仙洞笈之炁也自此下三天皆自
玄炁而生
玄會統無崖混炁歸梵輔務猷運靈化潛推無寒暑乘數搆貞
條振袂拂輕羽
此天乃玄炁所生故玄炁冥會而所統者渺無崖際妙混此

炁歸於梵輔天也此言歸本以崇體然後運化以顯用而其
炁中有神爲之主宰者乃太一尊神號務猷收在人身則守
人泥丸後戶爲生成之本斡運此靈化天之炁以成妙造莫
非太一之功也故使靈化之炁潛推而自無寒暑之變所謂
寒暑者南華經云其𤍠焦火其寒凝氷有一於此則中和之
生意乖矣聖胎凡胎其義一也惟推運而不失其和則乘數
而搆合貞固之條矣貞條者猶本條之類蓋炁聚而神凝根
深而蒂固則必有高舉之效故曰振袂拂輕羽也
瓊房有妙韻汛登高神所圓輪無停映眞仙參列序上上霄衢
邈洞元深萬巨秀葉翳翠霞停蔭淸泠渚

瓊房在九天之上如眞誥載太虛元君云上寢瓊房流行玉
淸是也妙韻乃自然之音也謂瓊房乃高神遊宴之所汛登
者如水之汛溢眞積力久自然而至非一毫人力之所能加
也圓輪者天中自然日月也光彩相映不曾停息而眞仙森
然列序於其中也仰觀其上則有高虛淸明天之霄衢寥邈
俯瞰其下則有洞元化應聲天之深遠巨萬於中景象則有
秀葉翳空如翠霞之色以停蔭於淸泠之渚八素陽歌有云
我超騰羽蓋徘徊淸泠渚此皆言瓊房之景象而寓其仰觀
俯察之妙也若修眞之士以人身言之則金房玉室無聲之
中獨聞和焉黃庭經云内挾日月列宿陳七曜九元冠生門

度人經云金眞朗郁流響雲營玉音攝炁靈風聚烟紫虛鬱
秀輔翼萬仙千和萬合自然成眞是也故洞神經以肝爲淸
冷之府也
遨翫怡五神繁想嘯明侣五難緣理去沖心自怡處
疏云遨翫者遊宴之意也怡者悅樂也五神則五炁中之主
宰者也繁想者累之多也嘯明侣者疏云嘯命明德之儔侣
也故此繁想旣消則五難亦緣此理而去矣所謂以理通諸
礙是也五難者一除色累難二絕愛累難三斷貪累難四息
華競難五無身累難惟此難去者旣去然後可以飛度五戶
名入太玄矣故眞誥云内累旣消魂魄亦柔守之不倦積之

勿休五難旣遣封伯作侯是也故學道非難息心爲難心法
雙融脫然無染則沖和之心怡怡然以道自處矣此章乃七
過之功孔竅開聰蓋人生而靜天之性也感物而動性之欲
也所感之門在乎七竅七竅之主在乎一心恐繁想之或邪
則向之開聰者或爲之所蔽故必至於沖心自怡處然後可
成七轉之功也
爽魂隨本根亹亹(音尾釋文勉勉之意)空中伫七誦重關開豁滯非神武
運通由中發高唱稽首舉
爽魂者乃魂精魄靈之蕩散者也隨本根者則是返本還元
歸根復命而不離也夫如是則混合爲一虛徹靈通卓然而

不倚故能亹亹然獨立於空中也七誦重關開者是七過而
孔竅開聰也豁滯非神武者生神玉章自然之功用豁除凝
滯乃非神之神不武而武一一天眞一一明妙纎毫人力之
私無與焉蓋有不期然而然者也故運會之通非由外得是
以歌詠而稽首高舉矣
高虛淸明天生神章第八
明義云此天示以虛玄高遠淸明洞耀瑩鑒形軀降炁三元
生人三宫内爲五藏九府華蓋上應金華宫號高虛淸明天
也此天中人業行高遠見地虛明上生重霄超出三界上進
仙品升解脫門祕字云此天精魂通陽之炁主陰極宫中眞

内神
帝眞華府命元眞靈化凝之炁
疏云前章孔竅開聰此明華府總三部八景神也眞者以其
理之眞實無妄也靈者以其炁之靈妙不滯也蓋理炁混融
妙化凝合所以周流古今長靈長存雖其用之變化莫測而
其體則無爲凝寂也
淸明重霄上合期慶雲際玉章散沖心孤景要靈會
言此天在乎重霄之上合期慶雲際者謂契合玄期而共會
於慶雲之際也孤景者理融景淨孤峭而不與物爲對也惟
前章旣言沖心自怡處是又恐滯於一所而不能化故此乃

以玉章而散適其沖心則能所兼忘脫然獨化而神靈自然
會悟蓋當體卽道矣
煥落景霞布神衿靡不邁玉條流逸響從容虛妙語
此一節皆紀眞中之景象得妙悟之旨則觸境見心物物如
理蓋其樂非在外也煥落景霞布者天人讚其華景敷布之
異也疏云煥者明也落者落落然也景霞者瑞霞也神衿者
心也靡不邁者無不厯也蓋言此心洞觀無窮也玉條流逸
響者疏云騫木之條靈風鼓奏其音流逸有如從容虛妙之
論也
靈音振空洞九玄離幽裔感爽無凝滯去留如解帶明識生神

章高遊無終敗
靈音振空洞之妙則九玄之魂莫不脫離於幽夜矣蓋功用
至此則九祖升度感爽無凝滯者自利而利他也爽字世本
多作賞字蓋以音相似而誤也蜀本浙東本皆作爽今從之
萬光懴云眞靈靜定卽得彼魂感化有如影響此言靜定中
感應之妙也蓋彼飛爽感悟此道無復凝滯則其去來自由
如解衣帶言其易也明識生神章高遊無終敗者謂了悟生
神之道則知自已元神與道爲一故高遊物表而終無敗壞
之期也夫如是則陽九百六之災豈能及乎
玄景耀雲衢跡超神方外應感無方圓聊以運四大研心稽首

誦眾聖共稱快
玄景者謂玄華之景色騰耀於雲衢則是徹上徹下莫不洞
明也跡超神方外者則超乎天地四方之外也蓋論此天本
跡至高迥超物表然神無方體何所不在豈定跡之所能拘
哉故應物不測而妙本常寂感圓應圓而不滯於圓感方應
方而不局於方故云應感無方圓也四大者疏云地水火風
也謂四大和合以成此身而生神之道則妙乎萬物雖復運
化四大而非四大之所能留礙然亦不可離此四大以馳心
空妙而外此別求故云聊以運四大也研心稽首誦眾聖共
稱快者謂精研此理於心而敬誦之於是八過之功用已至

則上而諸聖下而已躬莫不同乎一道所以皆樂而慶仙道
之成故曰眾聖共稱快也
無想無結無愛天生神章第九
疏云此天無復五欲之想已斷胞胎之結永無存形之愛故
舉其勝德以爲名也祕字云此天精魂萌陽之炁主丹田宫
下眞内神夫處位乎上而生神於下乃反復道也
帝眞神府命元自然玄照之炁
諸本皆作嶽府命元惟所南鄭先生論議則作神府其義尤
長實爲當也今宜從之此言陽明充實光照無極乃自然之
成功也故云自然玄照之炁也

無結固無情玄玄虛中澄輪化無方序數來亦叵乘
人生胞胎之中因血炁而有結此結不解生道不昌兼以人
神本靜而情擾之情者性之動也動失其正外着於物乃成
結滯南華經云物有以結之是也所以隨業輪轉感果無停
故修道之士必鍊情以合性情忘結解乃可證妙三元直造
玄玄之域則中虛而澄寂無爲也輪者運轉也謂玄寂無爲
運化自然無方可揆無序可倫則豈能乘之以數哉叵者不
可也乘者謂以算數相乘也南華經云樞始得其環中以應
無窮亦此意也
誰云無色平峩峩多邱陵冥心縱一往高期淸神徵良遇非年

𡻕劫數安可稱
自粗觀精卽無色爲無物矣以道觀道則至無之中妙有存
焉無色者卽無色界天也無色界天之上方是種民天也種
民天之上乃大羅道境也此章言功成德備神登上境之事
若曰誰云無色之上坦然而無有乎實峩峩多邱陵也鬱羅
蕭臺玉山上京三華離便大有妙庭皆在玉淸之境乃三淸
上帝宴居之所也其在人身則眼之上爲無色界而泥丸乃
玉京山也故冥心合道者騰任一往超三界而入玉京乃所
謂冥心縱一往高期可以淸神而任徵召也獲此良遇永證
無爲是與三元合德九炁齊并不終不始無死無生旣非年

𡻕之可紀又何劫數之足稱哉徵字一本作澂卽澄澈之義
浮爽緣故條返胎自有恒靈感洞太虛飛步霄上氷津趣(七苟切速
也)鼓萬流濳凝眞神登無愛固無憂高觀稽首昇
蜀註云經自初章胞元結長命至于二章斬根斷死戶三章
魂生攝遊炁四章神公攝遊炁五章炁鍊元藏府六章斬伐
胞樹滯至此五藏六府旣具則七章已後方無作用之語愚
謂此章論胞胎則神全炁足之時也論修眞則道全德備之
時也故其言皆踐形肖德者之事若前章或有及已成之意
者乃見因知果此章尚及浮爽之語者乃見果知因也故每
章亦皆互有此意今云浮爽緣故條蓋使輕浮之爽循本歸

根盡復其固有之常也夫如是則炁與九天而齊一神感太
虛而洞徹故能飛步於霄上之境矣故曰靈感洞太虛飛步
霄上氷也氷者結凝而成有體而無質有堅定潔白之象也
津趣鼓萬流濳凝眞神登者津乃天津河漢也萬流者言分
派不一也謂天津疾流飛鼓萬派非滯形者之所能至必濳
凝眞神然後能登故紫微夫人云玄波振滄濤洪津鼓萬流
駕景盼玉虛思與佳人遊亦此意也或云霄上氷乃腦也炁
蒸于上乃成津以流潤于下而神則復升于上境也蜀註云
學此道者必自無愛無憂爲本南極夫人云從愛生憂從憂
生畏無愛則無憂無憂則無畏也蓋得此道者高超象外三

界獨步否則沒溺生死沉滯愛河又奚足語生神之道哉今
曰高觀稽首昇者乃一切無染故能凌高絶觀稽首而上昇
矣○按生神寶章卽元始天王命九天司馬侍仙玉郎開紫
陽玉笈雲錦之囊所出九天之章也於本經中讚之有曰元
始禁書曰洞章曰眞文曰寶章者皆指此章無疑矣何乃於
本章之中又有讚章之語如司馬誦洞謠玉章生萬神瓊音
逸九霞玉章洞幽虛朗然生神章玉章散沖心明識生神章
如斯之類未知又果指何者爲神章瓊音洞謠哉無乃示人
以章外之旨使因此以求其在我自然之章默識而自得之
歟則所謂天地之尊萬物之根者信非文字之所能載章乎

章乎口誦云乎哉
