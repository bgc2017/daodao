








羅天大醮設醮儀壹十二
　　　各禮師存念如法
　　　宣衞靈呪
　　　　東方
九炁青天明星大神煥照東郷洞映九門
轉燭陽光掃穢除氛開明童子號曰玄卿
備衞我軒上對帝君収魔束妖討捕兇羣
奉承正道赤書玉文九天符命攝龍驛傳
普天安鎭我得飛仙
　　　　南方

三炁丹天煥景流光熒星轉燭洞照太陽
上有赤精合契虛皇開明童子號曰華房
總御火兵備守玉堂斬邪束妖剪截魔王
北帝所承風火衝當流鈴交煥翊衞壇場
正炁流行敢有巴狂我享上功坐運魁罡
億劫長存保天無疆
　　　　西方
七炁素天太白流精光耀金門洞朗太冥
中有素皇號曰帝靈保神安鎭衞我身形
斷絶邪源玉道正明宫殿整肅三景齊并

道合自然飛昇紫庭靈寳符命普惠萬生
元皇正炁來合我身功加一切天地咸寜
　　　　北方
北方玄天元始徘徊辰星轉燭洞煥太微
黒靈尊神號曰層威玄冠飛天仙裾羽衣
備守五門撿精捕非敢有千試豁落斬摧
玉符所告神眞八威邪門閉塞正道流輝
三光映照我身無衰䇿空駕浮舉形仙飛
　　　　中央
黃炁中央調理乾坤陶鎔隂陽總綂玄眞

鎭星吐輝流耀九星開明童子號曰天璘
陽炁𤔵上朱煥炎精洞照内外運我身形
百邪摧落攝役鬼靈中山神呪普天使聞
五靈安鎭身飛上清
　　　鳴法鼓二十通
無上三天玄元始三炁太上老君召出(臣)身
中三五功曹左右官使者左右捧香金童傳
言散花玉女五帝直符直日香官使者各三
十六人出出者嚴装顯服冠帶垂纓關啓玄
壇土地方域神眞(臣)今設醮謝恩謹奏爲(入)

(意)其諸誠意具載緘謄願得
太上至眞道炁靈寳瑞光下降流入(臣)等身
中令(臣)所啓之誠速達徑御
至眞無極大道
三清上聖
昊天至尊金闕玉皇上帝御前
　　　請稱法位
具位(臣某)與臨壇官衆等謹同誠上啓
虚無自然元始天尊無極大道太上道君太
上老君髙上玉皇十方巳得道大聖衆至眞

諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下敎二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈(臣)聞
道不逺人彰非色非空之象天能覆物仰不
清不濁之機苟一念之精通則十方之咸集
今時齋官(某)夙嚴素念少罄丹衷久㓗星壇

巳肅六齋之禮再迎雲躅䖍伸一醮之儀嗟
黍稷之非馨念蘋蘩之可祀香交朝霧氣凝
戞戞之龍車磬逓曉風聲雜寥寥之仙樂敬
之如在感而遂通伏願駕羽飛雲十絶之旛
幢隱映出日入月八珍之旌斾悠揚三界侍
軒萬神就座(臣)等誠惶誠恐冐犯威嚴謹當
奏降
　　　請班
　　　降聖
　　　安座

　　　進茶
鸞輿鶴駕敢延琳宇之居鳳餅龍團敬効玉
盃之獻望
天顔之咫尺鑑人意之翹懃上下交通内外
環應(臣)與齋官誠惶誠恐稽首蝢首再拜謹
陳茶獻
法事
(臣)聞天本不言雖曰禍淫而福善道無不覆
然常惡殺以好生雷霆寓震動之威雨露有
沾濡之化網恢恢而不漏德蕩蕩以難名吉

凶非數之適然禍福皆人之所召苟知遷善
而逺罪自可轉禍而爲样切念齋官(某)居兩
儀博愛之中(爲萬物最靈之數/被綸命牧民之際)目茲浩劫可
憐外境之(瘟災兵戈/旱蝗水災)身若泰和或者蕭墻之
釁起爰友乎(分官列職/一郷善士)昭告于十極髙眞廼
陳伏地之詞爰設羅天之醮心存精白儀備
齋莊蘭燭相輝寳炬散六花之瑞沉檀交馥
金爐薫五色之样春滿醮筵雲開黃道將伸
獻禮敢襲常程懼蘋藻之爲羞未能齋㓗採
參苓之仙藥以代潢汙物不足而誠有餘心

旣精而文可略一忱冐瀆百拜震驚清酒在
樽謹陳𥘉獻
　　　法事
(臣)聞可道非道可名非名莫究玄玄之理以
神謂神以聖謂聖欽惟濯濯之靈念此身如
水上之漚嗟光景若風中之燭孽不可逭懼
漢罔之可踈善或可禳見韓書之具載鑑清
八表醮設羅天氷㓗五官誠存一念巳徹潢
汙之供重伸採藻之忱謝罪謝恩愧獺豺之
何似成終成始憐犬馬之惟勤視無見而聴

無聞仰洋洋之在上親有德而饗有道鑑懇
懇之由衷消禳黑籍之愆乞注清都之禄介
將耒之景福消(巳見/水至)之灾危(臣)等䖍誠酒陳
亞獻
　　　法事
(臣)聞若存若亡無聲無臭上天之載蕩蕩巍
巍至道之精恍恍愡愡輙殫悃素仰叩圓青
顧有漏之幻軀獲罪而無所祈禱仰無名之
妙道大徳而有以包容是榖旦之謹嚴肅蘭
場而致㓗黄冠被羽盡八日以七宵紫府飛

雲建九節而十絶决真文而歛席陳芳醮以
散壇倐瞻奎壁之光望鑑草茅之懇罪山摧
滅増壽嶽之彌髙福海澄清流禄河之不竭
(臣)與齋官稽首再拜設醮謝恩酒陳終獻
　　　法事
具位(臣某)與臨壇官衆等謹同誠上啓
三境至尊十方上聖玉京金闕天帝天真十
方師尊聖衆三界官屬一切威靈(臣)等多生
幸會宿命因縁早沾楓陛之恩簮星披羽嗣
拜芝壇之法破劵分環旣傳九等之規難盡

一心之懇今承請命輒効焚修𥁞角収聲玉
珮響玎璫之韻芳撙瀉翠金盃飛皎潔之光
百拜三行巳盡欽崇之志千愆萬罪庸披首
謝之文齋官心詞謹當宣奏
　　　宣詞
　　　宣䟽
　　　宣進狀
具位(臣某)再拜上啓
三清上聖十極髙眞醮筵眞宰一切威靈恭
望天慈俯昭謝悃(臣)聞大羅渺渺瑶墀景麗

於長春雲層峩峩貝闕輝凝於不夜門敞黃
金之殿梯横白玉之樓霞爛圓光映雍雍之
御表星分班次拱奕奕之㣲垣矧至尊履位
而見則猶難况以臣召君而訓云不可恃
上帝勿嫌其卑賤致下民僣屈於尊嚴旣畢
朝儀盍迎歸駕伏想
虚無元始車回於大有妙庭靈寳道君輦向
於上清眞境飛龍舞鶴迎老君之還玉京嘯
鳳飛鸞擁昊天之歸金闕天皇回勾陳之位
紫微還北極之垣后土地祇勑地神而還御

長生大帝同救苦以回轅三皇五老以還宫
四梵九霄而回馭然後餞諸天之復位望羣
仙而翼轅拜送在會神仙歸天界者伏想鞭
鳴雲路戸敞天庭濟濟仙班肅若揖冕旈而
入巍巍法駕森然擁旌節之回羽衣翩而鶴
唳頻聞音樂奏而鸞聲漸逺尚願兩儀交泰
二氣循常景星出有道之邦甘露液嘉禾之
地拜送在會神仙歸地府者伏想門開嶽府
鎻掣泉扄整整鸞輿翕爾向宫庭而入翩翩
鶴駕依然從喦洞之居珠簾捲而綵女歡迎

寳駕回而瓊仙笑揖尚願佳祥啓運聖澤漏
泉嶽神生盛世之賢帝詔恤冥關之𩔖拜送
在㑹神仙歸水府者伏想龍回滄海馬過洞
庭肅肅神遊儼若自帝宫而入森森法服欣
朝御座而回軒車息而月印千江琴劒収而
煙籠三島尚願恩波及物惠渥沾民四溟止
鯨霈之濤三級助魚跳之浪然後拜送在會
神仙歸陽間者伏想雲浮珍駕星列珠幢在
在山川久矣俟尊神而入堂堂祠宇肅然迎
仙聖之回靈旗捲而鐵馬嘶風天仗隨而金

貂帶月尚願尊膺廟食福𢌿邦民慈雲遍化
雨之施和氣歛瘟風之散次及靈歸家廟神
鎭龕堂坊隅之内各有司存歘儵之間寂無
道響(臣)等夕淹颷馭出斯語以何顔遥望天
階恨此身之不羽後啓奏迎之禮尚希降格
之慈(臣)等下情無任俯伏攀戀之至一心奉
送


羅天大醮設醮儀











