








二燈儀同卷爲六
　黄籙九陽梵炁燈儀
　黄籙九巵燈儀


黄籙九陽梵炁燈儀
　　　法事如式啓白
焚香供養
太乙救苦天尊九天生神上帝九陽梵炁天
君九州社令神君九幽地獄冥官冥府考治

一切聖衆
伏以混元本始藏三炁於太初神景含輝布
九光於霄極大塊旣判元始開圖神資惠靈
炁分羅絡恩流下土法出度人是以金籙垂
科雲編闡教紫微玉室光明空洞之中東極
碧霞變化始青之上本形有象煥爛八方文
彩垂芒廣長一丈祕九重之金格耀七寳之
騫林妙炁結成靈風鼓奏壇司得請許接引
以宣行幽爽蒙休獲開明而度化今齋官某
人披心大梵稽首太玄願賜九色之陽光照

破重隂之幽獄伏願萬仙翊衞六丁前驅分
善惡之種名回人天而向道周行不殆普度
無窮稽首歸依稱揚功德
　　　舉隨方救苦天尊
謹然東巵神燈布帝眞胞命元元一黄演之
炁下照風雷地獄用破飛戈飄㦸之難
　　　舉隨方救苦天尊
伏以帝出乎震首歳德以發生物植乎東宅
嵎夷而賔日木司九炁箕主七辰翠羽華林
中有開明之童子碧霞玉闕上對始皇之老

人今有齋官某人拔度亡過某人形魂往昇
天界然點神燈施鬱單无量天生神寳章
　　　衆和宣章一黄演之炁
混合空洞炁飛爽浮幽寥延康無期劫
渺渺離本條苦魂沉九夜乘晨希陽翹
大有通玄户鬱單降晨霄黄雲凝靈府
隂陽炁象交胞元結長命惡根應化消
桃康合精延二帝秀玉飄灌漑胞命門
精鍊神不凋九天命靈章生神神自超
元君遏死户司馬誦洞謠一唱萬眞和

九遍諸天朝稽首恭劫年慶此榮舊苗
伏願象輪布化龍頷垂光遊行三界之中下
赦萬生之罪普令悟道俱入大乗得道之後
昇入無形
謹然東南巵神燈布帝眞胎命元洞㝠紫户
之炁下照銅柱地獄用破身體焦爛之難
　　　舉隨方救苦天尊
伏以陽出東南象重明之烜赫巽乎中正言
萬物之潔齊處江海之不爭鼓風雷之相搏
在元福用賢之界有好生度命之尊今有齋

官某人㧞度亡過某人形魂往昇陽界然㸃
神燈施上上禪善無量壽天生神寳章
　　　衆和宣章二紫戸之炁
無量結紫戸炁尊天中王開度飛玄爽
凝化輪空洞故根離昔愛縁本思舊宗
幽夜淪遐劫對盡大運通帝眞始明精
號曰字元陽嬰兒史伯原結胎守黄房
斬根斷死户熈頥養嬰童禪善導靈炁
玄哺飛天芳華景秀玉質精錬自成容
務玄育上生羅列備明堂太虚感靈會

命我生神章一唱動九玄二誦天地通
混合自相和九遍成人功大聖慶元吉
散花禮太空諸天並懽恱一切稽首恭
伏願迴駕傾光隨機變化掃除五苦詣長樂
之清都消殄三塗利眞常之妙景普令萬彚
俱入大乘得道之後昇入無形
謹然南巵神燈布帝眞魂命元長靈明仙之
炁下照火翳地獄用破吞火食炭之難
　　　舉隨方救苦天尊
伏以三炁天中赤帝號丹靈之老重陽宫内

玉眸錬流火之庭當萬物相見之時保億劫
無窮之運尋聲赴感應念分輝今有齋官某
人㧞度亡過某人形魂上生天界然㸃神燈
施梵監須延天生神寳章
　　　衆和宣章三明仙之炁
須延緫三雲玄元始炁分落落大梵布
華景翠玉尊明梵飛玄景開度長夜魂
遊爽赴期歸炁炁返固根大帝號陽堂
字曰八靈君九關回禄道胎炁生上元
陵梵度命籍太一輔精延泥丸敷帝席

三部八景分魂生攝遊炁九轉自成仙
琅琅九天音玉章生萬神三遍列正位
炁參八辰門玄關遏死户靈鎭津液源
應會感靈數明道潜回輪慶此嬰兒蛻
稽首讃洞文
伏願億曾受度錬以玉膏九族同昇賜之金
液北府滅大魔之試南河制洪水之災得道
之後昇入無形
謹然西南巵神燈布帝眞𩲸命元碭尸㝠演
由之炁下照屠割地獄用破倒懸割體之難

　　　舉隨方救苦天尊
伏以坤輿載物未申居地勢之中梵炁流罡
參井處星羅之右廣運太靈之德髙臨仁靜
之鄉萬寳裝嚴百靈咸伏今齋官某人㧞度
亡過某人形魂往昇陽界然點神燈施寂然
兠術天生神寳章
　　　衆和宣章四演由之炁
寂然無色宗兠術抗大羅靈化四景分
萬條翠朱遐遊魄不顧反一逝洞群魔
神公攝遊炁飄飄練素華榮秀椿劫期

乗運應靈圖空洞生神章靈音逸九霞
一唱萬眞會騫爽合成家九轉景靈備
鬱鬱曜玉葩兠術開大有一慶享祚多
上聖回帝駕嬰兒歘以歌不勝良辰會
一切稽首和
伏願億萬分輝百千應號校九府死生之錄
開八方罪福之門至賤至微普登道岸無窮
無極悉轉法輪得道之後昇入無形
謹然西巵神燈布帝眞臓腑命元五仙中靈
之炁下照金剛地獄用破金鎚鐵杖之難

　　　舉隨方救苦天尊
伏以金靈黄老空青鳴紫字之林玉國西那
鬱刹峙浮羅之獄八威煥爛七炁氤氲星分
太白之精治在少隂之境今齋官某人㧞度
亡過某人形魂上昇天界然㸃神燈施波羅
尼宻不驕樂天生神寳章
　　　衆和宣章五中靈之炁
翻翻五帝駕飄飄玄上門遊歩黃華野
回靈驕樂端採集飛空景舊爽多不存
太微回黄旗無英命靈旛攝召長夜府

開度受生䰟公子輔黃寧緫錄具形神
玉章洞幽靈五轉天地分炁鍊元藏府
紫户自生仙數周衆眞會啓陽應感繁
玉女灌五香聖母慶萬年三界並懽恱
稽首禮天尊
伏願衆聖臨軒諸天降駕九幽開夜騫林咸
返於舊條十轉迴靈福舍更生於來運凡居
道界俱入法門得道之後昇入無形
謹然西北巵神燈布帝眞靈府命元髙眞沖
融之炁下照火車地獄用破兵刄火輪之難

　　　舉隨方救苦天尊
伏以法輪十轉帝闕九重天粤穹窿鬱化精
於三變乾元剛健應君德於六爻居四九之
稱尊位重陽之極數不言而應有感必通今
齋官某人㧞度亡過某人形魂往昇天界然
㸃神燈施洞元化應聲天生神寳章
　　　衆和宣章六沖融之炁
應聲無色界霄映冠十方回化輪無影
冥期趣道場靈駕不待轡朗然生神章
空洞諒無崖玄爽亦爲疆鍊胎返本初

長乗飛玄梁蘄畜䘮天眞散思候▲常
斬伐胞樹滯心遊超▲京願會旣玄玄
悟我理兼忘介福九天端交禮地辰良
混化歸元一髙結元始王稽首儔靈運
長謝囂塵張
伏願種民立品梵行開光燒香散花同來尊
所執符把籙齊到帝前絶六趣之惡根興五
門之善念得道之後昇入無形
謹然北巵神燈布帝眞元府命元髙仙洞笈
之炁下照溟泠地獄用破寒池楚毒之難

　　　舉隨方救苦天尊
伏以元冥五炁坎爲天一之精黒帝雙星璧
緫太微之境四時成歳萬物所歸玉隴神丘
湛眞常之返照青裙羽䙱凝妙寂以裝嚴今
齋官某人㧞度亡過某人形魂往生天界然
㸃神燈施靈化梵輔天生神寳章
　　　衆和宣章七洞笈之炁
玄會統無涯混炁歸梵輔務猷運靈化
潜推無寒暑乗數搆貞條振袂拂輕羽
瓊房有妙韻汎登髙神所圎輪無停映

眞仙森列序上上霄衢邈洞元深萬巨
秀葉翳翠霞停䕃清泠渚遨翫怡五神
繁想嘯明侶五難縁理去沖心自怡處
爽魂隨本根舋舋空中佇七誦重關開
豁滯飛神武運通由中發髙唱稽首舉
伏願慈因永劫惠及有生定水清泠制萬靈
於鬱絶钁天豁落束六鬼於羅酆道德興隆
天人欣慶得道之後昇入無形
謹然東北巵神燈布帝眞華府命元眞靈化
凝之炁下照鑊湯地獄用破鐵义煑漬之難

　　　舉隨方救苦天尊
伏以旋斗歷箕羊角出扶搖之炁九和十合
碧霞分羅絡之天爰居長樂之福堂下有朔
隂之幽獄歳之自始物所成終今齋官某人
㧞度亡過某人形魂上昇陽界然㸃神燈施
髙虚清明天生神寳章
　　　衆和宣章八化凝之炁
清明重宵上合期慶雲際玉章散沖心
孤景要靈會煥落景霞布神矜靡不邁
玉條流逸響從容虚妙話靈音振空洞

九玄離幽裔感爽無凝滯去留如解帶
明識生神章髙遊無中敗玄景曜雲衢
跡超神方外應感無方圎聊以運四大
研心稽首誦衆聖共稱快
伏願天寳金書混元祖炁開光龍漢照燭重
隂亡魂克遂於飛仙枯骨更生於人道得道
之後昇入無形
謹然中央巵神燈布帝眞嶽府命元自然玄
照之炁下照普掠地獄用破刀山劒樹之難
　　　舉隨方救苦天尊

伏以至聖至眞三境出大羅之上無形無影
八方朝七寳之宫統皇上之天元鎭中央之
地紀威光翼翼神德巍巍今齋官某人㧞度
亡過某人形魂往昇陽界然㸃神燈施無想
無結無愛天生神寳章
　　　衆和宣章九玄照之炁
無結固無情玄玄虚中澄淪化無方序
數來亦叵乗誰云無色平峩峩多丘陵
冥心縱一往髙期清神徵良遇非年歳
劫數安可稱浮爽縁故條反胎自有恒

靈感洞太虚飛歩霄上冰津趣鼓萬流
潜凝眞神登無愛固無憂髙觀稽首升
伏願无爲大道上帝髙眞居慈悲善巧之門
現微妙光明之相一身受福得爲金闕之臣
九族同仙俱入玉虚之㑹得道之後昇入無
形
　　　諷經向來回向


黄籙九陽梵炁燈儀終











