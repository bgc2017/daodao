








金籙大齋啓盟儀
高功升座
啓堂法事
捻香祝曰
此香浮黎國内玊京山中億萬年結炁凝煙
百千衆通誠達信根盤騫葉滿旃檀林
寳香一炷爇鑪中三界十方稽首焚香上
啓供養
三清三境十極十華無上至眞道經師寳十
方三界千眞萬靈金籙大齋壇應感眞宰伏

願驂龍駕鳳飛空歩虚降臨道場證盟功德
下靜
大道門高不易登如今且與接中乘若知元
始懸珠意碧落浮黎自此升原夫至道之精
杳杳冥冥至道之極昏昏黙黙處於太極之
先出於希夷之表不可以貌像聲色求不可
以形名度數取無知也而無不知無爲也而
無不爲是故古之至人體此道者不可於貌
像聲色求不可以形名度數取於戲故能杳
冥之中獨見知焉昏黙之中獨聞知焉及其

眞精積久交暢旁通以至動天地則上下交
乎以至感鬼神則肹蠁斯答至於祈福祥去
災禍拔沈冥却邪癘無施不可彼至人果何
修而得此也其致之必有其道矣致之之道
其惟齋法乎齋法之說有内有外請備論之
内齋者恬澹寂寞與道翺翔昔孔子以心齋
之法告顔淵蓋此類也外齋者登壇歩虚燒
香懴謝即古人禱祠祭祀之餘意也齋法見
於道家者凡二十有七品其源出於靈寳一
曰太眞齋二曰上清齋二曰大洞齋四曰金

房齋此四齋者不假人爲與天爲徒所謂内
齋者也五曰太一齋六曰九天齋七曰金籙
齋八曰玊籙齋九曰盟眞齋此五齋者惟
天子得修之臣庶不得修禮也十曰黄籙齋
十一曰洞神齋十二曰自然齋十三曰三元
齋十四曰塗炭齋十五曰拔度齋十六曰洞
淵齋十七曰天寳齋十八曰九幽齋十九曰
五鍊齋二十曰正一齋二十一曰太平齋二
十二曰三皇齋二十三曰八帝齋二十四曰
北帝齋二十五曰㫖教齋二十六曰解考齋

二十七曰化胡齋此十八者修之各有其宜
臣庶無間也自太一齋而下二十二品謂之
外齋皆有儀範具在藏中其間施設雖有不
同要其歸則不能出於靈寳之範圍也故高
上老子曰道家所先莫近於齋齋者甚多大
同小異功德甚重實能貫通乎上下以歸于
最上一乘也其威儀節度總二百四十條祕
於三元宮中造端舉要以詔後學由此觀之
則所謂動天地感鬼神福邦家濟幽顯捨此
道則何以哉修齋之要在乎誠敬專慤備物

盡禮登齋之士則貴乎端虚勉一遵守成規
備盡威儀如有所失則有玄都簡之罰宗師
之意㮣可見矣蓋惟表裏相符彼此交盡然
後可以感格高眞產祥降嘏雖然區區者不
足爲吾黨之士道哉試請論其大者語曰人
能弘道非道弘人夫齋法自玄一三眞人始
授太極葛仙公以至互相授受分宗演派修
之則白日登晨上賓三境載之簡冊不可枚
舉豈非人能弘道之效乎以今欽奉
綸音崇建大齋祈

天永命集慶延禧職任宣行敢忘勉力尤在
壇衆以弘道之心爲心同寅協恭始終如一
陟降之間洋洋乎如在帝之左右則天人相
與之際得無瑕玷豈不偉歟易曰神而明之
存乎其人汝徃欽哉勉旃是幸
下靜
十部飛天祕玊京齋科傳世自三眞丁寜爲
我弘斯道即是浮黎得度人
高功下座率衆官望壇拜
講唱四結願



金籙大齋啓盟儀






