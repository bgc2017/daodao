








四燈儀同卷爲二
上淸十一大曜燈儀
南斗延壽燈儀
北斗七元星燈儀
北斗本命延壽燈儀
上清十一大曜燈儀
法事如式
具位某誠惶誠恐稽首頓首再拜焚香上奏
三淸上聖十極髙眞中天星主紫微大帝日
宫月府星君五星四矅星君南斗六司星君

北斗九皇星君周天二十八宿星君本命元
辰星君三官大帝四府眞君五師三省眞君
三界四府無執聖衆恭望聖慈洞回昭鑒
臣聞一昱乎晝一昱乎夜三光遞照於無窮
或降之祥或降之殃萬彚咸歸於有制斡分
王啓閉而成歳司水旱饑穰以戒時丹桂白
榆雖有雲霄之隔貫珠合璧曾無杪忽之差
是故璇璣玉衡則創乎堯舜之朝銅儀木器
則備乎漢唐之世惟曜靈夜光之大德有五
色重輪以儲休惟陽縈天佐之威嚴有循軌

徙舍以表異𨇠次斯顯分野允符壇坎奠禮
神之方旂常標著明之象所以横目宜觀於
經緯反身自省於行藏循還十有二宫列布
十有一曜孰謂道分逺邇了不相關其如德
召吉凶動無弗應矧窮通盛衰之匪忒皆嬴
縮逆順之是繇旣咸頼於生成曷敢忘於奉
事今醮主某夙趍靖館丕闡仙科仰覬靈游
撫塵凡而來下恭陳淨供昭悃愊以居歆稽
首歸依虔誠讃詠
臣衆等志心皈命日宫太陽帝君日宫神

仙諸靈官
臣聞大明爲衆陽之宗久照啓羣目之用推
原氣象内抱烏而外駕龍判立晨昏出摶桑
而入細柳萬里同晷五色開祥永惟聖神尚
毎嚴於兄事嗟爾士庶宜若奉於君臨今醮
官某肅啓誠心輒敢陳乎菲薦虔宣蕊笈庶
上徹於叢霄稽首皈依虔誠讃詠
東望榑桑宫稽首朝鬱儀太陽洞明景
寥寥何所思令我拜金色候天望英姿
黃華將玉女臨軒降此時

臣衆等志心皈命月宫太隂皇君月宫神
仙諸靈官
臣聞圓魄麗天清光遡日或白或黑常觀縱
轡於金樞乍缺乍盈詎假修輪於玉斧素娥
縹緲而深隱宫殿丹桂婆娑而兼覆兔蟾氣
本隂精允著明威之義象侔后德咸依委照
之功今醮主某載肅蘭場仰瞻霄堮爰選正
一之侶恭揚隱祕之章稽首歸依虔誠讃詠
仰望顧八表惟月孕隂精中有太素皇
夫人駕緑軿耀華光二極混明照三清

慇懃求至道五色下來迎
臣衆等志心皈命東方木徳歳星重華星
君諸靈官
臣聞永惟木德咸仰歳星序四時而發春陳
五事而爲貌進退如度則姦邪息赤黄而沉
則年穀豐所臨國昌迺能安乎四境同色兵
偃兹實首於五行果玩蟠桃獸蹲剛鬣今醮
士某瞻虎帶之象惟罄肅恭詠金繩之章庶
祈昭格稽首歸依虔誠讃詠
歳星乘木德展轉耀東郷凌天滋潤澤

正色晃明皇尋華歌浩𣻌擲水詠芝房
經時頻禱祝獲福自然長
臣衆等志心皈命南方火德熒惑執法星
君諸靈官
臣聞位居執法之嚴名記熒惑之重入太微
而受制參炎帝以乘離稽考六卿主司空而
兼司馬賛襄萬務内理政而外理兵森劒㦸
之兼持儼孤矢之在御馬逾電逝旒逐風飛
今醮士某敭三洞之眞文曽無少懈仰九天
之隱耀敢有弗恭稽首歸依虔誠讃詠

芒角森龍鳯威光叱十方丹罡耀午夜
朱火焰三邊晶明符正氣劒㦸煥兵權
攙搶應滅迹孛彗敢當先
臣衆等志心皈命西方金德太白天皓星
君諸靈官
臣聞測金衡而瞻太白主大臣而號上公在
義無虧於言罔失儲祥降福國因臨照以寖
昌禁暴夷凶師必法象而後吉常御四弦之
樂旁觀五德之禽專浩氣之淸英儼眞容之
光麗今醮士某馳誠霄漢注想虚無敢披要

妙之文仰格清明之鑒稽首歸依虔誠讃詠
太白凌清漢騰霜耀素英亭亭浮瑞彩
皎皎盛長庚鋒髙能禦冦色潤每降兵
推窮符曆數合道與長生
臣衆等志心皈命北方水德辰星伺晨星
君諸靈官
臣聞徽稱曰辰盛德爲智小則驗夫刑法大
則考諸隂陽逺主蠻夷毎占象於天街之北
近侔輔相宜賛元於嵓廟之中序屬嚴凝氣
明殺伐立木猴而捧硯執素卷以抽毫今醮

士某遥跂珠躔想飈輪之馳鶩肆陳玉冊宣
雲籕之幽微稽首歸依虔誠讃詠
妙哉符五炁髣髴見眞門嵯峨當丑位
壬癸洞靈君分輝凝皎潔肹蠁赴思存
仙歌將舞蹈良久下金天
臣衆等志心皈命中央土德地候鎭星眞
君諸靈官
臣聞位正中央時當長夏仁義禮智主乎信
斯有望於成功視聽言貌正于心乃不入於
他道茂著黃帝之德是爲天子之星帶劒伏

牛杖錫持印所居關柝能降吉祥今醮士某
敷敭碧篆之文逺飄雲路祈望翠㽔之仗俯
降塵寰稽首歸依虔誠讃詠
髙穹符戊巳藏陸起重霄五行尊暗曜
九土見光朝甘石推留伏陶巫算沉寥
上仙垂雨露伏地禮空遥
臣衆等志心皈命交初建星羅㬋隱曜星
君諸靈官
臣聞允惟神首之星爰播聿斯之詠號貴權
而操勢循黒道以韜光冠晨宿之威稜亦莫

余而敢侮掌日月之薄蝕其誰曰而不然身御
飛龍手持寳劒常占測乎晦朔庶消弭乎災
殃今醮士某恪奉威容輒敢陳乎菲薦虔宣
隱韻庶上徹於聦聞稽首歸依虔誠讃詠
神首循黒道冥冥超至靈暗明期朔望
陽德晦隂精髙鎭黄旛闕矛㦸耀霜鈴
志心俟多福稽首誦眞經
臣衆等志心皈命交終神尾墜星計都星
君諸靈官
臣聞推交終於玉曆想隱曜於珠𨇠愛罔克

威瞋目而仗三尺武且有力乘能而立九垓
允惟神首神尾之權共掌修德修刑之變怒
摧山嶽怪出龍蛇思能動之在誠必轉禍以
爲福今醮士某啓雲鳯之韞祗詠靈文祈景
霄之輪下臨法席稽首歸依虔誠讃詠
處暗表隂德豹尾鎭星宫怒指摧山嶽
權凶暝太空龍蛇生怪狀變異忽昏蒙
主人長壽樂禳應在恪恭
臣衆等志心皈命天一紫炁道曜星君諸
靈官

臣聞惟天一之道星禀木德之餘氣冠聳琱
玉仰瞻穆穆之容服曳飛霞遥想鏘鏘之珮
悠然沖淡卓爾孤髙燕居申申主張多遂於
閑適吉祥止止臨難自脫於迍危今醮士某
祗薦馨香俯殫懇欵肆披宣於蕊笈庶上徹
於叢霄稽首歸依虔誠讃詠
授制宗元帝含精耀紫微隂陽乘運極
幽顯閟靈機玉輿登廣漢金鈴歩斗飛
四宿循周度九土尊天威
臣衆等志心皈命太一月孛彗星星君諸

靈官
臣聞切原太一之星蓋禀夜光之炁雖歷黒
道而可測然居隂曜而不盈儼冠服之飾躬
待將趍昕朝之著凛鈇鉞之在手又若擁大
將之權或凌犯以興災唯特達而降福是宜
禳謝曷罄肅恭今醮士某薦獻甚微精誠斯
罄將仰祈乎飈馭乃恭誦於靈章稽首歸依
虔誠讃詠
太隂光玉緯精𩲸育羣生青桂黄華輔
鬱羅保素靈毛頭分怪狀彗尾或潜經

舍次流災福齋修洞杳冥
諷經向


上清十一大曜燈儀(終)





