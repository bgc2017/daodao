








七元真訣語驅疫秘經
道言龍漢之劫數窮混沌七元凝精皆有靈
書祕訣出乎龍漢之初北方黑帝有征鬼之
法大著神功於一國號曰欝單皆是生死之
籍執録三魂所緫管三十二天世界列位星
象皆主生人之命籍執録三魂七魄惡置右
宫黑簿善置左宫青書玄曹凡天子帝王皆
禀星辰應象位主中天是以下元生民多積
罪穢凶逆之徒死皆爲下鬼三官所考元精
本命凝上炁不能救其屍爲魔穢六洞所承

下流三界令人畏懼死爲鬼道永失眞趣不
能添神益筭夭亡於日月之下可不悲哉
道言夫天地之間皆禀七元之覆育夫天地
生人皆有七魄神在人身中上應七星有三
魂在人五藏中上應天爲三台生人若能修
行吐納吞精納炁奉行經戒入室精鍊思神
念眞惜炁少語即七魄眞神護人上應天中
應七元宫皆上元三宫九府三千六百曹名
列天元之精令生人所學成就神降靈府三
魂神在天爲三台宫皆置爲天曹主人生死

急難之事若修鍊七元者即三天曹爲善録
下鬼三官不能執録者也
七眞曰下元生民多積凶舋不能添神益筭
皆爲陰鬼惡魔所縳係著風刀不知大道七
元眞炁可能救拔三五有戰鬼之功天曹有
迴换之籌北極帝君有驅除之法可爲延齡
令後學修之可獲長生延壽益命下元生人
皆被屍魔所縳不能得上司之力所以夭亡
埋屍葬骨魂魄難詣玄都爲敗屍之民迷而
不悟矣

大帝告七眞曰我昔奉
天尊告命戰伐下鬼救㧞生民免遭横死日
有所益太上昇入北方位爲緫極爲北酆大
帝治諸圖籙有三十六條科法皆列星象正
法有六天神符六道以封六洞鬼宫又列七
元寶籙有三天玄圖圖中列二十八宿日月
之位有寶鎮靈神章四十八字皆列元精之
炁凝結成輝其字皆長八寸刻鳳管之中七
眞可皆三過朝軒名曰伏魔神篇男女之官
可依科法素絹朱書佩帶辟除凶惡延年益

筭七真稽首再拜立臣高位緫掌天民施奉
圖籙作何修奉得驅魔穢令得下元生民遭
逢玄奥跪受訣言令生人修學得知善惡報
應在乎深遠矣
大帝告七真曰下元生民從此降下氤氲真
一之炁元精所生禀爲一形皆備三元育養
九炁所覆下爲兆民皆交一元所生年命
自有度數衰盛皆有運周皆可修續延生之
法佩服符籙送我命財專精勵機勿爲罪障
可隨一元濟㧞消其不祥一元皆有三十六

宫宫有一百二十曹主知生死罪福之科令
人修謝齎送錢帛隨元所詣生人獲福殃消
疾愈無不應瑞當降元精清炁下覆人身爲
元精育養三魂鎮體七魄扶身萬邪不敢害
矣七真授命緫校諸司罪福之科各有曹府
係屬生民命籍生死吉㐫皆悉由我之元精
能守其形固其根蔕名曰守精降真之民吾
當常育之令其王相齋戒守道可佩吾祕書
之訣服日華月英仰謝二十八宿真官可以
延年度厄遊歷名山爲世之真師萬靈稽首

明魔侍軒得道克真遂成昇仙之侣列之圖
劵書此經中末學之士一依修奉治世理民
勿犯天科事獲精進天書玄妙用傳後人真
券靈文列之于左
















太真曰七元真炁紫府神章列鳳券合四十
八字刻藏之名山昔紫童君所授非世塗後
學真師慎勿輕泄天科嚴峻明告天人知之
者矣
七元真訣語驅疫秘經
















