








太上洞玄靈寳消禳火災經
爾時靈寳天尊駕幸金仙壇上髙德園中齋
會群仙講說太上玄元無極至道忽見下方
世界災火熾然比屋連甍化爲炎燼齋會旣
畢萬神森衛諸侍催班風伯清塵雨師灑道
隨從
天尊度至赤明天境赤靈神君與諸火部神
仙官屬羅列威儀獻百種異香丹英紫芝朱
旛絳節左右布粛迎拜道前
天尊曰汝等靈分三炁位屬丹天善惡攸專

行何賞罰赤靈神君稽首奏曰(臣)奉
天命職涖火官鑄育群生長養萬物歳或炎
燎災變所臨氣運當然無僣無忒惟是隨其
善惡別以重輕欲警愚民亦行速報凡有不
敬天地三光者有不孝不忠者有欺曲升斗
秤尺者有惡倖情僞者有加意無猒於小民
者有暴積橫取者應一切爲非不信報縁者
部有司察之神遊行人間並皆記録考驗得
實即奏行天罰遣火部臨之使之自新知有
省畏爲善種德者飭諸神屬不令侵犯今日

有幸得覩天顔願爲此方揄揚正教
天尊曰汝等威靈赫奕號令嚴明赤炁紅光
炎爍三界吾於金仙壇上髙德園中見諸惡
縁故度比境吾今爲汝宣演神呪將以流傳
於是若能攺過遷善信奉經教有災之日誦
此呪者汝等當爲蠲除罪咎令保安全如遇
分野之内陽九應運熒惑臨躔能誦此呪者
汝等亦當救護我必應時開宥自然止息如
遇火精火怪妄入人家興諸禍殃能誦此呪
者汝等亦當禁制毋使害虐良民即說呪曰

南方丹天　赤靈所專　威光烈熖　施化不偏
火龍一飛　照耀無邊　火馬一躍　萬里盤旋
火鷹一迅　豉翼無前　火鈴一撼　洪音逺宣
火瓢一發　到處生煙　火劒一下　諸魔伏虔
火索一舉　百邪自纏　火旗一動　號令肅然
火節遙指　孰敢當權　盛德及物　長養生全
逆令反正　炎災灼天　鑒善不遺　削罪除愆
赤靈神君俯伏感謝而作偈曰
昔奉天尊教　禀令守炎方　今奉天尊勑
聞善降吉祥　家有天尊呪　火部不爲殃

家有天尊呪　火勢息威光　家有天尊呪
火怪自潜藏　家有天尊呪　諸魔自滅亡
家有天尊呪　災尼自消禳　家有天尊呪
財物得阜昌　家有天尊呪　家宅保安康
作是偈巳惟見法駕縹緲歸於玉京赤靈神
君與諸部屬瞻仰
天光稽首奉送


太上洞玄靈寳消禳火災經











