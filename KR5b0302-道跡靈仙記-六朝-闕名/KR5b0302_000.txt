








道迹靈仙記惟七
六宫名第一
羅酆山在北方之癸地山髙二千六百里周
迴三萬里其山下有洞天在山之下周迴一
萬五千里其上其下並有鬼神宫室山上有
六宫洞中復有六宫一宫輙周迴千里是爲
六天鬼神之宫也山上爲外宫洞中爲内宫
制度等耳
第一宫名爲紂絶隂天宫第二宫名爲太殺
諒事宗天宫第三宫名爲明晨耐犯武城天

宫第四宫名爲恬照罪氣天宫第五宫名爲
宗靈七非天宫第六宫名爲敢司連宛屢天
宫凡六天宫是爲鬼神六天之治也洞中六
天宫亦同名相像如一號六天内外宫殿者
也世人有知酆都六天宫門名則百鬼不敢
爲害欲卧時先向北呪之三過微其音也神
呪曰吾是
太上弟子下統六天六天之宫是吾所部不
但所部乃太上之所主吾知六天門名是故
長生敢有犯者太上斬汝第一宫名紂絶隂

大宫以次東行第二從此以次訖六宫止乃
啄齒六下乃卧辟諸鬼魔之炁人初死皆先
詣紂絶隂天宮中受事或有先詣名山及泰
山江河者不必便俓先詣第一天也要受事
之日罪考吉凶之目當來詣此第一天宫耳
太殺天宫主殺鬼是第二天也卒死暴亡又
經於此也賢人聖人去世先經明晨第三天
宫受事禍福吉凶宿命罪害由恬照第四天
宫鬼官北斗君治此中鬼官之北斗非天上
之北斗也鬼官别有北斗君以司生殺耳

鬼官之太帝者北帝君也治第一天宫中總
主諸六天宫餘四天宫其四明公各在其中
治二天宫輙立一官六天凡立爲三官三官
如今之刑名之職主諸考謫常以上屬眞仙
司命兼以總御之也並統仙府共司死生之
任大斷制皆由仙官
鬼官北斗君廼是道家七辰北斗之考官耳
此鬼一官又𨽻九星之精上屬北辰玉君項
梁成作酆都頌曰
紂絶摽帝晨諒事遘重阿炎如霄中煙

勃若景耀華武城帶神峯恬照吞青河
閻闔臨丹井雲門鬱嵯峨七非通竒蓋
連宛亦敷魔六天横北道此是鬼神家
頌有二萬言今畧道六天之宫銘鈔出之耳
夜中亦可微讀亦云辟鬼邪
酆都山上樹木水澤俱如人間但稻粒如石
榴子大味如菱其餘四穀故爾但名稻名重
思耳杜瓊作重思賦曰霏霏春茂翠矣重思
靈氣交被嘉穀應時四節旣享祝人以祠神
禾鬱于浩京巨穗横我玄臺爰有明祥帝者

以熈此之謂矣
酆都稻名重思其米如石榴子粒異大色味
如菱亦以上獻仙官
鬼神主第二
炎慶甲者古之炎帝也今爲北太帝君天下
鬼神之主也
武王發今爲鬼官北斗君夏啓爲東明公領
斗君師文王爲西明公領北帝師召公奭爲
南明公吳季札爲北明公四明公復有賔友
四人然此四公後並當受化形之道升仙階

之下也四明主領四方鬼四明郎十六人主
天下房廟鬼之血食
周顗爲鬼官司命帥今鄧嶽程遐二人代以
其多事故也
西明都禁郎賈誼昔爲治馬融事不當黜守
泰山泰山君近請爲司馬
南門亭長今用周撫代郄鑒一天門有二亭
長一亭長輙有四修門郎一天門凡八修門
郎也門郎爲天門亭長下官此是北帝門也
北斗君天門亭長今是臧洪臧洪代隗囂又

一人是王波新補
紀瞻本爲撫河將軍司馬今爲北天修門郎
代田銀瞻與虞譚更直一日守天門
魏釗領廬山侯
顧和從遼東戍還有事巳散北帝君當用爲
執蓋郎執蓋郎范明遷補典柄侯
殷浩侍帝晨與何晏對
温太眞爲監海開國伯治東海近取杜預爲
長史位比大將軍長史
何次道始從北帝内禁御史得還朱火宫受

化以其先多施惠之功故也
魏武帝爲北若太傅其餘多不能復一二此
蓋鬼神之事不足示於世也荀公言也
人卧法第三
人卧牀當令髙髙則地氣不及鬼吹不干鬼
氣之侵人常依地而逆上耳
人卧室宇當令潔淨潔淨則受靈氣不淨則
受故氣故氣之亂人室宇者所爲不成所作
不立一身亦爾當數洗沐澡潔不爾無冀
勿道學道道學道鬼犯人事不立使人病是

體未眞故也山世逺受孟先生法暮卧先讀
黃庭内經一過乃眠使人䰟𩲸自練制但行
此二十一年亦仙是爲合萬過也夕得三四
過廼佳北嶽蔣夫人云讀此亦使人無病是
不死之道也
夜行啄齒第四
夜行常啄齒啄齒亦無限數也殺鬼邪鬼常
畏啄齒聲是故不得犯人也若兼之以漱液
呪說益善
昔鮑助者濟北人都不學道亦不知法術年

四十餘忽得面風口目不正風氣入口而兩
齒上下常相切拍甚有聲響如此晝夜不止
得壽年百二十七歳後乃遇寒過大水墮長
壽河中死耳北帝中間亦比遣殺鬼及日遊
地殃使取之而此數殺鬼終不敢近助鬼官
問其故天殺答云此人乃多方術以制於我
常行叩齒鳴打天鼓以警身中神神不得散
鬼炁不得入是以無有縁起趣得殺之耳以
此論之若助不行水渡河亦或可出千歳壽
不訾也當是遇大寒凍歩行水上口禁不能

復叩齒是故鬼因溺著河中耳患風病而齒
自叩動者猶尚僻不死却殺鬼矣何況道士
眞叩齒鳴天鼓具身神耶仙方云常吞液叩
齒使人反少
太帝官𨽻第五
侍帝晨有八人徐庶龐得爰榆李廣王嘉何
晏解結殷浩等居之並如世之侍中
四明公及北斗君並有侍帝晨五人其向者
八人是北太帝官𨽻耳其選用亦同
又有中郎直事四人如世之尚書也戴淵公

孫度劉封郭嘉此四人今見在職封者是玄
德之養子玄德今爲北河侯與韓遂對統今
屬仙官
又有大禁晨二人如今尚書今漢光武及孫
文臺二人居之
又有中禁晨如今之中書令監有二人顔懷
楊彪二人居之懷字思季彪字文先者也
許長史父今爲南彈方侯彈方侯有二人各
司南北許長史父爲南彈方侯留賛爲司馬
鮑勛爲北彈方侯韋遵爲司馬亦各主南北

門籥許領威南兵千人鮑勛領威北兵千人
大都備門主收執而巳如今世上有羽林監
威南兵威北兵如道家天丁力士甲卒之例
也
孫䇿爲東明公賔友
漢髙爲南明公賔友
晉宣爲西明公賔友
荀或爲北明公賔友其中宿運前生在世有
隂德惠拯者乃時有徑補天官或入南宫受
化不拘職位也在世之罪福多少迺爲稱量

處分耳大都行隂德多恤窮厄例皆速入南
宫爲仙化之道也
𢈔元䂓爲北太帝前中衞大將軍取郭長翔
爲長史以華韶爲司馬此所謂軍公者也領
鬼兵數千人
孔文舉爲後中衞大將軍以張繡爲司馬唐
固爲長史
陶侃爲西河侯亦領兵數千近求滕含自代
猶未許侃以徐寧爲長史坐收北闕叛將不
擒免官當以蔡謨代寧

四鎭皆領鬼兵萬人中官領兵不過數千四
鎭有泰山君盧龍公東越大將軍南巴侯四
官各領一萬人也
何曾爲南巴侯
曹仁爲盧龍公
劉陶爲東越大將軍
荀顗爲泰山君領兵一萬鎭處亦有數百處
也領數千鎭處亦有數百處更相統𨽻耳皆
有長史司馬顗取顧衆爲泰山將軍用曹洪
爲司馬桓範爲長史

王逸少有事繫禁中已五年云事已散
蔣濟爲南山伯領二千兵
王廙爲部鬼將軍此有職位者粗相識知姓
字耳其無位者不可一二盡知之也如此散
者無限數也指記中國人邊方不可一二
許肇今爲東明公右帥晨帥晨之任如世間
中書監
邵奭爲東明公云行上補九宫右保公
地下主者復有三等鬼帥之號復有三等並
是世有功德積行所鍾或身求長生渉道所

及或子弟善行庸播祖禰或諷明洞玄化流
昆祖夫求之者非一而獲之者多途矣要由
世積隂行然後階此廣生耳鬼帥武解主者
文解俱仙之始也亦度名東華簡刋上帝不
𨽻酆官不受制度三官之府矣其一等地下
主者散在外舍閑停無業不受九宫教制不
聞練化之業雖俱在洞天而是主者之下者
也比自按四明法一百四十年依格得進耳
一進始得歩仙階給仙人使令其二等地下
主者便徑得行仙階給仙人四十年進補管

禁位管禁之位如世間散吏者也此格即下
主者之中條也李東等今在一等中其三等
地下主者即主者之髙者也便得出入仙人
之堂寢遊行神州之郷出館易遷童初二府
入宴東華上臺受學化形濯景易氣十二年
氣攝神魂十五年神來藏魄三十年棺中骨
還附神神氣四十年平復更生還遊人間五
十年位補仙官六十年得遊廣寒百年得入
崑瀛之宫此即主者之上者仙人之縱容矣
張姜子等先在第三等中亦始得入易遷耳

鬼帥之位次亦如此矣(右七月二十四日夜保命君告)
靈人辛玄子自序拜詩
辛玄子字延期隴西定谷人也漢明帝時諫
議大夫上洛雲中趙國三郡太守辛隱之子
也玄子少好學有道尊奉法戒至心苦行日
中菜食錬形守精不遘外物州府辟聘一無
降就或遊山林棄世風塵志願逢子晉於緱
岑旅淩陽以歩玄故攺名爲玄子而自字爲
延期矣不圖先世多愆殃流子孫結眚刋於
帝簡運況逮於後昆享年不永遂没命於長

梁之津西王母見我苦行酆都上帝愍我道
心告勑司命傳檄三官攝取形骸還魂復眞
使頥胎位爲靈神於今二百餘年矣近得度
名南宫定䇿朱陵藏精待時方列爲仙而太
帝今且見差領東海侯代𢈔生又見選補禁
中郎將爲吳越鬼神之司主事靡濫斯亦勞
矣若夫冠晨佩青蕭條羽袂鳴鈴仙階轉軿
瓊室者雖實素心而卒未有日也恨未便得
與玄眞併羅同宴崑閬之墉察鈞韶之遺音
掇瓊芝乎幽峯振翠衣於九霄儛雲翮於十

方耳方當攝御群鬼領理是非處衆穢之中
聞聲交於邪魔之紛紜事與道德爲闊眼與
盻眞爲踈熟比熈寂於玄境逍遥於太𥘉哉
夫同聲偕合物亦類分相聞邈矣係景委積
是以名書上清丹籙玄階有道之氣與靈合
德託體髙暉故來相從今贈詩三篇以敘推
情之至也其詞曰
疇昔入㝠郷順駕應靈招神隨室無散炁與
慶雲消形非明玉質玄匠安能雕躡足吟幽
唱仰手翫鳴條林室有逸歡絶此軒外交遺

景附圓曜嘉音何寥寥
寂通寄興感玄炁攝動音髙輪雖參差萬仭
故來㝷蕭萧研道子合神契靈衿委順浪世
化心摽𥥆窕林同期理外遊相與靜東岑
命駕廣酆阿逸迹超冥郷空中自有物有中
亦無常悟言有無際相與會濠梁目擊玄解
子鬼神理自忘
玄子云魏時辛毗字佐治是其七世之孫也
漢建武二年從隴西徙居穎川陽翟縣毗仕
魏世使持節大將軍司馬宣王軍帥衞尉侯

毗子名敞爲河内太守太常卿玄子云𢈔生
者是晉𢈔太尉也北帝往用爲撫東將軍後
又轉爲東海侯今又用爲酆臺侍帝晨如今
世侍中右禁監如世右衞將軍而甚重
左禁監是謝幼輿以鄧嶽爲司馬
郄南昌公先爲北帝南朱陽大門靈關侯後
又轉爲髙明司直昔坐與劉慶孫爭免官今
始當復職也髙明司直如世間尚書僕射
何次道今在南宫承華臺中已得受書行至
南嶽中此人在世時施惠之功甚多故早得

反形也
周伯仁近見用爲西明公中都護中都護如
世太傅之官也坐選鄧攸不平左降爲中護
中護准少傅(右是辛玄子所言說冥中事亦多矣今粗書一隅耳不復一二)
(具記之也)
裴君說一年中得道人第七
霍山中有學道者鄧伯元王玄甫受服青精
石飯吞日丹景之法精思洞房以來積三十
四年乃内見五藏冥中夜書以今年五月五
日太帝遣羽車見迎伯元玄甫以其日遂乗

雲駕龍白日登天今在北玄圃臺受書位爲
中眞人
華陽山中有學道者尹䖍子張石生李方回
並晉武帝時人受仙人管城子蒸丹餌木法
俱服得延年日徤中又受蘇門周壽陵服丹
霞之道從來五十年精心内視不復飲食體
骨輕便色如童子以今年二月十二日太一
遣迎以其日乗雲昇天今在玄州受書爲髙
仙人石生爲東源伯
衡山有學道者張禮正李明期二人禮正以

漢末在山中服黃精顔色丁壯常如年四十
明期以魏末入山服澤瀉栢實丸乃共同止
巖中後俱受西城君虹景神丹方從來服此
丹巳四十三年中患丹沙之難得俱出廣州
爲遊客是滕含爲剌史時也遂内外洞徹眼
明身輕一日行五百里又兼守一亦巳三十
年以三月一日東華遣迎以其日乗雲昇天
今在方諸飊室爲上仙
廬江潜山中有學道者鄭景世張重華並以
晉初受仙人孟德然口訣以入山行守五藏

含日法兼服胡麻又服玄丹久久不復食飲
而身體輕强反易故形以今年四月十九日
北玄老太一迎以雲軿白日昇天今在玄州
括蒼山有學道者平仲節河東人以大胡亂
中國時來渡江入括蒼山師宋君存心鏡之
道具百神行洞房事如此積四十五年中精
思身形更少體有眞炁今年五月一日中央
黃老遣迎即日乗雲駕龍白日昇天今在滄
浪雲臺
剡小白山中有學道者趙廣信陽城人魏末

渡江入此山受李法成服炁法又師左君守
玄中之道内見五藏徹視法如此十八年周
旋郡國或賣藥出入人莫知也多來郡下市
丹砂作九華丹丹成一服太一道君以今年
六月十七日遣迎停三日與山中同志别去
遂乘雲駕龍白日登天今在東華海中
狼伍山中有學道者虞翁生㑹稽人昔受仙
人介君食日精法以吳時來隱此山兼行雲
氣廻形之道精思積久形體更少如童子今
年七月二十三日東華太帝遣迎即日乗雲

昇天今在湯谷山中
赤水山中有學道者朱孺子具未入此山服
菊華及木餌後遇西歸子從乞度世西歸子
授以要言入室存泥丸法三十年遂能致雲
雨於洞房中今年八月五日西王母遣迎即
日乗五色雲車登天今在積石室
名山五嶽中學道者數百萬人今年有得道
而昇天者人名如别年年月月皆有去者如
此不可悉紀今爲䟽一年之得道人耳有不
樂上昇而長在五嶽名山者亦不可勝數或

爲仙官使封掌名山者亦復有數千(右九月二十日)
(夜清靈䟽出)
東卿道季主等第八
司馬季主後入委羽山石室大有宫中受石
精金光藏景化形法於西靈子都西靈子都
者太玄仙女也其同時今在大有室中者廣
甯鮑叔陽太原王養伯穎川劉偉惠代郡段
季正俱受師西靈子都之道也季主臨去之
際託形枕席爲戊己之像墓在蜀郡成都升
盤山之南諸葛武侯昔建碑銘季主墓前碑

讃曰
玄漠大寂混合隂陽天地交泮萬品滋彰先
生理著分别柔剛鬼神以觀六度顯明
廣甯鮑叔陽者漢髙帝時趙王張耳張敖之
大夫也少好養生服桂屑而卒於語𥬇間今
墓在遼薊城之北山
太原王養伯者漢髙吕后攝政時中常侍中
郎王採者少服澤瀉與留侯張良俱採藥於
終南山而養伯不返師事季主
穎川劉偉恵漢景帝時公車司馬劉諷者也

後事季主晚服日月氣爲入室弟子道成晚
歸郷里託形杖履身死桑樹之下今墓在汝
南安城縣西山
代郡段季正本隱士者也不見有所服御晚
乃從季主學道行度秦川俱得尸解而遂葬
於川邊今南鄭秦川是也此人亦季主入室
弟子
季主一男一女俱得道男名法育女名濟華
今皆在委羽山中濟華今日正讀三十九章
猶未過竟

季主讀玉經服明丹之華挹扶晨之暉今顔
色如二十女子鬚長三尺黒如墨也昨日東
卿君道如此所䟽眞竒事也不知此云何耳
季主託形隱景潜跡委羽紫陽傳具載其事
昨夜東卿至聊試請問季主本末東卿見答
今䟽如别爲以上呈願不怪之省訖付火是
後聖李君紀也大都與前者略同然東卿復
兼有注解近萬餘言大竒作也昨來多論神
化之事聊及季主耳去月又見授神虎經解
注非世所聞亦自不賞其旨也若更聞如季

主之比者自當宻白



道迹靈仙記
















