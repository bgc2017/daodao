









太上靈寳淨明飛仙度人經法釋例髮六
　　　髙明大使神功妙濟眞君許旌暘釋
　　　自然玉字章
大梵之炁本乎無形而能生有形無數而御
有數發自然之和闡自然之妙超於混沌之
初出於希夷之表以闢乾坤之藴以生天地
之儀以斡隂陽之運以開日月之光輪轉四
時之機生尅五行之炁育中和而孕聖煥秀
麗而成文聖人以文運化以聖立敎以是而
出於玄關明三便皆以制形數而定期運則

所謂炁者道之全體也道之敷落其精華顯
照者如是也昔者龍圖龜書承象効法黄帝
伏羲得之以濟天下蓋其緒餘土苴而已原
夫古之聖人觀天文以察時變觀山勢以察
地理觀草木鳥獸之文以制冝則所謂文者
本自然之文非人爲也得自然之文故能通
造化故能出形數而了性命大道倉頡以鳥
跡制字致於鬼哭龍蔵况於希夷自然流落
世人以度群品者哉誠能本茲道以辯其理
則天雖髙而可躋其域地雖廣可遊其方日

月雖運而不停可乗其光星斗雖轉而不常
可躡其罡則所謂大梵者誰能知其一二者
哉爰我道君遭遇運數元始敷敎道有攸歸
故靈寳大洞之文於是出焉而陶鑄群黎也
得斯文者皆昔同傳聖意與聽瑶音一念失
科流浪輪轉以生爲人誠能知身之貴道之
難而明之可謂靈炁迴元宫眞人歸舊隱者
也故太上靈寳淨明飛仙度人經法者元始
說之道君述之雖有其經尚祕其法日月二
宫天子因之以法述經意因經明法理自非

救濟時事運極數移莫有昭示時也吾今屬
以洞神宰括憫棄篘蕘眷細微之無知皆大
梵之赤子是以冐昧明眞失口發隱作飛仙
度人經法原舊意也故因經叙法尊師㫖也
以經爲呪本師令也因法述事廣師志也首
曰叙微言其道包含所以彰微者此也次曰
叙經言其道經而有常也終而釋之謂之釋
例使後之髙達者因經觀釋因釋明例叙微
一卷以象天釋例二卷以象地合三十二章
以象三十二天叙經四卷以象四時將使學

者優游於其間神閑精一與天爲徒則無不
本也
　　　自然眞理章
字者炁所結也符者字之精也呪者字之理
也含者字之音也以丹染紙字之與符托此
而形容也以口念呪由此而感召鬼神炁之
靈也炁之和也以人召神以神召炁鍊炁成
神神與炁合也存神布炁神與炁合也以我
身本至和感天地之英炁則服字服符之法
起也以天地之正理悟之爲一身則存思變

易自此起也非天下之至精其孰能與於此
何則道本混成無形無數道散爲文形散寓
焉方其無形無數則湛然一炁及其散殊開
明大梵乃有清者爲天濁者爲地天一字也
地二字也中者爲人人三字也由人而後於
此則天之一散星辰交錯而光明地之二散
草木山河之結殖人之三散鳥獸蟲魚之生
育凡有炁皆一也有形者皆二也有名炁者
皆三也則發造化之理由是而推則萬範陶
冶孰不生於大梵者哉原人之有生聖於此

立神於此行道於此興神因此聖而托道因
人而有明則自然字出而爲敎敎設而道著
道成而敎神矣非天下之至神其孰能與於
此明道者體祖敎而知身亦大梵之炁凝而
成寳者也性心之明亦大梵之純㓗瑩徹而
光明者也於是參而天地則元始造化立天
地煥然在我天地無言和聲自生人本無言
天籟自鳴四時無心而行則吾之元炁在我
本無所動也本無所動則天地有至珍至寳
無所發泄隨炁而生精聚神者也吾停匵而

藴藏之豈不綽綽然有餘𥙿哉於是以我之
珍合天地之珍則鉛汞之名此其名也符字
之狀此其體狀也炁津之出此其味也洞章
之發此其聲也知聲名形味而餌寳之說著
寳具而室富室富而意遂所以能眞通也非
天下之至士孰能與於此得至精造至神守
至一而眞理明矣
　　　自然成眞章
天地者炁也人之身亦炁也天地有日月人
身有眼目天地有江河山嶽人身有氣脉骨

肉天地有五行人身有五臓又有五行之運
而運四時人亦以五臓而運四肢得其理則
生不得其理則死故順天地之正性而合一
身之正炁惟正則無所妄則存思呼召朝元
之體也大率飛仙度其本宗旣明大梵之炁
則大梵在我矣吾能以炁召炁故能以和致
和而存思誦經則有三炁之彌室師子白鶴
之滿前青炁者心火托木而盛發白炁者腎
水托金而煥明黄得其正理故青出自頭白
出自足黄出自臍師子義獸肺之餘也白鶴

仁禽肝之餘也蹲者盛其威飛者揚其羙威
羙具而神明應矣於發爲精誠無不感也出
爲靈音無不通也何則内備而外應何謂内
備腎之紫炁合水火而飛肺之生炁結玉虚
而懸懸故鬱勃而發有稜層十二重玉樓之
喻也樓者喉也紫闕口也金軒瓊堂者亦腎
之本根也八騫八景也所能動以致用由元
炁使之也丹房母脾之位也脾腎立肺之聲
應肺之應而后心之精肝之液皆合爲用也
於是而日月可咀嚼於此而心府開通肺庭

端正紫炁右回與斗連歷而腎之元本立矣
出入金門而脾通神矣仙君降駕而肝元正
矣此皆由一而至至一而神内通乎身外感
乎天地如是而思存則呼吸定息可召風雲
可致神階謁聖超昇如暮夜歸室則三十二
天之炁色可以悟通矣何謂三十二天之炁
九炁是也九炁者五行之炁也三十二天應
人頭骨骨有三十二關節應於頂頂有三十
二竅則所謂三十二天者乃吾身也曰黄者
土也白者金也赤者火也青者木也黒者水

也黄與青合而成緑黒與青合而成蒼青與
白合而成碧黒與赤合而成紫皆因腧穴交
互玄炁相通也在人則如此矣在天則東方
主生南方主長西方主収北方主藏生長収
藏之職或同也皇曽之天東北之位本青黒
而蒼而反黄者黄鍾之宫炁之始也萬物非
土不生和陽之天東方之位本青本赤而反
白者萬物入文明之位白而受采之時也孔
昇之天西南之位本於赤白相揉而一於紫
者白與黒同其體則白其用則黒白相聚而

反碧者水以白爲用之而死交㑹其名曰碧
三十二天三十二帝所司之職或綜生而判
死或掌文而决獄其職其位融自然之炁煥
自然之色人之五藏宫室羅布亦應乎天故
五臓不專用五炁不專理相生相伐本末互
使根柔爲水水潤生木木直生火火炎生上
土質生金金剛極反子轉乎水人能調爕運
用施爲節宣以補養呼吸之義行之以反惡
爲善之理和順義而合於理則如五行周而
復始宣通無巳也資陶五行以治五炁由爲

五炁合於五善五善旣立則爲神仙縱而不
修死敗爲鬼鬼者歸幽而受苦仙者昇明而
受樂此皆以行立道以功致仙則吾之飛仙
度人之法者乃達人之所筌蹄而巳矣
太上靈寳淨明飛仙度人經法釋例





