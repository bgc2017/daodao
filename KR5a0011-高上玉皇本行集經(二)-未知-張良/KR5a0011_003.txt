







高上玉皇本行集經卷<md:KR5a0011_HFL_002-049b><md:KR5a0011_HFL_003-001a>下
　　天眞護持品第四
爾時昊天上帝聞說經法從座而起長跪帝前白言
上帝願爲大眾及諸人天持是經人說利益事爾時
玉皇尊帝興方便意開利益門宣玉匱科傳靈寶法告於昊天
上帝言汝今諦聽當爲汝說受持功德扶危拔苦利益存亡神
妙之事<md:KR5a0011_HFL_003-001b>眾眞稽首俱發聲言弟子(臣)等今日幸聞湛然常住之
法莫不上福三界諸天下消三塗毒害惟願慈悲愍臣等故演
斯妙義
玉帝告曰若有眾生孝養父母恭敬三寶竭忠於君不殺不盜

不淫不妬不嗔不恨不驕不詐奉戒持齋冥心大道生尊重心
誦持是經我卽敕下周流沙界徧傳十方無極世界敕命東方
東華帝君靑騎神仙兵馬無鞅數眾悉令下降覆護受持是此
經者敕命東南扶桑大帝與其部眾神仙兵馬無鞅數眾悉<md:KR5a0011_HFL_003-002a>令
下降覆護受持是此經者敕命南方朱陵大帝赤騎神仙兵馬
無鞅數眾悉令下降覆護受持是此經者敕命西南太華元老
與其部眾神仙兵馬無鞅數眾悉令下降覆護受持是此經者
敕命西方皓靈黃老白騎神仙兵馬無鞅數眾悉令下降覆護
受持是此經者敕命西北皇天上帝與其部眾神仙兵馬無鞅
數眾悉令下降覆護受持是此經者敕命北方紫微帝君黑騎

神仙兵馬無鞅數眾悉令下降覆護受持是此經者敕命東北
沖<md:KR5a0011_HFL_003-002b>虛天君與其部眾神仙兵馬無鞅數眾悉令下降覆護受持
是此經者敕命中央天皇大帝崑崙蒼老黃騎神仙兵馬無鞅
數眾悉令下降覆護受持是此經者敕命上方來和天君名山
大洞神仙兵馬無鞅數眾悉令下降覆護受持是此經者敕命
下方一切金仙四眾八部及諸眷屬悉令下降覆護受持是此
經者敕命十方飛天神王飛天大神三官四聖二曜九星北斗
南斗東斗西斗中斗二十八宿周天眾星金剛力士神王等眾
各與部<md:KR5a0011_HFL_003-003a>眾悉令下降覆護受持是此經者敕命降魔力士四天
門王五嶽四瀆及餘諸山四海九江十二河源山林川澤一切

主者令與眷屬覆護受持是此經者諸險惡處令得安穩敕命
所在一切土地靈官并溝渠等一切諸大力鬼王皆令覆護受
持是此經者令眾魔外道悉皆懾伏濳形遁迹高飛海外遠避
他方如是山林社稷祠廟血食之屬一切鬼神當自消滅五方
行病瘟疫鬼帥諸惡鬼神并風王水怪孽龍妖神土精木魅盡
自消滅五虛<md:KR5a0011_HFL_003-003b>六耗夢寐乖常野道咒詛蠱毒之類皆自消滅心
欲願者一切如意皆得滿足是持經人或不依科教未能修齋
未具淨戒以能信受尊重景慕是此經典並同修齋護淨戒者
是人功德坦然無礙自在逍遙號人中聖德慧長新同諸眞人
　(臣)謹言曰誦經功德天尊已嘗於前品言之矣今昊天上帝

　猶以爲未悉也復於兹時再用唘請於帝前求有以周悉之
　此蓋上聖慈心之切必欲導斯人以持誦之事<md:KR5a0011_HFL_003-004a>而望上帝以
　優渥之恩也玉帝悲願廣大無際故於兹時宣示明敕始終
　備至了無纎末之遺始於東方而終於十方萬靈罔不畢舉
　是欲世之含生凡克於經效心則在在靈祗莫不協祐也然
　帝敕之重雖皆周悉而玉敕之宣首以盡忠盡孝等事爲始
　蓋必能忠孝恭敬不殺不盜不淫不妬不嗔不恨不驕不詐
　奉戒持齋冥心大道一一皆如帝言則十方萬靈然後護持
　如帝之敕使其未然則雖譊譊吻頰予未保<md:KR5a0011_HFL_003-004b>十方萬靈果悉
　加護也雖然淨戒之具謂前忠孝等事也固玉帝責望之嚴

　然三界有生根品有間苟不别智愚而一以是責之則淨戒
　之具難乎其人也帝德慈憫仁愛洪大故於宣敕之末復出
　玉音曰或不依科教未能修齋具戒以能尊慕功德德慧同
　諸眞人吁此非玉帝之慈不以絕法待天下寍有此敕哉鈍
　根下士宜體帝敕先降尊重景慕之心增而上之以冀十方
　萬靈之祐然不可謂帝敕容以未能修齋<md:KR5a0011_HFL_003-005a>具戒而安於怠慢
　焉(臣)良謹言
爾時昊天上帝聞是說已卽於
帝前乃爲歌曰
大哉至道　無形無名　渺渺億刼　黄道開淸　神淸朗耀

九魂吐精　玉虛澄輝　太霞高明　玉皇開化　溥度天人
三元道養　二象攝生　朽樹故根　已枯使榮　蠢動蜎息
長生化形　懷胎含孕　俱得生成　亡者命過　魂歸三淸
魄受鍊度　南宮飛昇　今日大吉　皆得光明　五帝鑒映
普告萬靈　天神地祇　及諸河源<md:KR5a0011_HFL_003-005b>　五嶽四瀆　及諸名山
洞玄洞虛　洞空洞仙　無極大聖　至眞尊神　無窮無極
溥監度生　惡根斷絶　玄都記名　眾眞班列　咸聽帝言
經是帝敕　保誦持人　至度道岸　無使災侵　我奉帝命
一切咸聽
爾時昊天上帝說是歌已告大眾言此玉皇妙法語諸聖祕密

言路絶道斷微妙難思巍巍大範爲神明之宗保鎮國土拔度
生死爾時昊天上帝說是語時法筵淸眾咸仰道言溥得開悟
于是<md:KR5a0011_HFL_003-006a>
天尊而說偈曰
玉帝功德大　玄理極幽深　生於浩劫前　運化於古今
我今說妙經　愍念諸有情　此誠極妙法　功德中功德
名號最上乘　無比爲第一　大光明王尊　威德聖希有
能破暴惡魔　皆令心降伏　能滅極重罪　皆令得淸淨
若人聞是經　或聞是帝名　稽首生恭敬　一切罪消滅
十惡四重業　五逆害父母　信心一稱名　隨聲盡消滅

保護人天眾　四相與五衰　三途極重苦<md:KR5a0011_HFL_003-006b>　人間凡戹難
凶年饑饉喪　毒藥及厭魅　刑獄與冤家　軍陣鬬戰苦
山林惡道中　虎豹豺狼等　江海毒龍類　迅雷風雨雹
水火及盜賊　蠱毒所中心　失志發狂亂　蛇蝎毒惡蟲
邪魔凶怪神　伺求人便者　由持是眞經　普皆自散滅
惡病久沈綿　夢寐亦不安　非理欲殘命　殄滅不爲殃
縁遇是經故　安穩得自在　所有希求願　財寶及富貴
以此經功德　如意皆稱遂　神威自在仙　諸天十一曜
三十二天主<md:KR5a0011_HFL_003-007a>　二十八宿王　靈妃玉女等　天神及地祗
三界虛空神　江海諸龍王　水火及風神　宮殿與宅舍

山林樹木眾　溝渠井泉神　由持是經故　一切皆擁護
衣食常自然　子孫居富貴　出言人希聞　所至皆恭敬
若爲求男女　誦持此眞經　帝詔下天曹　落籍天仙人
降謫生其家　爲其作男女　顯貴人崇重　七祖盡昇仙
光大慶其門　延及父母親　吉祥常熾盛　災障不能侵
是故我今說　大眾宜諦聽　慈悲度一切<md:KR5a0011_HFL_003-007b>　皆令達上淸
于是
天尊普告四眾凡人持念此經受誦帝名皆道根深重宿有善
縁此經尊妙普度天人但精心恭奉家國安寧保命度災掃諸
不祥天子王侯得奉之者致國太平凶寇自夷邊域不爭兆民

歌唱普天興隆運推數周正道當行有得之者天眞妙重祕之
祕之
　(臣)謹言曰玉帝之敕其丁寍周悉已極其至也而昊天之讚
　天尊之偈猶至於委曲<md:KR5a0011_HFL_003-008a>周詳如此蓋上聖高眞愛人念切以
　故發揚印證不憚諄復必欲俾眾生之信奉也帝敕若是而
　天尊天帝之言又若是則持誦之效當決如經之所載也(臣)
　良再出斯言奉勉眾生宜崇信之(臣)良謹言
　　洞玄靈寶報應神驗品第五
爾時慈悲度戹眞人尋聲救苦眞人濟生度死眞人萬福護身
眞人俱從座起越班而出俱白

天尊言若諸世末凡夫雖宿有善縁得遇是<md:KR5a0011_HFL_003-008b>經被諸邪障之污
本末疑惑不信是經功德如是之人見在過去於諸地獄得何
罪報惟願聖慈說其報應惡趣之苦是時
天尊謂四眞人云若諸世間剛强暴惡不善眾生終日竟夜對
諸道像無恭敬心出誹謗語是罪當墮五無間獄若得值遇是
持經人設諸方便誘引勸諭如是之人暫滅惡心信向是經彼
人罪業淨盡無餘又若有邪見愚執惡人覩持是經生諸惡逆
偏眼邪視乃至起一惡心發一惡言謗讟如是持經之人其<md:KR5a0011_HFL_003-009a>罪
過是命終之後墮大地獄永無出期何况世間眾生得遇是經
不生敬仰穢手污觸葷口讀誦牀榻不淨便將安置或讀是經

講習俗語共同戲笑以爲常典如是之人命過之後墮無間獄
永無出期殃縁九祖受考酆都累及後世害纏子孫是人于地
獄中厯無量劫受大苦惱遇無邊聖累承救拔罪惡小減又遇
聖人救拔得出生餓鬼中厯千萬劫不聞漿水之名鬼報得出
生畜生中畜生報出若生人中更生邊夷外道而復女身貧寒
困<md:KR5a0011_HFL_003-009b>苦癃殘百病受無量苦人所棄擲求生不得求死不得輕斯
經故獲罪如是又若復有人初雖信受後復慢易善惡童子上
奏三官黑簿添名靑編減算身殁之後拘閉幽牢往復三途無
由解脫或於現世受種種病疥癩癰疽以爲果報憂悲苦惱日
夜相煎而身或被橫惡所加或牢獄繫鎖非分自害誤食毒藥

或被虎狼毒蛇之所食噉或爲冤家之所讎對或行山林值遇
惡人被他屠害推落崖岸或被邪精魍魎之所殘害或值水火
之所焚<md:KR5a0011_HFL_003-010a>漂或被刀兵之所橫誅輕斯經故橫喪天年(獲如是果獲如是報)
可不悲歟可不痛歟故報汝等依此奉行勿生邪念若諸念不
生萬縁頓息塵沙惡業隨心消散一切災魔自然殄滅此之功
德不可思議是誠無比最上妙法諸經之王有大利益非人勿
示(人能不生邪念頓息業縁是謂大利益法門也)若諸天人五衰四相輪迴侵逼能捨
除妄想受持是經坐招自然天福益固身度三界與道長存是
此經典無與等無能勝是大威德大神咒能令一切枯槁便生
枝葉花果茂<md:KR5a0011_HFL_003-010b>盛能除眾生極重苦惱能令短命眾生而得長夀

此經功德不可思議歎莫能盡若不宿植道種廣種福業乃至
名字亦不得聞何况得見是經依三洞眞格八萬劫一傳此淸
都至眞上聖所寶祕於玉京金闕宸宮甚爲微妙難可得遇此
經宿有仙骨當爲九天眞仙之人得遇斯文承斯縁故後當齎
金寶從師告盟受之方當乘機應運乃可付焉不得輕泄敬之愼
之
　(臣)謹言曰臣嘗聞之經書曰諦觀法界性<md:KR5a0011_HFL_003-011a>一切惟心造此語
　如宣說以爲破地獄偈是知心生則地獄生心滅則地獄滅
　也心之生滅地獄之有無况心不止於生而又至於起惡哉
　是以尊經報應品中謂凡夫造罪無量無邊苟能暫滅惡心

　則一切罪業遂至於盡淨無餘而起一惡心則其罪其殃有
　非言之可盡者是知方寸之間乃利害之機升沈之本豈容
　不謹之畏之哉品中下文又載一切天人或有五衰四相之
　起能捨除妄想則天福益固蓋想者卽<md:KR5a0011_HFL_003-011b>心之所起也人與天
　相去遼邈然升沈利害一切由心吁心果可縱哉心果可晦
　哉倘一切眾生未能俾心之不生則亦宜勿起惡心捨除妄
　想使諸念不生萬縁頓息庶幾塵沙惡業隨心消散得以爲
　善人君子之歸則於斯經乃爲無愧所謂災魔之殄萬靈之
　護帝恩之及當如影隨形也又能廣而充之俾心若太虛內
　外貞白無所不容無所不納直詣天尊眞一不二法門高證

　淸淨解脫之道則一十二眞人之位<md:KR5a0011_HFL_003-012a>玉帝三身之果有不難
　至也眾生宜勉之(臣)良謹言
于是
天尊重宣此義爲說偈曰
設使江河水　波浪能生蓮　慈烏毛能白　如經故難遇
設使龜生毛　堪採爲衣服　夜月能消氷　如經故難遇
設使蚊蠓足　堪構爲舟橋　能載一切重　如經故難遇
設使黄口雀　能銜諸大山　擲之他方界<md:KR5a0011_HFL_003-012b>　如經故難遇
設使一葉舟　力能載崑崙　浮渡於大海　如經故難遇
若使諸水蛭　口能生巨齒　其大如象牙　如經故難遇

設使蓬蒿葉　能覆無鞅界　蔭庇無鞅眾　如經故難遇
設使烏梟類　同樹一巢棲　銜食共相食　如經故難遇
設使兔生角　堪用爲梯磴　上窮有頂天　如經故難遇
設使鼷鼠等　縁於兔角梯　至天能食月　如經故難遇
設使驢顏唇　色如蘋婆果　復能作歌舞　如經故難遇
設使蠅蟲等　能飮鐘石酒　迷荒而沈醉　如經故難遇<md:KR5a0011_HFL_003-013a>
爾時
天尊宣說偈已溥告四眾是故持是經人名功德身一切有情
被其蔭故持是經人名神通身一切吉祥咸臻集故持是經人
名淸淨身是諸惡業不能侵故持是經人名威德身天魔異道

不能攝故持是經人名無等身上帝遥唱萬神敬故持是經人
名堅固身惡劫大難不能損故持是經人名道藏身口出語言
鬼神仰故持是經人名慈悲身六道眾生賴其善故持是經人
名大道身出入所在無<md:KR5a0011_HFL_003-013b>怖畏故持是經人名良醫身善行妙法
安樂人故持是經人名光明身常爲帝光所攝受故持是經人
名自在身天宮妙境神能遊故持　經　功德說不可盡
　(臣)謹言曰天書仙格不可泛示下世故經中動以勿示非人
　妄傳輕泄爲戒然末世眾生昏迷不悟倘不示以徑級則善
　念不萌功德無積所以天尊說經雖以寶秘爲戒而玄蘊妙
　義輒宣剔之不惜此葢上聖之慈憫也(臣)奉旨校經敢援是

　則所以採<md:KR5a0011_HFL_003-014a>摘妙義列造經中今經中修證果位雖未嘗準經
　文之二三輒爲傳之報應品中載天尊言持經之人所證諸
　身天府今列此爲真人之位謂如名功德身卽功德真人之
　位是也眾生有能勉奉是經誦持不退當直證此真人之位
　今四天選舉司見有陞陟是位者眾生宜堅確念慮口誦心
　持俾勿犯諸戒俾依如玉音求以上證此品則九族蒙恩七
　玄受鍊非獨此身減災得福也敬信無怠同會瑶華卑言苦
　祝望無<md:KR5a0011_HFL_003-014b>疑惑(臣)良謹言
又若道士志人能結壇誦經著新淨衣於半夜後閴寂獨處淸
浄室中叩齒九通東向端坐誦詠是經於是時也太眞御几玉

妃拂筵萬神班列諸天臨壇三界侍衛五帝司迎然後閉目靜
思存想是經不覺身處五雲之內俄見其身光明赫奕上昇天
宫眾眞下迎心有所請一切應奉仙丹妙寶隨意自取故當依
科閉心奉行此經乃至三世金仙十方大聖皆從此經依按修
奉故頓得超證無上妙<md:KR5a0011_HFL_003-015a>道是茲玉帝諸天之師眾聖之王是故
凡夫值遇是經致五帝輔翼召使神仙御役神官運導陰陽千
靈敬仰萬神懾伏百邪避路羣魔朿形命過之後卽得南宮受
鍊飛步上淸逍遥自在與道長存又設復世間眾生曾聞是經
心常渴仰能於家中擇淸淨處畫帝形像日夜䖍䖍晨昏濟濟
香花燈果尊重供養稱名瞻禮是人當得三十種上妙功德

一者諸仙讚重二者先亡生天三者宿殃解脫四者所往通達
五者無盜賊事六者所求<md:KR5a0011_HFL_003-015b>遂心七者除水火戹八者橫事潛消
九者夜夢吉祥十者疾病不臨十一者智慧聰明十二者人見
歡喜十三者衣食豐盛十四者子孫榮貴十五者六親見喜十
六者門族和睦十七者除三惡報十八者轉女成男十九者形
容端嚴二十者爲國大臣二十一者生爲帝王二十二者鬼神
欽仰二十三者得宿命通二十四者諸神護念二十五者九族
受蔭二十六者處世長年二十七者有情賴善二十八者魔王
保迎二十九者决超三界三十<md:KR5a0011_HFL_003-016a>者白日上昇
爾時

天尊復告四眾此經功德能碎鐵圍諸山竭苦海水破大地獄
拔重罪苦降暴惡魔護諸國土能滅一切惡鬼能除一切重病
能解一切惡毒能滅一切惡人能伏一切毒獸能摧一切邪道
一切諸天皆令降伏其餘功德說不可盡爾時道場大眾金仙
菩薩眞聖眷屬聞是說已歡喜踴躍稽首敬禮而作頌曰
大哉至道　無宗上眞　上度諸天　下濟幽魂<md:KR5a0011_HFL_003-016b>　上無師祖
惟道爲身　丹臺紫府　金闕玉京　祕此妙法　溥福含靈
滅我萬罪　增我遐齡　萬神朝禮　魔王保迎　功德昌盛
黃籙書名　渺渺億劫　使我長存
於是眾等說是頌畢稽首歸依奉辭而退

　(臣)謹言曰尊莫尊於諸天也而大彌羅天乃天中之天貴莫
　貴於諸帝也而
　玉皇上帝乃帝中之帝故天尊言曰是此帝也諸天之師眾
　聖之王惟是帝處至尊至貴之位無與等無能勝是以眾生
　能萌<md:KR5a0011_HFL_003-017a>尊重之心則功德無有與之並者或起輕慢之心罪報
　亦無有與之並者所謂三十種上妙功德特天尊舉其要畧
　而品中具載罪報亦天尊姑言其梗槩也眾生苟有慶幸得
　觀是經宜三復玩味卽良此言始終反復觀之於是經也留
　神儲思勉勉誦持積至三年功德無量(臣)旣奉校經之旨謹
　專具奏仰乞帝旨專署一司校錄誦持玉皇本行經之人所

　積功績以示神報帝德慈憫必俞所請也經末示此眾生宜
　知<md:KR5a0011_HFL_003-017b>之(臣)良謹言




















　　(附)奏陳表文
(臣)昨奉詔校正
本行集經恭準宸翰令臣俟畢奏陳者臣聞𡸁世立教捨上智
以奚堪刪詩定書必聖人而後可蓋典誥示斯民之繩準而詁
訓爲格言之筌蹄倘一字之弗諄實萬世之取誤故述而不作
者先哲所重而辭弗能措者大儒莫膺信系屬之非輕致倚任
之不易恭惟
玉皇本行集經祕傳金口妙藴瓊宮下仙難可獲聞濁世罕能
忽見玄義邃滄溟之遠眞<md:KR5a0011_HFL_003-018b>機崇崑嶽之高言言彰解脫之門語
語鼓淸淨之吹嘆之莫盡卽以奚窮偶厯時之過多忽傳本之

致誤㸃霧固何傷於日月小疵庸曷損於瓊瑤豈期聖慮之過
慈猶欲寶文之全善誕頒温詔寵命愚臣俾攄狂斐之才直膺
諟證之職綸音震響耳然蠢聽之琳琅宸翰揮揚豁爾塵襟之
開廓臣遜辭惟切委畀寖隆顧猥賤之非材第忪慄而抱愧重
付眷懷之難咈用驅駑質而敬承喜懼交馳謙伏靡暇敬竭爝
火之見仰助陽暉之明於卷首<md:KR5a0011_HFL_003-019a>則摘品而分章至次編則總意
而明義證譌謬者三十有八更乖誤者四十有三雖始終品秩
猶未殫參校之全而前後句音尚不罄𢯱抉之備第爲人世流
傳之久恐重民間疑惑之多姑令大體之弗疎故卽小節而致
簡至如指摘譌舛不敢如布縷之詳抉剔幽玄未獲若開條之

悉蓋慮多多爲語乙乙必書繁則取厭於玩閱之勞演則賈疑
於參味之審其他更革悉未周完謹繕錄以進呈乞矜容而閱
視倘有纎毫之裨補願干明詔之頒<md:KR5a0011_HFL_003-019b>行或乞申命有司再詳要
義庶免三傳散春秋之誚及無九師微易道之譏臣良刳抉肺
肝玷塵聰眷併匃哀原冒昧之責俾得服勤職守之卑誓竭金
石之誠上荷海嶽之惠臣良下情無任瞻天望聖悚慄戰懼俯
伏待罪之至謹具表奏聞伏候敕旨
恭準批答云詳奏及閱所上校正經文訖卿仁念粹和文華煥
燦精效參詳之思審加訂證之勤豈徒<md:KR5a0011_HFL_003-020a>謬語之復眞抑且妙義
之抉奥矧襟懷之温厚故文字之淸醕灼識情誠重勞精思宜

下玉宸內殿收貯及頒詔諸天從此誦持並可命南洲及諸洲
演化眾眞照此傳行毋得䙝慢外賜爾九光寶節八景珍輿以
旌勞績切宜祗受副此眷懷故兹批答想宜知悉








　　誦經感應(經中感驗自上古隋唐以來古今事實舊嘗備載藏本續畧摘數事附于卷後以證此經功德
　　不可思議)
　　陳[王*暴]
隋時會稽人擢第入金門集釋褐任長城尉自少誦此經每至
戹難多獲助至開元中自會稽江行之東陽大雨與二十餘船
同發乘風掛帆須臾天色昏黑風勢益壯至界石竇上水擁波
擊前二十餘船皆壞[王*暴]急念此經流中忽有一物狀如赤龍橫
出扶舟因得達岸俱得活誦經之力<md:KR5a0011_HFL_003-021b>
　　銀山老人
饒州人所居採銀戸逾萬俱是草屋延和中天火發屋皆燼此

居火不及時州牧問老人有何術法答云奉道年深日誦此經
不闕
　　慕容文遠
隋人病亡七日欲殮忽縮一足遂蘇云被一人追入一城見王
者問卿在生有何功德文遠答貧家無力可修功德惟一心念
玉皇經王稱善曰此經欲得聞乎遂延文遠上殿設一金牀令
誦經忽有玉女頭翠鳳冠服紫霞<md:KR5a0011_HFL_003-022a>衣手指文遠陽間所誦經本
跪言其前令分明讀誦畢忽不見出門唯有追吏隨行登一高
山見城郭極高峻煙火接天黑氣溢地哀呌之聲不忍聞叩頭
求去使者乃引回家見形卧牀鬼吏自後推之冥然復活

　　竇德玄
麟德中爲奉使過揚州渡淮船見一人形慘悴引一小童坐地
上德玄曰天晚别無船來何不同行遂至中流見本人有飢色
與食濟之達岸德玄上馬同行十里間問君欲何往<md:KR5a0011_HFL_003-022b>答曰我非
人乃東嶽鬼使往揚州追大使竇德玄德玄驚怖下馬拜曰我
卽是德玄涕泗請計鬼甚愧云公容載設食濟急奈何汝急誦
玉皇經一百部當來相報玄德曰世無本鬼使曰鉢洲靈仙觀
道士尹嗣玄有正本可急索誦言訖不見德玄遂回令人求經
本晝夜不斷續誦經一百部因晝卧夢見前鬼使來喚至一城
殿門外使曰且立此當白王使旣入德玄於外遙聞王怒云爾

何故漏泄吾事爲他作計令左右驅決其使使出袒以示<md:KR5a0011_HFL_003-023a>曰此
乃爲公致此引入見王問曰公有大功德算未盡人間秩滿當
生天界召使送回德玄問使者云我將來官爵如何答汝從此
可改殿中監六十四至左相言訖辭去覺後果如所言
　　司馬喬卿
唐時河內人永徽間爲揚州戸曹丁母憂結廬寫經廬側生芝
草綠莖朱蓋日滴汁一升食之味甘經畢母於座中語云得汝
追悼之力今可生天<md:KR5a0011_HFL_003-023b>
　　李脩
唐顯慶中丁父憂發心寫此經三部答劬勞纔一部了筆間有

五色圓光之炁經畢筆無所損每聞異香座前時有花墜後失
筆頭經半載夜因見地上有金色光彩示之乃向所失筆頭自
然光彩不壞經之功德孝誠所感父得超㫒
　　吕文展
唐開元三年任閬州信道誦此經萬卷年衰牙落向經懇請牙
復生如舊時亢旱刺史令<md:KR5a0011_HFL_003-024a>祈雨誦經一徧隨獲霈然又苦霖潦
别駕復令祈晴立霽又一夜誦此經見屋內光明若晝有王者
數人與諸仙眾長跪合掌禮拜稱善文展大驚下座回禮云文
展無道法得聖賢如此恭敬罪當萬死王者云我等皆天人魔
王適向諸天見此人間有光照燭故尋光化身下降云珍重而

去(出金匱靈文)
