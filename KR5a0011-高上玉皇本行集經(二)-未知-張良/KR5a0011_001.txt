







高上玉皇本行集經卷上
淸微天宮神通品第一
道言
元始天尊昔在淸微天中玉京金闕七寶玄苑玉皇宮殿昇光
明座與無鞅數眾宣說靈寶淸淨眞一不二法門
右應運說法章並已詳校略無舛誤(臣)謹言曰大道之妙始
於無始窮於無窮器形不可囿也見聞不可卽也三界有形
欲造斯道將奚所自耶(臣)恭惟
元始天尊知大道之高玄憫生靈之冥晦撫機應運大闡法
門而示之俾三界生靈由是門求道庶乎茫然蠢動俱可以

卽夫淸淨眞一之門而復至於虛無自然之域也結經眾眞
將欲紀述天尊宣說法門之迹故述是章爲首雖然是經始
終純紀玉帝神變生化之實而結經之眞乃直指爲宣說靈
寶淸淨眞一不二法門非靈機洞悟心印相符者疇克爾哉
敬重宣化義以告來者伏乞上聖垂鑒云(臣)良謹言
是時
玉皇尊帝與諸眞聖(眞聖一本云天眞)飛天大聖無極神王靈童玉女
九千萬人淸齋建節侍在側焉
右乘機與㑹章並已詳校略無舛誤(臣)謹言曰上聖之心一
而不二上聖之迹同而不殊故天尊方卽七寶玄苑登光明

座爲欲說經未始出一玄言而有所詔召也乃蒙玉帝心默
契遇與諸大聖㑹於不約豈非心一而不二迹同而不殊者
哉深恐下方眾生未達斯理敢以是告伏乞上聖垂鑒(臣)良
謹言
於是
玉帝知時欲至卽於㑹前舉六通力放大光明徧照諸天無極
梵刹一切境界皆大震動十方無極一切世界俱同瑠璃玻瓈
無有隔礙
右知時放光章並已詳校略無舛誤(臣)謹言曰崇卑奠位遐
邇殊方位奠方殊體勢斯異非有統一其應豈同恭惟

玉帝張主萬天總御諸地故於斯日特放光明照燭諸方震
動一切俾夫含識俱起覺知乘際妙緣霑沐道貺然而神光
妙義世舉未知敢泄玄機普施無量夫光明者卽道性也蠢
動含生無一不具特以上聖則修鍊融混全乎至精蠢動含
生則流蕩沈迷失其至寶故上聖至精之全則光色明耀含
生至寶之失則沈墜暗冥上聖一以同有之道性運神變以
燭之則彼同有道性之含生莫不警聳而動悟是以神光一
發充滿法界而法界萬有莫不震動而警悟也以性合性妙
用如斯學者以是求之伏乞上聖垂鑒(臣)良謹言
十方聖眾並乘五色瓊輪琅輿碧輦九色玄龍十絶羽葢麟舞

鳳唱嘯歌嗈嗈靈妃散花金童揚煙讚謠洞章浮空而來
右十方來集章並已詳校略無舛誤(臣)謹言曰以勢而論十
方固殊以形而言萬聖亦異然而物我同體賢聖豈殊遠邇
等觀方隅奚限天尊說經玉帝放光而十方之眾普皆來集
理勢然也萬有生靈宜各知之(臣)良謹言
是時梵天一切金仙大乘菩薩四眾八部承斯光照皆乘碧霞
九靈流景飛雲玉輿慶霄四㑹三辰吐芳飛香八湊旋繞道前
雨眾妙花如雲而下徧覆會前
右金仙普至章並已參校略無舛誤(臣)謹言曰道出于一教
或有異出于一者宗也或有異者派也自派求宗異乃合一

又奚可差別哉今人世以道釋爲殊途不啻朱墨豈知道釋
同乎一宗初無少異故天尊說經玉帝放光而金仙之眾並
獲與會此葢聖眞同心道釋同宗也人世其知之(臣)良謹言
是時帝光徧照諸天下燭下方無極世界同玄都境凡彼人間
上近九天通接交連至親至邇時彼下方無極世界山陵坡坂
溝澗谿谷緬平如掌六合至邇三境非遼天寶臺殿星羅人間
瓊瑰羅列朗耀雲衢七寶欄楯以界道路玉樹仙花蒨璨珠寶
景秀丹田芝草覆綿時彼下方皆見諸天鈞天妙樂隨光旋轉
自然振響又復皆見鸞嘯鳳唱飛鳴應節龍戲麟盤翔舞天端
諸天寶花零亂散落徧滿道路

右光照下方章(臣)竊謂自天上而視人間則天上此也人間
彼也今凡本云令此人間上近九天是彼此不辨又神光所
燭自然上下貫通混融無際今凡本以令爲言者是强使之
然非自然也謹更令此爲凡彼又時此下方亦謹更爲時彼
至如凡本云又復令見鸞嘯鳳唱其間令字亦是强然今更
令字爲皆字(臣)竊謂經乃天文非世所有緣天眞降世口授
下方諸仙彼下方諸仙憶而筆之下仙自人世而言故多言
此字或其間雜有不安之語是亦無足怪也(臣)今更之欲俾
文義大正恐人世未知故詳述於此誦持之士毋或他疑(臣)
謹言曰以鏡燭物有形者皆現以灰覆物不潔者皆鮮況以

上帝無礙平等神通之光照燭一切宜乎俯仰一如無彼此
遠近之間也含生能體玉帝放光之事混物我一親疎等善
惡蔑夷險俾此心光如玉帝無礙平等之光則心光之發殆
脗符於帝光也事上求理初無誑誣有生其知之(臣)良謹言
是時凡聖駭異幽暗開光天人悅慶踊躍歡忻凡夫學士盡得
飛昇仰觀劫仞寶臺俯眄紫雲彌羅是諸世界一切人民咸臻
道氣白首面皺皆得化度紺髮朱顔少壯幼穉轉得形容光澤
美好苦惱痊平普蒙解脫安樂快然天下歌謠欣國太平
右神通感效章(臣)竊見光照下方之後當卽覩效異之著今
凡本中略有舛異致意義弗貫謹移是時二字於凡聖駭異

之上又人民旣至於安樂快然則天下斯至大治矣謹移天
下歌謠欣國太平八字於安樂快然之下其餘神風遐著等
語乃神化玄功著見於幽冥之際非特明及人間也故移置
下章(臣)謹言曰幽顯雖殊理致不異以人間帝王德音之下
則死者生罪者釋黜者復降者升尊者益榮顯者愈貴是特
帝王恩澤之所加也況上帝神光之降是謂非常之恩則彼
學者昇仙老者反壯少者皆强病者獲痊亦當然之理也含
生宜勉奉聖眞勤希道學佇玉帝之覃恩焉道不負人聖有
明訓其謹信之(臣)良謹言
當爾之時神風遐著萬氣揚津天震地裂枯骨更生沈尸飛魄

皆起復形酆都鐵圍長夜九幽卽時破壞地獄眾生化生諸天
三惡道苦一切解脫時諸罪輩以斯光力得生十方諸大天宮
右枯朽化生章(臣)竊謂神化道用及物雖均然亦不無遠近
先後之叙故神光照世之效先及夫明明之人間然後及夫
冥冥之諸類此自然之叙也舊凡本中所紀頗有不次(臣)今
輒移當爾之時字冠於神風遐著之上次以酆都鐵圍等語
接於皆起復形之下俾先後之叙不紊而旨意脈絡貫通庶
乎不失曩日說經之時目見之實迹也又舊經中有生諸天
已之語今亦削之(臣)謹言曰枯骨當朽沈尸當壞惡趣當囚
此常理也然帝恩非常不可以常理論含生不可謂有惡有

過當有原宥生天之日而或萌僥倖之心倖心一生則反受
幽囚也事有可畏故首爲言之然當復明枯起囚出之義夫
罪趣之沈非本沈也蓋以含生積惡過重罪集故地獄之報
有不容脫一受眞恩自宜超化矧逢玉帝放光之事恩宥非
常則過惡盡釋如湯沃冰以其元始一靈乘陽光而上九天
決非難事也若夫枯骨沈尸之生起則當假喻以明之夫鯽
骨腐於泥得水而再活井萍燥於地得水亦復萌水特一物
魚萍得之猶且若是矧上帝非常之恩乎且尸者人之化者
也骨者尸之削者也骨乃尸尸乃人人受天地陰陽之氣而
生焉可以骨而況物哉蓋骨者精之所化也今學人能鍊精

則精化爲金玉之丹而留形住世長生神仙彼骨乃精之化
宜其有異於凡物也是以萬物得土則朞年而腐惟人之骨
殖久入土而不化焉此由精之所化而然也故上聖慈悲有
太陰鍊形之術吁不能度之於旣生而猶欲活之於已死其
慈悲行願若此其至也哉今兹上帝放光俾囚脫尸起以至
於枯骨更生則上聖好生之德將奚以報之也苟有少負羅
酆鐵圍其可逃哉含生宜知之(臣)良謹言
爾時
玉皇卽分其身徧於十方諸大天宮令諸天宮自然化現白玉
爲京黄金爲闕七寶玄苑大光明殿具光明座幢節旛蓋異寶

奇花徧布是處
右分身化現章並已詳校略無舛誤(臣)謹言曰道體猶虛空
空無所不有豈容限以一隅哉夫月現于空凡有水處影無
不沈也雷震于天凡可聞處聲無不徹也玉帝妙道眞身譬
之虛空無所不在豈雷與月之可比哉又豈待分之而後徧
現諸天地哉然眾生眼根依物乃轉故玉帝揭示身相之分
俾一切有情隨相瞻視攝念歸依佇聽妙法是以徧於諸天
各現一相諸天之眾各爲景慕然後隨方說法普受萬靈吁
知玉帝道身之一而不知其分則見有所膠而不融知玉帝
道身之分而不知其一則識至於亂而無統是一非一是分

非分隱顯聚散冥寂玄通茲乃玉帝分現之微旨也含生其
思之(臣)良謹言
爾時
玉皇卽以所分之身徧於是處白玉京中黄金闕內七寶玄苑
大光明殿光明座上普爲十方演說淸淨解脫之道
右分演妙道章並已詳校略無舛誤(臣)謹言曰濁世眾生不
悟眞道是以七情六慾縱而不收萬過千愆積而不解地獄
之報目瞑不逃豈意上帝之慈敷恩赦度俾之徑陟淨境快
樂無涯然豈知積福生天福盡猶不免於復墜況承恩而生
則生天之縁直以恩之所及也苟昧進修曷爲解脫玉帝聖

恩優渥猶欲終俾解脫故爲宣說淸淨之道俾諸天人獲究
竟之果吁慈澤混浩慈意深遠天人其可不勉自進趣以副
玉帝接度之意乎人世眾生宜思玉帝赦度拯接苦趣之迹
勉勉爲善勿自暴棄則帝恩之降殆不止若是也雖然是章
載玉帝爲天人說淸淨解脫之道而以下諸章並不見玉帝
所說淸淨解脫之語何也蓋玉帝以一切玉女侍衛而玉女
眞身流香默寓淸淨解脫之旨以至於諸趣承光覺悟及妙
音宣演等事莫非淸淨解脫之意是乃玉帝不言之言也結
經諸眞默識是義直紀普爲十方演說淸淨解脫之道吁識
洞帝心見徹事外結經之眞其造妙通玄有如此者誠不可

思議也夫誦經之士其因兹而求之(臣)良謹言
時化
玉帝各以無量天眞大聖妙行眞人靈妃玉女侍列左右是諸
玉女顔容姝妙端嚴竒特天珍異寶
謂天上之珍竒異之寶也舊本以天珍爲天眞今更正之
莊嚴身相言音淸徹眾所樂聞如是諸女其身復出微妙解脫
自然之香是香芬馥周徧諸天
舊本云能徧諸天夫玉女身香之出自然充滿法界若以能
字加於徧字之上則能乃强然也今正其誤爲周字
極妙樂土及餘大地一切福處六道一切眾生

一本云能令六道一切眾生夫六道苦趣自然聞香初非强
使聞之也今正其誤削此能令二字
聞是香者普蒙開度所謂天道人道魔道地獄道餓鬼道畜生
道
舊本畜生道下有當此已後四字夫玉女出香六道於當時
得聞初非在此以後也神仙口傳紀錄有誤今削當此已後
四字
若諸天道一切天人或有能聞是此香者五衰四相永得滅除
轉增天福若諸人道王臣兆庶或有能聞是此香者卽得人天
長夀之樂身或滅度及得脫殻尸解之道若諸魔道一切諸魔

或有能聞是此香者安處天宫鬬戰之苦各得休息若諸地獄
道一切眾生或有能聞是此香者離地獄苦得淨土樂若諸餓
鬼道一切餓鬼等
舊本云一切餓鬼神等(臣)竊謂神趣雖有亦墮餓鬼道者然
旣墮鬼趣卽是鬼矣今著神字似礙神祇之神謹削此一字
或有能聞是此香者卽得飽滿無饑渴惱若諸畜生道一切畜
生
舊本云一切眾生前地獄言眾生今此畜生道之下當作畜
生今有間别故易眾字爲畜字
或有能聞是此香者脫畜生苦得智慧樂

右聞香解脫章並已詳校更正訖(臣)謹言曰理之常者眾人
之所共知理之異者雖賢哲亦或未悟也(臣)於聞香解脫章
敢悉鄙見以告人世云(臣)竊見玉帝於七寶玄苑放光之初
下方人民地獄苦趣並承光照已皆生天矣今經於玉帝分
身普現之後復載玉帝分現之時以諸大聖玉女侍衞又載
玉女身香徧於是處而六道眾生聞香者莫不解脫世人之
疑謂人民苦趣旣以帝光而生天則生天之事是帝光之效
也奚與於玉女之身香乎吁此疑議非人世之罪也蓋事出
於常理之外有不容不疑奚足怪哉(臣)謹明之以釋世人之
惑恭惟天尊今兹說經正爲欲發明淸淨之法門也夫女人

之身純陰之質也惟其純陰故常與不淨爲鄰惟其鄰於不
淨故其身鮮有芬馥之致乃今一切玉女能與玉帝行解見
識等並同淸淨故其身雖純陰鄰於不淨而微妙解脫自然
之香乃出於其身譬之世人處於濁惡苟能俾心見識行等
悉處淨鄉則異香之微妙解脫亦當生於其身也此經專以
淸淨眞一解脫爲主故結經眾眞專紀玉女身香一事發明
妙旨雖然香雖名香要當以理論不可著物而言也凡人之
身苟無過無咎知道悟眞凡出一言行一行爲眾人之所欣
羨讚歎則亦猶玉女之身不濁不穢有微妙解脫之香爲諸
天福處之所聞玉女譬之則濁身也香譬之則我之言行也

香徧於諸天福處譬之則言行發見於千里之外也六道聞
香而解脫譬之善言善行見用於世而利益於人物也此乃
修行之徑含生其味而行之妄揣若兹言略意窒仰惟上聖
鑒之人世信之(臣)良謹言
爾時諸生天罪眾旣得生是勝天宮已緣承慈光攝受之故便
自覺悟各各明了罪福因緣與諸眷屬作天伎樂來詣帝前是
諸眾等各各含悲俱發聲言前後經千劫萬劫不見三光常處
黑闇三惡道中多受苦惱伏蒙
上帝方便放光愍救我等皆生天上是諸惡業悉皆滅盡無諸
繫滯皆得往生仰朝

上帝各到道前是諸生天一切罪眾說是語已稽首復位
右承光覺悟章並已參校略無舛誤(臣)謹言曰眾生障重業
識昏迷積惡累愆至墮地獄彼時雖悔將何及哉一旦忽受
天恩非但得脫苦趣且獲徑生天宮此之幸會億載一逢事
出望外其喜豈有涯際哉今雖離苦得樂實爲慶幸然不若
在世之日直累善緣徑升樂地之爲愈也世之眾生當勤種
善果勤求眞道毋俾旣墮地獄方覬天恩以求解脫縱使天
恩果得則此身已受眾苦殊爲可痛念也眾生宜思之(臣)良
謹言
爾時

玉帝出大妙音普告十方諸天聖眾汝等諦聽此諸罪輩曠劫
以來縱無明性造十惡業六塵徧染三業縈纏肆意任心曾無
覺悟陰罪陽過日積月深背道違眞順邪棄正舉心運念動結
愆尤遂使命過之後身落三途不得解脫若非今日遇是法筵
何由出離
右妙音開度章並已詳校略無舛誤惟是舊本妙音一章係
在移接天人之後(臣)伏見玉帝分現之後六道聞香解脫承
光覺悟各了宿緣於是玉帝乃出妙音再𡸁重訓以堅修進
然後移接天人同現元始舊本以上眞降傳下仙紀錄次序
頗紊(臣)今輒行遷證庶獲貫穿(臣)謹言曰臣嘗聞之經曰生

我者神殺我者心故嘗詳味妙義然後知心之爲用其爲害
與利不可勝言也夫人生之初特神之寓未嘗有是心也迨
夫四大混合神凝爲心心以神寓卽爲離本矣心爲離本而
心又生念一念旣著則百爲以生百爲旣生則萬罪萬善於
是發萌矣是以斯念之起適於善者則功德以成適於惡者
則罪惡以就此無他一心之生故也今觀六趣之墜初非係
於别法之導指特在舉心運念之不純故愆尤之結以至於
三塗久墮不獲超離若夫三業之縈六塵之染初非離於一
心之生一念之起也玉帝誕敷弘恩接度諸趣深恐諸趣承
恩超離根念未固不能進修特出妙音爲明沈淪之自俾六

趣灼識大本不復迷沈是皆慈意恢洪故屑屑不厭也俗世
人民當卽帝之妙音堅持禁戒勿俾干犯則升天證果不啻
反掌如或慢忽自縱有拂妙音之戒則沈落苦海將猶立板
而走丸不可復反也毋謂帝恩之渥常可得之(臣)良謹言
爾時諸天化身
上帝卽以神通不動其所移接天人皆令得至淸微天宫玉淸
聖境元始㑹下是諸眾等不覺不知是時天尊眾㑹見是十方
玉帝化身普皆來集天尊㑹前如無邊明鏡照諸影像互相容
入時諸大眾稽首瞻仰上帝化身聖中最尊增長淸信益加志
樂心無退轉起大堅固時諸天人邇得生天忽覩天尊勝會道

場淸淨第一無爲功德之所莊嚴踴躍歡喜一時作禮歎未曾
有
右移接天人章並已參校略無舛誤(臣)謹言曰法性平等廣
大無量增之不益削之不欠近之不邇遠之不遐曰聖曰眞
曰天曰人初未嘗有異也奈何眾生具體離本去原毫釐一
差千里之謬是以崇卑頓異凡聖迥殊彼此相窺億萬有間
今玉帝覃恩度移苦趣皆俾超昇雖妙音之出爲明罪本旣
詳且盡然猶慮諸趣未體法性之妙故現異境示以法性無
礙之實故不動其所移接天人俾至元始㑹下自諸天而觀
則元始之㑹遠在極尊之域自元始會下而觀則諸天之境

亦遠在至卑之地今玉帝不動其所俾諸天元始之境如指
掌中瞭然在目豈非法性妙用天人一理崇卑一致哉修學
之士宜卽移接一章參味玄奥則性中天地心內聖凡和㑹
混融廣博無礙是不特下仙修證之比也道不負人宜加勤
焉(臣)良謹言
爾時十方諸化
玉皇俱復一體從法席起向北長跪
天尊言曰往昔去世有國名號光嚴妙樂其國王者名曰淨德
時王有后名寶月光其王無嗣帝因一日作是思惟我今將老
而無太子身或崩滅社稷九廟委付何人作是念已卽便敕下

詔諸道眾於諸宮殿依諸科教懸諸旙蓋淸淨嚴潔廣陳供養
六時行道徧禱眞聖已經半載不退初心忽夜寶月光皇后夢
太上道君與諸至眞金姿玉質淸淨之儔駕五色龍輿擁耀景
旌蔭明霞蓋是時太上道君安坐龍輿抱一嬰兒身諸毛孔放
百億光照諸宫殿作百寶色幢節前導浮空而來是時皇后心
生歡喜恭敬接禮長跪道前白道君言今王無嗣願乞此子爲
社稷主伏願慈悲哀愍聽許爾時道君答皇后言願特賜汝是
時皇后禮謝道君而乃收之皇后收已便從夢歸覺而有孕懷
胎一年於丙午𡻕正月九日午時誕於王宫當生之時身寶光
燄充滿王國色相妙好觀者無厭幼而敏慧長而慈善於其國

中所有庫藏一切財寶盡將散施窮乏困苦鰥寡孤獨無所依
怙饑饉癃殘一切眾生仁愛和遜歌謠有道化及遐方天下仰
從歸仁太子父王加慶當爾之後王忽告崩太子治政俯念浮
生告敕大臣嗣位有道遂捨其國於普明香嚴山中修道功成
超度過是劫已厯八百劫身常捨其國爲羣生故割愛學道於
此後經八百劫行藥治病拯救眾生令其安樂此劫盡已又厯
八百劫廣行方便啟諸道藏演說靈章恢宣正化敷揚神功助
國救人自幽及顯過此已後再厯八百劫亡身殞命行忍辱故
捨已血肉如是修行三千二百劫始證金仙號曰淸淨自然覺
王如來教諸菩薩頓悟大乘正宗漸入虛無妙道如是修行又

經億劫始證
玉帝說是語已法筵淸眾異口同聲歎未曾有
右化生本行章並已參校略無舛誤(臣)謹言曰無上大因縁
大功德自無始以來未有如玉帝化身一事也天尊爲是因
縁功德特建微妙道場顯示三界是以先俾玉帝放光現大
神化然後敷宣祕密詳述化生本行故玉帝於移接天人之
後自分而合返本還元現無上道身上朝元始朝謁之時初
未嘗出一語以白天尊也天尊玉帝心光混融非一非二故
玉帝北向跪奉朝儀而金口妙言卽宣本行自今觀之以帝
身而分現諸天卽眞一應化也以分現諸身而合爲一體卽

眞一不動也天尊建微妙道場是欲宣演大因縁功德也金
口宣演化生本行是欲俾三界萬生知玉帝因縁功德之大
而倣傚進修也眞一不二法門卽此是也淸浄解脫之道亦
此是也含生宜觀玉帝化生修累之事而勉建無上之玄功
則功德巍巍也又觀玉帝自一而分自分而一則可以造眞
一不二之門而成無上道也儻能不憚辛苦自一時以至於
四時自一年以至於百年自一生以至於多生自一劫以至
於億劫堅勤不退則凡身濁質離垢成眞大彌羅天當爲汝
鋪張分位俾汝登證也列侍三境進事玉帝又奚難矣哉含
生及修行之士宜諦思之(臣)良謹言

爾時眾中有一玉女名曰夜光從座而起嚴整衣冠從容雅步
長跪道前白天尊言臣宿昔何幸仰侍御前親奉供養已經億
劫三淸境界金闕玉京寂淡逍遙快樂自在嬉遊聖域餐聽法
音未曾見此希有之事不審向來光內所現十方諸天變現聖
境皆有
上帝應化法身天眞大聖妙行眞人靈妃玉女以爲侍衛是諸
玉女相貌端嚴形體姝妙無與等者復蒙
上帝神通移接今皆普集在淸微天未審今此玉女以何因緣
得證如是無上色身思惟聖慈示以未悟爾時
天尊謂夜光玉女言汝固初入聖流雖有智慧未能明了此諸

玉女乃自往昔無量劫中修諸妙行具解脫門同淸淨信同淸
淨解同淸淨念同淸淨行同淸淨身同淸淨心同淸淨意同淸
淨果同淸淨報同大慈心同大悲心覆護眾生如母撫念愛於
赤子奉戒專一冥心大道淸齋弘誓千萬劫中尊奉
玉帝此諸玉女非實是女皆天至眞爲度羣生現玉女身是故
身色神通智慧隱顯變化與帝同焉爾時夜光聞是說已心得
開悟稽首歡喜默然復位
右玉女妙行章並已參校略無舛誤(臣)謹言曰諺云人不知
身爲聖馬不知身爲龍誠哉是言也夫玉女之身純陰之質
也純陰近乎濁宜乎進修之難於淸淨也今玉女以其修諸

妙行遂能具解脫門夫所謂具云者無所不解脫也然原其
所以具解脫門之自則始於修諸妙行而妙行之修又根本
於大慈大悲之心與夫所信所解曰念曰行曰身曰心曰意
並由淸淨故其果其報莫不淸淨以至於解脫之具焉吁玉
女陰濁之身能慈悲淸淨修諸妙行而能至於解脫仰侍玉
帝且又身色神通智慧隱顯變化與帝一同甚而至於俾六
道苦趣聞其身香而亦臻解脫則妙行之修其功德果報一
何崇大廣博也哉斯世之人凡受中稟氣皆自元始初未嘗
異於玉女也苟能修諸妙行俾與玉女不異則後之起證又
焉與玉女異哉含生宜黽勉倣此而修之若夫前章言玉帝

爲十方之眾演說淸淨解脫之道卽此是也玉帝有不言之
言并宜思之(臣)良謹言
爾時高虛淸明天主與諸天眷屬馭八景鸞輿蔭九光寶蓋奏玄
歌妙樂詠無量洞章散天寶花噴天眞香飛步遊空來詣道前
承
天尊上帝威神之力是諸寶花卽於空中化一寶蓋蔭覆大眾
無不周徧是時高虛淸明天主見此希有稽首長跪白
天尊上帝言賤臣懈怠後會法筵今日吉慶興此法橋幽顯凡
聖普霑聖澤放大光明現希有相上照諸天四梵六慾一切樂
土諸眞聖眾覩此光明皆悉雲集下照十方無極世界同玄都

境近接九天靈風奏樂宮商相和激朗雲庭皆成洞章一切眾
生咸臻道化酆都鐵圍長夜九幽一切地獄受苦眾生盡承光
力皆生諸天得受快樂令臣所散天寶竒花旋結成蓋徧覆大
眾盡承斯光威神之力臣等千劫良因九天運會皇道蕩蕩正
法興隆今日大吉咸仰玄功是時高虛淸明天主以讚上帝曰
金闕玄穹祖高上玉皇尊妙相冠諸天慈光燭三界
眞聖妙道師天人依仗師大乘𡸁法語眞一指迷徒
功德若虛空讚揚無窮盡
是穹蒼主浩劫之尊妙見妙知無等無倫湛寂眞淨杳亡杳存
上聖上靈大神通光明藏大丈夫開化人天教道無窮大慈大

悲流煥法輪爲度羣生是號
玉皇穹蒼眞老妙圓淸淨智慧辯才至道至尊開度眾生故演
是光
右天主讚仰章並已參校略無舛誤(臣)謹言曰玉帝功德之
大言辭不可讚也譬喻不可盡也雖以塵沙界中無量天人
身具萬舌美之讚之皆不可窮況以一人之舌讚美之哉今
高虛淸明天主以偈讚歎是蓋恐三界萬生猶有未知玉帝
之功德者也模倣陰陽之眞形繪畫日月之神光雖良工決
不可以用其巧矧帝之功德崇大廣博容可言揚哉雖然天
主之偈美則美矣至則至矣猶未足以形容帝德之萬一

矣然天主之意蓋欲託此而啓金口無盡之言故偈頌稱讚
不辭縷複天尊察知其誠故於後章繼有聖訓云(臣)良謹言
爾時高虛淸明天主說偈讚歎已
天尊普告四眾云是帝身卽道身也非常體也是無量功德之
身是淸淨自然之身是神明堅固不壞眞空無上法身威靈恢
廓名聲周徧無幽不開神竒堂堂難可稱焉是帝非有爲功德
之所熏修而帝昔雖下生人間多劫行化示大神通而身淸淨
未嘗不在金闕分身變化應現隨方利濟羣生超昇道岸普𡸁
教法開悟後人依教奉行登眞成道以斯功德之所莊嚴是故
光明常充諸天神智妙達莫可度量是身光明皆具妙號所謂

大神通光大慈悲光大喜捨光大忍辱光大平等光大柔和光
大自在光大利益光大如意光大智慧光大吉祥光大解脫光
大歸依光大功德光大圓滿光大無礙光無能勝光是故汝等
欲見是帝乃不可得者縁以汝等尚於身口不捨結習煩惱行
業由是障故不能得覩是帝慈顔吾今爲汝法㑹眾等宣示斷
障之法汝等大眾各宜奉行時諸大眾不勝喜躍各於至尊几
前稽首作禮俱欲願聞
天尊言曰斷障之法當生大慧無起疑惑無起貪嗔無起淫慾
無起嫉妬無起殺害無起凡情無起凡思無起貪妬無起聲色
無起是非無起憎愛無起分别無起高慢無起執著凝神澄慮

萬神調伏心若太虛內外貞白無所不容無所不納無令外邪
亂其至道牽失眞宗敗其靈根盜其至寶致爾萬劫永墮凡流
透入俗網萬魔來攻百千萬劫不聞妙法鬼神執誅從生入死
是故汝等應當志心善護眞宗無令喪失如前所說如是諸障
汝等各各當除斷之身得淸淨超度諸難是名道寶持法棟梁
更當修奉是此經典如近是帝生尊重心著想尊容稱揚名號
然後汝等得覩慈顔咸蒙護度普聞妙法親奉供養永無流轉
是時四眾聞已歡喜歎未曾有
右𡸁教斷障章並已參校略無舛誤(臣)謹言曰經者徑也修
行之路也凡人奉經有二法門一曰口誦一曰心持口誦者

謂以口業稱揚也心持者謂以意業遵行也口誦者當以心
持爲本心持者當以口誦爲先心口相資功德乃就舉一廢
一功德不成故經中合言誦持也誦而不持是言譊譊而心
無益也持而不誦是心雖動而意不達也是必二者並舉事
乃成焉此誦持之說也若夫誦持玉帝之經是當遵行帝之
功德倣慕帝之修證而後可也遵行倣慕有五法門一曰尊
重景慕二曰懴斷障業三曰積功利濟四曰含容明通五曰
眞一變化所謂尊重景慕者經中所謂著想尊容造帝形像
稱揚名號誦念經訓是也所謂懴斷障業者經中所謂斷障
之法備載諸說是也積功利濟者經中所謂分身變化利濟

人間敷揚教法等是也含容明通者經中所謂心若太虛無
所不容無所不納慈悲方便是也眞一變化者經中所謂而
身淸淨常在金闕應現隨方是也人能按是五門勤而行之
當證大彌羅天神仙之位行之三年萬神敬仰羣魔朿形行
之十年十方奉事神昇玉淸行之二紀功滿德就身騰玉淸
旣登玉淸乃證三身三身者經中所謂無量功德之身淸淨
自然之身神明堅固不壞眞空無上法身也修學之士誦經
之人宜味吾言而行之如口誦是經身犯諸戒經中妙音及
斷障之法也則報應神驗品中具載其報學士誦人宜畏之
敬之(臣)良謹言
