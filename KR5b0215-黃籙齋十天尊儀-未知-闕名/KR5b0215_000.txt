








二儀同卷場三
　黃籙齋十天尊儀
　黄籙齋十洲三島拔度儀


黃籙齋十天尊儀
　　　法事
伏聞三境髙眞永鎭玉京之上十天寥邈上
通金闕之遥是爲列聖之居皆號無極之國
仰惟玉宸之慈化重遺救苦之懇誠訓告未

聞發明聖境儻皈依之不怠必昭鑑以無私
載度天人俾生者宻膺於善祐普覃冥路使
亡者永脫於業縁用舉齋盟敢忘皈向今齋
主某修建道場用資亡殁仰憑道力同爲讃
揚
　　　十方救苦天尊
太上道君曰東方青靈始老蒼帝九炁天君
華林境界其有眞人名曰靜境無極之國惠
淨莊嚴青鸞鼔舞於晴空白鶴飛鳴於碧落
仰衆眞而笑傲陪九老以遨遊奉薦亡靈往

生彼國叅傳妙道聽法聞經仰憑道力同爲
讃揚
　　　玉寳皇上天尊
　東方聖境妙難思瑞氣盈盈鎖翠微
　九炁天君興善念青靈始老握神機
　蒼龍界降隨煙靄暘谷霐澄瑩日輝
　玉寳天尊垂妙力亡魂升度入金扉
　和不可思議功德
太上道君曰南方梵寳昌陽丹靈眞老赤帝
三炁天君丹天境界其有眞人名曰眞老無

極之國端化莊嚴雲上九都總長生之録籍
南昌六府司植福之樞機奉爲亡靈往生彼
國叅傳妙道觀聽法音衆等䖍誠稱揚功德
　　　玄眞萬福天尊
　南方聖境號丹天中有眞人體自然
　飛霧上騰三氣逺景風低拂五雲旋
　蟠桃爛熳應千載火▲芬芳定劫年
　萬福天尊垂救度苦魂今得從朱軒
　和不可思議功德
太上道君曰西方七寳金門皓靈黄老白帝

七炁天君金光境界其有眞人名曰法寳無
極之國利益莊嚴金童捧蓋於遥空玉女擷
芳於琦圃敷濟生之妙範宣度死之眞詮奉
薦亡靈往生彼國叅傳妙道觀聽法音衆等
䖍誠同爲讃揚
　　　太妙至極天尊
　西方聖主號靈君七氣天中别有春
　瓊樹參差凝湛露瑶光零落散輕塵
　龜臺聖母遨遊遍鳯闕仙郷致宴迎
　太妙天尊來接引靈魂有路謁羣仙

　和不可思議功徳
太上道君曰北方洞隂朔單鬱絶五靈玄老
黑帝五炁天君眞定境界其有眞人名曰救
苦無極之國救苦莊嚴導五炁以化兆民布
九宸而周萬國鑑暎不遺於巨細恢張豈間
於幽冥奉薦亡靈往生彼國叅傳妙道觀聽
法音法衆䖍誠同爲讃揚
　　　玄上玉宸天尊
　北方眞境號仙郷快樂由來日月長
　環拱紫微懸列象昭垂星斗燦靈光

　雙鬟童子持金簡五老眞人誦玉章
　玄上天尊來救度普令亡爽得生方
　和不可思議功德
太上道君曰東北方長樂境界其有眞人名
曰妙音無極之國周匝莊嚴天廷髙聳於黃
輿地紀潜凝於紫府光曜暘谷翠湧扶桑奉
薦亡靈往生彼國叅傳妙道觀聽法音衆等
䖍誠稱揚功德
　　　度仙上聖天尊
　良維聖境異羣方長樂慈尊誦九章

　閬闕九重凝曉色琪花千樹散春芳
　榑桑地勝飛煙煖浴曰波澄翠淡光
　上聖洪恩垂惠照亡魂平歩陟仙郷
　和不可思議功徳
太上道君曰東南方碧霞境界其有眞人名
曰眞定無極之國妙寂莊嚴玉磬金鐘每和
長生之韻翠房丹舘常開不夜之門奉薦亡
魂往生彼國叅傳妙道觀聽法音衆等䖍誠
稱揚功徳
　　　好生度命天尊

　朱門碧瓦亘晴空玉榜金書巽極宫
　靄靄飛煙珂影外雍雍仙駕珮聲中
　鸞鳴鳯嘯悠揚逺珠蘂瑶葩剪刻工
　魂爽恍如輕舉至六銖仙袂自生風
　和不可思議功德
太上道君曰西南方耀眞境界其有眞人名
曰瓊光無極之國善救莊嚴元輿靜鎭於坤
維眞氣潜凝於地紀金樞發彩玉井含光奉
薦亡靈往生彼國叅傳妙道觀聽法音衆等
䖍誠稱揚功德

　　　太靈虚皇天尊
　坤維雄鎭宅仙眞坐死嘉生四季新
　鴛瓦虬簷開月殿龍樓鳯閣俯星津
　深根未斷還年藥至藥多逢浩劫人
　此境堪迎靈魄去五雲深處好爲隣
　和不可思議功德
太上道君曰西北方妙道境界其有眞人名
曰救苦無極之國眞仙莊嚴帝闕巍峩勢迄
崑丘之上天花散漫光遥玉殿之中奉薦亡
魂往生彼國㕘傳妙道觀聽法音衆等䖍誠

稱揚功德
　　　無量太華天尊
　雲衢直與帝闉通複閣重樓翠積中
　桂影飄香乗玉露月華分彩暎朱宫
　瑶臺絳闕塵晴漢縹渺彤霞拂浪穹
　普濟眞人朝太極追資靈爽得無窮
　和不可思議功徳
太上道君曰上方玄都玉京金闕七寳玄臺
三清鬱羅之界三十二天帝君妙行眞人神
仙玉女无慾境界其有眞人名曰自然無極

之國紫霄莊嚴玉陛丹墀盡髙仙之班列清
霄紫府皆上聖之遨遊奉薦亡魂往生彼國
叅傳妙道觀聽法音衆等䖍誠稱揚功德
　　　玉虛明皇天尊
　上方聖境大羅天一炁分三本自然
　玉珮金璫朝太上霓旌絳節擁眞仙
　祕文不墜神玄化長樂天隨浩劫仙
　願度亡靈除積業雲霞髙舉五雲軿
　和不可思議功德
太上道君曰下方九土髙皇四司五帝九宫

眞宰十二仙卿神仙玉女水運丹界其有眞
人名曰妙行無極之國淨土莊嚴仙島神州
列眞游而别舘洞天福地遺仙客之髙蹤奉
薦亡靈往生仙界叅傳妙道觀聽法音衆等
䖍誠稱揚功德
　　　眞皇洞神天尊
　三山仙洞鎖煙霞閬苑蓬壷景物嘉
　千載不資金鼎藥四時親賞玉蘭花
　魚龍漫衍滄溟闊鸞鵠俳翔景異奢
　從此神儀遊路逺勝遊宴處是仙家

　和不可思議功徳
伏聞大有妙書宏開於碧落十方聖境分别
於丹霄爰披應號之經乃得皈身之㫖使羣
迷之徑路繄上聖之慈憐奉薦亡靈稱揚寳
偈
　　　㝷聲救苦天尊
　天尊慈惠浩難量聖境莊嚴大福堂
　應化分身周法界洞幽燭暗發天光
　雲衢杳杳期超舉仙範聲聲與薦揚
　入妙因縁今幸㑹亡靈飛歩得生方

　和不可思議功徳
向來稱揚功德並巳周圎用薦亡魂往生仙
界伏願覩天尊之妙相依大道之恩光昇陟
仙方逍遥自在然冀福霑幽顯利及存亡一
切有情同登道岸


黃籙齋十天尊儀













