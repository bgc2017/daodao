








大上洞玄靈寳天尊説濟苦經
天尊言我窮手無窮極乎無極我有七道之
法曰隱光曰處光曰隱相曰明隱曰隱變曰
隱眞曰大德歴化世間觀察衆生鍊其善惡
若男若女能崇我法精進信敬行坐念道恒
持齋戒著淨衣服清潔之所晝夜燒香依時
禮拜供養十方行道吟詠讃歎諸聖月直長
齋日日不闕是人若遭病困痛苦無療及在
繋閉并諸婦人臨產不分當爲誦此七道名
字呪請於我我則尋聲將徙衆乗空而來徑

赴是家救拔病人追其遊䰟令還本身則得
除愈若在牢獄厄難之中亦令枷鎖解脫若
有婦人難産便得易産復於宅中有諸穢惡
浮遊病鬼邪魔魍魎毒氣魑魅無辜虛耗驅
除遠去呪詛蠱道妬忌赤口遣還本主動作
觸犯受其過尤我使侍童玉女衛護其家常
居福慶老命更延少年益壽諸善附體萬惡
冰消一心信受奉行自然得獲道眞
天尊言我法行化以爲信者勤身受持讀誦
如是道民我恒圓衛愍其鍊行能敬道法爲

除煩惱終無枉横生無憂苦死無殃咎去處
無爲常樂善縁獲福自然超越升仙
天尊言我臣道士是汝門師受汝供養爲汝
授法轉讀經文過齋度戒通傳我前啓請精
誠我自知之若不依法我亦知之汝等道民
但好供養勿有侮慢謗生口業生施有悔死
必無功我當觀察罪無兩主直心取念多施
多獲少施少得造經造像亦復如是及能安
立宫觀坐我形像旛花圍遶然燈續明施力
成就者其功巍巍計不可勝時登善福得入

升仙
天尊言惟我先天地前我獨有之無生無㓕
變易自然有天有地始有君民我出經教歷
帝爲師復爲天眞大神撫接蒼生東化碧落
南化炎明西化大堂北化鬱單化縁旣徧遷
還帝境濟度十方皆來奉道未覩因果至心
樂法得入升仙
一者無極大道二者無上正眞道三者無爲
太平清約大道
天尊言此經一卷日誦三徧稱我三寶彰衛

此人令無怖畏若有罪犯亦復除滅汝等道
民若讀此經口氣不淨故汙不愼未來染罪
穢濁之中若欲讀誦必當潄口潔淨持心正
念求男得男求女得女求長命得最安樂衣
食豊足此經一卷大有神德濟度生死若男
若女抄冩受持清淨安置即宅舍安穩男女
昌熾衆聖助衛世人敬愛冨樂無爲福力之
故善行增廣七世生天法界有類俱持斯福
信受奉行
太上洞玄靈寳天尊說濟苦經











