








四經同卷傷一
　太上老君説常清靜妙經
　太上玄靈斗姆大聖元君本命延生心經
　太上玄靈北斗本命延生眞經
　太上玄靈北斗本命長生妙經
太上老君説常清靜妙經
老君曰大道無形生育天地大道無情運行
日月大道無名長養萬物吾不知其名强名
曰道夫道者有清有濁有動有靜天清地濁
天動地靜男清女濁男動女靜降本流末而

生萬物清者濁之源動者靜之基人能常清
靜天地悉皆歸夫人神好清而心擾之人心
好靜而慾牽之常能遣其欲而心自靜澄其
心而神自清自然六欲不生三毒消滅所以
不能者爲心未澄慾未遣也能遣之者内觀
於心心無其心外觀於形形無其形逺觀於
物物無其物三者旣悟唯見於空觀空以空
空無所空所空旣無無無亦無無無旣無湛
然常寂寂無所寂慾豈能生慾旣不生即是
眞靜眞靜應物眞常得性常應常靜常清靜

矣如此清靜漸入眞道旣入眞道名爲得道
雖名得道實無所得爲化衆生名爲得道能
悟之者可傳聖道
老君曰上士無爭下士好爭上徳不徳下徳
執徳執著之者不名道徳衆生所以不得眞
道者爲有妄心旣有妄心即驚其神旣驚其
神即著萬物旣著萬物即生貪求旣生貪求
即是煩惱煩惱妄想憂苦身心便遭濁辱流
浪生死常沉苦海永失眞道眞常之道悟者
自得得悟道者常清靜矣

太上老君説常清靜妙經
　仙人葛仙翁曰吾得眞道曾誦此經萬徧
　此經是天人所習不傳下士吾昔受之於
　東華帝君東華帝君受之於金闕帝君金
　闕帝君受之於西王母西王母皆口口相
　傳不記文字吾今於世書而録之上士悟
　之升爲天官中士得之南宫列仙下士修
　之在世長年遊行三界昇入金門
　左玄眞人曰學道之士持誦此經者即得
　十天善神擁護其人然後玉符保神金液

　錬形形神俱妙與道合眞
　正一眞人曰人家有此經悟解之者災障
　不干衆聖護門神升上界朝拜髙尊功满
　徳就相感帝君誦持不退身騰紫雲

















