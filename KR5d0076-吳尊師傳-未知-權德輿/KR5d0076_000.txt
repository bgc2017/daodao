








吴尊師傳
　吴筠字貞節魯中儒士也少通經善屬文
　舉進士不第性高潔不伍流俗乃入嵩山
　依體玄先生潘師正爲道士傳正一之法
　苦心鑽仰盡通其術開元中南遊金陵訪
　道茅山久之東遊天台筠尤善著述在剡
　與越中文士爲詩酒之會所著歌篇傳於
　京師玄宗聞其名遣使徵之旣至與語甚
　悅令待詔翰林帝問以道法對曰道法之
　精無如五千言其諸枝詞蔓說徒費紙劄

　爾又問神仙修鍊之事對曰此野人之事
　當以歲月功行求之非人主所當適意每
　與緇黄列坐朝臣啓奏筠之所陳但名教
　世務而巳間之以諷詠以達其誠玄宗深
　重之天寶中李林甫楊國忠用事綱紀日
　紊筠知天下將亂堅求還嵩山累表不許
　乃詔於嶽觀别立道院禄山將亂求還茅
　山許之旣而中原大亂江淮多盜乃東遊
　會稽常於天台剡中往來與詩人李白孔
　巢父詩篇酬和逍遥泉石人多從之竟終

越中文集二十卷其玄綱三篇神仙可學
論尤爲達識之士所稱凡爲文詞理宏通
文彩焕發每製一篇人皆傳寫雖李白之
放蕩杜甫之壯麗能兼之者其唯筠乎唐
禮部尚書權德輿撰
















