










二經同卷　　　　　　　宿五
　元始洞真決疑經
　元始天尊說玄微妙經

元始洞真决疑經
爾時
元始天尊在恊晨靈觀崚嶒之臺與
太上道君及十二億高真上聖俱坐白玉獅
子之座具宣秘要開闡妙門自非天尊同業


共行入道界人不預斯集是時天尊放五色
微妙光明遍照十方一切國土光中演出種
種類音各隨風俗聞者皆解宣説諸法悉是
无常煩惱穢惡无自在者須臾變滅猶如夢
幻汝等咸應生厭離想雖壽億劫不體道妙
終必死壞三清衆聖念念無常是故世間无
可保者
元始天尊爲汝等故權見應身教導汝等並
得開度諸未度者爲後世縁功成事遂誓願
克滿今當反神還乎無爲湛寂常恒不動之

處汝等若有疑網之心悉來啓問當爲演説
是吾最後委訣之辭宜各及時勿懷憂悔復
以神力震動大地周迴旋轉驚駭物心當爾
之日三惡衆生皆得休暇人天之報各蒙增
益无諸苦惱障難之事莫不一時遠近俱集
其衆无量不可勝言是時大衆咸同一心瞻
仰道君目不暫眴稽首興悲而説偈言
　元始無上天人師　今捨大慈離生死
　獨反善寂妙一源　不住世間濟塵滓
　真智淳浄無礙身　譬喻言辭莫能擬

　非是我等所知見　何能觀之悟玄理
　我等始發上乘心　猶如初生小犢子
　唯賴應身大悲牛　法乳飲餧成壯齒
　天尊應現无比身　一切含生所怙恃
　云何一旦棄本誓　世間孤露失依止
　善哉世眼大道君　了達真應无終始
　願爲勸請元始尊　覆護衆生如父母
太上道君爲衆生故從座而起稽首天尊惟
願大哀愍傷一切久留妙應常住世間教導
利益使得成就咸蒙起度普入法門

元始天尊大悲薰心答道君曰乃能憂念一
切含生隨順世間請我住世道君當語此衆
之中未入定者自我得道以來經无量劫常
在世間未曾捨離若應度者常見我身運會
遷移則不能見此劫衆生機宜所感當由道
君而得度脱是故我今昇玄入妙汝等肉眼
不能見我真實之身謂言滅盡但修正觀自
當見我與今无異若於空相未能明審猶憑
圖像係録其心當鑄紫金寫我真相禮拜供
養如對真形想念丹到功德齊等所以者何

身之與像俱非實故若能明了非身之身圖
像真形理亦无二是故敬像隨心獲福報之
輕重唯在汝心貧窮之人泥木銅綵隨力能
辦殿堂帳座旛花燈燭稱力供養如事我身
承此因緣終歸正道必當與我期在大羅復
吿道君諸大衆中有疑未了隨意問難當助
教誨令速悟解勿使失時
太上道君舉手吿衆我奉天尊垂慈教勑令
使汝曹决所未悟各宜知之是時太極法師
真人徐來勒於大衆中從座而起到

太上前長跪啓曰臣以有幸預接尊顔加見
訓示三寶洞極位忝上真法師之任過蒙甄
録未可爲喻今奉吿命上問天尊誠非愚訥
所能啓請然臣既任法師方宣正道兼蒙教
令不敢藏情輒欲諮問惟願弘慈指誨可不
進退之義伏惟誡示
太上道君吿來勒曰汝積功累德致上聖顯
徴作大法師開導後學有疑請决正是其人
時徐來勒歛容正服安庠雅步於大衆中猶
如弟子在栴檀林從容無畏承道聖㫖往詣

天尊五體投地叉手作禮悲感涕淚上白
天尊向於光中已奉教命重禮道君上宣勸
督不揆愚淺輒欲諮問惟願天慈必賜哀許
於是
天尊歡喜答曰善哉善哉汝有所問甚得機
宜汝今善聽譬如國王統領天下具足七寶
種種庫藏是王有時巡行四海以自娱樂普
益黎氓儲君承統紹宣洪業加以委寄有大
智臣贊揚正治利安臣民我亦如是運御一
切爲大法王欲巡至妙昇玄之域以正觀心

導三清衆悉以正真祕密寶藏委付道君拯
䘏貧窮无善財者班錫功效精進之人復欲
普令諸真大聖共弘正道隨機所稱各開利
益亦如國王所付之臣必選深智堪委寄者
然後付之汝亦如是又於无量微塵之劫捨
欲守真精進猛勇智慧明了福德薰修故能
發无上心諮論大法我以圓足具福慧故善
能釋汝疑惑之心知汝堪受甚深祕藏輔助
道君弘道利物於是太極真人白
天尊曰敢問委世正法流行所説言辭隨從

世典天魔異道添糅真經語以義求云何分
别願示其要使將來世無留礙心
天尊曰道本无言亦无文字但爲世間无明
衆生愚癡觸壁懸心寘道无由悟解故立世
典漸啓童蒙乃寄語言宣示正道假借文字
著述經圖語字乃同非復流俗子欲識者當
一心聽有十二印印我正法若諸教中有此
法印即是正經无此印者即是邪說何等十
二一者世間有爲之法皆悉無常即生即變
即老即滅逝水電光駿馬飈風莫之能比諸

夭壽限期滿亦謝隨業流轉三惡道中大期
死壞易可知覺變易无常世不能了三清之
人見生滅相覺无常苦智明了故體无相故
以智慧故能知能覺忘不著故不以爲苦而
是任放恬愉安樂懸解未圓故隨念生滅二
者一切世法皆无有我不自在故非真實故
相因待故三者世間有心之法皆悉苦惱何
以故可逼迫故可違逆故无常遷滅故苦有
二種一麄一細云何爲麄一切受生老病死
壞冤家合會恩愛分離所求不稱是名麄苦

云何爲細苦即細无常念念損壞寘是苦惱
人不能知是名細苦四者一切世間不浄穢
惡亦有麄細麄者可見細不可知如世肉身
皮膚血脉大小不淨屍形臭爛是麄不淨煩
惱結漏慧者棄薄是細不淨五者萬物皆是
空无性无實故假衆縁故六者出世昇玄至
道常住湛體自然无生无滅離有爲相七者
真一妙智自在无礙神力所爲隨意能辯故
名大我八者離二无常不受諸授心相寂滅
故名安樂九者真性虚通離一切相无染无

穢是名清淨十者至道真實非僞雜身是金
剛身故名善有十一者是世間法及出世法
皆假施設悉是因縁開方便道爲化衆生疆
立名字十二者正道真性不生不滅非有非
无名正中道十二法印定我法門隨其有言
即宜遵奉无此説者不可修行吾以道眼遥
於寂地觀察衆生有能分别明了法印依教
行者我即化身種種示現人天六道隨宜施
作倏有欻无權示接引覆護輔持令无留難
卿當以此正法之印普告天人咸使知識按

法奉行太極真人稽首奉命
天真皇人避席稽首上白
天尊我於今日欲有所問惟垂聽許
天尊告曰善哉善哉恣隨所問
皇人啓曰不審初學未入定位何所修習以
爲階梯
天尊曰善哉皇人乃能爲諸未悟衆生作如
是問末世男女當得其恩夫爲學者初修十
事以爲階梯如人沿梯從初一桄至第二桄
乃至極頂陛階亦爾自下之高要須先習此

十事法然後乃能深入正觀何等爲十事法
一生信樂心乃能進趣二近善友遇善友故
引導其心深信正道三造明師師有妙法廣
能宣吿示以要術四聞正教能受讀誦五能
出家離諸桎梏六受正戒防身心口七隱山
林栖遁獨處永離囂塵修寂靜志八念大道
真是法王能度衆生越生死海猶如船師拯
濟沉溺九念經教是妙醫方能示衆生治煩
惱藥十念法師是真父母善能生我法身慧
命因是十法能令行人增進正解入决定位

如陟階梯至于極頂
皇人又問云何名爲修習正觀登頂之相
天尊答曰始學之人精修十行爲方便道學
相似空能解衆生無真實體漸悟微塵亦无
真性悉皆虚假入一相門堅固不退是名登
頂如上高山至頂得住而無退墮知不退已
進更修習轉得勝明能生真道力用增益似
於无欲體滯著故故名爲似入真法門故名
无欲甚深正教能通衆生入无欲道復名法
門无欲增長洞解真性正見諸法无生滅相

轉出生死破諸魔衆心如瑠璃映徹無礙正
中之正畢竟永斷名轉法輪法輪之體是真
實智運出三界超踰玉清到常寂處故名法
輪是諸神尊得是法已復欲令彼諸衆生等
乘此正智出到道場方便善巧如所悟說因
此巧說今得開曉轉暗入明由此妙教是故
復名爲正法輪如車有輪能運乘者隨意所
至到安樂處是正法輪亦復如是能載行者
至解脫處又如國王有大輪寶能破怨敵是
法如是能破四魔異道怨敵是故復名正法

輪也是名修習正解正觀登頂之相
皇人復問若諸大士於惡濁世欲教衆生先
以何法而成熟之願垂吿誨得兼利益
天尊吿曰譬如良醫善知治術然後能治一
切病苦如此經者即世良醫能示衆生治煩
惱病之要術故所以者何未見此經不識衆
生造惡根源顛倒病相又不能知治斷之法
如愚癡人身嬰重病不遇良醫隨心自服諸
餘毒藥病既不愈横夭其壽始學之人不遇
此經亦復如是暗習邪道以自救度既不得

度墮三惡道是故應當聽受是經識醫良術
乃能療諸妄惑之病過度神仙云何爲術行
者欲度一切衆生先當入定察其縁起樂欲
根性差别若干貪欲偏重說身无奇不淨臭
穢諸惡充滿破其染愛念想之心嘖恚多者
示四等行使學慈仁忘我愛物解其忿懟令
无怨惱愚癡重障示以法門方便教誨令得
慧解散亂之人示令守一拘魂制魄專柔其
心學嬰兒行著諸見者示以空相泯其分别
計畫之心多憍慢者示無我相無自在力何

所恃怙而起高心不久磨滅終必死壤苦惱
逼迫無暫安時以無常苦通治諸病常念正
道等療衆疾是名成熟衆生之相既成熟己
堪任爲說重玄兼忘平等正法入真實際是
名大乗教化之術此經如是示善治法是故
我說喻如良醫得此經者能識衆生諸所偏
病及以等病隨宜授藥無不差愈如此人者
亦名醫王依此經故能消衆惱是故復稱爲
智慧藥能生智慧離煩惱病故名智慧藥卿
等當知名義無量或説因爲果或説果爲因

能如說教法爲智慧藥者是名因中而受果
稱何以故能愈病者乃名爲藥是智慧藥從
正教生是故正教名爲智慧藥此經非但能
治惑病亦能發生妙善之法能使學者到常
樂處不死之宫譬如甘露有服之者終无横
死長命延年此經如是有服行者必得常恒
安樂之命若有不能行巧方便學一向作解
而起執滯更增煩惱不保長生譬如有人雖
服甘露不能將節傷損藥性反致毒傷是故
應當於正法門深解方便隨宜取悟證甘露

道是乃名爲得法利益皇人作禮稱善復座
上相青童君内自思惟天尊所說十種階梯
爲如學者入道方便始是之相我尚未了初
發意者豈有解耶作是念已從座而起嚴整
衣冠一心庠序到天尊前禮畢長跪白天尊
曰向聞十法爲修行階梯愚未能解願重吿
示云何名爲善欲之心
天尊曰善哉上相問有二種一者狐疑未解
故問二爲一切未解者問上相已於久遠劫
來善解知聞通達正法已入道界沐浴法流

並觀空有善知廣略說法之要爲衆生故方
便啓請夫説法者有二種相一略二廣爲鈍
根者亦略亦廣但開一門故名爲略若多說
者智不堪故於一事中分别説故名之爲廣
以其難悟指掌慇懃故名爲廣爲利根者亦
有廣略備開法門是名爲廣智力堪故不須
曲碎而能具解粗釋一隅故名爲略我爲皇
人處中爲説初學下根理所未究上相慈愍
爲來世人啓請分别今當廣示言善欲者承
宿習因自然而發信敬之念願樂三寶欲求

出世厭惡世間一切衆生凡所爲作皆因欲
生若欲行善則能趣善欲行惡者便造惡事
是欲所本由根利鈍福果之人禀氣明利其
根利故能生善欲鈍根罪報受氣濁辱其根
闇鈍則生惡欲習欲增積成性不移是名分
别善欲之相
青童君曰云何復名近於善友
天尊曰友亦二種有敗有成若人勸言人生
受報任命自然數盡終敗非關習業如刺頭
尖火燥水濕誰之所爲凡聖愚智貴賤富貧

誰作之者但能守分達其所禀從容自足何
須苦行求學善法矯性自傷勞而无獲尚无
見益何道之有作此説者名惡知識不可親
近宜即遠離若有説言一切果報由業縁來
肉眼不覩三世報相謂言自然此非實義汝
勿信之當發善志尋師問道修行正教爲來
生縁轉入信根成无上道如是說者名善知
識如是之人常應親近何以故是能生成法
身命故能生二世福利樂故
青童君曰始聞善友利益之相云何名爲造

事明師
天尊曰師有二種一華二實所言華者内无
所解外見解相光飾誑物令使信從是名愚
師不可歸依所言實者内解備故行无缺故
衣弊履穿謙光晦跡外若不肖名大丈夫若
因善友識此師者宜往服勤諮禀嚴訓若說
小乘有得之義生滅相法有有有无有因有
果說如是等名爲暗師若說諸法无修无礙
无滅无生非有非无非因非果而有而无非
不因果巧解因縁假名中道示教是法乃名

明師
青童君曰如是天師甚爲希有云何名爲出
家之相
天尊曰夫出家者義趣甚深利益弘遠家有
二種一者恩愛二者諸有始學之人既值明
師志能勤苦執事奉承禀受妙訓若在居家
父母妻子愛累自纏如處囹圄不得自在適
志從容遠近隨師詢請玄業故求父母請别
妻子捨離居室遠遊山林依憑精舍棄俗服
玩黄褐玄巾捨世榮華惟道是務是名初出

恩愛之家既出家已勤行齋戒免離三塗信
根己立學靜入空離三界愛登入九清是名
出離諸有之家是名出家
青童曰我今乃離三惡道家願得岀離諸有
家也不審何者名爲正教
天尊曰若有經文具十二印應三洞者是名
正經自此之外皆名邪法不可受持當自請
師審之分别
青童君曰云何名戒
天尊曰戒有二種一者有得二者無得有得

戒者三戒五戒八戒九戒十戒二十七戒百
八十戒三百大戒止惡防罪未達方便名有
得戒止離三塗及人中苦未入道分若戒諸
法畢竟空寂是名正戒無持無犯開正觀門
爲道根本
青童君曰云何名爲隱處山林
天尊曰是亦二種下士小心常畏諸塵之所
染汙故入巖阜林藪之間避諸穢惡静然端
拱修清淨行上士在世不畏塵勞雖居世間
无所染汙猶如珠玉體性明浄處智慧世依

无相野是名善解山栖之相
青童君曰云何名爲念道之相
天尊曰夫念道者通能制滅一切惡相猶金
剛力无所不斷猶如猛火无所不燒念有二
種一念生身七十二相八十一好具足微妙
人中天上三界特尊是我歸依覆護之處二
念法身猶如虚空圓滿清浄即是真道亦名
道身亦名道性常以正念不間餘心是名念
道
青童君曰請事要言云何復名念經之相

天尊曰經有三種大乘小乘及以中乘係心
受持常生信慕存想不移審知是法是出要
道无他雜念是名念經若知諸法本无文字
正觀實相達其㫖趣亦名念經是名善觧念
經之相
青童君曰云何念師
天尊曰師者父也我若无師不能得道是故
應當遠近隨逐心眼觀想常在目前不替須
臾无他離此是名念師又當正念一切得道
大聖衆真通是師寶皆能訓我是良福田係

念歸依心心相續邪念不趣是名念師
青童君曰始蒙開明諸疑永斷來生男女无
復迷惑禮拜畢已依位而座
元始天尊抗手吿衆汝等當知我之真身清
浄无礙猶如虚空不生不滅常住善寂大智
慧源雖復窈冥其精甚信无量劫來證此真
體安恒不動超絶无倫非聖所知非凡所解
爲衆生故現應受身遊入五道稱緣開度隨
宜方便皆使悟入應物根性權示色像故名
應身而此應身亦无生滅无有去來常住不

變爲利一切隱顯不同發起精進令无退轉
諸所應作皆已畢訖所未應行道君自了汝
諸大衆真宜共奉承勿於我所生分别念作
是語已冉冉升空大衆極目不復能覩是時
衆真哽咽號慕如失父母仰空作禮轉拜
道君而説偈曰
　無上浄妙真智身　真實无相莫能覩
　但現應體還本源　是故各懷大憂苦
　仰賴太上无極尊　猶如失母依慈父
　衆生没在憂火中　惟願時霔甘露雨

　斷絶倒想戀著心　消除諸見滅邪趣
太上道君告四座曰汝等當知一切諸法皆
空寂相生死道場性無差别不應妄生去來
之想若始發意當識無常各求自度離生死
苦
天尊遺教戒勸分明努力勤修早求解脱勿
懷憂惱虚喪善功説是語己即與侍從還返
玉京諸餘神仙十方來者各禮
道君一時而退
元始洞真决疑經
