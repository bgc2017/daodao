








金華冲碧丹經祕旨傳斯一
余之家世西蜀孟君三世孫也寓居峨嵋之
西峰生平酷嗜行持而遍叅雲水遊謁江湖
足跡半天下偶於嘉定戊寅間遊於福之三
山叅訪鶴林彭眞士所論行持叙話間深有
所喜一日彭君携出玉蟾白眞人所授傳法
書數階閲之皆神靈祕典於内忽挾帶出一
書急收之余再拜請觀彭云子夙有仙縁令
吾挾出展讀之即號金華冲碧丹經内外皆
出塵事業二事皆同余下拜扣求玄旨䝉彭

君一諾而授當以焚香誓告狀盟
天帝尊師而得其傳後至已卯月吾歸川所
閱前項所得丹經雖得其傳未甞下手親作
乍信乍疑平昔亦不魯舉拈此事於是不敢
下手恐虚費功力次嘉定庚辰年間復遊至
白鶴洞天遊山至頂遂極晚見林巒幽古蘿
藤錯雜鶴唳猿啼於山嶺深處似有草廬數
間扁户無人煦遂扣其門有一小山童一人
而岀曰誰氏至此某答曰西蜀人氏孟煦閒
遊訪道叅玄而來至此略求少歇未審可乎

小童入而復出曰師尊請入相見乃得進入
拜見仙顔先生容貌竒古聲若嬰兒某方展
威儀炷香下拜告問尊師先生仙號先生曰
蘭爲姓乃號元白老人者此也先生少留一
宿當夜得齋但岀山醪埜果白芋黄精而巳
一飡頓覺五臓清涼四肢和悦非比尋常某
自知其夤縁在此有遇竒眞矣但先生請坐
所問某平日課何爲道答曰弟子行持爲功
内鍊爲道先生笑曰行持與内鍊皆非至道
某遂下拜告曰先生之付度弟子流派修持

未審師旨如何可得聞乎先生云汝得誠信
不怠決志修之吾當授汝先生曰内以玉鉛
玉汞外以金液金膏一般調制火候兩途某
且驚且異再告先生曰某曩遊三山有彭鶴
林眞官所傳白玉蟾仙師丹法却符合此理
先生云汝既得所傳否某曰見有斯文於此
取出與先生看之求教良久先生視過曰此
書玉蟾子爲彭君内學不明以平叔外丹之
旨印可倣言眞鉛一二是書於探鉛結胎分
明法象并火符缺欠斯明彭君縁分淺故以

致不完者矣先生云聖人傳藥不傳火者果
如是乎復曰此書上古丹經自軒轅氏投廣
成子於崆峒山傳授九鍊金碧大還丹法扶
天濟世超脱塵槖之書即金碧古文龍虎上
經正文外有九還七返金液神丹隱旨皆廣
成君所傳於世自後神仙隱士鍊丹皆從此
道白日沖舉者不可勝數隱而不明者亦多
矣知名者漢天師魏伯陽唐葉靖能繼長生
馬明生社光明等得此書則形神俱妙晉有
呉許二君葛金果皆得斯㫖合家大小咸得

長生改形度世惟淮南劉安王神人指授皆
自太極中鉛汞煉成白雪靈丹獨魏伯陽呉
之太守棄官入山與張李二子同心修鍊大
藥完成不肯泄漏天機隱去丹經隱旨則作
叅同契補完於龍虎丹經正文之末託大易
而言火候而法象而藥物皆遺作詞深古難
令曉會至今無傳先生云吾得是道於竒仙
古隱知其本源修錬巳畢汝今有縁而能至
此可以㰱血盟誓告天流傳祕要隱書法象
九轉神丹某依師訓教百拜誓盟而得其傳

閱誦之間大㮣皆與彭君相類運水火法象
全殊是夕巳晚早間拜謝先生廻山岀嶺頓
覺心下未釋懸懸便欲再回所隱重求玄奥
但見白雲遮嶺林木依稀恍惚若夢人迹俱
無草廬並隱驚異惶然如癡如醉少頃日髙
山下有一道人過嶺詢問其故其道人云昔
此山有髙隱仙人在此修丹之地某遂聞知
思之號元白老人者即玉蟾之化也又見白
雲覆嶺正顯師化古仙蘭公之姓耶得遇
祖師夙縁有幸再與重傳玄奥吾即派嗣玉

蟾仙師不敢自怠本末繼於仙踵即號蘭元
白者二師並其十一也歸蜀隱於峨嵋之西
峰告
天築壇建室復立名曰金華沖碧丹室亦依
彭君之靖名也子得此書齋戒沐浴邀請至
士三人一志修鍊周嵗而成時嘉定辛已年
也予得合閭受福老㓜二十五人皆男女親
屬不等悉霑天恩俱服換質神丹一載間改
形度世蜀守臣呉晞叛亂不能爲吾之害也
余思之奇文祕旨元白先生云遇竒人勿隱

見非人莫張今將縑素編成來歷書于寳匣
藏隱名山石礕之中遇有縁得之天所傳也
吾所知後獲斯文者仙家之子也或再鍊畢
隱於名山後復藏是書吾之願也時寳慶改
元乙酉純陽月圓之乙已日西蜀孟煦盟
















