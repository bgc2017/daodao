








上清元始變化寳真上經
上清寳書以九天建立之始皆自然而生與
氣同存三景齊明表見九天之上太虛之中
或結飛玄紫氣以成靈文天書宛妙文勢曲
折字方一丈難可尋詳自非九天中真王莫
能明其㫖音九天真王以上虛元年命玄都
上真鑄金爲簡衆聖明義高上口訣撰集靈
篇玉帝注筆刻簡成章以俯仰之格皆有高
下次第禁限品目悉出高聖之微㫖也封扵
九天之上太有宫中瓊房之内皆以西華玉

女素靈宫金晨紫童典衛之西龜之山一曰
龍山乃
九天之根紐萬氣之淵府在天西北之角周
迴四十萬里高與玉清連界東南則接通陽
之霞上承青宫神虎之門西北則交寒穴之
野上通金闕神仙之庭南則極扵太丹浮梨
之鄉氣協洞陽之光北則指扵鈎陳交關華
盖氣踐廣靈中央直衡玉京八達交風山頂
平天三萬里悉涌金爲墻結玉爲門金臺玉
樓十二神宫上有自然流精紫闕金華之堂

瓊瑶之室傍通九穴之洞自生紫氣之雲交
帶鳳文九色落陳崖生紫桂嶺秀瓊林結瑚
爲條植玉爲根騫林樹含實赤子白環三華
耀葩於朱景反香流芳於太玄八氣扇飈以
長執玉籟空唱而成音龍嘷雲樓鳳嘯絶岭
毒獸萬羅長蛇千尋神宫堂堂雲仙紛紛巍
巍元館觸類吐津盖元始之妙化寔天元之
靈根金華之堂北䆫上有自生紫氣結成玄
文字方一丈垂芒焕明天書宛妙非可尋詳
九天丈人昔上甲元年清齋雲宫宴景龜山

仍刻金簡繕書玄文解其宿滯演其靈音記
曰龜山丹皇飛玄紫文西王母以開皇元年
正月上寅之日乘虛汎靈逸遨九霄靜齋龜
山上登自然流精紫闕金華瓊堂𨔼觀北窗
朝禮玄文瞻崖思靈心想上真扵是妙感玄
覺丹心表明時忽有天真大神挾日帶月項
負圓光從群仙羽盖乘飛輿紫雲九精流霄
垂跪王母前稱九天鳳官領仙王姓上玄字
開明奉
元始天王命使齎九天金書紫字青金丹黄

之文降授於王母焉錫號西元九靈上真仙
母封西龜之嶽又授素書一卷上真始生變
化元録總領仙籍承統玉清又以青瓊之板
給
九天鳳衣飛青羽䙱晨嬰玉冠鳳雲之易神
鳳紫輪飛行羽盖二十四乘五色仗幡命靈
之節又以上宫金華玉女七百人侍衛於仙
母焉使治流精紫闕金華瓊堂一月三登
玉清再宴崑崙五校衆仙扵是天真大神啓
授事畢悉反駕玉宫仙母扵時受命登座告

齋瓊堂命侍女王子登董雙成等以神光錦
巾盛受金書紫字青瓊之板青金丹皇錫文
上真始生變化元録飛玄紫文凡四事封以
丹皇之章蔵之扵瓊瑶之室命金華玉女紫
晨玉童各三十人侍衛靈文依三天舊典俯
仰之格申告五帝五嶽靈山河海正神咸令
一月五條至學人名功過區别隨品奏言仙
母常以八節之日又一月五過宴景雲宫時
適五嶽歷觀河源遊盻八極當此之時則五
星出分日月停光百陽激電流金焕精天丁

前驅五老仗幡仙母常乘九色之輦紫雲飛
輪從
天仙玉女各五千人女則乘鳳男則策龍飛
仙羽服皆手執華幡笳簫鼓吹百和合音鸞
唱鳳嘯激朗雲陳華光交焕三景合明紫童
揚香以却穢神妃散華以灌真天鈞奏其旌
盖紫烟翳乎虛庭玉景流盻扵太空神化威
制扵萬靈當此之時六天順命群凶束形妖
魔䘮眼天朗氣清蓋高仙之妙觀摽丹皇之
洞靈也龜山丹皇飛玄紫文飛玄紫氣凝靈

根綱維玉虛總萬神空中欝勃結自然上有
𡹃𡼳十二傳玉樓峨峨曜景雲流精紫闕帶
金軒瓊堂瑋鑠鐃八騫中出青金九靈仙丹
皇真母號精延飛青羽䙱晨嬰冠左執玉節
右握靈幡五色命魔奉對帝尊把持符藉當
生門咀月嚼日噏玉泉離羅吐暉鍊五魂内
充外溢絳府欣金光焕焕形正圓從朔入金
色沌沌唯有開明曉此言日五月十精北元
刻見華盖領仙君紫氣左迴與斗運歷度四
七入金門正是丹皇校萬仙有明此訣加精

勤被形宻思每令分妙景感會得要文三年
當審保長全九年乘空致羽裙鳳衣輕翔昇
龍山俯仰九靈謁
玉晨南極上元君曰此結紫炁飛玄之文刻
書西龜山上流精紫闕金華瓊堂北䆫之上
九天丈人目其篇記曰龜山丹皇飛玄紫文
西王母常所寳祕其㫖隱奥皆是九天宛妙
之韻自無仙名不得眄其篇目得者皆九天
書録名題龜山
九天丈人目云修其道常以正月二月三月

四月五月六月七月八月九月十一月十二
月一年十月月三日五日九日十五日二十
五日一月五過清齋誦詠玄文一徧以夜半
之後露出中庭仰伺北斗華蓋之中有紫雲
之氣從斗綱左迴歷度二十八宿竟還金門
之上若在人中天陰無光當扵室内默念内
思如上法每令分明思畢當心拜紫雲四過
叩齒三通仰祝曰天夜朗清幽虛啓真流雲
徘徊金華四褰丹皇敷暉靈飛紫軒是夕開
陳青金授仙成我上願體應自然結命月華

保年日根三靈合景永停龍山宻夜清披請
如所言畢便口引紫氣二十八嚥止行此三
年刻有神真降兆寢席也身有紫炁映絡一
形九天書名必復上仙也
九天丈人曰天書萬重各論其妙如此一事
亦足致靈真下降振翮九霄騰景玉清遊宴
雲宫也自非妙法西王母亦不秘之於中衿
大有亦不明其禁限也南極上元君天有禁
氣之雲干於日月五星之分在其方國皆有
合道之人得仙之君也如此之候其象則見

九天丈人曰得見此雲便依文禮祝不必須
當常日也勤加在意刻得雲降昇騰有會也
正可封之於心不得輕以示人道泄則靈散
仙無由有感也元始錫西王母青金丹皇玉
文
高上元始告靈九天太空祖宗西王母諱婉
衿寔天九靈之炁混西金之𩲸結紫雲之胞
骨鍊日精之暉吐納七曜之華協晨霞而餐
太陽鳳髓噏於月精蘭腦凝扵玉根金蔵結
絡丹形八纏紫心表明於丹皇妙圖高列于

帝軒寢景靈嶽灰心上清功濟萬品惠溢有
生秉節獨操累劫長存故致高上曲華元始
錫焉以婉衿有金真之德錫禪西元九靈上
真仙母青金丹皇之號封掌龜山總領元録
依俯仰徵青瓊之板金書玉字給九天鳳衣
飛青羽䙱晨嬰玉冠鳳雲之舄神鳳紫輪飛
行羽盖二十四乘五色杖幡命靈之節流金
火鈴夜光之燭滅魔玉章九天詔信衛以上
宫西華玉女七百人治西龜之山流精紫闕
金華之宫一月三登玉清再宴崑崙五校衆

仙五嶽河海十方靈官莫不總制依具以言
諸應儀軌悉如瑶臺大有舊典三天正文施
行青瓊之板金書玉字



















青瓊之板金書玉字青金丹皇錫文皆出自
九天大有宫中俯仰之格皆結高玄空洞自
然之章以徵扵上真高聖之官不施於始學
如金闕東華方諸宫亦有儀軌以召始學飛
仙之人也此亦悉出大有之格但品第尊卑
以高下之異耳自非九天有名方諸有録終
不見其篇目得見其文皆刻簡來生列圖帝
籍應得神仙故逆表於靈格道成之日自當
更有天真下降受其書錫文也
南極上元君曰金書玉字皆刻書青瓊板上

或書青玉板上板長九寸九分廣二寸四分
以金縷字文侍板玉童玉女各二人典香檢
泄依四極明科百年内有其人聽一傳
南極上元君曰瓊玉非世人所得能用若有
名扵方諸得見其文亦可刻書青木板上以
金縷其字文盛之青錦之囊燒香朝禮九年
自當有天眞降授瓊玉之板也
南極上元君曰始生變化元録與九氣元洞
俱生
高上玉皇上聖帝真皆結元洞之氣以爲形

名之號衣冠服綵皆出九天大有俯仰儀軌
鄉居里號亦結自然而生天有八會之氣四
改之運以綱維玉虛分理陰陽玄化治始成
生萬品高上衆聖變形化景皆隨四時改易
順運應命與化推遷無衰老之期極化長存
故曰道無常名此之謂也王母德酬高玄故
爲萬氣之母是致元始錫徵丹皇之號玄授
素書元録一卷使授後聖神仙之徒知元始
之道結自然之號有變化之氣得見其篇者
則九天逆書扵仙籍方諸刻名扵丹臺加其

精思無出九年剋得與真披顔寢房隨四時
變化飛騰九天也
南極上元君曰上清之道高玄寶經以存思
爲感嚥氣爲會旣得叅其篇目便應明其存
思元始變化之象知其形色光氣文彩四時
改易將閉眼不言而自到嚥氣不引而自會
也如此不旬年而覩神不旬月而氣充也後
學諸賢自可勤精其思則玄空之可名也接
仙之有由也
南極上元君曰凡修上仙之道思神念真服

氣嚥液而不知元始之號四時變化改易光
象氣之根源徒閉眼於莽莽空嚥而無想神
真何由得降氣液何由得充也對顔瞻目由
有晻曖而况悠悠之中不别其形氣者哉謂
此徒勞於寢息無益於空唱也上清始生變
化元錄
元始皇上丈人元玉虛之氣諱延世音字觀
無覺形長九千萬丈常以春三月則冠九炁
流精紫曜之冠衣九光錦袍身佩九色無縫
自然之綬帶六山火玉常乘碧蒼二色之雲

坐則九色獅子光明暐曄在上清之上玉虛
之中思之還化九寸九分夏三月
元始皇上丈人則化形一身九頭化七千丈
戴九色之雲衣丹錦百變之光無縫之袍帶
九大仙鍊之劒乘丹紫二色之雲坐九色之
龍光明流焕在玉虛紫雲之中思之還化九
寸秋三月
皇上丈人則化形一身九鳳之頭形化五千
丈九色斑紋虎衣乘七色之雲華光交焕在
上清之上思之還化七寸七分冬三月

皇上丈人則化形爲青黑二色之光勃勃如
月之𩲸此則反玉虛之氣更受鍊元始之精
思之還復本元眞形修元始之道當以立春
之日沐浴入室東向朝
元始皇上丈人九拜畢還北向叩齒九通思
皇上丈人隨四時形像在上清之上金相宫
瓊天府八明鄉定眞里中迴真下映入兆明
堂之中㣲祝曰
皇上開真九道合明變鍊虛無洞映上清分
形化景四運順生我享其眞與合靈内結玉

仙外纏八冥八景扶翼運致丹軿乘雲駕烟
策御上清飛行雲房朝謁帝京畢仰嚥九氣
止能知元始變化形景内諱祕名則壽九百
年修之九年與神交顔則能變景飛行太空
高靈九天王元太虛之氣諱上觀洞字運梵
形化九千萬丈以秋三月則頭建金華之冠
衣雲文錦袍帶九光流鈴交靈紫綬乘丹碧
二色之雲坐則九色獅子光明焕燿上清思
之還長七寸冬三月
高靈九天王則化形九頭頭戴九日一身衣

九色斑紋鳳衣常乘青黄二色之雲坐則九
色獅子光明之輝暐曄在上清上思之還反
真形春三月九天王則化形分别爲九人口
銜九月衣鳳文羽衣常乘九色之雲坐則九
色之煙光明焕爛在上清之上太虛之中思
之還反真形夏三月九天王則化形一爲青
紫丹紅四色之光光氣混沌照九天此則反
形太虛之氣更受鍊九天之精思之還反真
形凡修九天真王之道常以冬節之日沐浴
入室西向九拜朝九天王畢還北向叩齒九

通思九天王各隨四時形像在
上清金蘭宫太清府開明鄉通真里中迴真
下映入兆上元丹田之中便㣲祝曰
九靈元精變鍊上明三合齊景分氣散形出
空入玄上黄下青歷運迴晨參絡朱軿洞逰
高虛迴映我庭混合真光神化來生能乘雲
浮上戲上清仰嚥九氣止修行九年上感九
天刻得神眞下降授兆真書自然得乘九色
雲輿飛行
上清玉真九天丈人元紫虛之氣諱延世明

字係上連形化九千萬丈冬三月則頭建飛
精百變之冠九色流光自然錦䙱佩衣九元
通真之策常乘五色之雲坐則九色之煙光
明暐曄在上清之上思之還長九寸春月
玉真九天丈人則化形爲鳳凰一身九頭頭
戴九氣玄精衣九色班文羽袍常乘十二飛
麟坐則五色蓮華之上光明流曜百變之色
在上清之上紫虛之中思之還反真形夏三
月
玉真九天丈人則化形爲龍身人頭頭戴十

二色光衣青黄紫三色羽衣口銜素綬常乘
九色之雲坐則五色獅子光照上清思之還
反真形秋三月
玉真九天丈人則化形爲紫緑二色之光光
氣相繞如日月相沓此則反形紫虛之氣更
受鍊九天之精思之還反真形行
玉真九天丈人之道常以立冬之日沐浴入
室西北向九拜九天丈人畢還北向叩齒九
通思
九天丈人各隨四時形影在上清丹靈宫開

清府三合鄉無明里中迴真下映入兆洞房
之中便㣲祝曰
九天上靈元始自然含鍊八道九真胎仙中
寳紫元三素外纏變景鍊氣順運流遷洞化
入微我道早分目招靈暉心披五雲乘策入
景飛入帝晨畢仰嚥九氣止知九天丈人變
化形影内諱祕字便名書九天修之九年得
見真神乘空飛行
上昇玉清道根九天元父元洞根之氣諱九
靈導字混大真形化九千萬丈春三月頭建

七稱朱玉之幘無極寳天之冠著九天鳳衣
神雲鳳舄帶素靈之綬常乘碧霞飛輿從十
二飛龍坐則九色華光在玉清之上光明百
變暐曄太空思之還長九尺夏三月元父則
化形一身九頭頭戴九日衣赤鳳班文虎裘
帶十二色綬乘九色之鳳坐則黄白二氣之
上光明焕虛洞耀玉清之中思之還反真形
秋三月元父則化形分爲九人同衣九色羽
袍帶漫延龍淵之劒虎頭鞶囊交靈素綬坐
九氣玄空之上光明百變焕曜玉清細㣲之

内洞根之中思之還反真形冬三月元父化
形爲日精之光與紫暉相沓此則元父反形
道根之氣更受鍊洞根之精與玄母合變混
沌二像之光思之還反真形行元父之道當
以太歲之日沐浴清齋入室西北向朝九天
元父九畢還北向平坐閉眼思九天父各隨
四時形影在扵九天之上太極瓊宫玉寳之
府丹靈鄉洞元里中迴真下映入兆上元崑
崙之中便㣲祝曰
高上帝尊元始大神合真匡氣形秀紫天乘

雲駕浮絡景八煙迴輪曲降道廕我身得乘
霄軿奉侍靈轅今日八會上願開陳所求所
乞靡不如恩長享元吉與帝同存策御八景
飛昇玉晨畢仰嚥九氣止行之九年則覩真
形元父降側與兆共言授兆寳書九天上録
書名玉簡身登上清輕泄此道没身鬼官殃
及七祖長充河源道極
九天玄母元洞淵之氣諱負沌字黄大覆形
化七千萬丈以秋三月頭戴紫元玄虛寳冠
著青精神光錦繡霜羅九色之䙱華光十二

色交靈紫綬常乘紫雲飛輪從十二鳳凰三
十六仙人坐九色獅子光明流焕在上清之
上思之還長六寸六分冬三月
玄母則化形爲人頭鳥口口銜月精衣青精
飛羅之䙱交帶流蘇紫綬常乘十二色雲坐
則百變之光洞照上清細㣲之内思之還反
真形春三月
玄母則化形爲鳳身麟頭七色班爛十二華
光流精交絡洞映上清細為之内八冥之裏
思之還反真形夏三月玄母則化形爲紫黄

二色之光如月之暉五色流焕洞映上清此
則玄母反形洞元之氣更受鍊道極九陰之
精雌一合慶化生萬神思之還反眞形九年
則元父籍扵南陽玄母降形扵丹房修行
玄母之道當以本命之日沐浴清齋入室東
南九拜朝玄母畢還北向平坐叩齒九通閉
眼思九天玄母隨四時形影在九天之上瓊
林七映之宫玉寳洞元之府九光鄉上清里
中迴真下映入兆臍下命門丹田宫中便㣲
祝曰三合五離混化二元氣結凝神神變合

魂雌一含真胎息生門陰精玄降淘灌形源
鍊化明景靈秀自然今日上告玄母開陳十
二上願保成玉真五形納澤骨鍊玉仙輕身
飛騰乘虛絡煙上造紫極奉接神顔畢仰嚥
三九氣止行之九年玄母感悅二景交懽即
勅北帝消滅死名上奉九天記録紫篇得覩
真形飛行上清輕泄我道死充河源七祖負
役十苦八難刀山劒樹萬刼不原得者寳宻
自然成仙
皇老三天丈人元洞虛之氣諱上定拔字明

梵宗形長三千萬丈以春三月頭建通精七
寳珠冠衣飛雲流光紫錦之袍佩單皇命神
之童常坐五色百變之光煒燁奕奕在上清
之上洞虛之中思之還化三寸三分夏三月
皇老三天丈人則化形爲三頭一軀戴青黄
緑三色之雲衣五色班文之袍坐十二華光
之上思之還反真形秋三月
皇老三天丈人則化形通身黄金之色項負
十二色圓光衣須臾百變之光錦袍帶金虎
鳳文之綬坐三素景雲之上思之還反真形

冬三月皇老三天丈人則化形爲蒼緑紫三
色之光混合相纏如月之魄此則三天丈人
反洞虛之氣更受鍊皇老三天之精思之還
反真形修行三天丈人之道當以甲子庚申
之日沐浴清齋入室西向心拜三過朝
皇老三天丈人畢還北向平坐叩齒九通閉
目思三天丈人各隨四時形影在上清玉演
宫金融府上開鄉正元里迴眞下映入兆華
蓋之中便微祝曰
三靈變化五神混通内含金仙外鍊真容玉

池華露澤流紫房迴真曲廕映徹五宫内香
外潔骨蘭胃芳九孔納靈仙光逸充得乘飛
雲昇入帝堂畢嚥氣三九止此九天祕文玄
授以成真人修行九年得與真人交顔名書
帝録列圖三元輕泄漏慢九天刺姦罰以風
刀九祖充役不得入仙虛上三天玉童元玄
虛之氣諱高玉腎字元常在形長三千萬丈
以夏三月頭建三華寳曜洞天玉冠衣青黄
七變錦袍帶朱精禁天之章坐十二色之雲
百變之光流映上清之上思之還長三寸二

分秋三月三天玉童則化形爲三童子頭戴
日象衣五色班文虎衣手把五色之幡坐蓮
華之中光明洞耀太清之上思之還反真形
冬三月三天玉童則化形爲老公頭建三角
黄巾衣黄錦之裘手把九節金杖坐五色雲
上光明洞耀玉清之中思之還反真形春三
月三天玉童則化形爲青黄白三色之光更
相纏繞如日月之輝此則反虛之氣更受鍊
三天元生之精思之還反真形修行三天玉
童之道當以太歲之日清齋入室南向三拜

三過朝三天玉童畢還北向平坐叩齒三通
閉眼内思三天玉童各隨四時形影在上清
瓊上宫丹明府三素鄉元正里迴真下映入
兆兩眉中間便㣲祝曰三光朗明六氣欝清
含真固景氣交華生金仙父母養育胎嬰百
神哺飴玄灌我景飛骨昇肉輕徘徊雲宫出
入八冥與道齊真三元同齡畢仰嚥三氣止
此三天祕道正一玉文祕在三寳之宫不得
妄傳見其篇目修行九年與真合景飛行玉
清輕泄天寳罰以風刀九天刺姦七祖充役

不得入仙
高上玉寳九霄丈人元六虛之氣諱上開字
通大明形長九千萬丈以秋三月頭建紫元
流光九變之冠衣丹錦七色文光之䙱帶三
寳啓靈之策佩豁落七曜元章立九色獅子
之上光明焕爛洞照玉清思之還長九寸九
分冬三月
九霄丈人則變形一身九頭童子衣九綵雲
光錦衣坐絳雲之上手執華幡光明焕爛洞
照玉清思之還反真形春三月九霄丈人則

變形九人狀如童子各衣一色之衣口銜日
象坐九色雲上光明流焕映照玉清思之還
反真形夏三月九霄丈人則變爲九色之光
更相纏繞如雲之昇此則丈人反六虛之氣
更受鍊
高上玉寳之精思之還反真形修行九霄丈
人之道當以立秋本命之日清齋入室西向
九拜朝丈人畢還北向叩齒三通閉目思丈
人各隨四時形影在玉清啓金宫重冥府上
合鄉六會里迴眞下映入兆九孔之户便㣲

祝曰
玉霄九迴神真散靈六虛灌元高上流精混
合反胎受鍊化生四度迴周我道瑩明太一
勒録元君記生五符參差布養我形三部八
景運致紫軿飛仙羽服翠裙錦青雙璫結帶
金符玉鈴真人降授使我昇清乘空步虛上
謁帝庭畢仰嚥九氣止此九天上道祕扵玉
房萬刼一出上靈紫映
九霄真王元玉皇之氣諱靈瑞字應觀世形
化九千萬丈以冬三月頭建金華飛天冠衣

日生流精文袍佩流金鳳璽帶百變交金之
劒立九色蓮花紫雲之中光明洞照玉清之
上思之還化九寸九分春三月
九霄真王則變形頭戴九星口銜金鈴手執
日象衣服如法立紫雲之上光明焕焕洞照
上清思之還反真形夏三月九霄真王則變
形爲九人並衣青羽之衣頭各帶一月各執
九色麾幢在紫雲之上思之還反真形秋三
月九霄真王變爲青白玄三色之光更相纏
繞如雲之昇光明奕奕洞照上清此則反

玉皇之氣更受鍊上虛紫映之精思之還反
真形修行
九霄真王之道當以秋分太歲之日清齋入
室西北向九拜朝真王畢還北向叩齒九通
閉眼思真王各隨四時形影在玉清七映宫
鳳生府上虛鄉化仙里迴真下映入兆九户
伏源上關之中便㣲祝曰
九道映明紫霄分流三氣混沌合真㝠樞玄
靈布元散化上虛無英携老白元度符司命
檢生五神灌軀道合成真元皇同儔上參玄

圖飛昇太無畢仰嚥九氣止此
皇上祕道蔵於瑶臺九曲玄房依太真科萬
刼一傳自非玄挺妙質名書九天不得參知
見是篇目壽同劫年修之九年昇飛上清輕
泄靈文身死失仙
高上虛皇君元上皇之氣諱幽造字大法朗
形化七千萬丈以冬三月頭建無上七曜寳
冠衣明光飛錦珠袍佩丹皇玉童常乘九色
之雲坐九色獅子光明焕曜在玉清之上思
之還長七寸二分春三月

高上虛皇君則化形爲人頭龍身九色班斕
戴日捧月坐十二月華光光明焕曜在玉清
之上思之還反真形夏三月
高上虛皇君則化形爲上皇仙形項負圓光
七十二色衣百變光明錦衣光明焕照千億
萬重思之還反真形秋三月高上虛皇君則
化形玄黄緑三色之光更相纏繞如太素之
行雲此則高上反上皇之氣更受鍊高上之
精思之還反真形修行高上虛皇之道當以
九月九日三月三日沐浴清齋入室北向平

坐心拜九過止還北向坐叩齒九通閉目内
思高上虛皇隨四時形影在
上清元寳宫金上府離合鄉明光里迴眞下
映入兆上元血液之府便㣲祝曰
九天離合飛根結真洞景上靈黄雲内纏寳
明齋映落華生煙鎮固上元映照我身三宫
保鍊六府光津策御八景玄老周旋乘空步
虛出入無間上輔
高上虛皇帝臣八會慶納請如所陳畢仰嚥
九炁止此高上秘道變化混生知者與高上

齊真修之九年飛行玉清輕泄七祖充責身
役河源依九天之科不得入仙紫虛
高上元皇道君元明皇之氣諱明上基字飛
㝠範形長五千萬丈以春三月頭建紫元通
天寳冠衣青緑黄三色錦袍佩招真玉策帶
流光鳳章常乘紫碧二色之雲坐十二色蓮
華之上光明暐曄在上清之中紫虛之内思
之還長五寸五分夏三月
高上元皇道君則變形色如黄金項負圓輪
十二光衣七十二條九綵飛天之衣坐九色

獅子之上思之還反真形秋三月高上元皇
道君則變形爲鳳頭人軀衣九色斑文虎衣
坐五色雲上思之還反眞形冬三月高上元
皇道君則變形爲碧皂黄三色之光更相纏
繞在紫虛之中此則反明皇之氣更受鍊紫
虛之精思之還反真形修行
高上元皇之道當以太歲之日沐浴入室南
向心拜三過朝元皇畢還北向叩齒十二通
閉眼内思高上元皇道君隨四時形影在上
清金靈宫丹神府元洞鄉通耀里迴真下映

入兆通神之户便㣲祝曰
明皇元道高上紫元三變九合結成洞門朱
精爛綺飛生黄雲五符固死保命長存迴真
混合使我成神三宫安鎮九孔結仙四時變
化與帝合眞畢仰嚥九氣止此高上祕宻之
道三變九鍊自然成真得行法九年飛行與
神合形輕泄漏慢九祖充責身没幽泉長謝
四極不得入仙
上皇玉虛君元紫皇之氣諱明世字典常清
形化三千萬丈以夏三月頭建通精七寳華

冠衣九象飛雲錦䙱佩丹文紫章常立紫氣
之雲七色蓮華光明暐曄洞照上清思之還
長三寸三分秋三月
上皇玉虛君則變形一面四眼身爲鳳軀九
色斕斑在黄白紅三氣之中立五色獅子之
上思之還反真形冬三月上皇玉虛君則變
形爲男子手執五色之華衣五色之衣在紫
雲芝之上思之還反真形春三月上皇玉虛
君則變形爲黄赤青三色之光混沌狀如浮
雲在紫虛之内此則上皇反玉虛之氣更受

鍊紫皇之精思之還反真形凡修行玉虛君
之道當以八節之日清齋東向三拜朝玉虛
畢還北向叩齒三通閉眼内思
上皇玉虛君隨四時形影在上清朱精宫生
真府太丹鄉三寳里迴真下映入兆泥丸後
門之中便㣲祝曰玄明紫皇八氣飛空幽幽
冥冥混化十方敷靈演眞焕曜金光紫㣲鍊
精結成仙容八景騰飛乘雲駕空控轡太虛
逍遥上宫畢仰嚥七氣止此上皇金匱祕道
有名書紫簡刻圖丹臺當得此文修行九年

飛行上清輕泄秘要身役鬼官不得入仙三
元
太明上皇君元虛皇之氣諱寂欣平字靈刼
化形化七千萬丈秋三月頭建丹華紫曜飛
天冠衣五色雲羅之袍佩流金火鈴帶神虎
玉童常立五色紫雲之上光明暐曄七十二
變照明上清思之還長七寸二分
太明上皇君以冬三月則化形人頭龍身五
色玄黄在紫虛之上立九色雲光絶空之中
思之還反真形太明上皇君以春三月則化

形爲三月之暉流光爛照上清之中紫虛之
内思之還反真形太明上皇君以夏三月則
化爲赤白二色之光如太素之雲在紫虛之
中此則太明上皇君反三元之氣更受鍊虛
皇之精思之還反真形修行上皇君之道常
以本命太歲之日沐浴入室南向心拜
太明上皇君畢還北向叩齒三通閉眼思太
眀上皇君隨四時形影在上清紫融宫生真
府七相鄉六元里中迴真下映入兆左方融
生宫中便㣲祝曰

三元太明洞景朱靈玄氣散真混合元精帝
一變化保命黄寧八氣飛騰六宫常生玄老
同符我道已明三光翼景羽服欝青策轡丹
輿飛入月庭畢仰嚥十二氣止得修此道則
名書九天上眞降席飛行玉清輕慢泄漏身
没鬼官不得入仙皇上萬始先生元上皇之
氣諱幽朗蘭字通大範形長九千萬丈冬三
月頭建丹陽日精之冠衣赤雲明光錦袍佩
金虎鳳文帶丹皇紫章常乘白素之雲坐五
色獅子光明流焕照映上清思還長二寸一

分春三月萬始先生則變形爲人軀三頭鳳
凰衣九色斑文虎衣常立十二華光思之還
反真形夏三月萬始先生則變形爲三日之
暉紫光芒爛映焕明在上清之上十二色蓮
華之中思之還反真形秋三月萬始先生爲
青赤紫三色之光更相纏繞如日之輪此則
反皇上之氣更受鍊上皇之精思之還反真
形修行萬始先生之道常以本命八節之日
沐浴入室北向心拜先生畢叩齒三通閉眼
思先生隨四時形影在上清融華宫金魂府

明靈鄉上張里中迴真下映入兆右方陰極
宫中微祝曰
萬始三精散氣九㣲上景登明道四飛玄母
開願八間解懷保録中元帝真徘徊變化三
形體无常衰混合光象日月齊暉飛登玄宫
昇入紫微畢仰嚥九炁止此高玄妙祕黄房
寳文得見其篇書名九天修行飛仙白日昇
天上皇先生紫晨君元高元之氣諱欣平淵
字道元極形長九千萬丈春三月頭建通天
寳晨冠衣七色流明雲光珠袍佩上相制靈

之符帶混真東蒙之策坐九色蒼龍在青雲
之上光明流曜洞照上清思之還長九寸九
分夏三月化形龍頭人身五色斑斕文彩焕
曜在紫雲之中光明徹照映朗十方思之還
反真形秋三月化形人龍身九色斑爛文彩
光明洞照上清思之還反真形冬三月化形
青黑二色之光更相混合光明洞曜映照上
清此則反
上皇之氣更受鍊元高元之精思之還反真
形修行紫晨君之道常以立春之日東向九

拜朝紫晨還北向叩齒九通思紫晨君隨四
時形影在玉清紫玄上宫朱映府金精鄉化
靈里中迴眞下映入兆肝之上門㣲祝曰
上皇散靈紫晨納精三華洞發四度鮮明流
真交慶迴映我庭三元混合我道以成仙衣
羽服錦裳飛青策轡飛行上靈仰嚥九氣止
紫虛皇上太帝君元洞元之氣諱靈明谷字
太範宗長八千萬丈夏三月建九氣流精紫
曜之冠衣九色無縫自然之䙱佩七元交光
之章帶元皇命真之策坐神鳳之上絳雲之

内光明暐曄洞照上清思之還化八寸八分
秋三月化形鳳頭人形九色班爛文彩光明
蓮華之上在素雲之中思之還反真形冬三
月化人頭鳳身口啣火鈴文彩焕爛洞照上
清思之還反真形春三月化形爲青赤二色
之光光明赫赫照眀上清此則反紫虛之氣
更受鍊元洞精之精思之還反真形修行太
帝君之道當以立夏之日入室南向八拜朝
太帝君還北向叩齒九通思太帝君隨四時
形影在玉清變雲宫中丹曜府金華鄉日精

里中迴真下映入兆心房上關微祝曰紫虛
吐精
皇上納氣二元交慶混合齊契流精濯灌澤
灑九外是日上吉我享元泰玉華流溢洗塵
掃穢六俯開清身無毫翳明道八景輔成仙
位仰嚥靈芝還童反艾肉輕骨飛昇入無際
畢仰嚥八氣止紫虛
皇老上帝君元洞精之氣諱虛盈字元衡豁
化六千萬丈秋三月建金華七曜之冠衣雲
文日精錦袍皇天杖幡帶九光雲章綬立素

雲之中坐七色獅子光明流焕洞映上清思
之還化六寸六分冬三月化形虎頭人身黄
白錦袍文彩明曜立玄雲之中坐九色靈照
十方思之還反真形春三月化形人頭虎身
九色斑斕光彩焕焕照明上清在紫虛上清
之中思之還反眞形夏三月化形爲赤白二
色之光光明奕奕照明四方此則反紫虛之
氣更受鍊元洞之精思之還反真形修行上
帝君之道常以立秋之日入室西向六拜朝
上帝君畢還北向叩齒十二通思上帝君隨

四時形影在玉清金門宫治精府三練鄉九
變里中迴真下映入兆胇宫中節間㣲祝曰
皇老開張四運改靈鍊度三關變化飾形是
日慶賀萬氣交并太下度符典生削滅死根
勒録上清上享元吉靡不利貞壽同三光與
真齊靈得乘飛景造禮帝庭畢仰嚥十二氣
止玄虛太眞洞景君元洞融之氣諱遊上飛
字玄開梁長五千萬丈冬三月建無上七曜
寳冠朱玉文明光飛錦䙱佩丹皇玉帝童帶
招仙之劒在玄虛之中立五色獅子之上光

明焕曜映照上清思之還化五寸五分春三
月化形爲仙人色如金剛項負寳衣龜文大
衣光照十方在青雲之中思之還反真形夏
三月化形爲靈龜三百六十文章口啣七星
坐華盖之下玄雲之上光明奕奕照映上清
思之還反眞形秋三月化形爲白黑二色之
光光色沌沌如玉之精此則反玄虛之氣更
受鍊元洞融之精思之還反真形修行洞景
君之道常以立冬之日入室北向五拜朝洞
景君叩齒三通思洞景君在玉清瓊容太丹

府朱雀鄉崖中里中迴真下映入兆腎府雙
關之内微祝曰
洞真高清四運鍊仙道合中元變化自然流
津玄灑慶布我身上享元吉利貞受恩太一
度符元君科山絶滅死屍斬斷胞根八景輔
翼總録萬神降致雲輿運我昇晨畢仰嚥五
氣止行之八年刻得玄昇中真降見授兆真
經寳章
皇上玉帝元高晨之氣諱大寧字大幽始化
三千萬丈春三月建七寳珠冠衣九色虎衣

佩金虎鳳文帶神虎玉章乘七元之精立朱
雀之上十二華光焕明玉清洞虛之中思之
還長三寸三分夏三月化形項負七色寳蓋
手把斗星立日暉之中光明暐曄在上清之
上思之還反真形秋三月化形人頭爲朱雀
口啣日象立紫雲之中華盖之下光眀映照
上清思之還反真形冬三月化形爲玄黄蒼
三色之光更相纏繞在紫虛之中則玉帝反
皇上之氣更受鍊高晨之精思之還反真形
修行玉帝之道常以月一日十五日沐浴入

室東向心拜朝玉帝畢還北向叩齒十二通
閉眼
皇上玉帝隨四時形影在上清洞雲宫霧仙
府仙變鄉定微中迴真下映入兆兩眉中間
微祝曰
明上帝皇騰景高㣲九變紫元四氣鍊暉三
合中宫五化徘徊混合帝一萬氣總歸安靈
元室鎮固九扉三部八景齊真相隨共乘雲
龍昇我高飛長享帝籍億億不衰畢仰嚥九
氣止此

皇上之道紫房中秘言授扵金名玉字合真
之人得者飛仙與帝合形輕泄身死七祖充
責萬劫不得入仙太素高虛上極紫皇君元
明晨之氣諱宗梵憐字玄上門長五千萬丈
夏三月建天元七寳冠衣九色珠絳雲光錦
䙱佩六火玉帶靈飛紫綬立五色獅子蓮華
之上焕明上清七十四方思之還長五寸二
分秋三月化形人頭虎軀玄黄班文文彩焕
爛光照十方在紫氣之中立五芝之上思還
反真形冬三月化形通身金光項負華盖衣

三十二色衣如天仙之象光明奕奕照朗
上清思之還反真形春三月化形爲紫黄緑
三色之光更相纏繞三氣混沌在
上清之中此則紫皇皇反太素之氣更受鍊
明晨之精思之還反眞形修行紫皇君之道
常以庚申之日清齋入室南向心拜紫皇君
畢北向叩齒三通閉眼思紫皇道君隨四時
形影在
上清金耀宫紫曜府七元鄉華盖里中廽真
下映入兆紫房宫中㣲祝曰

明晨散靈紫皇納暉太素九變四鍊洞㣲太
一監命公子保衰帝君理命三光齊廽與真
并契福祚巍巍策龍飛昇上造雲扉畢仰嚥
九氣止此金房祕要傳
上清真人得者飛仙位齊高真輕泄漏慢身
没河源七祖謝責不得入仙虛明紫蘭中元
高嵉君元太晨之氣諱惠智字通大業長三
千萬丈秋三月建三華寳冠神精七色之袍
帶流金紫章佩石精金光之劍立碧霞之上
七色虎輦光明焕焕三十二色思之還長三

寸三分冬三月化形虎身龍頭五色班文光
明奕奕在碧雲之中五色蓮華之上思之還
反真形春三月變形三頭鳳凰九色文彩光
明焕爛照映
上清思之還反眞形夏三月化形爲紫碧二
色之光更相纏繞如日之昇此則高嵉君反
紫蘭之氣更受鍊元明太晨之精思之還反
真形修行中元高嵉君之道常以立秋之日
清齋入室西向拜朝高嵉君畢還北向叩齒
十二通閉眼思高嵉君隨四時形影在

上清靈映宫神變府三輪鄉成真里中廽真
下映入照五藏五城之宫㣲祝曰
太晨廽景虛明分變合九鍊三眞輪津靈灌
溉五城門鎮神固氣塞死源上招高虛致仙
群飛行羽步昇金闕世享帝席命長全七葉
同歡離五根畢仰嚥三氣止此紫蘭寶訣萬
劫一宣得者飛行
上昇玉清紫虛玉皇先生紫晨君元玉晨之
氣諱靈會淯字度衆光長七千萬丈冬三月
建七寶飛華冠衣九色紫錦華裙佩龍景七

變虎符立五色獅子之上十二華光明照十
方思之還化七寸七分春三月化形爲九色
之鳳口銜素綬文身班爛光曜
上清思之還反真形夏三月化形人軀九頭
之鳥九色文彩光明暐曄映照
上清思之還反真形秋三月化形爲紫蒼赤
三色之光混沌相繞如雲之交此則紫晨君
反
紫虛玉皇之氣更受鍊玉晨之精思之還反
真形修行紫晨君之道常以太歲之日清齋

入室北向心拜朝紫晨君叩齒三通閉眼思
紫晨君隨四時形影在
上清變光宫九合府自然鄉永康里中廽真
下映入兆左腋下㣲祝曰
九玄生紫晨皇景發瓊華三鍊洞神府七入
金離沙吐納餐童陽含漱引日葩四改隨運
生妙景保朱霞有能明此訣携手步北阿畢
仰嚥七氣止此金房寳文得修真道飛行
玉清紫虛三元紫精君元紫晨之氣諱明上
耀字朋大光長九千萬丈春三月建九元飛

晨嬰冠衣丹錦飛裙佩
九天龍文虎帶日精育延之劒立五色蓮花
之上項負七寳之光思之還化九寸九分夏
三月紫精君化形爲童子頽雲角髻衣五色
彩衣手執華幢光明焕爛照映
上清思之還反真形秋三月化形龍頭蛇軀
青黄焕爛光耀
玉虛思之還反真形冬三月化形爲紫青白
三色之光沌沌如日月之暉此則反紫虛三
元之氣更受鍊紫晨之精思之還反真形修

行紫精君之道常以春分之日清齋入室東
向心拜朝紫精君畢還北向叩齒十二通閉
眼思紫精君隨四時形影在
上清玉寳宫洞靈府金相鄉昇樂里中迴真
下映入兆心房之中㣲祝曰
紫霄散朱靈丹霄焕玉清三元踊飛盖徘徊
紫階庭反我自然氣受鍊瑩玉形養味月中
水仰吸朱日精三華齊明景策氣迅八軿畢
仰嚥七氣止此
九天祕祝玉房寳文得行其道飛騰玉清輕

泄漏慢身没河源不得入仙真陽九老玄一
元洞晨之氣諱眀流爛字宣通勃長五千萬
丈夏三月建寳晨通精冠衣九色雲文錦袍
佩太上命神之章龍景丹文立紫雲之上坐
七色蓮華光明焕焕思之反化五寸五分秋
三月化形爲嬰兒坐
紫虛之中戴五色蓮盖把五芝華幡思之還
反真形冬三月化形爲月光青色鬱鬱在紫
雲之中青華之上光明流照洞映
上清思之還反真形春三月化形爲青緑玄

三色之光混沌相纏如雲之交鬱勃上清之
中此則反真陽元老之氣更受鍊元洞晨之
精思之還反真形修元老玄一之道常以立
夏之日清齋入室西向三拜朝元老畢還北
向平坐叩齒十二通思元老玄一君隨四時
形影在
上清飛玄宫洞太府九元鄉三關里中廽真
下映入兆命門之外㣲祝曰
洞晨鍊真陽玄老乘虛發四化變妙根雲景
曜朗月迅虛亭丹衢策轡之朱律曲引冥鄉

交同集九靈闕微哉保刼功誰測浮與没畢
仰嚥九過止有知玄一四時變化修之九年
則見真形下降寢房能變形太虛飛行
上清太㣲天帝君元洞元之炁諱大崇屬字
元洞度長三千萬丈秋三月建九元飛嬰冠
衣七色鳳雲之袍帶夜光寳章交靈素綬立
五色獅子之上身生三十二色寳光在上清
之上思之還長三寸二分冬三月化形爲無
量真人身負金光照明十方立九色之華手
執金鈴思之還反真形春三月化形爲日光

紫芒焕映
玉虛之上照明十方思之還反真形夏三月
化形爲白蒼緑三色之光更相纏繞如雲之
沓此則帝君反太㣲之氣更受鍊洞元之精
思之還反真形修天帝君之道常以春分之
日沐浴入室東向再拜朝帝君畢還北向平
坐叩齒三通思帝君隨四時形影在
上清雲霞宫八朗府三眞鄉五晨里中廽真
下映入兆右腋下㣲祝曰
洞源變靈九色明鮮廽合太㣲四化成真玉

虛欝勃景曜朱烟含華潄泉飛芳八纏仰餐
流暉鍊灌我身我身變化昇入
九天上書仙籍與帝結縁畢仰嚥九過止有
知帝君四時之變壽同三光修行其道飛行
上清輕泄漏慢七祖充責青靈陽安君元洞
浩之氣諱度衆法字大開明長五千萬丈冬
三月建三精芙蓉晨冠衣雲文丹錦飛裘履
九色獅子佩流金火鈴交帶七元身生七變
之光暐曄
玉清之上細微之内思之還化三尺三寸春

三月化形爲老公頭戴飛龍口銜月身衣羽
衣手持紫授在丹霞之中照明玉清思之還
反真形夏三月化形虎頭人身五色斑斕光
照十方思之還反眞形秋三月化形爲黄緑
紫三色之光混沌上清如日之暉此則反真
靈之炁更受鍊洞浩之精思之還反真形修
行陽安君之道常以立春之日沐浴入室東
向再拜朝陽安君畢還北向叩齒九通思陽
安君隨四時形影在
上清招摇宫六合府廣靈鄉泉里中迴真下

映入兆兩丸之間車軸下户㣲祝曰
洞浩峙五華神暉灌青靈混合帝一氣變化
隨運生通朗始神堂發幽鍊丹形玄玄九元
内寥寥中有精真景耀雲宫奕奕照
三清廽映細㣲中表尓形與名氣入神寂房
廽宴紫霄軿畢嚥氣三過止有知陽安四化
之形壽同天地修之九年白日飛行
上元太素三元君元晨華之氣諱雲育瑛字
勃芝長三千萬丈春三月建寳玄扶晨羽冠
服紫氣浮雲錦帔九色龍錦羽裙腰帶流金

火鈴虎符龍書坐扵太空之中膝下常有丹
緑青三素之雲光明暐曄映照十方在
九天之上細㣲之内思之還長七寸夏三月
化形一身三頭戴七稱寳冠服三素飛雲錦
衣立九色鳳凰上照十方思之還反真形秋
三月化形爲七曜華精玉光暐曄紫雲之上
光色鬱鬱如日之暉思之還反真形冬三月
化形爲紫白黄色之光蓊蓊勃勃如金之精
此則反上元太素之氣更受鍊晨華之精思
之還反真形修行三元之道常以本命太歲

之日沐浴入室西向三拜朝三元君還北
向平坐叩齒九通思三元君隨四時形影
在
上清寳素宫九玄府晨華鄉玉皇里中廽真
下映入兆九孔之户㣲祝曰
三素廽天元流霄翼玉靈靡靡乘玄散飄飄
虛上清把我自然運改化豈常名妙覺始玄
且欣我萬刼齡太霞雖雲遼洞映監有情相
與携玉契同期九天軿畢嚥三氣止紫元六
合宫中祕道有知三元四時之化不死修行

其道飛行
上清高上太素君元洞觀之氣諱寳洞通字
明世宗長三千萬丈夏三月頭建紫元寳冠
衣丹錦七色之䙱佩豁落七曜元章帶三寳
招仙之策立五色蓮華之上光明焕照思之
還化七寸秋三月太素君則變形龍頭人身
五色斑爛光明流曜映照十方思之還反真
形冬三月太素君則變形三日之相光映混
沌照明
上清思之還反真形春三月太素君則變形

蒼白二色之光奕奕在元氣之中紫霄之上
此則反高上太素之氣更受鍊元洞觀之精
思之還反真形修行太素君之道常以甲子
日沐浴入室西北向再拜朝太素君畢還北
向平坐叩齒三通思太素君隨四時形影在
上清無量宫映天府七相鄉九轉里中廽真
下映入兆背中骨節之府㣲呪曰
太素策運四景虛飛通精散氣鍊變紫暉三
寳華盖緑軿徘徊流映霞庭光曜高微來變
我神生我羽衣輕翔毛服八氣変飛畢嚥氣

八過止知太素隨四時之変則壽萬年修行
其道飛行上清輕泄靈文身死失仙
上清紫精三素君元陽洞之氣諱霄華字法
靈曜化七千萬丈秋三月頭建通精晨冠衣
五色斑文虎衣佩交靈素綬帶招仙之劍立
九色獅子之上項生圓光照明
上清思之還化七寸冬三月紫精三素元君
則変形爲鳳頭人身衣蒼碧紫三色羽衣光
明流映
上清之中思之還反真形春三月紫精三素

元君則変形人頭龍身文彩焕曜照明
上清思之還反眞形夏三月紫精三素元君
則変形爲黄黑二色之光混沌相纏如雲之
昇此則反紫精之炁更受鍊洞陽之精思之
還反真形修行三元君之道常以庚申之日
沐浴入室西向再拜朝元君畢還北向平坐
叩齒三通思三元君隨四時形影在
上清玉皇宫寳雲府三氣鄉交靈里中廽真
下映入兆大搥骨首之户便㣲祝曰
紫精散景暉変鍊九炁庭方圓三便府離合

改運生吐津灌日根皇華曜紫清尋我高上
道㣲中有至靈誰能廽我輿與爾結玄名畢
嚥氣三過止有知此道三素降真修行九年
飛行
上清皇清洞真君元明皓靈之炁諱元寳琮
字理玄賾長五千萬丈冬三月冠三梁玉晨
之冠衣七色虎文之裘帶流金火鈴七色杖
幡立三素飛雲之上光明暐曄玉虛之内思
之還化五寸五分春三月洞真君則変形頭
巾黄巾衣四十二條法衣手執華幡在紫雲

之上思之還反真形夏三月洞真君則変形
冥日閉視頭戴華盖足履蓮華思之還反真
形秋三月洞真君則變形爲黄白二色之光
光明流焕在太空之中照明十天此則反皇
清之氣更受鍊明皓靈之精思之還反真形
修行洞真君之道以立冬之日沐浴入室北
向三拜朝洞真君畢北向平坐叩齒十二通
思洞真君隨四時形影在
上清洞玄宫清微府玉相鄉金嬰里中迴真
下映入兆口之四際中㣲祝曰

皇清摽晨暉靈氣翼空遷飄飄九九上靡靡
入帝晨仰吸月中水俯引日華根洞鍊廣靈
氣流芳灌我眞乘運尋帝君意合致玉仙畢
嚥氣七過止有知洞真四変之道三年則與
神交言修行九年飛行
玉清皇上四老道中君元洞虛之氣諱鏡際
字浩元化七千萬丈春三月頭建明真七寳
玉冠衣鳳文斑袍佩豁落流鈴帶招真之劍
立于九色獅子之上十二華光在
上清之上紫虛之中思之還長七寸夏三月

道中君則変形爲小兒衣五彩之衣口銜七
星立白雲之上思之還反真形秋三月道中
君則変形爲人頭蛇身五色斑斕在
玉虛之上思之還反真形冬三月道中君則
変形爲青赤白三色之雲更相纏繞在玄空
之中此則反皇上之氣更受鍊洞虛之精思
之還反真形修行道中君之道常以冬至日
沐浴入室東南向四拜朝道中君畢還北向
平坐叩齒十二通思道中君隨四時形影在
上清流精宫會明府太仙鄉三清里中廽真

下映入兆背窮骨地户中㣲祝曰
四老中真散華雲房迴景四陳変化八方吐
納三精流映我宫仙魂仙𩲸髓結玉容乘虛
策霄飛入太空畢嚥氣四過止有知道中君
四変之道壽享萬年修行致神降白日昇天
玉晨
太上大道君元虛靈之氣諱嚚獻字波苦淵
化九千萬丈秋三月頭建百変神光玉冠披
飛森霜珠之袍七色虎衣佩九色離羅之章
帶晨光月明之鈴坐七色之雲光明流曜

上清之中思之還九寸冬三月太上道君則
變形頭戴七光圓輪身着三十二色法衣立
九色獅子之上光明暐曜在
上清之上太㣲之中思之還反真形春三月
太上大道君變形爲老子頭戴角巾身著虎
文之衣手執金符在五芝華上思之還反真
形夏三月太上大道君變形爲紫黄二色之
光光明奕奕更相纏繞在
紫虛之中反玉晨之氣更受鍊虛靈之精思
之還反真形修行大道君之道常以八節本

命之日沐浴入室北向𠕂拜朝玉晨君畢還
北向平坐叩齒九通思玉晨君隨四時形影
在清蘂珠宫日闕府紫映鄉金光里中廽真
下映入兆頸外十二間梁之中㣲祝曰
玉晨帶高靈總真御八清玉華披丹房紫鳳
曜雲營携致玄都真同鍊朱丹精隨變化五
神營暉明上靈元道旡窮方㣲我玅有生命
仙度符籍表爾形與名畢仰嚥五氣止此高
上玉篇知者壽萬年修之九年飛行
上清輕泄至玅身死不仙中央黄老君元五

暉之炁諱炁英生字雲九夜長三千萬丈夏
三月頭建寳琅晨冠衣九色雲衣文裘帶交
靈紫綬十二色華光常立五色獅子之上光
明流曜
上清之中思之還化三寸三分秋三月中央
黄老君則変形爲玉童頭戴七精之華衣飛
天羽衣手執華幡思之還反真形冬三月中
央黄老則変形爲大仙通身黄金色衣七色
衣項負圓光足履蓮華光明流焕思之還反
真形春三月中央黄老君則変形爲紫緑青

之光更相纏繞在
玉虛之上此則反中央之氣更受鍊元五暉
之精思之還反眞形修行黄老君之道常以
庚申甲子之日沐浴入室東北向三拜朝黄
老君畢還北向平坐叩齒十二通止思黄老
君隨四時形影在上清空映宫金珠府上精
鄉昌樂里中迴真下映入兆胷中四極中㣲
祝曰
太清連玉虛玄靈散朱宫四化分流逝化化
改常容妙景乘靈恍混合生空同得真在感

會高下玄成雙靜念自形喪心希冥嶺峯畢
嚥氣五過止得知黄老四変之容壽享萬年
修行其道飛行
上清太極大道元景君元上融之氣諱道大
師字度大明長三千萬丈秋三月頭建晨嬰
寳冠衣無縫九色單衣佩神虎上符帶寳仙
之劍項負流金之光照明七十四方立玄龜
上思之還長三寸三分冬三月大道元景君
則変形爲虎頭龍身五色文彩照明
上清思之還反真形春三月大道元景君則

変形爲老子散髮至腰衣飛青羽衣立紫雲
之上思之還反真形夏三月大道元景君則
変形爲赤青二色之光混混沌沌更相纏繞
在紫虛之上此則反太極之氣更受鍊元上
融之精思之還反眞形修行元景君之道常
以立秋之日沐浴入室西向𠕂拜朝元景君
畢還北向平坐叩齒三通思元景君隨四時
形影在
上清長命宫八縹府上元鄉會靈里中廽真
下映入兆胃管之户膏膜之中㣲祝曰

元景洞玄九微鍊形四運変化隨氣改生生
真混合流映八冥我乘日吉上告帝靈求仙
昇飛八景齊并萬願會集得御流軿升入九
虛朝謁三清畢仰嚥十二氣止有知元景四
変之道壽三千歲修之九年與真同景飛行
上清太清大道君元景玉融之氣諱負上合
字靈幽會長七千萬丈冬三月頭建九元通
天之冠衣九色龍衣佩三氣中章帶交靈素
綬足立三素之雲光明焕耀在
上清之上思之還長三寸二分春三月太清

大道君則変形爲三頭之鳳口銜素綬一身
有九色之羽文彩焕爛洞映上清思之還反
真形夏三月太清大道君則変形爲三月之
圓光色赤混沌如車之輪光明洞曜在
太清之上思之還反真形秋三月太清大道
君則変形爲紫白黄三色之光光明焕焕洞
照上清此則反太清之氣更受鍊元景玉融
之精思之還反真形修行太清大道君之道
常以立春之日沐浴入室北向三拜朝道君
畢還北向平坐叩齒三通思大道君隨四時

形影在
上清上初宫始生府六合鄉風生里中廽真
下降入兆喉内極根之户㣲祝曰
太清散靈九鍊吐津金光玉符五色流烟上
化下合変景九天萬神混鍊内照成仙輔真
飛晨帝庭畢仰嚥三氣止有知此道則不死
修之九年神仙皇初紫元君元君融生之氣
諱興刼行字一炁真化九千萬丈春三月頭
建紫元寳琅神冠衣三色虎文之裘佩素靈
之綬立三素之雲光明焕照洞觀十方在

上清之上八㣲之内思之還長九寸九分夏
三月皇初紫元君則変形爲大仙通身金色
項負圓明文彩焕爛光明奕奕照映十方思
之還反真形秋三月皇初紫元君則変形爲
三色童子衣五彩衣手把華幡奕奕焕焕照
明上清思之還反真形冬三月皇初紫元君
則変形爲蒼碧紫爲三色之光光明焕曜照
朗上清此則反皇初之氣更受鍊元融生之
精思之還反眞形修行紫元君之道常以太
歲甲子之日沐浴入室南向一拜朝紫元君

畢還北向平坐叩齒三通止思紫元君隨四
時形影在
上清高虛宫重空府霄中鄉神漢里中廽真
下降入兆泥丸鼻兩孔下源之中㣲祝曰
紫皇元初道合玄虛三変九分混化太初結
精未散道靈金華黄上觀真輔明玉書天魂
檢氣神昇紫虛飛靈流軿蒼蓋緑輿運致我
身朝謁方諸畢嚥氣九過止此上皇妙道祕
扵朱臺得修其法飛昇
上清輕泄靈文











