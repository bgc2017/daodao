








三要達道篇
夫炁受於沖和形成於天地妙用藏於不測
真元散乎有作是以茫茫之說若嘉苗而不
秀韱韱之論若顛木之不芽其大道嘗病乎
不知以爲知不損以爲損而人視之常若千
里之遠矣今修行人當去慮忘思絶塵拂愛
試聽吾一說焉吾嘗讀陰符經云九竅之邪
在乎三要吾謂知其本矣且誘人之真亂人
之神使内觀不明慧照不清者五色也而目
力常與之争焉去人之靈遺人之清而使天

皷不鳴希音不亮者五聲也而耳力常與之
較焉一失爲榮辱之機一出爲善惡之原而
是非之由發乎此者言也而口常與之辯焉
目焉而與五色争耳焉而與五聲較口焉而
與一切言辯目由是而盲耳由是而聾口由
是而訥則真元不存而九邪自此而起焉欲
養道者欲去九邪先正三要莫若非禮勿視
非禮勿聽非禮勿言顔淵爲仁尚慎乎此況
養道乎常蔽其目而無色塞其耳而無聲緘
其口而無言無色非直無色也無其色色而

已若視之以禮何必蔽焉無聲非直無聲也
無其聲聲而已若聽之以道何必塞焉無言
非直無言也無其言言而已若語之以典何
必緘焉視之以禮則五色不爲其亂而無眼
罪矣聽之以道則五聲不爲其淫而無耳罪
矣語之以典則一切言不爲其愆而無口過
矣如是則法眼無不見法聽無不聞法言無
不辯而大道常在乎己而物不能漬之今人
學道未絶三要以求超真必未之知也吾因
議道將此一說幸爲衆審以爲道用期出世

之妙果爾



三要達道篇





