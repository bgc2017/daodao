








洞眞太上飛行羽經九眞昇玄上記内十
　一名上清太上逥元九道飛行羽經
太上大道若昔受飛行羽經九眞昇玄上記
寳言紫文録金之字超虚躡空浮景之道於
玉清上宫虚皇髙眞道君於是太上大道君
以其要傳上清玉帝君君以傳上元太素君
太素君又傳太㣲天帝君君施行眞祕以傳
晨中黄景君君以傳皇𥘉紫靈君君以傳中
央黄老君以傳九㣲太太眞玉保王金闕上
相大司命髙晨師青童太君梵湄使以此文

教授當爲眞人者也
諸有太素絳録及金簡刻名皆當得見此文
自非其人不與相遇欲出傳之者必須精應
感激乃付之耳㰱盟㫁金誓以不宣之信矣
有此經者太素三元君遣玉童二十四人玉
女二十四人侍書之左右糺剌泄慢之愆衞
護有書者身此
太上中眞之道也非次第之中也蓋中和之
中眞矣配簡三元名刋太素行則紫旄之節
駕則八景錦輿前從萬靈後從千眞九鳳齊

嘯天鈞唱弦神龍啓道五帝叅軒飛行太空
遨宴丹霄位爲上清眞人玉卿之師
諸有太上飛行羽經昇玄九眞者聽三千年
六傳遇其人一日頓授之若無可授者三千
年限盡以朱素寫六通封之峩眉山金臺之
室過此不復傳出不可授而傳者泄眞人之
道也受而不承科者毀眞人之誓也授者經
師受者盡宗焉違書慢犯宣露寳文者七祖
父母詣玄都受風刀之栲身爲下鬼幽之夜
河欲受飛行散金爲盟欲知仙忌文巾爲志

旣知羽書天地同符子聞玄文超駕慶雲此
之謂也出委羽洞臺刻名
太素三元君有言曰
仙人始知廕庇斗星之道而未知眞人藏斗
精之法夫九斗者天樞之正蓋玄𨋙之華寳
機紐八維總旋九度迴廕圎方運攝和氣理
調隂陽司適無外夫斗星之玄曜二暉爲之
夜翳璇璣動用四象爲之流墜玄明合煥威
光共蔚矣
太帝君有言曰

仙人徒知咀嚼隂陽吐納二氣而不知斗星
是隂陽之根府二象之玄綱也乃苦辛玩其
波末而不識營始而甚易廕其枝條而失乎
根本矣何不心藏九斗陶冶二象耶行之十
四年太上迎以瓊輪超虚躡空上登上清列
爲上眞反神嬰顔衆神侍軒
青童大君有言曰
仙人徒知璇璣大威煥曜萬辰覩九道之流
共玩貟動以攝神庇之以來大度用之以求
神仙而猶不識迴九氣以内照藏明斗於泥

丸於是魂凝魄練合德靈煙解其道上昇上
清得其道身爲上眞是以眞人抱大象以匿
霞包斗精以藏身我先師是故左駕緑雲右
轡絳晨身昇太素超虚躡空
存斗星紫色其剛赤色覺紫色之炁温暖也
存星大小意行之此青童君口訣昔栢成子
谷希子廣成子青眞子各存斗星之炁並與
身共入蓮實之中忽見蓮内有千里金池玉
山萬頃宫臺宇室蓋亦連雲朱木結實紫華
生園碧輦玄黄三素八輪竒異之觀不可名

字四子遨逰經時旋宴極盻而反當是之時
不覺蓮實之中央也所謂以大投小變化无
蹤此存星之極感闊狹之標致也乃可豪杪
爲八海何蓮實之足妙哉
以月一日三日及五日禺中時夜半時唯一
時也入室正坐北向接手定氣臨目畢乃存
北斗九星來下入頭泥丸中以柄杓前指魁
偃向上也良久忽見斗魁中有一大神人衣
服名字如祝所言極久頭中當小熱温然也
此是上元九精眞氣來入故暖異以告驗熱

感之休應也方乃嚥液五十過叩齒九通畢
舉左手第三指捻兩眉中央於是㣲祝曰
太上紫暉九道之尊華蓋七落迴曜萬晨動
御髙靈静和景雲隂陽流灌二炁中分旋濟
無外煥朗衆天令月啓牙來登泥丸元精結
感化爲大神名曰竒紐厥字靈綱正坐中斗
遊我明堂鳳羽紫帔虎錦丹裳左帶玉佩右
腰金璫手把流鈴頭巾晨光吐炁漑精泥丸
以康魂魄凝和植華柱梁使我飛仙超虚躡
空上造上清策虎命龍北朝玉帝瓊琳上宫

西謁太素稽首三元
祝畢又嚥津三十過叩齒九通又祝如前畢
起北向再拜西向再拜拜畢乃不復臨目事
訖矣
諸寢静之室牀上行之可也拜亦不下地也
夫真人作法所貴於安其所安崇妙簡㣲不
復曲折敗常乖乎宿處也要道不煩要領絶
倫矣
後施三祝之法皆依俙象此行也但祝不同
及存星有背向之異耳要言在於宻房曲室

勿令有見其存思也所以爾者存思時玉童
玉女將在側而鑒焉又不可弔喪臨尸經穢
淹邪衣被巾履一切勿錯越以假借於非類
矣何謂類邪同志契者是也非我同好不與
同席而坐非我同盟不與同牢而食道俗以
殊有崇奉六天及事山川魔神者不居其室
不饗其饌勿著其衣勿冠其巾蓋避其尸穢
之下氣遏其邪風之徃來也此所謂眞道之
眞道矣精妙之精妙也若能爲其妙乃得其
眞能避其穢乃獲其新若將混沌雜棲臭香

齋噐不標其神不整其氣滛貞同牢貪㢘共
位厠邪風而不蕩心履塵壤而不思超邁者
以此尋眞眞爲無也夜光不生於糞井下才
不植乎標嶺此之謂也精感彷彿靈應機㣲
玉華告驗神光表暉自非爾師勿言之也斗
中大神者蓋九星之精因感變而忽生矣是
施行時當心存名字至後祝日止後祝自復
有神又存如𥘉若是泥丸中星神𢘆存居其
中毎事效此爲象
存斗星來下令極思不覺忽然巳在我形中

也𥘉存或未應彷彿但極思念之如已在形
中亦足致感久久自漸入妙
月七日九日十二日禺中時若夜半時入室
正坐接手定氣臨目畢乃存北斗九星來下
入心中似柄杓竪仰向喉魁中向外也良久
忽然見魁中有一大神衣服名字如祝所言
極久當有覺心中温暖眞氣來入也乃嚥津
五十過叩齒九通舉右手第二指以捻心於
是乃㣲祝曰
太上紫眞九氣中靈包括萬度璇璣煥明飛

霞流暉曜燭玉清玄蓋衆辰隂陽判成四和
交降七緯順生肇月吉辰來映心庭流光落
景中元充盈六府啓關華液泯平魂魄制練
得眞之精感至𧢻變億化立成忽見大神坐
安心房整氣朝津百節流通攀斗據魁盻邈
百方其名璇度厥字素康緑羽華帔龍帶虎
裳身生寳曜項負圎光首建飛晨扶冠低昻
使我飛仙超浮太空上造紫闕北朝玉皇役
使萬神衆靈奉迎心上生華慶雲永昌鳳嘯
泠泠鸞吹鏘鏘

祝畢嚥津三十過叩齒九通又祝如前祝畢
起向南再拜事畢此也畢乃開目月十五日
十九日二十三日禺中時若夜半時入室正
坐接手定氣臨目畢乃存北斗九星來下入
臍中三寸下元宫中以斗柄杓竪仰向心魁
中向外極久忽見魁中有一大神衣服名字
如祝所言亦當覺臍中温温熱眞氣來至也
乃嚥津六十過叩齒九通使舉左手第三指
以捻鼻下人中於是乃㣲祝曰
太上紫皇煥朗中樞九瑋炳藹光秀太霞萬

靈仰鎮千晨植牙七度用明九煙芬葩制陽
表順執隂以和眞暉啓陣玄根總羅肇月惟
吉觀映臍内紫氣發霄飛光縱墜練我魂魄
華津縈蔚忽見大神上宫靈貴名曰𢪨萌厥
字流𣡡正坐齊中乘斗九氣吐納雲液平血
理胃黄鳳羽帔龍衣虎帶手啓日根頭戴緑
符腰生流火煥電映無使我飛仙超空躡浮
上造玉房𢹂帶霄虚役使萬神天地同休
祝畢又嚥津三十過叩齒九通又祝如前祝
畢起向本命再拜拜畢開目行下元之道畢

矣凡舉手有所捻是臨祝之時耳祝畢接手
如𥘉
八節日夜半時入室正坐接手定氣閉目内
視乃存一身冉冉起上飛昇北斗魁中良久
爲之如覺我形已在斗中也極念爲之當聞
體中熱是眞炁合德也又存九精三大神名
字服色貌如嬰兒之始生也三神與我對坐
我心拜之焉精想彷彿遺形眇眇將今怳惚
也乃嚥津八十過叩齒九通舉左手以撫心
乃㣲祝曰

太上丹靈玄光飊煥九瑋啓璇暉炁澄散紫
晨幽燭七曜蔚粲二景奏明隂陽以判四度
用昌雲津迴灌八節啓炁上昇九元據斗攀
綱奉見三神問我稽留何不昇仙我即稽首
畏鬼以前帝乃赫然口銜日根左破六天右
蹙酆山流鈴上煥萬魔碎分遂和我魄強我
三魂藏斗内曜九精在心紫霞洞映飛光萬
尋和魂制魄六腑滌練精感變躍玉妃忽見
坐當我心俯視仰盻其名宻華厥字鄰蒨吐
納朱炁和平百關身服錦帔鳳光鸞裙腰帶

虎録龍章玉文手執月華建以日冠騰躍太
霄駕景蓋雲書名太素我得飛仙超浮空同
乘瓊太元上造朱房役使萬神紀均二度還
反嬰顔北帝激電南帝火陳東倉啓燭赫赫
雷震西流𩀱抃鳴音唱鈞四舉超躍薦我玉
眞遂乘八景遨宴九煙
祝畢又嚥津三十過叩齒九通復祝如前祝
畢起向西北再拜畢開目行八節之眞畢矣
此道是超空之祕妙九眞之竒法三叚行眞
月用九日故謂之九眞昇玄文

此太上禁書内寳爲眞之要訣也若得其人
當傳之時受者當清齋百日或三十日或十
日任意造其所適矣又當先告齋一日以洗
素心授者對齋如受者焉付與之日先歃血
累壇剪髮立盟爲不宣泄之信誓也後聖以
㰱血犯生氣之傷剪髮違膚毀之犯謹以黄
金二鎰代割血之信青柔之帛三十二尺當
割髮之約師受誓物不得散爲私利藉以濫
用皆當施山棲髙隱單侣貧道若超騰步虚
或投之於山室散之靈巖所以爾者明天信

貴束誓測道精賤愛育也不奉科約生死七
祖父毋受玄都風刀之考身爲下鬼傳授年
限出授節度如上法當謹按之盟物皆精上
也啓心肅整坦誠單允靡有不盡也
受書則宗也授書則經師也聞道則仰範標
模求生則存匠生地不遵所奉闕略違慢者
三祖獲刑於火官身生業疾軒轅師荆山丈
人丈人但解鍊石之道無他妙也豈賢於縉
雲哉軒轅鲁問其鍊石道故遂師焉荊山丈
人是姬幽子也今在委羽山能鍊石成水煎

水成玉粉玉爲散以石水服之能知其道與
天同存然不能飛行虚空手把晨霞也錬石
雖妙固小術耳
右太上飛行羽經九眞昇玄上記其道畢矣
其下弓是太上九眞中經書雖有上下序訣
然別法異用不相干也中央黄老君分以傳
太虚眞人與八道祕言相次
九眞中經在人間施行亦有口訣本文似祕
不書也今請言之
第一眞法當以五月五日十五日二十五日

二十七日二十九日一月之中五過行之耳
皆以平旦
第二眞法當以八月八日十一日十四日十
九日二十三日二十七日一月之中六過行
之耳皆以辰時
第三眞法當以六月六日七日十七日十八
日二十五日二十六日一月之中六過行之
耳皆以已時
第四眞法當以正月二日八日十四日十八
日十九日二十八日一月之中六過行之耳

皆以午時
第五眞法當以三月三日八日十三日二十
日二十六日一月之中五過行之耳皆以未時
第六眞法當以七月七日十一日十四日十
八日二十三日二十五日二十八日一月之
中七過行之耳皆以申時
第七眞法當以十一月二日六日九日十三
日十六日十九日二十三日二十七日一月
之中八過行之耳皆以申時或酉時
第八眞法當以二月二日七日九日十五日

十八日十九日二十七日一月之中七過行
之耳皆以戌時或亥時
第九眞法當以十二月三日九日十七日十
九日二十六日二十九日一月之中六過行
之耳皆以子時
右行九眞中經口訣畢矣此月此日皆是合
眞迴順生炁攝精之時善可以存思易致玄感
若髙棲絶嶺潜摽雲巖斷人事於内外割粒
食以清腸接手正心合手含晨皆當日日施
行自如本經今之所書蓋人間多事不得日

日清閑以行之也行之十四年亦超浮虚無
能死能生出水入火上登上清五藏生華與
天相傾
其昇玄羽經上卷也行之三道一月九日蓋
亦人間未及大靜之時若長齋久靜單景獨
徃仰秀空洞心單事外者皆宜此日行之以
次相續也一月九行施於人中耳
八節昇斗中又存思忽見斗中玉妃在我前
坐玉妃坐紫煙入我心中良久其衣服如八
節所祝此女子是九精之隂靈玉清之上妃

也出青童口訣








洞眞太上飛行羽經九眞昇玄上記
