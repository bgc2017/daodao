








洞神三皇七十二君齋方懴儀忠十一
廣成先生杜光庭刪定
東方九天帝君
伏聞一氣凝空九天垂象啓四時而東風出
震播五常而仁化行春啓運三光權輿萬有
今皇帝順天行化用道匡時德合陽和明齊
景曜謹依科式齎香花燈燭供養之具歸命
東方九天帝君歳星木德蒼龍七宿中外諸
星官願以是功德降東上九天始陽碧城九
氣垂霞來輔

皇帝身於春季三月之中甲乙寅卯辰位有
赤星暗曜地網天羅本命行年元辰衝破一
切災戹咸乞蕩除碧簡題名青宫益筭二儀
交泰七曜貞明風雨以時暄涼應序家隆國
泰逺肅邇安内外士民同霑善慶得道之後
與天帝合眞
南方九天帝君
伏聞空洞凝華丹天演化運火德而炎精普
照播文明而禮教遐宣高列九重下臨南極
今皇帝稟慶自天匡時降世德兼神武八方

迴向化之心道契淳和萬國賴昭蘇之澤謹
依科式齎香花燈燭供養之具歸命
南方九天帝君熒惑火德朱鳥七宿中外諸
星官以是功德願降南上九天朱光丹臺三
氣懸光來輔
皇帝身於夏季三月之中丙丁巳午未位有
地網天羅赤星暗曜惡宿衝破本命行年一
切災衰咸蒙釋散南宮注壽丹簡題名永垂
富國之功更耀長生之籍宮闈隆盛遐邇宴
安慶襲山河福霑軍庶得道之後與天帝合

眞
西方九天帝君
伏聞清濁分形隂陽定位秋至而九天氣肅
金行而四海風清義定五常功成萬物
今皇帝應運挺生匡時播德化洽而寰瀛向
化功高而天地同功毎仰玄科以安邦國謹
依科式齎香花燈燭供養之具歸命
西方九天帝君太白金精白虎七宿中外諸
星官以是功德願降西上九天素華皓闕七
氣流光來輔

皇帝身於秋季三月之中庚辛申酉戌位有
地網天羅赤星暗曜惡宿衝破八卦九宮一
切災衰咸蒙釋散西方列聖題名於七寳金
門高上衆眞延壽於三清玉籍八風調暢五
榖熟成福被邦家慶霑軍庶得道之後與天
帝合眞
北方九天帝君
伏聞洞隂凝化北極居尊渺渺大羅統諸天
而廣大澄澄妙性播羣品以生成道冠三清
智周萬物

今皇帝名高萬古德被四夷長垂匡救之功
以協昇平之運謹依科式齎香花燈燭供養
之具歸命
北方九天帝君辰星水德玄武七宿中外諸
星官以是功德願降北方九天玄隂蒼玄宮
五氣飛煙來輔
皇帝身於冬季三月之中壬癸亥子丑位有
本命行年元辰衝破赤星暗曜地網天羅一
切災衰咸蒙釋散乞玉京迴鑒金闕垂恩七
寳林中益椿松之壽筭五明宫内降鸞鳳之

禎祥萬化咸安闔宮同慶得道之後與天帝
合眞
東方九地
伏聞大塊分形方輿構極四海之波瀾浩漫
未測其深八紘之境界渺茫難窮其大
今皇帝謹依科式齎香花燈燭供養之具歸
命
東方九土皇君東嶽山川丘陵原阜江海谿
谷一切衆靈懴謝建國巳來至于今日或興
居動土掘鑿不時開拓山河廣崇基址驚喧

厚地觸犯皇君切慮釁積坤維災生分野祅
𦍙未息疾病互興今以一心迴向大道歸依
上帝委命眞皇建三皇寳齋演洞神儀式乞
使風調雨順海晏河清隂陽和而萬化安道
德興而太階靜
皇帝淳和備體金石齊年六腑常調百關咸
暢闔宮眷屬常保利貞内外士民長居善慶
得道之後與皇君合眞
南方九地
伏聞重離設象九地居南流火庭深天池浪

闊蕭丘紫府長生之籍可求絳闕朱陵積善
之名斯在
今皇帝謹依科式齎香花燈燭供養之具歸
命
南方九土皇君南嶽山川丘陵原阜江海谿
谷一切靈官懴謝建國巳來至于今日或興
居動土掘鑿不時開拓山河廣崇基址驚喧
厚地觸犯皇君切慮釁積坤維災生分野祅
𦍙未息疾病互興今以一心迴向大道歸依
上帝委命眞皇建立寳齋備依儀式乞使隂

陽調理疆境晏安麟鳳呈祥龜龍協瑞
皇帝德符山嶽慶雲廣覆於九埃化洽寰區
和氣徧資於萬物闔宮眷屬咸保利貞内外
軍民同霑善慶得道之後與皇君合眞
西方九地
伏聞坤元資始厚載權輿高下分形東西列
位振秋風而肅物運隂德以成功鳳嶺流祥
龜山演化
今皇帝謹依科式齎香花燈燭供養之具歸
命

西方九土皇君西嶽山川丘陵原阜江海谿
谷一切靈官懺謝建國巳來至于今日或興
居動土掘鑿不時開拓山河廣崇基址驚喧
厚地觸犯皇君切慮釁積坤維災生分野祅
𦍙未息疾病互興今以一心迴向大道歸依
上帝委命眞皇建立寳齋備依儀式伏願大
慈廣濟景福遐臨布萬里之祥煙發九重之
瑞氣風調雨順歲稔時和
皇帝慶祚延長神明保護浩浩而滄溟比祿
峩峩而嵩華齊年皇子王孫天長地久得道

之後與皇君合眞
北方九地
伏聞北窮水澤下極風輪一陽生而萬物知
春四氣帀而羣隂復位地數终於四九國界
列於三千山聳羅酆境開崐閬
今皇帝謹依科式齎香花燈燭供養之具歸
命
北方九土皇君北嶽山川丘陵原阜江海谿
谷一切靈官懴謝建國巳來至于今日興居
動土掘鑿不時開拓山河廣崇基址驚喧厚

地觸犯皇君切慮釁積坤維災生分野祅𦍙
未息疾病互興今以一心迴向大道歸依上
帝委命眞皇啓建寳齋備依儀式乞使四時
應序萬物生全風雲長契於禎祥水旱不爲
其災沴
皇帝德符天地道契羲黄福庭下際於八紘
壽域上參於七政家國隆盛遐邇晏安内外
士民同霑善慶得道之後與皇君合眞
北謝太一
伏聞三元祖氣太一尊神剖清濁以立二儀

運隂陽而生萬物普迴靈鑒廣布玄功
今皇帝謹依科式齎香花燈燭供養之具脩
建洞神三皇七十二君寳齋歸命
太一元君九皇玉帝無極境界巳得道大聖
衆一切神明普懴前世今生六情三業故誤
之罪咸乞蕩除東華增無盡之年南極注長
生之籍功高萬古位列諸天降眞氣於身宫
保太和於性府山河並固金石同堅境域晏
安家邦慶泰得道之後長享自然



洞神三皇七十二君齋方懴儀


















