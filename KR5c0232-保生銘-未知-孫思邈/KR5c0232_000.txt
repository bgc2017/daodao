








保生銘
唐思邈孫眞人述
人若勞於形百病不能成飲酒忌大醉諸疾
自不生食了行百歩數將手摩肚睡不苦髙
枕唾涕不遠顧寅丑日剪甲理髮須百度飽
則立小便飢乃坐漩溺行坐莫當風居處無
小隟向北大小便一生昏羃羃日月固然忌
水火仍畏避毎夜洗脚卧飽食絳無益忍辱
爲上乗讒言斷親戚思慮最傷神喜怒傷和
息毎去鼻中毛常習不唾地平明欲起時下

牀先左脚一日免灾咎去邪兼辟惡但能七
星歩今人長夀樂酸味傷於筋辛味損正氣
苦則損於心甘則傷其志鹹多促人夀不得
偏耽嗜春夏任宣通秋冬固陽事獨卧是守
眞慎靜最爲貴財帛生有分知足將爲利强
知是大患少欲終無累神氣自然存學道須
終始書於壁戶間將用傳君子
保生銘终


