








修丹妙用至理論珠六
夫修生者本以爲身身濟則神存神存則成
真如此必有至藥服餌遂至靈通且古之賢
哲多能暁達此術是後世慕學之徒至於罄
産竭資窮年終老而未聞有能達到者何也
蓋不惟自昧所見以失來訓抑又恃於寡聞
故無由得盡於至埋或咽津導氣以爲修持
或遺形定慧乃名真一甚者又取五金八石
滓質之物妄加煆錬冀有成功是皆庸下淺
生豈𧷤玄元妙㫖然雖此道說有多途而超

凡之因不離還丹一法余忝生際遇獲永師
傳安敢獨善其身聊著九篇曰火候訣略爲
一卷以接來者學道君子無輕示人致招罪
愆累及九玄七祖慎之慎之
卦氣一
道生於一一爲藥之祖故始於十一月冬至
一陽而生復二陽而生臨三陽而生泰四陽
而生大壯五陽而生夬六陽而生乾五月夏
至一隂而生媾二隂而生遁三隂而生否四
隂而生觀五隂而生剥六隂而生坤起於一

陽盡其升降周十二卦氣畢功其藥在鼎如
子在胞上水下火以順隂陽得木味而酸得
金味而辛得火味而苦得水味而鹹終四季
歸中宫得土味而甜
火候二
毎自冬至陽氣起於湧泉復卦用事終於乾
六卦爲陽候也夏至陽極隂生媾卦用事終
於坤六卦爲隂候也周十二月盡二十四氣
運用而合天符三百六十度晝夜皆依漏刻
中奪取正氣神鼎中合錬汞鉛此即運火之

機要也凡一年三百六十日合四千三百二
十時毎日旦暮各係一卦(成七百二十卦計多數奪得四千三)
(百二十年正氣在金鼎中)聖人蹙之一月中有三百六十
時係卦三百六十爻應三百六十日一年之
候(又奪得一年内四千三百二十年正氣在一月之中)又蹙此六十卦
氣候於丑日六十時内爲一小周計三百六
十爻應一年之候(又奪得一月内一年三百六十爻四千三百二十年)
(正氣在於五日之中)復以兩日半周合三十時應三十
日係卦三百六十爻應一年之候(又奪得五日内一年)
(四千三百二十年正氣在兩日半中)又從此分三十卦一百八

十爻應半月十五日用事復將此十五曰配
於十二位中自子至已六辰係卦一百八十
爻應冬至後到夏至前一百八十日爲半年
自午至亥六辰亦係卦一百八十爻應夏至
巳後到冬至前一百八十日爲半年凡一月
三百六十時應一年合四千三百二十時象
四千三百二十年内除卯酉二位爲沐浴之
月一年内合數除七百二十時實得十箇月
運用火候只計三千六百時象三千六百年
合又符三百六十度之數也其沐浴傳在口

訣自古不載文字得者深宜袐之祕之
藥訣三
真鉛八兩真汞八兩右二味正一斤毎兩有
二十四銖計三百八十有四應易卦之爻数
以合一年有三百六十日并二十四氣均其
火候内除六十日是卯酉金丹沐浴之月所
得三百日三千六百時奪三千六百年之炁
爲真丹成就之積數丹竈之功見於此矣火
候有斤兩初一月半斤二月一斤三月一斤
半四月二斤五月二斤半六月二斤七月一

斤半八月一斤九月半斤十月四兩毎十日
一加以至於減如候藥成寒定後開慮失精
氣蓋火生於寅王在午墓在戌且以一千八
十時計之奪得天地大數三周其藥巳變紅
色光輝奪日乃謂之小還丹内包五色外形
一體其要在用八卦以應其月推卦氣以盡
其候人以十月成胎丹以十月脫胎人道相
通隂陽造化自然符㑹黄帝經曰日月有数
小大有定聖功生焉神明出焉此之謂也
正疑四

或謂玉壷頌以黄芽十月熟又海蟾先生有
八月秋石望月開之言何也蓋十月者火候
之數八月者氣運之方大凡錬養之道不出
隂陽之理若隂陽差錯卦氣殊謬豈得成功
也然前賢言此實有所謂不可殢文求之故
龍虎論云三年功積百日爲期又云須存卯
酉運火坎離此亦隱意相爲表裹非通師説
未易言之或曰丹成可以目擊而見之乎曰
昔隂君長生有言老時紫嫩時青熟時紅若
不可見安得云此曰如是乃外丹歟曰豈獨

外也且五金八石然皆外也以滓質爲之並
爲死類亦無長生之理況大要在内真外應
者爲還丹之功也仍取隂陽氣候不可差失
太玄真人曰人之和氣冬至起於湧泉湧泉
者足心下也十一月至膝十二月至股正月
至腰謂之三陽成二月至膊三月至項四月
至頂爲純陽用事夏至起於湧泉五月至膝
六月至股七月至腰謂之三隂成八月至膊
九月至項十月至頂爲純隂用事此乃天地
隂陽蓋不離人身也東平先生曰學道人消

息取捉取四蛇并二䑕大哉言乎盡此矣其
賊性命之機也君子得知則奪取五行之氣
隂陽之精還源返本而復歸於真一小人得
之則輕易而反以自賊也能知此者可不慎
歟老子曰吾言甚易知甚易行又下莫能知
莫能行誠謂此也
甲庚五
每月初八暮月見於庚月屬水金所生故曰
上弦鉛半斤也至二十三日且見於甲逼日
所出水來尅火火去消金故曰下弦汞半斤

也二氣交結姤爲夫婦坎離旣濟上下相依
㑹合中宫包五行氣生而出土謂之黄芽亦
如人之有生皆因受氣成質自然之道不可
以智知所錬大丹體亦如此元皇上經曰始
青之下月與日兩半同昇合爲一出彼玉池
入金室大如彈丸黄如橘中有佳味甜如蜜
子能得之慎勿失審能修之天相畢此之謂
也
五行六
天一生水而潤下爲玄武位應北方卦主坎

藏主腎色主黑其味鹹於物爲鉛蓋因乾元
正氣而生號曰中男外象太隂而内陽者玉
兔也隂極陽生故鉛中岀金謂之陽真砂是
也地二生火而炎上爲朱雀位應南方卦主
離藏主心色主赤其味苦於物爲砂蓋得坤
元正氣而生號曰中女外象太陽而内隂者
金烏也陽極隂生故砂中出汞謂之隂真汞
是也天三生木而曲直爲青龍位應東方卦
主震藏主肝色主青其味酸於物爲汞蓋坤
初受乾之氣而生號曰長男火花也爲天魂

萬物以之生謂之木精是也地四生金而從
革爲白虎位應西方卦主兊藏主肺色主白
其味辛於物爲金蓋乾三偶坤之氣而生號
曰少女水花也爲地魄萬物由之以成謂之
大丹頭是也天五生土而稼穡爲勾陳萬物
之母位應中宫藏主脾色主黄其味甘於物
爲四黄蓋鉛汞乗此而含養受五氣足而生
黄芽乃丹砂之城郭謂之金鼎是也凡修大
藥非鼎不載亦要四象備水火交鉛汞親龍
虎應卦氣合不失隂陽錬成真丹經曰孤隂

不生孤陽不成一隂一陽其道乃昌此之謂
真五行也然五行知有相生而不知有相制
則不能爲用惟真人爲能見其爲用之機而
賊取之以成就其服食之丹遂逃出隂陽之
外而獨立純陽之表返與造化齊功經曰芽
爲金以金伐木砂爲火以火銷金鉛爲水以
水滅火水旣盛以土鎮之感乎其類制乎其
氣此之謂相反制也蓋所見去俗遠矣
藥證七
鉛汞爲丹非世間鉛汞四黄爲櫃非世之四

黄此三者皆生於天地之先受隂陽氣結成
因其配合而産黄芽蓋爲三五一是也青霞
子曰芽若是鉛棄鉛萬里芽若非鉛從鉛而
始鉛爲芽母芽爲鉛子旣得金花捨鉛不使
此言極是泄機乃凡人不可解也雖然得鉛
巳真而汞或不親是謂孤陽孤陽不可爲丹
謂其龍虎之氣走失而火候不時故也是以
魏公亦甞言錬銀於鉛神功自然灰也鉛沈
銀浮謂之黄芽其性㣲熱其味甘巳是長生
之寳然孤陽之芽未可獨立須合以汞爲雌

雄黄芽蓋謂此也或者曰鉛汞旣非世間物
將何以爲實曰天地之精日月之根隂陽之
髓水火之源龍虎交合剛柔互用始於一三
而終五寔謂萬物之母故天真皇人稱天有
玄一生於太陽名爲流珠泉妙之門訣而留
之可得長生人有三人其居不同兼能守之
可爲仙王是真汞也安得無其實而名之爲
藥乎或者又曰鉛汞旣真何以有生曰劉公
袐㫖云欲得長生當修所生涓子亦云夫求
道修長生如接樹焉將巳有命資未來之命

此是生生相續之理故號大藥人得服之豈
不超世設有智士雖或得門而不知火候合
天符而未爲精達儻謂不然則丹經不云五
行匹配八卦相連而太乙真人亦不云金丹
雖鉛汞之神功道在五行之妙用也是知後
學多迷不至者蓋在火候無功五行爲踈然
則包真君云八月錬頭冬至取逍遥子云七
日燒成白馬牙青霞子云十箇月成丹又云
三月藥成紅紫色旣有火候何異端如此曰
三年功十月胎是謂之要而諸家之説略見

其用耳求其所致則不異也
具用八
壇三層取淨好土無砂石黑雜爲上仭列四
面應四時又應四月純乾用事毎層髙尺二
寸應年有十二月日有十二時置爐髙滿盡
應八卦加鼎於上鼎髙三尺應天地人有三
足應三生萬物之象上列九宫應九星其鼎
有十病亦宜細看其壇下廣三丈六應三十
六旬中廣二丈四應二十四氣上廣丈六應
二八一斤之數先必齋㓗焚香排鏡劒掛繒

綵列金銀信幣乃與弟子升壇按卦氣看火
候以成就大藥蓋示不爲慢易也如此
九轉九
九轉者謂其藥在神鼎中運用火候毎百日
三轉應三年之大數奪得天符正氣一千二
百年之功三三合九當其九轉是奪得三千
六百年之功應九年之大數而大丹始成故
内經謂一片火輪九年丹竈者是也真人張
果曰白汞生朱砂黑鉛化黄芽三三合九數
變化有三般又有以九轉之後復制爲一十

八轉爲三年之功畢法曰一年爲小還二年
爲中還三年爲大還又曰藥一年巳下雖堪
服食終受氣不足蓋其説亦要在三化爲功
也黄庭經云通利天道存玄根百二十年猶
可還過此守道誠甚難唯待九轉八瓊丹則
運火應卦以修大丹不可不審知此也



修丹妙用至理論(終)
