








上清華晨三奔玉訣
太上道君曰子欲長生當存九星子欲升眞
當知玉晨子欲飛騰當勤三奔謂華蓋下北
辰斗中輔弼也二儀寄胎萬化未開三辰韞
秀三氣氤氲聚晶含光凝爲三星列曜不得
參其用日月不得干其政三炁玄根萬靈所
歸上基三境天聖寳皇之都下布三辰樞紐
之柄中爲明堂洞房玄丹之眞以生三一眞
人赤子黃庭之神以之死生以之隱淪以之
變通以之飛奔以之長存莫不由此也華蓋

之下端深明煥者北辰不動之星也是爲玉
宸玄皇大道君之分精爲玉帝之眞星也廕
華蓋乗斗車游九天賔九聖臣千眞居玄臺
位玉清輔星即髙上玉皇之神太平金闕後
聖帝君之精弼星即太微天帝玉尊之靈輔
曰八景弼曰七晨是爲帝尊北斗九星之大
神上輔玉皇下撫无元萬炁之先行道之者
爲上清玉帝之眞給以豁落七元流金火鈴
乗八景之輿上朝玉宸也其道以星出時施
席北燒香心九拜平坐接手暝目思三星

各出紫光玉色之氣下注兆身如天清霽行
雲四歸風煙歛岳一體同輝莫不周極內徹
五臓上游泥丸目曈舌根分叚之間紫炁光
旋帀繞九重咽炁液三九過叩齒九通陰呪
祝曰
玉帝髙眞三玄仰分左輔右弼中極紫宸
液精玄虚洞空九回淘鍊形器金骨緑筋
三帝下接合形同奔積翠寳帔靈靈飛裙
佩服豁落腰帶流鈐日月俠衛龍虎冀輪
八景琅輿建章七晨上極玉景玉帝之臣

　存三星中紫光玉色洞照無極星辰萬物
　渾然爲一思二星大如赤日紫芒八逹左
　輔垂光中有嬰兒首建天晨寳冠紫繡華
　衣乘氣縱來臨兆面前叩齒九通陰呼
　左輔神宫玉皇尊神金闕後聖太平帝君
　心思字二過呪曰
帝星元精　後聖之堂　太平帝君　上清之王
主校萬眞　微呼陰陽　賜臣道訣　丐臣妙方
天纓玉衣　首建玄光　下副願誠　得棲紫房
　右弼神宫丹瑶玉房玉皇尊神太微玉帝

　君形服同前叩齒陰呼心思字三過呪
　曰
尊聖太微　總統樞機　弼佐玄常　萬靈散開
流精泥丸　鍊凝百骸　解胞斬根　七祖仙飛
尸結斷絶　錫臣羽儀　衮衣繡裳　永劫同歸
　思輔弼帝眞在兆左右浮立光中髙過頭
　上次思華蓋下玉宸尊星紫炁流光下注
　二帝及兆身内仰見玉帝无極寳冠紅錦
　玉衣形如嬰兒手執玉璽九色圎光照徹
　天地叩齒陰呼

　玉京金闕至聖至眞玉宸紫宫玉皇上帝
　心思器字三過呪曰
萬劫開闔　玉帝之尊　龍衣鳯璽　罔敢不臣
極眞无名　上聖自然　下接小兆　三景浮軿
與帝同輦　玉宸之天　抜臣生死　開濟九玄
帝思臣心　无有後先　飛形玉清　指揮天元
　思三帝携兆起浮行九色光空之中即見
　寳五翠霞八景之輿駕御九龍與兆同升
　侍帝車中億乗萬騎直造上奔玉宸之中
　因以忘形勤之五年後聖降眞七年同御

　玉宸游聘萬天
太上道君曰三炁未分混沌无像寄在杳冥
不可意知一虚空矣空以虚靜靜極則明明
非從生不知由然所謂明者今知覺玄明以
立體暗相奪焉明勝爲陽暗勝爲陰蒸則爲
水緩則爲土結則爲金急則爲火涌則爲木
散爲萬物流爲變化凝爲區域天地百寳即
汝所能自有汝者所爲也動類通其情人畜
各有知靜類通其形萬物各有像動靜未嘗
離人物相體用故生有性性能知本无知因

謂之知形返性常不終不始天地萬物類也
各以根種受其无性人畜殊木石異五味不
易於古一炁常化於今聖人通道故不行而
至不見而明衆人昩於道故遷流不返以眞
爲賊不知乎萬物一物天人一炁但以結形
固根分明而居道无生死析薪散明譬之植
榖一以滋萬今歳之榖非前歳之穀而未始
非穀人物亦然今人之目視古人之目視能
視而已非古之視來今人之目也其種堅其
類定氣味不相踰而其明常所謂明常蓋明

體本明非一明而不易也是以衆人有憶忘
死生凡聖懸隔至理彰矣變化見矣能得其
眞而忘其情屢死生而不易其已性則造化
爲我得矣雖然與天地俱矣安所逃哉及乎
與道同體人畜物我福禍无復議也聖絶於
道域眞極於神郷以希夷而無竸與至德而
同光知吾言三奔之道舉則成矣以傳有眞
人之玄挺者脆用丹玉之環三玄雲之錦一
盟如上清之科
大上道君曰他道所修未及玉帝也至帝而

極矣玉帝者天地萬靈父母也今存我始生
之眞胎元之神根本復先歸於生初猶可得
道況力携天地巧雕衆形役陰陽而行道德
唯玉帝三奔爲太上之道五帝流精於明堂
之君後聖通洞房之神太微坐金床於玄丹
之心上關玉宸太極玉關紫宫之眞



上清華晨三奔玉訣
