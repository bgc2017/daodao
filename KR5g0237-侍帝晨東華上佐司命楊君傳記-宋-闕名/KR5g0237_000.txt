








侍帝晨東華上佐司命楊君傳記群八
紫清上宫九華真妃㖟経君姓楊諱羲和南
嶽夫人之弟子許仙侯及帝晨度経之師也
以晉成帝咸和五年庚寅𡻕九月生爲簡文
相府時舎人衆真以興寧𥘉多来降至三年
乙丑𡻕安妃下嬪此後數數䧏集事迹不顯
云應解劒𨼆化以泰元十三年戊子𡻕乃乗
雲駕龍西謁太素北朝玉清車𨋎執事髙佐
四輔侍晨帝躬總括呉越鬼神之司傳記未
顯扵世也九華真妃晉興寧三年𡻕在乙丑

六月二十五日夜紫微王夫人見降又與一
神女俱来神女着雲錦䙱上丹下青文采光
鮮腰中有緑繡帶帶係十餘小鈴鈴青色黄
色更相叅厠左帶玉珮珮亦如世間珮但幾
小耳衣服儵儵有光照朗室内如日下映視
雲母形也雲髮鬒鬢整頓絶倫作髻乃在頂
中又垂餘髮至腰許指着金鐶白珠約臂視
之年可堪十三四許左右又有兩侍女其一侍
女着朱衣帶青章囊手中又持一錦囊囊長
尺一二寸許以盛書書當有十許卷也以白

玉檢檢囊口見刻檢上字云玉清神虎内真
紫元丹章其一侍女着青衣捧一白箱以絳
帶束絡之白箱似象牙形也二侍女年可堪
十七八許整𩛙非常神女及侍者顔容瑩朗
鮮徹如玉五香馥芬如燒香嬰氣者也𥘉来
入户在紫㣲夫人後行夫人既入户之始仍
見告曰今日有貴客來相詣論好也於是羲
和即起立夫人曰今日可不須起但當共坐
自相向作禮耳夫人坐南向作禮耳羲和其
夕先坐承床下西向神女因見就同牀坐東

向各以左手作禮作禮畢紫㣲夫人曰此是
太虚上真元君金臺李夫人之少子也太虚元
君昔遣詣龜山學上清道道成受太上書署爲
紫清上宫九華真妃者也於是賜姓爲安名
欝嬪字靈蕭
紫㣲夫人又問羲和世上曽見有此人不羲
和答曰靈尊髙秀无以爲喻夫人因大𥬇於
爾何如羲和不復答紫清真妃坐良久都不
言妃手中先握三枚棗色如乾棗而形長大
内无核亦不作棗味有似如梨耳妃先以一

枚見與次以一枚與紫㣲夫人自留一枚語
令各食之食之畢良久移時真妃問羲和年
巳㡬是何月生羲和登答年三十六庚寅𡻕
九月生也真妃又曰君師南真夫人司命秉
權至道髙妙備寔良德之宗也聞君德音甚
久不圗今日得叙因縁歡願於𡨋運之㑹依
然有松蘿之纒矣羲和乃稱名答曰沉淪下
俗塵染其質髙卑靈邈无縁禀敬猥虧靈降
欣踊罔極唯蒙啓訓以祛其暗濟羲和元元
夙夜所願也真妃曰君今語不得有謙飭謙

𩛙之辭殊非所宜又良久真妃具告曰欲作
一𥿄文相贈者便因君以筆運我鄙意當可
尓乎羲和答奉命即登𥿄染筆登口見㖟作
詩曰
靈關竪空上瓇䑓竦欝羅紫宫乗緑景
靈觀藹嵳峩琅軒朱房内上德煥絳霞
俯漱靈瓶津仰掇碧㮏華濯足玉天池
鼓杝牽牛河遂䇿景雲駕落龍轡玄阿
振衣塵滓際騫裳歩濁波𩓑爲山澤結
剛柔順以和相𢹂𩀱清内上真道不邪

紫㣲㑹良謀唱納享福多
羲和書訖取視之乃曰今以相贈以宣丹心
勿云云也若意中有不相解者自可㣲訪耳
紫㣲夫人曰我復因爾作一𥿄文以相暁者
示一善事耳羲和又辟𥿄染筆夫人見㖟詩
曰
二象内外泮玄氣果中分冥㑹不待駕
所期貴得真南嶽鑄明金眇觀傾笈瓫
良德飛霞照遂感靈霄人乗飈椆衾寢
齊牢𢹂絳雲仰歎天人際數中自有縁

上道誠不邪塵滓非所聞同目感𢘆象
髙唱爲爾因
書訖紫㣲夫人取視視畢曰以此贈爾今日
於我爲因縁之主唱意之謀客矣
紫㣲夫人又曰明日南嶽夫人當還我當與
妃共迎之於雲際間明日不還者乃復數日
事又良久紫㣲夫人曰我去矣明日當與真
妃俱来詣爾也覺下牀而失所在也真妃小
留在後而言曰𡨋情未攄意氣未忘想君俱
詠之耳明日當復来乃取羲和手執之而自

下牀未出戸之間忽然不見
六月二十六日夕衆真来疏如左
紫㣲王夫人
紫清上宫九華真妃
羲師紫陽真人
上真司命南嶽夫人
茅中君
清靈真人
茅小君
又有一人年甚少整蝢非常建芙蓉冠著朱

衣以白珠綴衣縫帶劍都未嘗見此人来多
論金庭山中事與衆真共語又有不可得觧
者揖敬紫㣲紫清南真三女真人共言平耳
云是桐栢山真人王子喬也都不與羲和語
又前後𥘉有真人来見降者𥘉時皆自不即
與其羲和共語耳
各坐良久紫清真妃曰欲復煩明君之手筆
書一事以散意忘言可乎又羲和辟𥿄待㖟
真妃乃徐㣲言而受曰我是元君之少女太
虚李夫人愛子也昔𥘉學真於龜臺受玉章

于髙上荷虎籙於紫皇秉𤫕鉞於五帝受書
爲上真之妃以遊行玉清也常數自手扇九
羅足躡玄房霄形靈虚仰掇日根入宴七闕
出轡雲輪躡三辰而俱昇散景霞以飛軒也
非不能採擇上室訪搜紫童求玉宫之良儔
偶髙靈而爲𩀱接玄引竒友于帝郷矣直是
我推機任㑹應度暦數俯景塵沬叅龍下邁
招冥求之雄追得疋之黨耳自宿命相與乃
有黙㑹定名素契玉郷齊理二慶𢹂鴈而行
匏爵分味醮衾結裳顧疇中㑹内藏真方也

推此而往巳定分冥簡青書上元是故善鄙
之心亦巳齊矣對景之好亦巳成矣得𩓑而
遊歡兼昔𣅀豈不宜乎然此自復是二象大
宗内外之配職耳實非所以變化反淡凝清
虚刃靈刀七累遺任太素保真啓玉清單景
八空之謂也秀寂髙清欝轝流霄使風歌雲
路龍吟虎嘷天皇𩀱景逺升辰楼飛星擲光
日月映軀口吐冥烟眼電激光上寢瑕房流
行玉清手掣景雲足陟金庭若自此之時在
得道之頃爲當固盡内外理同金石情纒𩀱

好齊心幃幙耳奚必抱衾均年有軽中之接
塵穢七神悲䰟狂魄乎蓋是妾求氏族之於
明君耳非有邪也今可謂志懷真情已如一
方當相與結駟玉虚偶行北玄同掇絳實扵
玉圃併採丹華於閬園分飲於紫川之水齊
濯於碧池之濱紫華毛帔日冕容冠逍遥上
清俱朝三元八景出落鳯徘龍䑓仰嗽金髓
誦歌玉玄浮空寢宴髙㑹太晨四鈞朗唱香
母奏烟齊首偶觀𢹂帶交群不亦樂乎不亦
得志乎明君其順㑹妾心无辭且亦不得背

實反𡨋苟任𦚾懷矣
㖟畢復自取視而言曰今以此書相詣盖豁
其滯疑耳言畢乃𥬇良久
紫㣲夫人曰真妃之辭盡矣論好之縁著矣
爾亦不得復有所容也玄運𡨋分使之然耳
南嶽夫人見㖟書曰𡨋期數感玄運相適應
分来聘親搆因縁此𢹂真之善事也盖示有
偶對之名定内外之職而已不必苟循世中
之弊穢而行滛濁之迹矣偶靈妃而接景聘
貴真之少女於是親交亦有大進業之益益

得而无傷絶之慮千神於是可使試觀不得
復陳矣真旍必可尅任雲軒必可俱駕也吾
往曽因紫㣲夫人爲汝遘及此意今遂如願
益使我欣欣慎復疑哂於心𦚾矣
我昨見金䑓李夫人於清虚中言爾尚有疑
正之心色氣小有恨恨汝違此舉誤人不小
真妃有神虎内真丹青玉文非爾所有者輩良
才求冩故當不爲𨼆耳今日相𢹂何但文章而
巳將必乗景玉霄乎若有未悟者冝㣲訪可否
真妃見夫人書言乃𥬇而言曰𢹂手𩀱䑓悟

歎良㑹景軿同几於此齊乎
清靈真人㖟書曰黄赤之道混氣之法是張
陵受教施化爲種子之一術耳非真人之事
也吾數見行此而絶種未見種此而得生矣
百萬之中莫不盡被考者矣千萬之中誤有
一人得之得之逺至於不死耳張陵承此以
教世耳陵之變舉亦不行此矣爾慎言濁生
之下道壞真霄之正氣也思懷滛慾存心色
觀而以兼行上道者適足明三官罰耳所謂
抱玉赴火以金棺葬狗也色觀謂之黄赤上

道謂之隠書人之難曉乃至於此
紫㣲夫人㖟書曰夫黄書赤界雖長生之祕要
寳得生之下術也非上宫天真流軿宴景之夫
所得言也此道在於長飬分生而巳非上道
也有懷扵滛氣兼以行之隠書者適足握水
官之筆鳴三官之鼓耳玄挺亦不可得恃觧
謝亦不可得頼也要而言之貞則靈降專則
神使矣夫真人之偶景者所貴存乎匹偶相
愛在於二景雖名之爲夫婦不行夫婦之迹
也是用虚名以示視聴耳苟有黄赤存於𦚾

中真人亦不可得見靈人亦不可得接徒劬
勞於執事亦有勞於三官矣
雞鳴時南嶽夫人㖟書曰雞既鳴矣論好之
縁篤也紫陽真人㖟書曰太虚逺逸髙畢同
接禮賢之義著之扵冥運爾慎心係於黄赤
之疑
茅中君㖟書曰玄摽觸景府和塵藹玉振㣲
房清風逸邁可不朂之
言畢諸真人各去真妃小留在後曰又煩明
君爲一辭也而㖟書曰忘懷簡素暉心齊契

方當數親䖍清宇德與流景合冥觀㑹理髮
領秀伏度明君髙尚靈映縱滯忘鄙耳言畢
而見持手而下牀未至尸之間忽然失所在
六月二十九日九華真妃㖟書曰景應𩀱粲
雲㑹玄落龍秀五空採瓊閬䑓長歌靈慔煥
啓玉扉眇矣遺事與世長辭霞𨋎絳波電赴
紫棲共携清響之外同遊雲岫廣崖豈不善
乎豈不樂㦲
日者霞之實霞者日之精君雖聞服日實之
法未見知飡霞之精也夫飡霞之経甚祕致

霞之道甚易此謂體生玉光映上清之法也
眼者身之鏡耳者體之牖視多則鏡昏聽衆
則牗閇妾有磨鏡之石决牖之術即能徹洞
萬靈眇察絶響可乎
面者神之庭髮者腦之華心悲則面燋腦减
則髮素所以精元内䘮丹津損竭也妾有童
面之経還白之法可乎
精者體之神明者身之寳勞多則精散營競
則明消所以老隨氣落耄巳及之妾有益精
之道延明之経可乎

此四道乃上清内書立驗之真章也方欲獻
示以㭪助君之明照耳
㖟畢取以見與羲和口答唯唯乞請之
六月二十九日桐栢真人同来降復㖟令羲
和書曰夫八朗四極靈岸遼遐竒言吐頴瓇
音粲振晨飛淩清玄氣赴霄體邁玉虚心遺
艱𨦟沈滯於眇羅之外凝和於寂波之表若
此人者必能遊騰玄漠同棲真庭矣三元可
得而見絳名可得而立耳如其心併愆浪目
擊色袂動與罔𦊙共啓静與争競爲分者此

乃適仙路邈求生日濶也子其慎之
羲和書畢取視乃以見與六月三十日夜九
華真妃與紫㣲王夫人南嶽夫人同降真妃
坐良久乃命侍女發檢囊之中出二卷書以
見付令寫之書題如左
上清玉霞紫映内觀隠書
上清還晨歸童日暉中書
　右二卷名目
七月一日夜紫㣲王夫人南嶽夫人九華真
妃紫㣲桐栢清靈三真人茅二君同降良久

羲和乃自陳於衆靈求安身之術欲知貴賤
之分年命之㑹多少定限於是真妃乃笑良久
見㖟書此日明君夷質虚閑祕構玉朗蘭淵
髙流清響金宫可謂能珎寳藏竒幽真内煥
摽梯靈篇乗數順生素徳神園丹録玉清興
煙㧞景冥鼓遐聲也必三事大夫侍晨帝躬
髙佐四輔承制聖君理生斷死賞罰鬼神攝
命千靈封山召雲主察隂陽之和氣而加爲
呉越鬼神之君也妾將挺命凝觀慿華而生
靈飛九天虚音飈房因運四覺玄梯同象紫

名太上清文八景神映西暉德朗内頴乃受
書乗氣得爲真妃之任矣又當助君總括三
霍綜御萬神對命北帝制勑酆山又應相與
𢹂袂虚房乗煙七元嘉㑹希林内攄因縁也
是故君生於楊我得安妾自發玄下造君自
受書於西宫從北䇿景乗軿東轅握旄秉鉞
專制東蕃三官奉曶河山啓源天丁獻武四
甲衛輪當此之時實明君之至貴真仙之盛
觀也三官中常有喭謡云楊安大君董真命
神正我等之謂耳盖聖皇之方駕於今有二

十八年也後二十二年明君將乗龍駕雲白
日昇天先詣上清西宫北朝玉皇三元然後
乃得東軫執事矣此自是君玉朗紫㣲金音
虚領爲太極所旌乃玄德上挺不復用勤學
劬勞渉足山川矣若爲精勗之者當小神清
瑩鮮矣亦不甚今日不勞之舉也今世俗縈
網貴賤之間渉塵塗之役在得失之津信非
真人所得経營乃自坦乎艱泰之用任乎遇
否之頃耳見明君之逸誠欣然也覩明君之
否誠戚顔也此二感發於顔色之上也復未

足以致逺悲抱長戚矣至於内冥偶景併守
玄好輕輪塵藹叅形世室妾豈以愆累浮卑
少時之滯而虧辱於當真之定質耶夫隂陽
者對否泰之用二象旣羅得失錯綜此皆往
来之徑陌耳今人居風塵之烋盛者乃多罪
之下鬼趣死之考質也夫處无用於囂塗乃
得真之挺樸任凡庸以内觀乃靈仙之根始
也蓋冨貴滛儷是破骨之斧鋸有似載罪之
舟車耳榮華矜世争競邀時適足以誨愆要
辱爲伐命之兵非佳事也是故古之髙人覽

罪咎難預知冨貴之不可享矣遂肥遯長林
棲景名山咀嚼和氣漱濯清川欲逺此惡迹
自求多福超豁纒躬保全至素者也君亦奚
足大汲汲於人間之貴賤投身於榮辱之肆
㦲且方交兵日㑹三灾向臻神風驅除臭氣
叅天明金生穢於泥瀆寳玉殺糞以招塵騫
裳振血濁真虧真玄通逺逸是其時也君若
不可耐風火之煙欲抱真於幽林者且可尋
解劒之道自盡出黙之㑹隱顯之迹臨時分
處有任於明君矣冥數上感有命而交靈書

玉臺真契合景是以言殫於辭心訖於筆妾
豈獨歎於一人乎盖示名分之判例也書訖
取以與羲和復曰君省此當少愈不
北登玄真闕𢹂手結髙羅香煙散八景
玄風鼓絳波仰超琅園津俯眄霄陵阿
玉簫雲上唱鳳鳴洞九遐乗氣浮太空
局爲躡山河金節命羽靈徴兵折萬魔
齊挹二晨暉千椿方嬰牙䘮真投競室
不解可柰何仰䀎太霞宫金闕曤紫清
華房映太素四軒皆朱瓊擲輪空同津

總轡儛緑軿玉華飛雲盖西妃運錦旌
翻然塵濁涯倐忽佳人庭宿感應期降
所招巳在冥乗風奏霄晨共酣丹林甖
公侯徒眇眇安知真人靈
　　右二篇十月二十日授




侍帝晨東華上佐司命楊君傳記











