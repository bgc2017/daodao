








太清道林攝生論群七
眞人曰雖常餌而不知養性之術亦難以長
生也養性之道不欲飽食便卧及終日乆坐
皆損壽也人欲小勞但莫大疲及强所不能
堪耳人食畢當行步躊躇有所修爲爲快也
故流水不腐户樞不蠹以其動故也人不得
夜食食畢但當行步計使中數里徃來飽食
即卧生百病不銷成積聚也食欲少而數不
欲頓多難銷也常欲令如飽中饑饑中飽故
善養性者先飢而食先渴而飲食畢當行行

畢使人以手數摩腹上數百過易銷大益人
令人能飲食無百病莫卧常習閉口口開即
失氣又邪從口入屈膝側卧益人氣力勝正
偃卧春欲瞑卧早起夏及秋欲侵夜乃卧早
起冬欲早卧皆益人雖云早起莫在鷄鳴前
雖言晚起莫在日出後冬天地閉血氣蔵人
不可勞作岀汗發洩陽氣損人養性之道莫
久行久立久坐久卧久聽久視莫再食莫强
食莫大醉莫舉重莫憂思莫大怒悲愁莫大
歡喜莫跳踉莫多哭莫汲汲於所欲莫悄悄

懷忿恨皆損壽命若能不犯則長生也飲酒
不欲使多多則速吐之爲佳醉不可以接房
又不可當風卧不可久扇之皆即得病也醉
不可露卧黍林穰中發癩瘡醉不可强食或
發癰疽或發瘖或生瘡也醉飽交接小者靣
皯咳嗽大者傷絶蔵脉損命醉飽不可以走
車及跳躑不可忍小便因以交接使人得淋
莖中痛靣失血色者也有人所怒血氣未定
因以交接令人發癰疽婦人月候未絶而與
交令人成病得白駁也新沐髮訖勿與當風

勿濕結之勿以頭卧使人得頭眩悶髮頽面
腫齒痛耳聾食畢當漱口數過令人牙齒不
敗口香濕衣及汗衣皆不可久著令人發瘡
及風瘙勿以漿水漱口令人口臰大汗能易
者急洗之不尓令人小便不利春天不薄衣
令人得傷寒霍亂不銷食頭痛抱朴子曰𢦙
問所謂傷之者豈色欲之間乎答曰亦何獨
斯哉然長生之要其在房中上士知之可以
延年除病其次不以自伐若年尚少壯而知
還陰丹以補腦採七答於長俗者不服藥物

而不失一百二百歲也但不得仙耳不得其
術者古人方之於凌柸之盛湯羽堂之蓄火
也且又才所不逮而因思之者傷也力所不
勝而强舉之者傷也深憂恚怒傷也悲哀憔悴
傷也喜樂過度傷也急急所欲傷也戚戚所
患傷也久談言笑傷也寢息失時傷也挽弓
引弩傷也耽酒嘔吐傷也飽食而卧傷也跳
走喘乏傷也歡呼哭泣傷也陰陽不交傷也
積傷至盡盡則早亡盡則非道也以養性之
方唾不涎逺行不疾步耳不極聽目不久視

坐不至疲立不至疲卧不至懻先寒而衣先
熱而解不欲極饑而食食不可過飽不欲極
渴而飲飲不欲過多凡食過多則結積聚飲
過多則成痰癖也不欲甚勞不欲甚逸不欲
流汗不欲多唾不欲奔車走馬不欲極逺望
不欲多生泠不欲飲酒當風不欲沐浴久之
不欲廣志逺顧不欲窺造異巧冬不欲極温
夏不欲極涼不欲露卧星下不欲眠中見扇
大寒大熱大風大露皆欲冒之五味入口不
欲偏多故酸多則傷脾苦多則傷肺辛多則

傷肝鹹多則傷心甘多則傷腎此五行自然
之理也
凡言傷者亦不便而覺也謂久則傷壽耳是
以善攝生者卧起有四時之早晚興居有至
和之常制調利筋骨有偃仰之方杜疾閑邪
有吞吐之術流行營衛有補瀉之法節宣勞
逸有與奪之要忍怒以全陰氣抑喜以養陽
氣然後先將草木以救虧缺後服金丹以定
無窮養性之理盡於此矣若夫欲快意任懷
自謂達識知命不泥異端極情肆力不營時

久者聞此言也雖風之過耳電之經目不足
喻也雖身枯於留連之中氣絶於綺紈之際
而甘心焉亦安可告之以養性之事哉匪唯
不納乃謂訞訛也而望彼信之所謂以明鑒
給矇瞽以絲竹娱聾聵者也抱朴子曰一人
之身一國之象也胷腹之猶宫室也四支之
列猶郊境也骨節之分猶百官也神猶君也
血猶臣也氣猶民也故能治民則能固也夫
愛其民所以安其國人愛其炁所以全其身民
散則國亡氣竭則身滅滅者不可生也亡者

不可存也是以聖人銷未起之患治未病之
疾醫之於無事之前不追之旣逝之後民難
安而易危也氣難清而易濁也故審威德所
以保社稷割嗜欲所以固血氣然後真一存
焉三七守焉百病却焉年壽遐焉每旦初起
靣向午展兩手於膝上心眼觀炁入頂下達
涌泉旦旦如此名曰送氣常以鼻引炁口吐
氣小㣲吐之不得開口復欲得出氣少入氣
多每欲食先須送入腹(每與食/作主人)寢不得語(言/五)
(蔵如鐘磬不/懸不可聲發)行不得語欲語須住立乃語(行/語)

(令人/失氣)凡人有四正行正坐正立正言正饑須
食食須飽飽須行行作鵝王步語作含鐘聲
眠作獅子眠(左脇側地/屈膝也)每自詠歌云美食須
熟嚼生食不麤吞問我居止處大宅物林村
服息守五臟氣至骨成仙云云又歌云日食三
箇毒不嚼而自消錦繡爲五蔵身着糞掃袍
每云人會須守五神心肺脾腎肝言㝡不得
浮思孤房猶獨處心想欲事大𢙣起邪每得
至則峻坐久坐立溺久立坐溺家中有經像
者行來禮拜之然後拜尊長日入後不用食

云有鬼魅游其上人每須心不外縁意在涌
泉十日一食葵葵滑所以通五藏擁氣又是
菜之王不用合心而食欲食宜去心冬至日
正可語不可言(自言曰言答人曰語言有人/來問則可答自不可强言也)
凡人必勿嗔之損人氣每冬至北壁下厚鋪
草而卧云受元氣每至八月一日以後即微
火暖足勿令下泠(先生意常欲使炁/在下勿欲泄上)春凍未
泮衣欲下厚上薄養陽收陰繼世長生養陰
收陽則滅門(此其行/欲之事)每日送氣氣通則流利
勿食生菜生米小豆陳臭勿飲濁酒食麵則

塞氣死人不用鬼行踖慄又不用多言笑不
用逄人挽𢲻睡不厭踧覺不厭舒凡人舒而
睡則鬼物得便時覺時乃可舒耳凡眠先卧
心而後卧眼當熟嚼食使米脂入腸勿使酒
脂入腹漸學少鹹必不得晝眠令人失氣人無
五津五漏則得仙也四月十月不得入房(陰/陽)
(純凡用/事之月)氣冬至起於涌泉(足心/下是)十一月至膝
十二月至股正月至腰名三陽成二月至膊三
月至項四月至頂(純陽用事/陰亦仿此)人當食勿煩惱
如食五味必不得暴瞋則令人神驚夜夢飛

揚(累數爲煩/偃觸爲惱)人卧夜當作五覆怕逐更轉酒
醉勿當風向陽令人發狂也大小便覺之即
行勿忍之飽食勿入房日初入後勿入房亦
勿言語讀誦必有讀誦寧待平旦凡行立坐
勿背日月縱讀誦言語常想聲在氣海中(臍/下)
(是/也)冬日觸泠行勿大語開口食訖以手摩靣
腹令津液流通凡平旦欲得食訖然後洗梳
也夏熱常食煖飯冬長食細米稠粥二月三
月冝食韮大益人心常勿外縁是真人初學
道法若能常如此者坐於温疫之中常當内

視見五蔵如懸鐘了了分明不輟也旦起欲
得專言善事不欲先計校錢財睡不厭踧舒
凡居處不欲得綺美華麗令人貪婪無厭禍
患之原但令雅素凈潔免風雨暑濕爲佳衣
服器械勿用珠玉金寶增長過失使人煩惱
根深厨膳勿使脯肉豐盈恒令儉約飲食勿
多食宍生百病恒少食肉多食飯及菹菜每
食不用重肉凡心有所愛不用深愛心有所
憎不用深憎并損性傷神亦不深讚亦不深
毁常須運心於物平等如覺偏頗尋即改正

之居貧勿謂常貧居富勿謂常富居貧富之
中恒須守道勿以貧富易志改性識達道理
似不能言有大功德勿自矜伐人年五十至
於百年美藥勿離手善言勿離口亂想勿經
心恒以深至誠恭敬於物慎勿詐善以悅於
心終身爲善爲人所嫌勿得起恨當以道德
自平其心勿言行善不得善報以自怨仇居
處勿令心有不足若有不足則自抑之勿令
得起所至之處得多求則心自疲苦夫人之
所以多病當由不能養性平康之日謂言常

求然縱情恣欲心所憶得即便爲之不約禁忌
欺罔幽明無所不作當自思念深生耻媿誠
勤身心常修善省事故曰善攝生者常少思
少念少欲少事少語少笑少愁少樂少喜少
怒少好少惡此十二少者養性之都契也多思
則神殆多念則神散多欲則無智多事則形
勞多語則氣爭多笑則傷蔵多愁則心憍多
樂則意溢多喜則妄錯昏亂多怒則百脉不
定多好則專迷不理多惡則憔悴無歡此十
二多不除喪生之本也唯無多無少者幾於

道矣
　　黄帝雜忌法第三
要記曰一日之忌暮無飽食一月之忌暮無
大醉一歲之忌暮無逺行終身之忌暮常護
氣久視傷血久卧傷氣久立傷骨久行傷筋
久坐傷肉鹹傷筋醋傷骨飽傷肺饑傷氣茅
屋漏水墮諸脯宍上食之成癥結病凡作脯
不肯乾者害人也𥙊神肉無故自動食之害
人飲食上有蜂行住食中必有毒害也一日
之忌夜莫飽食一月之忌暮莫大醉一歲之

忌暮莫逺行終身之忌然燈燭行房觸寒來者
寒未解食熱食成刾風飲食竟仰卧成炁痞
作頭風食上不得語語而食者常患胷背疼
痛熱食訖以泠水酢漿漱口者令人口氣恒
臰并作□齒食生肉傷胃一切肉唯須爛煑
停泠食之一切濕食及酒水漿臨上看不見
人物之影者勿食之卆卒疰若已食腹脹者
急以藥下之諸熱食鹹物竟不得飲泠漿水
致失聲成尸咽腹内有宿病勿食陵鯉宍害
人勿飲酒令至醉即終身百病不除久飲酒

者腐腸爛胃潰髓蒸筋傷神損壽勿食一切
腦大佳丈夫頭勿北卧勿當屋梁脊下卧卧
訖仍勿留燈燭令人魂魄及六神不安多愁
怨凡墻北勿安牀勿靣向北坐久思不祥起
勿怒目久視日月失明丈夫見十步直墻勿
順卧風利吹人發癲及體重凡大汗勿即脫
衣多得偏風半身不遂夜卧當耳勿有孔吹
耳聾凡逺行疲乏來勿入房久爲五勞虛損
少子凡苽入水則沉者食之得泠終身不差
人行汗出勿跂牀懸脚久成血痹腰疼兩足

重凡熱食汗出勿盪風發痓頭痛令目澁饒
睡凡欲眠勿歌詠不祥起眠不大語損氣力
凡人頭邊勿安火爐日則承火氣頭重目晴
赤及鼻乾冬日温足凍腦春秋腦足俱凍此
聖人常法夜卧勿覆其頭得長壽凡人魘勿
燃燈唤之定魘死不疑闇唤之亦不得近而
急唤人眠勿以脚懸蹋高處久成腎病及損
房足泠若人卧訖勿張口久成銷渴及失血
色正月寅日燒白髮吉凡寅日剪手指甲午
日剪足指甲又燒白髮并吉旦勿嗔恚且下

牀勿叱咤咄呼勿惡言勿舉足向火勿對竈
駡詈夜飲勿過醉飽勿精思勿爲勞若事有
損且勿嗟嘆勿唱叫奈何日請禍勿堅膝坐
而交臂膝上勿令髮覆靣皆不祥也清旦恒
言善事聞惡事取向來方三唾之吉夜惡夢
不須說平旦以水向東方噀之咒曰惡夢着
草木好夢成珠玉即無咎凡上牀坐先脫左
足或行或乘馬不用廻顧則神去勿煞龜蛇
勿陰霧中逺行凡欲行來常存魁罡在頭上
所向皆吉若欲征戰存斗柄在前以指敵吉

勿北向大小便(一云/向西)勿北唾犯魁罡神㐫一
云勿向北冠帶㐫勿食父母本命獸肉令人
命不長㐫勿食巳本命獸肉食之令人魂𩲸
飛揚勿臘日歌葬凶旦起着衣返便着吉衣
光者當户三振之咒曰殃去殃去吉勿閉塞
故井及水瀆令人聾盲凡旦起勿開目洗靣
令人目澁失明饒淚夫妻不同日沐浴恒欲
晦日浴朔日沐逺行途中觸熱逢河水勿洗
靣生烏皯炊湯經宿洗人體成癬洗靣無光
作□畦瘡忍溺不小便者膝泠成痹疾忍大

便不出成氣痔小便勿怒令人兩足及膝泠
大便不用呼氣及强弩令人腰疼目澁宜任
之熱泔洗頭泠水濯足作頭風飲水沐髮亦作
頭風夜沐髮不食即卧令人心虛饒汗多夢
勿嗽嗽時病新汗解勿令泠水洗浴心胞不
能復水銀不可近陰令玉莖銷縮又不得近
牙齗腫損落齒鹿猪二脂亦不得近陰令人
陰痿不起樊石不煉入藥用破人心肝小粉
不可治寸白有鈆入腹成泠病諸空腹不用
見諸臭氣屍入鼻舌上白起口中常臰若欲

見尸先須飲酒見之能辟毒夏不用屋檐上
下露靣皮厚多成癬一云靣風勿飲深陰地
泠水作痎瘧凡遇神廟慎勿輒入入必恭敬
之吉不得華目恣意顧瞻當如對嚴君焉乃
厚其福耳如其不尓即獲其禍亦不得反首
顧視忽見龍蛇勿興心驚恠之亦勿注意瞻
視忽見光恠變異之事即强抑勿恠之諺曰
見恠不恠其恠自壞也凡見殊妙美女慎勿
熟視親而愛之此當是魑魁之物使人深愛也
無問空山曠野稠人廣衆皆亦如之善惡亦

勿說婦人月水來不用食蓼及蒜當爲血淋
也熊猪二脂不作燈火烟氣入目光不能逺
視母淚不得墮子眼中睛即破翳出小兒不
用指月兩耳邊生瘡宜斷名月蝕瘡一切瘡着
蝦蟆末不畏蟲食之産婦不欲見胡臭人令
發腫水有沙虱勿在中沐浴害人欲渡水者
隨馬驢後渡吉有水弩之處射人影即死渡
水者先以物打水上其弩即發急渡不傷人山
水烏土中有泉者不可久居常食作癭疾動
氣增患病人不可食多發卆瘡諸山有孔云入

採寶唯三月九月餘月山閉氣煞人
人卧春夏向東秋冬向西此爲常法人饑須
坐小便若飽須立小便慎之無病除虛損人
常須日在巳時食食訖則不須飲酒終身不
乾嘔
凡養性之道在於勿洩則可以長生此要道
也但能不洩經五十日腰脚輕便眼目精爽
百戰不怠
　　　按摩法第四
自按摩法日三過一月後百病並除行及奔

馬此是神仙上法
一兩手相捉紐捩如洗手法
一兩手淺相义翻復向胷一兩手相捉共按
䏶左右同　　一兩手相重按䏶徐徐捩身
一如挽五石力弓左右同一作拳向前築左
右同
一如拓石法左右同一以拳頓此開胷左右
同一兩手抱頭宛轉䏶上此是抽脇法
一兩手據地縮身曲脊向上三舉一大坐斜
身偏欹如排山左右同

一以手槌背上左右同一大坐申脚三用當
此名虎視法左右同一立地兩手着地反
拗三舉一兩手急相义以脚踏手中左右
同一起立以脚前後踏左右同一大坐申
脚用當相交手勾所申脚着膝上以手按之
左右同凡一十八勢但老人日若能依此
法三遍者如常補益延年續命百病皆除能
食眼明輕徤不復疲乏
　　　老子按摩法
兩手捺䏶左右捩身各二十遍

兩手捺䏶左右紐肩亦二十遍
兩手抱頭左右紐身二十遍
左右跳頭二過一手抱頭一手托膝三折
左右同　　兩手拓頭三舉之
一手拓膝一手拓頭從下至上三過左右同
兩手攀頭下向三頓之　兩手相捉頭上過
左右亦三遍兩手相义拓心前却挽亦三
過左右亦三遍　兩手相反拓着心亦三遍
曲腕策肋肘左右亦三過　反手着膝上挽
肘覆手着膝上挽肘左右各三遍舒手挽

項左右三過左右手㧞前後各三過手摸
肩從上至下使三過左右亦尒　兩手空拳
築三過　外振手三遍　内振手三遍
覆振手亦三過却摇手亦三過
摩紐指三過　　兩手反摇三過
兩手上聳亦三過　兩手下頓亦三過
兩手相义反頭上反覆各七遍
兩手反义上下担肘無數(單用十手也)
兩手相义頭上過左右申肋十遍
兩手拳反背上掘脊上下亦三過(掘者揩也)

兩手反捉上下直脊三遍
覆手振仰手振各三覆掌曲肘搦腕内外振
各三遍　覆掌前後聳三過覆掌兩手相交
横三遍覆手横直聳三遍若有手患泠者聳
上打至下得熱便休舒左脚右手承之
左手捺脚聳上至下直脚三遍
左手捺脚亦尓前却抑足三遍
左捩右捩足三遍　前捩却捩三遍直脚
三遍　扭䏶三遍内外振脚三遍若有脚
泠者打熱便休扭䏶以意多少頓肚三

遍　前直肚三遍却直肚亦三遍
虎據左右扭肩三遍推天拓天左右各
三度左右排山負山㧞樹各三度
舒兩手直並頓申手三遍　　舒兩手舒兩
膝亦三過　　舒兩脚直反摇頭頓伸左右
扭腰三遍　　㧞内脊外脊各三過
　　　用氣法第五
每旦夕(旦夕者是陰陽轉换之時凡旦夕五)
(更初暖炁至頻申眠開目是上生氣至名曰)
(陽息而陰消暮日入後泠炁至慄慄然時乃)

(坐睡倒時是下生氣至名曰陽消而陰息暮)
(日入後泠氣常出入天地日月山川河海人)
(畜草木一切萬物體中代謝徃來無一時休)
(息一進一退如晝夜之更迭如河海水之潮)
(汐是天地消息之道也)面向午展兩手扵膝
上徐徐挼捺支節口吐濁氣鼻引清氣(凡吐)
(去故炁亦名死炁納者納取新炁亦名生炁)
(故老子經云玄牝之門天地之根綿綿若存)
(用之不勤言口是天地之門可以出納陰陽)
(死生之炁也)良久徐徐乃以手左拓右拓上

拓下拓前拓後拓(瞋目張口仰頭拔耳挽髮)
(捩腰咳嗽發陽震動)雙作隻作反手爲之然
後掣足仰展數八十九十而止(仰下)徐徐
定心作内觀之法想見空中太和元氣漸下
入毛際漸漸入頂如雨晴雲入山入皮入𡖆
至骨至腦漸漸下入腹中四支五藏皆受其
潤如水滲入地若徹則覺腹中有聲汩汩然
意專思存不得外縁斯須則元氣達扵氣海
須臾則自達扵涌泉若徹則覺身體振動兩
脚蜷屈亦令牀坐有聲拉拉然則名一通一

通兩通乃至日别得三通五通則覺身體潤
澤面色光澤膚毛潤悅耳目精明令人食美
力徤百病皆去五年十歲長存不忘得滿千
萬通則去仙不逺矣
　　　調氣法
彭祖曰和神導氣道當得宻室閉户安牀煖
席枕高二寸半正身偃卧𡨋目閉炁於胷膈
中以鴻毛着鼻上而不動經三百息耳無所
聞目無所見心無所思如此則寒暑不爲害
蜂蠆不能毒壽三百六十歲此鄰於真人也

彭祖曰道不在煩但能不思衣食不思聲色
不思勝負不思曲直不思得失不思榮辱心
無煩形勿極而羔之導引行氣不已亦可長
生千歲不死凡人不可無思當以漸遣除之
人身虛無但有游炁炁息得理即百病不生
若消息失宜即諸痾競起故善攝養者須知
調氣方焉
調氣方治萬病大患百日生眉鬢也餘者不
足言凡調炁之法夜半後日中前氣生得調
日中後夜半前氣死不得調調氣時仰卧牀

鋪厚軟枕高下共身平舒手展兩脚兩手握
大母指節去身四五寸兩脚相去四五寸引
氣從鼻入足即停止有力更取久住氣悶從
口細細吐出盡還從鼻細細引入出氣一准
前法
若患寒熱及卒患癰腫不問日中後患未發
前一食間即調如其不得好差明日依前式
更調之若患心泠病氣即呼出若熱病氣即
吹出若肝病即噓出若肺病即呵出
若脾病即嘻出若腎病即呬出

夜半後八十一　鷄鳴前七十二　平旦六
十三　日出五十四　食時四十五
巳時三十六　欲作此法先左右導引三百
六十遍　治病有四　一泠　二疰　三風
四熱　右若有患者安心此法無有不差也
凡百病不離五藏事須識其相類善以知之
心藏病者體泠熱相法心色赤患者夢中見
人者赤衣赤刀杖火怖人治之法用呼吹二
氣屬心呼治泠吹治熱
肺藏病者體胷背滿脹四肢煩悶相法肺色

曰患者喜夢見美女美男詐附人共相抱持
或作父母兄弟妻子治法用噓炁出
肝藏病者愁憂不樂悲思不喜頭眼疼相法
肝色青夢見人著青衣持青杖或獅子虎狼
來恐怖人治法用呵炁出
脾藏病者體上游風習習痛悶疼相法脾色
黄通土色或作小兒擊歷人取猶人或如游
風團攣轉治法用唏氣出
腎病者體泠而陰衰相法腎色黑者夢見黑
衣持黑杖怖人治法用呬氣出之

凡用大呼三十遍細呼十遍呼法鼻中引氣
入口中出吐氣當令聲相逐呼字而吐之熱
病者用大吹五十遍細吹十遍吹物之法吹
當使字氣聲似字心悶者用噓三十遍細噓
十遍　肝病者用大呵三十遍細呵十遍
心病者用大唏三十遍細唏十遍
有泠者用大呬五十遍細呬三十遍
此十二種調氣法若有病者依此法恭敬用
心無有不差皆須左右導引三百六十遍乃
爲之

　　　居處法第六
凡人居止之室必須固宻勿令有細隙致有
風氣得入久居不覺使人中風古來忽有得
偏風者四肢不遂或角弓反張或失音不能
語者皆由忍此耳身旣得風衆病總集邪鬼
得便遭此致卒者十中有九是以大須周宻
凡在家及行卒逢大飄風暴雨大霧者此皆
是諸龍鬼神行動經過所致宜入室門户燒
香靜坐安心以避待過後乃出不尓損人或
時雖未有若於後不佳

居家不欲數沐浴浴必須宻室之内不得大
熱亦不得大泠大熱大泠皆生百病冬浴必
不得使汗出霡沐浴後不得觸風泠饑忌浴
飽忌沐浴訖須進少許食飲乃出覺室有風
勿强忍勿反坐須起避之凡居家當誡勒内
外長幼有不快者即須早道勿使隱忍以爲
無苦過時不知便爲重病遂成不救小有不
好即須按摩挼捺令百節通利泄其邪炁也
凡人無問有事無事恒須日别一度遣人蹋
脊背反四肢頭頂若令熟蹋即風氣時行不

能着人此大要妙不可具論
凡人居家及逺行隨身恒有熟艾一勝備急
丸辟鬼丸生肌藥甘濕藥丁腫水銀大黄芒
硝甘草乾姜桂心蜀椒不能更畜餘藥此等
恒有不可闕少及一兩卷百一隨身備急藥
方並帶避毒蛇蜂蝎蠱毒藥隨身也
凡人自覺十日已上康健即須灸三數穴以
泄風氣爲佳勿以康健謂之常然恒須安不
忘危豫防諸患灸當辟人神凡畜手力細累
每春秋皆與一服轉瀉藥一度則不中行時

氣黄帝問於岐伯曰風之傷人或爲熱中或
爲寒中或爲厲風或爲偏枯或爲則風故以
春甲乙傷於風者爲肝風夏丙丁傷於風者
爲心風以四季戊巳傷於風者爲脾風以秋
庚辛傷於風者爲肺風以冬壬癸中於風者
爲腎風風氣中五藏六府之俞亦爲藏府之
風各入其門户所中則爲偏風風氣循風府
而上則爲腦風入頭則爲目風眼寒飲酒中
風則爲傷風入房汗出中風則爲内風新沐
中風則爲首風久風入房則爲傷風飡洩水

在腠裏則爲泄風故風者百病之長也至其
變化爲他病無常方然故有風氣焉
春之三月此謂發凍天地俱生萬物以榮夜
卧早起廣步於庭被髮緩形以使志生生而
勿煞與而勿奪賞而勿罰此春之應也養生
之道逆之傷於肝爲寒變奉生者少
夏三月此謂播秀天地氣交萬物華實夜卧
晚起毋厭於日使志毋怒使華英成秀使氣
泄所愛在外此夏氣之應也養生之道逆之
則傷心秋爲痎瘧則奉長者少冬重病

秋之三月此謂審平天氣以急地氣以明早
卧早起與鷄俱興使志安寧以緩秋形收斂
神氣使秋氣平毋外其志使肺氣精此秋氣
之應養收之道逆之則傷肺早爲飡泄則奉
養者少
冬之三月此謂陰氣閉藏水凍地拆無損乎
陽明起早卧晩必待日光使志若伏若匿有
私意已有得去寒就暖毋泄皮膚使氣極此
冬之應也養生之道逆之則傷腎春爲萎厥
則奉生者少

天有四時五行以生寒暑燥濕人有五藏以
生喜怒悲樂有恐懼故喜怒傷氣寒暑傷形故
曰喜怒不節寒暑過度生乃不固重陰必陽
生重陽必陰生故曰冬傷於寒春必病温春
傷於風夏必飡泄夏傷於暑秋必痎瘧秋傷
於濕冬必咳嗽人能依此四時攝養故得免
其夭枉也


太清道林攝生論











