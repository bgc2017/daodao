








玄覽人鳥山經圖
太上曰無數諸天各有人鳥之山有人之象
有鳥之形峯巖峻極不可勝言玄臺寳殿尊
神所居林澗鳥獸木石香花芝草衆藥不死
之津長生之液又難具陳陳之無益於學學
者自應精尋得一知萬了然究知教須題示
故略標文妙氣結字聖匠冩之以傳上學不
泄中人妙氣之字即是山容其表異相其跡
殊姿皆是妙氣化而成焉玄達之思閉目見
之周覽既畢行之有徵妙氣旣降肉身能飛

乆鍊得妙肉去妙充其翔似鳥山遊三界之
外其神眞人入宴三清之中總號人鳥學者
由山縁山至道永保長存自非至精勿妄叩
也
太上曰人鳥山之形質是天地人之生根元
氣之所因妙化之所用聖眞求其域仙靈仰
其神敬而事之存而念之受而醮之繕而帶
之精而行之和而宻之乆無怠懈三氣調均
生身生子爲道種人在世行化入山研方岀
處自在魔不敢當於是朝致五嶽使役八溟

從三天之君佩日月之精知之不死習之永
生諦之合智究之同神其山之上元始天王
所居其山之下衆聖眞仙所處其山之氣生
五色之水名反魂流液成脂名曰震檀之香
西王母初學道詣元始天王三千年道成德
就應還崐崘之山臨去辭元始天王共刻銘
人鳥山上虛空之中製作文字字方一丈懸
在空中以接後學于今存焉九老仙都君九
氣文人圖畫山形佩之於肘天帝寫空中之
書以附人鳥之體百年一出以傳眞人道士

有此山形及書文備者便得仙度遊宴崐崘
能讀此書萬徧修行不負文言天帝君即遣
使雲車羽盖來迎之也不須服御丹液無勞
導引屈伸精之不休自獲升天矣
太上曰凡能清齋三月别於靜室修行仙人
當降自以此文字語人受之宻遵速成眞聖
道士佩之役使萬神正月有甲子二月有壬
申三月有戊子一年之中唯取日祭醮山
形於金鏡之上相傳口訣之事愼勿妄泄書
文若年中無此三日或有而邂逅趣得甲子

一年三醮也醮時皆齋清嚴禁斷明月之夜
露岀中庭不須壇繤不可他知宻自灑掃淨
席向南兆敷別席向北施禮先以明鏡九寸
面者置座中央紫文複傘以罩座上紫錦巾
囊覆籍山圖正安鏡中清酒三椀置圖之前
香脯棗果圓施鏡外酌酒半椀嗽口捻香即
位閉目叩齒三通存思依常鳴鼔發鑪亦如
常法又三稔香臨目見
太上大道十方天尊元始眞王人鳥山元氣
生神太帝君雲駕羅列布滿空中同來向座

良乆分明仍宻稱名位(臣妾)姓名奉請太上大
道十方天尊元始眞王人鳥山元氣生神太
帝君一切諸靈官今日吉時良敢薦芬芳表
獻至誠仰希垂降(臣妾某等)稽首禮拜(仍禮三拜伏地閉目)
(存神降座良乆乃起)又三拈酒長跪稱位(臣妾)姓名上啓
太上大道十方天尊元始眞王人鳥山元氣
生神太帝君一切神明(臣妾)叨恩得見今日奉
對尊神喜懼交集惟願大慈巳生當成使(臣妾)
學道得道求仙得仙神通自在永保長存小
醜賤(臣妾)不敢多陳不勝踊躍屏營謹稽首禮

拜(三拜拜畢三拈漏拈畢又啓如此)三拈三啓畢三捻香起
倚送神稱位(臣妾)姓名上啓
太上大道十方天尊元始眞王人鳥山元氣
生神太帝君一切靈官縁恩上請紆廻雲儀
神駕巳整還升三清(臣妾)戀慕俯仰屏營惟願
大慈流布洪恩(臣妾)得道謁見王宮後冝有請
仰希重降(臣妾某等)稽首禮拜三拜畢起復爐復
爐畢秉一椀酒瀉浸四周畢依次歛之也同
志者還房進胙不得妄與非法之人夫妻接
侍皆同此法不同不得交會此禁至重明各

愼之
清齋千日丹書山形於薄紙上方三寸至五
寸玉池之泉向王吞服一服長生不死二服
神仙飛行三服升登尊位與道合同清齋起
圖佩之二年晨夕誦文吉日修事愼終如始
一千日限足遊行山澤威制五嶽三河四海
八溟九地一切神靈奉迎拜謁功德流布五
年七年不過九年超登三清矣
太上人鳥山眞形圖













太上玉晨大道君曰人鳥山名甚多或名須
彌山或名玄圃山或名大地金根山或名本
無妙玄山或名元氣寳洞山或名神玄七變
七轉觀天山一山七名總號玄覽滌除疪漏
集會廣澄其髙無極勢與道同示應有崖竦
入玄空流衍基布三百六十億萬里面有二
百四十萬門内外皆自然七寳宮殿神仙所
遊聖眞息處元始天王治在山上上面又有
天帝宮太帝室上清眞人更相盻接不可勝
數山中自然有金液還丹七名靈香其香不

焚常生妙氣逆風遠聞七千里外神仙之香
得者不死椿林寳木金玉之樹光明耀日精
徹虛空動揺發響自成八音金翅鳯凰鵬鳥
朱雀神龍麒麟獅子銅頭鐡額辟邪鑿齒大
神禽獸遊其寳林之中巨鯤鱗族其玉池
之下靈物竒瑞不可具稱粗標言之以舉大
槩耳山内自然之字一十有一其訣口中寄
文附出弓龍行神出除凶殃辟非样山外空
虛之字向左百二十四向右百二十合二百
四十四字誦之在心訣在師口



玄覽九人鳥山經圖







