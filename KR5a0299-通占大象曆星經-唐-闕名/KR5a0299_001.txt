










通占大象曆星經卷上薑七
原缺文一張



四輔四星抱北極樞星主君臣禮儀主政萬
機輔弼佐理萬邦之象輔佐北辰而出入授
政也



六甲六星在華蓋之下扛星之旁主分陰陽
而配於節候出入故在帝座旁所布政教而
授農時也


鉤陳六星在五帝下爲後宫大帝正妃又主
天子六軍將軍又主三公若星暗人主凶惡
之象矣

　　　天皇
天皇大帝一星在鉤陳中央也不記數皆是
一星在五帝前坐萬神輔録圖也其神曰耀
鬼寶主御羣靈也
　　柱下
柱下史在北辰東主左右史記過事也



五尚書在東南維主納言夙夜諮謀事也

　　　　　　内廚

内厨二星在西北角主六宫飲食后妃第宴
飲厨府也

天床六星在宫門外聽政之前亦主寢宴會
讌息床星傾天子不安失位也訣曰火入紫

微宫中天下大亂帝王失位




北斗星謂之七政天之諸侯亦爲帝車魁四
星爲璇璣杓三星爲玉衝齊七政斗爲人君
號令之主出號施令布政天中臨制四方第
一名天樞爲土星主陽德亦曰政星也是太
子像星暗亦經七日則大灾第二名璇主金

刑陰女主之位主月及法若星暗經六日則
月蝕第三名璣主木及禍亦名金星若天子
不愛百姓則暗也第四名權主火爲伐爲天
理伐也無道天子施令不依四時則暗第五
名衝主水爲煞助四時旁煞有罪天子樂婬
則暗第六名闓陽主木及天下倉庫五穀第
七名瑶光主金亦爲應星訣曰王有德至天
則斗齊明國昌總暗則國有灾起也右斗中
子星少則人多婬亂法令不行木星守貴人
繁天下亂也火星守兵起人主灾人不聊生

棄宅走奔諸邑守斗西大饑人相食守斗南
五果不成五星入斗中國易政又易主大亂
也彗孛入斗中天下𨸩主有大戮先舉兵者
咎後舉兵者昌其國主大灾甚於彗之禍右
旁守之咎重細審之所守樞入張一度去北
辰十八度也衡去極十五度去辰十一度





華蓋十六星星在五帝座上正吉帝道昌星
頃邪大凶扛九星爲華蓋之柄也上七星爲
庶子之官若星明匡主天下不明主亂期八
年國無主也



五帝内座在華蓋下覆帝座也五帝同座也
上色政吉色變爲災凶也




御女四星在鈞陳北主天子八十一御女妃
也后之官明吉暗凶也



天柱五星在紫微宫内近東垣主建教等二
十四氣也


　　　女史
女史一星在天柱下史北掌記禁中傳漏動
靜主時要事也


陰德二星以太陰在尚書西主天下綱紀陰
德遺周給惠賑財之事



大理二星在宫門内主刑獄事也自北極已
下五十星並在紫微宫内外占曰彗孛入中
宫有異姓王火星入守北極臣下煞君木星
入守北極國有大衰若分守久有逆臣反亂
土星犯乘之大人當之太子有罪五星聚在
中宫改立帝王五星及客犯守鉤陳者大臣
凶所守犯之座皆受其殃咎也
輔星

輔星像親近大臣輔佐與而相明若明大如
斗者則相奪政兵起若暗小則死免官若近
斗一二寸爲臣迫脅主若五六寸四遠客及
彗孛入斗中諸侯爭權逼天子月暈斗大水
入城兵起主有赦北斗第六七損角第四五
六指南第一二指觜二十有九星





内階六星在文昌北階爲明堂頭


文昌七星如半月形在北斗魁前天府主營
計天下事其六星各有名六司法大理色黄
光潤則天下安萬物成青黑及細微多所殘
害揺動移處三公被誅不然皇后崩文昌與
三公攝提軒轅共爲一體通占木土星守之
天下安火星守國亂兵起金星守兵大起若

彗孛流星入之大將返叛亂也


三公星三在斗杓東和陰陽齊七政以教天
下人一星亡天下危二星亡天下亂三星亡
天下不治也


天棓五星不用明明則天下兵超斧鉞用鎗
棓八星皆非常也入氐一度去北辰二十八

度


天槍三星在北斗柄東主天鋒武備在紫
微宫右以御也



傳舍九星在華蓋奚仲北近天河主賓客之
館客星守之兵起令四方館也



天厨六星在紫微宫東北維近傳舍北百官
厨令光禄厨像之星亡君子賣衣民人賣妻
子大饑客守之大饑荒
　　　　天一
天一星在紫微宫門外右曰南爲天帝之神
主戰鬭知吉凶星明吉暗凶若離本位而乘

斗後九十日必兵大起也光明陰陽和也萬
物盛天子吉星亡天下亂大凶也
　　　太一
太一星在天一南半度天帝神主十六神知
風雨水旱兵馬饑饉疾病灾害若在其國也
星明吉暗凶離本位而乘斗者九十日必兵
大起也太一星入軫十度去北辰十五度半
太一星去北辰十一度



天牢六星在北斗魁下貴人牢占爲貫索同
主禁思慕姦志火星守入之人民相食之應
有赦也
東方七宿三十三星七十五度并中外宫輔
座等


角二星爲天門壽星金星春夏爲火秋冬爲
水蒼龍角也東方首宿南左角名天津蒼色

爲列宿之長北右角爲天門黄色中間名天
關左主天田右主天祇十三度八月日在北
南去北辰九十一度凡日月五星皆從天關
行此爲黄道入黄道爲旱其角南二度爲太
陽道入陰道爲水角宿北二度爲陰道角宿
直指辰即是耕種次爲農官若明大王道太
平若暗及亡角揺動王者失政星微小國弱
失政王道不行春日月入角暈者王失政日
月角中蝕者其邦不寧木星守七日有赦忠
臣用火星守忠臣賢相受誅繒帛貴有鬥戰

萬人兵起期以日宫中盗賊内亂火守角宫
道不通大環遶鉤已者國大饑火犯之必戰
火守左角太尉死國危守右角五穀不熟大
水灾犯左右角羣臣謀戰不成伏誅土守内
主喜六十日國有忿爭金守天下兵大盛國
有爭事金火合守太白居後被軍將殺水守
王者刑罰急有水灾疾疫客彗孛入角色白
者國有兵起及大喪亦軍敗城埳客守四十
五日旱五穀焦風雨不時蝗蟲起星流出角
門天子發使出外從他宿入角門外國使入

中京或爲近臣殺主戰死月蝕熒惑有亂臣
在宫非賊而盗月入天市及河而暈三重兵
超天下道斷軍將失利

天理四星在北斗杓中主貴人牢爲執法官
星不欲明明則貴人被罪



執法四星在太陽首西北主刑獄之人又爲

刑政之官助宣王命内常侍官也
　　　太陽
太陽守在西北主大臣將備天下不虞事星
明吉暗凶星移天下兵超中國不安之應也
入張十三度北極四十五度
　　　　相
相星在北極斗南總領百司常邦教以佐帝

王安撫國家集衆事冢宰之佐星明吉暗凶
亡相死不然流出太陽入張十三度去北辰
四十五度相入翼一度去北辰三十一度

平道二星在角間主洛道之官
　　　進賢
進賢一星在平道西垣卿相薦舉逸士學官
等之職也星明賢士用進暗小人用

天門二星在左角南主天門侍晏應對之所

天田二星在角北主天子畿内地左對疆界
城邑邊塞


周鼎三星足狀云鼎足星在攝提大角西主

神鼎




庫樓星二十八星庫樓十五柱十五星衡四
星在角南軫東南次器府東一曰文陣兵車
之府中繁衆則大兵起庫中無星下臣逆謀
兵盡出天下無灾居者庫中柱動出兵戈四
夷狄柱半不具天子自將半兵出木星守人

饑米貴西入軫一度去北辰四十九度昏中
西去北辰八十九度



攝提六星在角亢東北主九卿爲甲兵携紀
綱建時節祥火星守天下更主金星守兵起
　　　大角
大角一星天棟在攝提中主帝座金星守兵

大起月蝕王者惡忌之入亢三度半去北辰
五十九度也


帝席三星在大角北星暗天下安星不欲明
明則王公凶


亢池六星在亢北主度送迎之事



折威七星在亢南主詔獄斬殺邊將死事


陽門二星在庫樓東北隘塞外寇盗之事


陣車三星在氐南主革車兵車




亢四星名天府一名天庭總領四海名火星
春夏水秋冬金暗國内亂弱大明天下安乎
日月蝕亢中國有事五星犯亢逆行君憂失
國大臣不用木星守留三十日已上有赦年
豐久守其國米貴人多疾病水灾木與火星
同穀不成人死如草木水灾火星守多雨天
下兵盡返大起水星守其分米貴久守多病
大水灾也土星守萬物不成多病金星守天

下道不通兵起盗賊水灾傷人金星行入南
上道五穀傷赤色旱人流走彗孛犯之其國
兵起大臣作亂一年月暈圍光士卒自將百
里不遂士卒死


梗河三星梗在大角帝座北主天子鋒又主
胡兵及喪决日梗河去也相去吉相向兵起
客守世亂矣





騎官二十七星在氐南主天子騎虎貴貴諸
侯之族子弟宿衛天子令三衛之像星衆天
下安星少兵起五星守之兵起西北入北辰
一百十五度



　　　車騎將軍
車騎將軍星在騎宫東南主車騎將軍之官


車騎三星在騎宫南總領車騎行軍之事


西咸四星在氐東主治淫佚南星入氐五度

去北辰九十三度


七公七星在招摇東氐北爲天相主三公十
政善惡星明則衆議詳審星入河中米貴人
相食金星守天下兵起亂西星入氐四度去
北辰四十九度


前下積卒星十二在氐東南星微小吉如大

明及揺動主朝廷有兵微小吉一星亡兵半
出二星亡兵大半岀三星亡兵盡出五星守
兵起星西入氐十三度去北辰一百二十四度



房四星名天府管四方一名天旗二名天駟
三名天龍四名天馬五名天衡六爲明堂是

火星春夏水秋冬火房爲四表表三道日月
五星常道也上第一星名爲右服次將其名
陽環上道二星名右驂上相其名中道三名
左服次將其名下道四名左驂上相總四輔
左驂左服云東方及南方可用兵右驂右服
云西方北方不可用兵
　　　玄戈
玄戈一星在招揺北一名臣戈五星守兵起
星明動胡兵起入氐一度去北辰四十二度


　　　招搖
招揺星在梗河北主胡兵芒角動兵革起行
入氐二度去北辰四十一度


顓頊二星在折威東南主治獄官□囚憎杖
察眞僞也



氐四星爲天宿宫一名天根二名天符木星
春夏木秋冬水主皇后妃嬪前二大星正妃
後二左右大明爲臣奉事君寧暗失臣勢動
臣岀國日月氐中君犯惡之木星守之后喜
守二十日有王者之所行不利疾則治遲行
臣職主守必有諸侯並王火守大臣相譖逆
行而赤色大臣亡久守六十日有大赦火星
入之有賊臣爲亂近期一年遠二年金星守
者有兵起將軍有封爵者火之位水守有大
水漂浸宫館萬物不成水入貴臣憂有獄事

客守布帛貴土星守有立太子久守八十日
已上國有兵起彗孛行入氐中後宫有異兵
動不岀一百八日内遭水東平月暈圓氐大
將軍殃人多疾病


鉤鈴二星主法去房宿七寸第一名天健二
名天官籥開藏若近夫妻同心遠者夫妻不
和大明則群臣奉職天下道洽暗則羣臣亂

政王道不行日月蝕房中王者亂昏大臣專
權木星守天下和平留四十日五穀豐人安
吉無疾病天子有令德期在四月火星守有
兵起七日有大喪及赦十日守大夫災二十
日不去必臣反及君子天子憂亂王者惡之
天子兵旱守止一日大臣亂土星守有妾王
亦亂旱及地動久守其有兵金守陪脇君大
有土功事國亂布帛貴久守人饑易主火守
姦臣謀王大臣相譖暴誅臣佐天下乖離若
岀房心中間地動客守米貴十倍日月五星

犯之色青國憂兵喪色白大兵相殺積尸如
丘彗孛入房國危人亂相殘流星入房西行
爲狂夫王殺忠臣臣殺主輔臣亡遠期三年
常以三月候房日月出表南大旱喪岀表北
災及萬里兵亂陰雨若岀中道太平許徐潁
州月暈圍房心災疫凶五度九月日此上去
北辰一百四度半



罰三星在東咸西下南北而列主受金罰贖
市布租也



東咸四星在房東北主防婬佚木在北守而
摇動天子婬佚過度星南入心二度去北辰
一百三度也後則不過百八十日遠則不過
三年起於宋汴等州
　　　天乳

天乳星在氐北主甘露十五度
十一一中西南星去北辰九十六度北
件屬前項天乳别



貫索星九在七公前爲賊人牢牢口一星爲
門門欲開開則有赦若赦主人憂若牢門閉
及口星入牢中有自絞死者以五子日夜候
之一星亡有喜事二星亡有爵事三星亡有
赦甲庚期八十日丙辛期七十日戊壬期六

十日星入河中人相食右九星總見獄事煩
水星守水灾火星守米貴有大星出牢大赦
小星即小曲思降慮口舌右星入尾一度去
北辰五十五度也


巫官二星在房西南主醫巫之職事也


天福三星在房西主鑾駕乘輿之官也

　　　鍵閉
鍵閉星在房東北主管籥星不欲明明則内
亂門扉不禁姦婬至行於女也


心三星中天王前爲太子後爲庶子火星也
春夏木秋冬水一名大火二名大辰三名鶉
火中星明大赤爲照天子德行暗小失常色

爲王微弱不能自斷星不欲直直則主失計
動揺天子憂木星守天下安久守而絶犯者
臣謀主大兵起火星守地動守二十日臣謀
主色黑主崩之像土守聖帝出謀臣天下太
平有云國有赦久守不去憂賊天下大旱有
金星守山崩四方兵起久守二十日已上去
心三寸兵起鉤戰上殿期八十日亦有大蟲
災人饑灾也水星犯有水灾及旱兵起布帛
貴客守犯大旱赤地千里日月五星經心失
積赤暈虹蜺背向蝕人饑兵起臣反國易主

喪使客月貫心内亂彗孛入心主憂有喪大
臣廢黜心變期急不過七日之應也






天市垣五十六星在房心北主權衡一名天

旗大明則米貴市中星衆則歲實五星入市
門則兵起芒角色赤赤氣入大災火守米貴
所守坐犯皆當之門左星入尾一度去北辰
九十四度也
　　　候
候星在市東主輔臣陰陽法官明則輔臣强
小暗輔微弱入箕三度去北辰七十二度

宦星四星在帝座西南侍帝之傍入尾十二
度


斗五星在宦星西南主稱量度明斗西後則
豐若斗亡仰不熟入尾十度




宗人四星在宗政東主司享先人星動帝親
致憂



宗正二星在帝座東南主宗正卿大夫暗室
位室族有事


通占大象曆星經卷上









:JUAN: 


通占大象曆星經卷下薑八



屠肆二星在帛度北主屠煞之位也



市樓六星在市門中主闤闠之司令市曹官
之職




斛四星在北斗南主斛食之事已上諸星並
在市中也


女床三星在天紀北主後宫生女事侍帝及
皇后明則宫人自恣入箕一度去北辰五十

三度
　　　　帝座
帝座一星在市中神農所貴色明潤天子威
合行微小凶亡大惡之入尾十五度去北辰
七十一度



宗二星在候東主宗室爲帝血脉之臣録呈
家親族等級星明則族人有序暗則族有憂



列肆二星在斛西北主貨珍寶金玉等也


東肆二星在宫門門垣左星之西主市易價

直之官



帛度二星在宗星東北主平量也



天紀九星在貫索東主九卿萬事綱紀掌理
怨訟與貫相連有索即地動期二年星不欲

明即天下有怨恨生亡則國政壞西入尾五
度去北辰五十一度



天棒五星在女床東北主忿爭刑罰以禦王
難備非常明大有憂微小吉不用明火星守
兵起入箕八度去北辰十二度春夏火秋冬
水主八風之始一名析木





天維三星在尾北斗杓後若星散則天下不
微名也


天江四星在尾北王太陰明動大水不禁兵
起不具天下津梁不通南星入尾六度去北
辰一百十一度



天龜六星在尾南漢中主卜吉凶明君臣若
火星守旱澇灾入尾十二度去北辰一百四
十一度
　　　天魚
天魚一星在尾河中主雲雨理陰陽明河海

出天魚揺暴水災火星守南旱北水



龍尾九星爲後宫第一星后次三夫人次九
嬪次嬪妾一名后族水星也二風后三天雞
四天狗五太廟皆欲明大小相承則官多子
孫傳説曰一星在第二東二寸小者是長其
星明則輔臣忠政暗則陪臣亂邦木星守立
太子三十日必后族逆兵妾賣權臣亂國火

星守兵相向大臣憂火興水合守箕尾間名
九江口必有赦若勝踊折絶者天下亂及旱
灾土星守多盗賊旱宫有廢黜土入魚鹽貴
兵起大將出征土火星金守準上合星入守
人亂大臣變易失政水守入天下水灾江河
决魚米貴客守賊暴貴客入天下大饑荒亂
人相食疾疫死竄他方不耕織君子貨衣小
人賣妻子日月蝕於尾貴臣中相刑反暈虹
蜺背向尾將相憂亂后有喪彗孛行犯貴臣
誅内寵亂政幽州定冀遼東等之應也



箕四星主後别府二十七世婦八十一御女
爲相天口后也亦爲天漢九江口主梁在漢
邊金星春夏金秋冬土箕后動有風期三日
也前二星爲后也箕入河中大饑人相食箕
前亦名糠星大明歳豐小微天下饑荒天下
無米木守宫有口舌火星守天下饑久守環
遶成鉤已大臣被誅火守大水灾平溢澤若


十月守之大水米倍饑土水二星守萬物不
成饑久守兵起或米貴或赦金星入守兵起
有赦更主久守風旱防内亂兵起攻政水星
守穀不豐入大人憂客守天下大饑米貴十
倍人相食流亡他邑不耕織色赤大風雨亂
客在南旱訃日月五星入之中天下兵起滄
州洛陽玄兔廣陵等應之也





建六星在南斗北天之都開三光道也主司
七耀行得失十一月甲子冬至大應治政之
宿所起也木星守水灾米貴多病金星守萬
物不成久惡等守惡水星守人饑恓星入斗
七度去北辰一百十三度



天弁九星在建近河爲市官之長暗凶無萬


物明大萬物興衆主市易也


狗二星在斗魁前主卿臣移處卿臣爲亂


狗國四星在建東南主鮮旱烏丸明邊兵起
也




天籥七星在斗杓第二星西主關籥開閉明
吉暗凶災



天鱉十五星在斗南主太陰水蟲不在漢中
有水火災白衣食星大人喪火守旱水星即

水災右入斗一度去北辰一百二十七度




漸臺四星屬織女東足主咎漏律吕陰陽事



輦道五星屬織女西足主天子遊宫嬉樂之
也



杵三星在箕南主杵臼舂米事星動人失釜
甑修田横大饑荒守之天下饑北星入箕一
度去北辰一百四十三度
　　　　農
農丈人一星在斗南主農官正政司農卿等
之職

北方七宿三十五星九十八度七十五度五

十杪



南斗六星主天子壽命亦云宰相爵禄之位
巫咸氐云木星春夏木秋冬水一名天斧二
名天闕三名天機大明王道和平將相同心
帝命壽天下安暗大臣失位天下驚芒角動
揺國失忠臣天下愁木守六十日大臣增壽

爵禄木逆行入魁中大臣逆久守兵起水災
大饑人相食火守國有内變相輔不安兵起
火逆行順守者及遶城鉤已將相崩死國災
火久守國絶嗣土星守入斗中有王者不用
兵昇大位守之九十日兵起水灾金星守執
法大臣作逆國亂兵起有赦火星金俱入斗
中名曰鑠必有臣子逆久留遲火經過速出
者禍難速平水星守水灾火人斗兵起於吴
越人大饑守客有兵絶道卒有大水賊盗多
亂喪弟攻兄子殺父或主崩米貴久守國絶

嗣客守第二星大水人相食客赤色入斗中
兵起軍將死日月入斗大臣失位或被戮若
斗中蝕者日帝惡月后惡暈圍斗之人流千
里江池舟楊越廬洪地等應也



天泉十星在鼈東一日大海住灌鄉溝渠之
事也




織女三星在天市東□天女主苽果絲帛收
藏珍寶及女變明大天下平和常以七月一
月六七日見東方色赤精明女功善一星主
兵起女人爲役常向扶匡即善不向則絲帛
倍貴火星守布帛貴兵起十年乃息公主憂
客守絲帛等貴入二十七去北辰五十一度
也




牽牛六星主闕梁工異主大路中主牛木星
春夏大秋冬火中央火星爲政始日月五星
行起於此呰携星遠漢天下牛貴明亦貴暗
小賊入漢中井役死直米穀價牛曲米貴失
常色牛多死穀不成木星守天下和平久守
水灾人凍死米貴賣子虎害人臣謀主木逆
久守有水道不通火星守老臣逆牛貴十倍

人相食兵起將軍死大水灾津梁不通土星
守臣謀主君有失位臣金星守地氣泄兵起
至城天下人多死水守辰星常以冬朝牽牛
若不朝來年五穀不熟大水損害客守二十
日兵起彗平行牛中兵越有自王者彗出牛
中七十日有政更像虹蜺出牛必有壞城臨
淮月暈十圍牛損小兒災變也八度八月昏中
氐中去北辰一百十度




扶匡七星在天柱東主桑蠢之事


天雞二星在狗國北主異鳥火星守兵起土
守人饑相食流亡




河鼓三星中大星爲大將軍左星爲左將軍
右爲右將軍星直吉爲羽軍幹能曲即凶爲
失計奪勢左右旗各九星並在牛北枕河主
軍鼓達者聲音設守險以旗表亡動兵起左
旗黑色主陰幽之處備警急之事河鼓有芒
角爲將軍雄强百盛也



天浮四星在左旗南北烈主漏刻天鼓若暗

漏刻失時明則得所吉



九坎九星在牛南立溝渠水泉流通明灾起
暗吉五星守及犯之水泛溢西入斗四度去
北辰一百二十六度




天田九星在牛東南主畿内田苗之職


羅堰二星在牛東星不明暗吉大明馬被水
淹浸



須女四星主布帛爲珍寶藏一名婺女天女


水星春夏水秋冬火大明女功有就天下甚
熟小暗天下不足庫藏空虛日月蝕女中天
下女功不爲邦憂患木星守歲多水有喜女
主人多凍死火星守産婦多死布帛貴蒙土
星守人相嫉惡有錢人暴貴有女喪金星守
臣下謀主兵起人多死女多寡府藏出珍帛
水星守有水灾萬物不成布帛貴客守諸侯
進妓女布絹貴有女暴貴彗孛行犯國兵起
女亂常海西郡婺州台州等月暈國主女死
也十二月日在此二月旦中西星去北辰一

百六度



離珠五星在女北主藏府以御後宫移則亂
西入女一度去北辰九十四度也


瓜瓠五星在離珠北敗瓜五瓜南星明大熟


主陰謀後宫天子果園星不具揺動有賊害
人木水客星等守魚鹽貴瓜瓠入女一度去
北辰七十一度



璃瑜三星在秦代東南列北主王餱衣服



虚二星主廟堂哭泣金星春夏水秋冬金一
名玄枵一名顓頊三名大卿亦臨官星欹枕
斜上下不比則嚮祠失禮木星守昭穆失序
人饑多病木星與土合守名陰陽盡爲大水
灾魚行人道民流亡不居其處期三年當大
旱赤地千里火星守赤地千里女子多死萬
物不成有土功役天子之兵久守人饑米貴
十倍土守風雨不時大旱多風米貴金星守
臣謀王國政急兵起殺人流血水星守旱萬
物不成其客守其分有灾役若凌犯環遶鈎

已國亂彗孛行犯久有兵入相殺流血如川
屍如丘大星如半月守名天賊爲帝主者奉
郊廟以銷灾齊州日圍虚兵動人饑

　　　　越○

越一星在婺女之南

　　　　鄭



鄭一星在越星南


趙二星在鄭之南


齊二星在越星南


周二星在越星東


楚二星在魏星南

　　　燕


燕一星在楚星南


秦二星在周星東南


魏二星在韓星北




韓一星在晋星北

　　　晉

晋一星在代星北

　　　代



代二星在秦星南
右件星色黑變動流亡五星凌犯則其國各
當咎也


司命司禄司危司非各二星已上在虚北司
禄次司命北司危次司禄北司非次司危北
右各主天下壽命爵禄安泰危敗是非之事




天津九星在虚北河中主津瀆津梁知窮危
浪濟度之官星明動兵起參差米貴星大津
不通三河水爲害星十河溢覆赤氣入之旱
灾黄白氣入天子有令德火星守天下大亂
及旱西入牛二度去北辰四十九度也



危三星主宫室祭祀土星春夏水秋冬火動
而暗天子宫室土功事興



墳墓四星在危下主山陵悲慘事暗失本位
小不見則山陵毁椊宫刳割事也日月蝕危
中主殿宫崩陷大臣殺逆天下作木星守祀
不敬天子别造宫室土火守人多役死不葬
歲儉南方有兵久守東大兵逆國敗政人饑

旱米貴十倍土星守土功起旱損急兵金星
守罷兵將軍喜慶水星皆臣下亂謀敗破被
刑法官有憂國有水灾日月五星入天下亂
來年大饑客守國政主王侯事米貴彗孛行
犯國返兵起流星入天下不安近半年遠三
年蔡州太原郡月暈圍色人多病




營室二星主軍糧離宫上六星主隱藏木星
春夏火秋冬水一名官二名室明國昌動揺
兵出起日蝕室中王自將出征不伏月蝕歲
饑百姓絶種上六星名離官主六官妃后位
爲掖求卷若危乘守入城鉤已環遶左右逆
行往來於宫者爲妃后廢黜或主崩后黨被
誅或宫女外通以時占之木星守在南東有
善事北即憂四米貴火星守將軍凶久守成
鉤已者主失官位大臣陰謀憂旱米貴十倍
大臣作逆守經二十日已上至久九十日臣

亂殺君篡位天子惡之土星守主陰造宫室
起土功將軍益封金星守兵革散久守軍兵
滿野水星守水灾民爲主欲敗亡候之不出
四十客守有軍出失兵法主民得地人米貴
人散彗孛星出天下亂國易政卒爲績廣政
彗孛犯之前起兵者爲弱亦不守鬥戰必敗
淫衛甘秦州月暈圍室壁下人謀成起謀不
成婦兒多病死者應之時取占之應也






奚仲四星在天津北帝王東宫之宫也


鉤九星在造父西河中星移主地動之應


車府七星在天津東近河主官車之府也




哭二星在虛南主死哭之事


泣二星在哭星東已上並主死悲泣之事





造父五星在傳舍南主御女之宫則馬貴


蓋屋二星在危宿之南主宫室之事也


虛梁四星在危南主國陵寢廟非人居處




天壘十三星如貫索狀在哭泣之南主北夷
丁零匈奴之事也


敗曰四星在虛危南主政治始哭泣亡人賣
釜甑出鄉宅客守人亂西南入女十三度去

北辰一百三十一度


人五星在危北主天下百姓亡官有詐僞作
詔勅之人爲婦人凶亂者也


杵三星在人傍主舂軍糧臼四星在杵下若

杵臼不相當軍事饑臼仰歲熟豐傾覆大飢

也


土吏三星在室西南主餔故司過農事


天錢十星在虛梁南主錢財庫聚天下財安

庸調之輩司今左右庫藏是也


螣蛇二十三星在室北枕河主水蟲暗國安
移南大旱移北大水客守水灾頭入室一度
去北辰五十度也



大海十星在壁西南五星及客守之水涌溢

浸溺入邑


雷電六星在室西南主興雷電也




雲雨四星在雷電東主雨澤萬物成之


霹靂五星在雲雨北主天威擘萬物

　　　北落

北落師門一星在羽林軍西主候兵星明大
而角軍兵安小暗天下兵五星犯兵起金水


木星守尤甚木土犯吉火星守人兵羽不可
固國殘朝亡入危九度去北辰一日二十度

　　　天剛
　　　天剛

天剛二星在北落西南主天繩張漫野宿所
用也



八魁九星在北落東南主獸之官五星及客
守之兵起金火星守尤凶甚



鈇鑕三星在八魁西北一名斧鉞主斬刈亂
行誅誑詐僞人暗吉移處兵起




東壁二星主文章圖書也土星春夏金秋冬
土一名天術失色大小不同天子將封鄙土
而失天下過日蝕壁中國不用賢士失文字
月蝕中大臣憂文者死木星守五經仕人被
用朝廷興火星守大臣謀君歳早不熟米貴
不顯内外勝政兵起土星守久賢臣國用文
章道術興行國君延壽天下豐熟太平火星
入中街君崩五日則相薨若不死則流散土
星守逆行入壁萬物不成守經九十日已上
大兵起百姓有立王者金星守天下不通王

者急刑罰有兵大臣憂水守水灾道不通客
守多風雨及水灾臣下賊王者政刑事内明
通明有政事内清月暈壁其久國亂彗孛行
犯兵起火守火灾大廟門天下有兼并者辟
明王道興有君子在位星暗王道衰人得用
武蘭凉衛州等分也





羽林軍星四十五星壘辟十二星並在室南
主翊衛天子之軍人安飛將星欲威明天下
安星暗兵盡失西入室五度去北辰一百二
十三度也


王良五星在奎北河中爲御馬官漢中四星
天駟旁一星名王良主疾及路爲天橋主急
兵也星不具津河不通移向四方隨方有兵

　起也

　　策

　策一星在王良前爲天子僕策御馬云王良
　策馬軍騎滿野大兵起火守良兵起明則馬
　賤暗即馬貴西入壁半度去北辰四十二度


　○　　　　　　　　　　　　　　　○

　土公二星在壁南主營造宫室起土之官等
　類也

　天廐十星在壁北主天子馬坊廐苑之官也



　通占大象曆星經卷下

