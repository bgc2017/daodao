








太上洞玄靈寳智慧定志通微經人九
爾時
靈寳天尊靜處玄都元陽七寳紫微宫恬神
玄漠寂然無爲時紫微宫中中外光明映照
無量百和寳香不燒自熏香光纒㑹衝溢虚
空飄飄流流散注無窮飾光遐鬱柔濡清凉
清凉竒雅非可演銘天鈞大樂萬種互作
天尊俄然初不顧眄思念萬兆造化之始胎
禀是同各因氤氲之氣凝而成神神本澄清
湛然無雜旣授納有形形染六情六情一染

動之弊穢惑於所見昧於所著世務因縁以
次而發招引罪垢歴世彌積輪廻於三界飄
浪而忘反流轉於五道長淪而弗悟嬰抱痛
毒不能自知馳神惶悸唯罪是履愍之在心
良無巳矣億其禀受之始理有可哀即遣侍
臣召左玄眞人右玄眞人須㬰二眞人立便
躬到稽首禮畢依位而坐侍座良久言讌粗
悉於是
天尊曰所以相屈之意正欲及之吾向思念
億兆源起如是如是之理猶可拯濟卿等二

賢巳發大慈大悲亦當同斯趣耶二眞人答
曰衆兆塗炭常於所邑並各巳作委曲教化
具説罪福於理造極猶有彊梁愚癡之人永
自不信縱有微信當時録伏不經旬朔巳復
懈怠蓋亦天尊髙鑒所簡當如之何
天尊曰其雖懈怠當時一信福巳不輕二賢
巳植此功宜奬之焉二眞曰不審復應何方
必令其悟
天尊答曰此軰㝠昧示以廣途文多事碎智
所不堪智所不堪致生懈怠心今欲㫖以簡

文要事的以示之當不同也二眞於是下座
稽首
天尊不審何事簡要可以開悟
天尊曰卿並還坐吾欲以思微定志旨訣告
之其要簡易從易得悟不亦快乎二眞曰思
微定志爲有經耶
天尊曰都無文字二眞曰斯徒觸壁無底大
癡如無文字何從得悟
天尊答曰即時一切經書本有文字耶今日
之言不亦經乎二眞曰唯乞願聞輒當書述

天尊曰譬如有人或千或萬欲得珍寳聞海
中大有便各各裝治或舫或船千艘百艘泛
於大海或千里萬里或近或逺有洲嶼百千
島亦無數或左水中甚多珍寳乃至無量七
寳精光光皆衝天色色各異同泛船伴如許
多人及風當發無識光者爲爾且發罔知何
向
天尊又曰此諸船伴可得寳乎二眞曰其無
導師盡無先知處又不識寳光爲爾周章此
行甚難方當處處悉到到悉發掘或於水中

用力億倍或可果耳
天尊曰學道之人不得思微定志要訣如此
諸人不識寳光而欲求寳可愍如何
天尊又曰如此衆中忽有一人善識寳光寳
光衝大萬里遥見如看掌中諸人雖多悉不
能見善見光者舉帆先去衆船隨之逕至寳
所悉皆大得七寳名珍各各满載還至本處
衆伴議曰賴有導師今當報徳於是船船歛
寳價直億千義以答恩其寧快乎二眞曰何
利若斯

天尊曰學道之人得此思微定志要訣其正
如是識寳光人
天尊又曰徃古久逺無數劫時天王運盡應
更攺人天下綬信有得之者便爲天子時善
相師見一山上有此綬光當是其夜天雨大
驟火炬不立光耀晻中而人不見師於衆中
語村人曰天下天子綬信在此山中村人聞
之皆各潜徃晻不能得學無思微定志如彼
晻行人也時相師聞人看綬不得自徃看之
徃便即得遂登天位人若得此思微定志志

意便定求道審諦如彼相師善寳之焉勿得
輕洩輕洩之者彼我獲罪罪在難原所以爾
者非但輕經乃輕道也受學之人愼之愼之
二眞聞說欣踊無量中表相應唯無願聞
天尊曰故欲相告豈得爲隱便曰要訣當知
三界之中三世皆空知三世空雖有我身皆
應歸空明歸空理便能忘身能忘身者豈復
愛身身旣不愛便能一切都無所愛唯道是
愛能愛道者道亦愛之得道愛者始是反眞
思微定志理盡於斯斯則反乎两半成一本

之一還歸眞道業日昇吾等不亦無復憂勞
耶
天尊又曰兩半成一其義有五卿等知乎二
眞答曰巳知不亦於彼清虚之炁因氤氲之
交分半下降就此四半合爲一耶不亦或此
假一而爲惡者致招自然之炁淪於三塗乎
不亦爲善離此四半還登太虚復我清虚之
氣反我兩半處於自然乎
天尊曰卿體之矣今便以两半輪轉圖局相
示於空中下左眞之前

兩半圖局如左(一名思微定志眞劵)
法用金錢二萬四千上金五兩五綵紋中
各一段素絲五兩五方紋繒各一疋明鏡
一靣本命紋繒歳計餘一金鈕一𩀱
凡如千種授者得信當分明計十二折傳
傳不理盡便違科罪増四倍受者法信不
充而不意炁卑足亦得罪罪與違科傳同
寒樓道士不論



















上清弟子某甲齎信如法奉受要訣當志心
拔還半反上不至枉魂飲丹盡一爲信二眞
曰此實簡要始蒙開明乃有如此之妙㫖而
早不悟不勝天尊成濟之恩銜荷而已豈是
今日卑辭可謝
天尊曰雖得此訣當以十戒爲本授兩半訣
畢次度十戒度十戒法法師居南弟子向師
三禮畢請曰願見成就授以十戒當终身奉
行誓敢有違於是長跪心存見十方大聖在
於上方乃稽首諦受法師燒香便爲說戒

一者不殺當念衆生
二者不婬犯人婦女
三者不盜取非義財
四者不欺善惡反論
五者不醉常思淨行
六者宗親和睦無有非親
七者見人善事心助歡喜
八者見人有憂助爲作福
九者彼來加我志在不報
十者一切未得道我不有望

是爲十戒受者並云弟子某甲受終身奉
修又禮師都畢
天尊曰能受是十戒修行如法十方天官無
不衞護必致得道子若逼世累不盡心十者
九八七六乃至於五擇其能者然五戒之福
福亦難稱子其廣勸衆兆垢重聞或不喜猶
不一二羅縷委曲開悟如復懈怠日趣長苦
由其罪深夫可如何二眞曰如有善人志欲
勤修斯事幸閑復有何事求道益速
天尊曰普教科儀隱在三籙三元品戒三籙

乃衆經之端已出于世亦當相降也二眞曰
三籙爲是金籙玉籙黄籙耶
天尊曰然然此並爲形外之教思微定志之
至理務知三元妙覺无二有道有地獄祈請
七玄苦兼度未見者當爾之時上方空中有
人誦曰
此法實玄妙免汝九祖役是其人不授
令人與道隔非人而趣授見世被考責
死墮三塗苦萬劫悔無益
所以空中作此頌者恐愚人得經便爾賤之

或以借寫或舉本乞人令有心之人施信無
所法橋路斷是故爾耳益宜愼之益宜愼之
時二眞人意中咸云此要訣炳灼聞即玄悟
前後冗冗了不開發爲是何物於是
天尊知二眞意報曰二賢卿等知不一切善
惡皆有因縁應從吾受是故爾耳當相爲說
便可靜聽徃昔過去恒沙之數信不可計无
極久逺劫時有賢信道民姓樂名淨信居業
巨富財不可計甚信道徳靜處思惟心與口
誓我富如此此皆福來銜荷天地甚宜報恩

報恩之心實有𡨋到然未知何方從外寢處
還問其妻具說如此道不須財今當云何妻
曰道從心生何處覓道但當營始道士諸所
乏无道士得已齋戒興顯道事豈非報道夫
得妻言然之爲佳心開覺悟時彼山南有一
道士長齋居山恒誦經句去淨信家二百餘
里淨信久聞此人亦常依依即語妻曰我當
徃彼問其所乏當隨之供足須令盈餘不使
竭少亦當且送薄餉妻曰能爾眞是佳理閉
眼之日猶有所怙如不如此身死神斃求哀

無所津信即開料雜庫出好名香細布白㲲
吉貝綿絹之𩔖卧具氈帳乃及玩弄服飾之
物金銀銅器皆精好者及諸雜藥事事種種
捨十丁奴整作十檐詣道士所言語粗悉及
所發起今齎薄餉奉上道士并以十奴長給
灑掃道士從今以去有所乏須可分遣奴還
隨命奉給道民幸甚勿得疑難道士爲受淨
信别去還家語其妻具說如此妻聞道士已
受夫妻歡喜喜不自勝自今以去便以爲常
如此少時淨信夫妻命日欲終都有一兒兒

名法解時年十七侍父母疾父毋臨終語其
兒曰我得此豐有資財無量皆從道來誓欲
報道罔極之恩道不須財唯當供養道士吾
比來入山諸所營爲是汝所見今家財産足
汝施用汝其勿廢法解銜淚嗚咽煩𡨚懊惱
悲哭喚天一頓一伏氣絶復蘇手抱父母而
啼又曰阿爺阿婆發如此之福臨命將終善
尚不退天道雖逺豈當不感唯願即昇福堂
位至髙尊兒後壽終必得相見俱在道位耳
於是父母命絶法解長呌氣絶于時久久乃

蘇由其父母子合門心行和吉雖以道士爲
先亦傍救親族郷里逺近皆蒙惠潤當爾之
日是親非親不避逺近皆徃奔赴及家僮役
亦復甚多見法解與父母長設孝心徹靈誓
願如此舉衆無不自相顧視人人流涕不能
自止吉人如斯命盡如何法解於後敬向道
心亦是天然加奉尊命供養道士拯救貧乏
給䘏行旅逮及衆生數百倍先外無毫入用
度唯廣遂至於貧餉䘏道士向欲不連道士
轉老他無得處毎日燒香憶此主人供養我

軰遂至於貧唯願天道領其丹心我今老悴
何以報之道士常以月末一日六時行道恒
自感憶法解在心是故遣信要呼法解語信
曰汝頓首主人尅此月末依常一日六時行
道無復所須可來見就共作功徳福雖悠悠
亦不宜廢法解得信欣喜答曰爲法解稽首
道士承至日齋輙當奉命信去之後計校家
中諸食諸倉諸庫悉皆空罄無可齎持憶父
遺教愈増悲感訪賣屋宅屋宅髙廣非中士
可居唯宜天王天王復自有宫第或又云此

宅勢盡或且云凶了無買者乃欲自賣恐身
屬他人永不得復入山見我道士法解夫妻
與二男爲居大者胤祖年十一小者次胤私
名阿奴始渉八歳並姿容端正絶世無倫吐
納誦詠聲有玉響行歩舉止徳味有餘年雖
㓜稚並加勤修答𡭊逺近禮敬親踈書晝言
辭毎在人表其姨大富都無男嗣恒樂此兒
兄弟大小無在唯願得一能與我者雇錢百
萬貪兒佳故不計錢多法解忽悟還問妻曰
憶昔曽聞卿姊樂吾一兒今欲爾耶妻未知

問意即趣答曰寧當俱死何有以如此之子
去眼前理賣兒欲以自活復増愁思故是死
耳了無此理夫曰我賣兒意不以供口亦不
供身妻曰欲以何施夫曰道士在山供養轉
闕卿昔聞我奉先君遺教爲忘之耶妻即拭
淚跪而答曰今雖窮弊實亦在心若如是者
福徳之事蓋亦先君遺教安可不爾妻曰法
用頗廢便當將兒徃報姊也母子臨發兒跪
父别因啓父曰便當違逺膝下眷戀何極願
爺行止時過見視天性内發相抱俱哭阿奴

阿爺感徹天地胤祖抱其弟頭號哭良久曰
福徳之事我亦當不久非言可盡父見其兄
弟如此心亦罔已恐其妻悔即語妻曰即今
且將徃就其姨質十萬錢作月日期冀望宅
售必得兒還若至期不贖當長與姨也所以
爾者不忍便别以自寛耳於是割情母子即
路母至姊所具說質兒意姊得聞之歡喜無
量乃與見錢整五十萬遣車三乗載妹及錢
送還妹家次胤跪母辭曰父作如此功徳後
必得道未果之間願婆爺行止時過見視次

胤至欲慰其姨意抑忍不啼及母垂臨上車
違逺在近母子恩情非可彊割雖不號呌母
子及姨三人相與雨淚百行於是次胤跪姨
啓曰今爲姨兒何異所生但凡人分離猶尚
罔罔願姨見恕今欲乞一萬錢以與父别寄
婆車去姨愍此小兒情趣乃爾愈加矜敬即
又料出見錢十萬曰以此與子意可與者恣
意與之次胤跪曰賜錢太多即啓母言以六
萬奉阿爺阿婆此是奴心以供養二尊朝夕
之資蓋亦微微願以自供必不他用以二萬

奉兄願勤加供養時復見憶餘有二萬寄奉
山中道士願我父母兄弟及我阿姨常與福
㑹所以不道共㑹又及姨福㑹者心恐觸忤
姨意故也母歸至家憶兒兄弟甚相珍重食
息嬉戲及其出入未曽不同得一異味輒相
分與終不獨噉一旦分别我今獨反爲福故
也胤祖在後甚懷憂思聞母大得錢還知弟
不歸拭淚掩手跪問母曰婆與奴别奴啼若
如母欲割其思欺曰不啼姨常念沙兄弟得
之歡喜抱不離膝餵以衆果笑與吾别寄汝

錢耳胤祖知其必啼婆誘祖耳其眠好與祖
俱今獨在彼怳怳未習亦當思戀阿爺及憶
阿祖且新與婆别那得不啼因而歎曰兄弟
二人忽爾生離父母爲道故道當見念必使
彼此各彊徤耳言之嘘唏淚下覆靣併氣嗚
咽不能自止法解於是市供齋具并更大餉
道士道士驚問那復得此法解不敢上欺具
如事答道士不言相與共齋齋竟法解辭退
至家忽見諸雜倉庫金庫銀庫寳珠玉庫錢
庫絹庫絲綿布庫綾羅錦綺繒綵等庫米倉

鹽食五榖諸倉悉皆盈滿問其妻曰官寄此
耶妻曰不也忽見此耳夫妻一怖一喜或恐
是夢想或是天䘏不自寧安法解復入山中
請問道士具白如是道士答曰貧道昨夜下
講於卧中得夢見有一人持一眞材如意授
以與卿卿即受之貧道思惟謂是佳瑞然不
敢學恐事未應同齋之人謂我嗊嗃今果如
此此是天䘏人豈敢奪且卿敬信彰於玄逺
足以招此殆不須疑但用無嫌法解曰猶欲
白王令知其可爾乎道士曰善法解白王王

即答云卿精進出世天那不感此是天䘏人
豈敢奪但用勿恐於我無嫌法解還家語其
妻兒具說如是王與道士異口同音此眞天
䘏益加篤信遂相承繼福祚永𨺼無復極已
於是
天尊問二眞曰卿等識此三世人耶二眞對
曰此事久逺實所不識
天尊曰時樂淨信者吾今身是法解者左玄
眞人是法解妻者右玄眞人是卿等頗憶徃
古鞠育之恩乎致有今日更相開悟亦其由

也二眞人聞教方始開悟雖憶此事領然無
昧然亦悠悠其爲久逺言語未畢忽有八色
雲軿二人共乗侍從仙童玉女作鈞天大樂
從東南上來不通逕前前即稽首
天尊轉拜二眞二眞方悟是二息乎今中候
太夫人將非
天尊徃古夫人乎即先親也展此座畢當徃
拜覲
天尊曰然子知之乎二眞曰能賣兒供法亦
爲苦乎

天尊曰夫如此軰有何限量或賣身供法或
身投餓虎或割肉飴禽或殺身施蟲或質致
妻子或以頭施人諸如此例終劫說之亦不
可盡說亦無窮所以者何一切是軰並是得
道眞人共作視見勸化愚蒙身不復痛了見
人理或是幻作蓋亦無竒所以指說胤祖次
胤兄弟父祖三世六人者其時並是凡人而
能如此眞爲少比是故說耳二眞曰實如教
㫖二眞得經衆訣之要各各慶恱意自云曰
如此一切微有縁者必當樂受於是啓

天尊曰如今還外傳說此經不審科儀法信
輕重謹以上諮
天尊曰脫未體備甚宜應問所以爾者大有
㫖要玄科隱祕故不一二載說之耳子並諦
聽善識此禁最嚴愼勿差違
天尊於是告右玄眞人曰卿受此經可擇其
人傳不須法信又告左玄眞人曰卿受此經
當依𡨋典法信所用金錢紋繒等物皆令如
式此法出自虚无浩素元君之凝思五方元
老常所寳修受者别齎上金五分素絲五兩

以𧵥五方元老之靈本命紋繒上壽百二十
歳計歳餘一公王一疋中人一丈貧者一尺
此三種物愼不可闕闕而彊受受者有罪其
中増降以貧富量之左玄眞人心疑不平因
白
天尊曰右玄眞人受此經文不須信物而反
見使頓責如許經法是同即有二異其可解
乎
天尊曰非爲偏也子未知乎衆兆不同心心
各異故開二塗其歸一也所以爾者右玄弟

子桑門居士居士普行乞求破惡以爲法橋
能有施者福報萬倍故令授經不重責信卿
今弟子縱使分衛以乞求度人人無與者更
益彼罪信心無表何由得度今故制以法信
法信之報報在無量如經無盡不妨右玄布
施福也
天尊又曰右玄弟子施居士者是能減割施
財與人福報萬倍萬倍有盡左玄弟子齎信
受經此爲信道則是施財於道是故福報如
經無盡左玄眞人雖奉教㫖心猶未體福報

如經無盡之理理復云何
天尊知其心念即語大賢卿有疑耶無所嫌
也所以云福報如經無盡也何以故譬卿得
此經寫治一通傳與一人十人百人千萬人
千億萬人不可計人人寫一通一通無限量
通彌布無外卿本猶存法信之報如此無盡
假令卿今以一金萬金從師受經後得福報
如經無盡隨復永無耗竭恐弟子中脫有未
悟爲近譬耳夫經信之報隨信多少悉如良
井縱使天下大旱百丈絶源此井猶滿井主

足用餘以施人百千萬人舉郷郭人恣意汲
取給拯無極終於無竭此是自然不盡之報
天尊曰旣能信道用信道故故能信經減損
身口以用受經財報無盡故謂無量加得信
道之福信道之福令人精神聦明智慧如經
無盡譬然一燈轉然百燈千燈萬燈巨億萬
燈無量數燈普照虚空先所然一燈光明無
損此是福報智慧永無盡也卿當普告受經
之人導以智慧開悟一切如此井燈不得獨
足便自爲足左玄眞人心又疑曰悉天下大

旱百丈無源井那猶滿欲問未敢
天尊已知左玄之意即又語曰所以名爲良
井者也是時虚空之中衆仙大聖聽說法者
巨億千萬咸皆開解同聲稱善一稱善福福
足三皆左玄眞人疑解廓然知責經信更是
勝理下座稽首曰始蒙開悟是時共乗雲軿
二人乃是徃古胤祖次胤兄弟聞說要言即
以仙童玉女千二百人稽首奉上左玄眞人
求受要訣左玄眞人即授二人思微定志要
訣二人信解即入第三仙品是時千二百仙

童玉女見二人受經得道便各解身上寳珠
瓔珞奉上左玄眞人求受尊經受之亦竟讀
棏一徧神開解悟知三界皆空福盡應終便
各悔過千二百人即於其身仍化入仙爾時
空中有一天人意疑
天尊說此譬喻云學道之人不得思微定志
要經如人海採寳無有導師又云如彼愚人
晻人空山覓天子綬設如是者造化之𥘉未
有此經故
天尊大聖那得成道作是念已

天尊即知便答天人曰卿未預天人豈能逺
知造化之由如
天尊大聖經法未出而得道者皆是純朴行
應自然自然之行晻與理合䁆與理合自然
玄悟玄悟之理本無文字撰集成經以告後
來何所嫌耶譬人墮地獄豈須先作地獄法
乎天人稱善曰聖尊之言悟我愚蒙於是悔
謝進仙一階時有十二年少處世閑樂日日
相就共作好食酣飲嬉戲或復論議爲道之
難易

天尊以道眼遥見此人前生在世得爲人師
而祕恡經典故弟子於道之心亦復猶豫因
此微縁縁猶可度於是
天尊即化作凡人從㑹中過過託乞食因悉
共語諸年少軰復論如故一人曰我數隨家
兄至安樂山中見諸道士悉持十戒肅肅甚
佳如此後死魂神所在亦當不虚但十戒持
人難悉從耳化人曰持此甚易違此難耳諸
人聞化人言皆各僉然問化人曰云何先生
持戒云易不持反難化人曰立身如戒不畏

天子亦不畏鬼神何爲不易如違戒者是人
悉畏復畏鬼神云何不難於是十二年少並
有道意因各各自忖其中一人素性好酒先
曰餘者乃可唯酒難斷除我本性所好作不
敢計所以者何我先服散散發之日非酒不
解是故敢耳化人曰散發所須此乃是藥將
養四大藥酒可通但勿過量至不如平耳一
人曰餘事猶可妄語甚難所以爲難或身有
宻事或是尊長應爲隱諱而人見問不得不
欺欺便犯戒是故爲難化人曰事有隱顯言

有方便此亦可通但勿善惡反論說人之短
言傷人耳一人曰餘者乃可唯盜戒難小小
之間已是犯目化人曰大事可難小小之間
不益易愼乎即爲說偈曰
何不受盜戒不受盜亦難孰云闇中昧
中有記盜官取一年年倍倍倍殊不寛
以手捧洋銅燒口煑心肝一朝言此苦
終年猶心酸何不受此戒保持必令完
我信彼亦信在在無不安安坐招靈人
永享長年歡

一人曰餘者悉易淫最難斷所以爾者我曽
履斯事數隨兄中食當中食時謂云一日精
進無不過理亦謂後死必當得此齋戒之福
至是夕夜是我所愍輙來狡獪雖苦加抑迮
不覺已爾毎毎如此是故最難化人曰色者
令是想耳想悉是空何有色耶但先自觀身
知身無竒便知無色何可不忍且淫欲頗恣
如飲鹹水飲多渴多唯死而已何有厭足於
是化人而說偈曰
色欲劇於渴小忍差可度何爲進鹹水

水鹹益渇固子能善解渴當飲天甘露
甘露香且薰通體皆流布天人尋香降
玄趣自然悟熈熈永無爲長保九天祚
其一人曰餘悉可從唯殺生戒難我性好噉
雞一食無肉了自無味數日便瘦化人曰賢
者肥爲人患瘦益體輕用肥何爲即說偈曰
賢者戒其殺亦莫懷殺想衆生雖微微
亦悉樂生長如何害彼命而用以自養
自養今一時累汝自然爽長淪三塗中
辛苦還复生善惡各有縁譬如呼有響

何不改此行慈心以自獎眞人携手遊
逍遥觀浮量
說此偈已化人見大威變極道之姿侍從僚
屬鈞天大樂非可目名反于上方諸人悉見
喜懼交集并聞要說意解開悟悉俱共詣左
玄眞人求得奉受經法并諸十戒眞人亦以
道眼見此諸人先世因縁致其難悟之由枉
屈
天尊下降多方開悟故作建故不以授之以
其有縁不得都斷唯語明日當相授也明日

明日無復極已諸年少軰自共語曰我等命
日難保不可爲復如前明日明日也當各齎
法信并辭便當更共苦請相黠言曰叩頭自
搏血出斛數亦要莫止左眞慈心必授我等
辭曰男生(某甲)等叩頭乞道自摶今日之日
流映已差恒恐微氣奄同彼昧昧而無曉長
夜難即孤爽困苦求免無所伏聞
天尊所演思微定志有十戒之法文簡事要
無細不度寅人專專實仰希奉受朝受夕没
永無遺恨若復遷延日過一日朝菌殘命未

知明日吉凶何如如此妙趣萬代始出㑹遇
有今今復差違譬盲人捉雀入手復去雖復
萬劫豈可重遭輙自罄竭辦信如法條牒如
左謹重稽顙奉辭以
聞▲乞成就謹辭
上金五分(本五兩)
素絲五兩
本命紋繒年餘一合如干
命米五斗
薪一束

右五種如法


太上洞玄靈寳智慧定志通微經















