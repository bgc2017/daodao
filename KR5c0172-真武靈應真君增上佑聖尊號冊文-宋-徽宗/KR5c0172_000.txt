








眞武靈應眞君增上佑聖尊號冊文
維大觀二年歲次戊子三月辛亥朔二十四
日甲戌皇帝謹再拜言曰惟
皇上帝孚佑下民
統鎮北方有
大神將至眞示化緑感而通
盛德隂功萬邦永頼恭惟
眞武靈應眞君應
虚危之次合龜虵之形
道德妙於難名

威靈攝於萬有
周行六合
洞察無形
祚善刑淫
庇護羣品
國家誕膺
寳命百五十年肆及眇躬嗣承
丕緒欲無不獲爲無不成
神人底寧海寓静謐妖孽不作嘉祥荐臻太
平之休厥爲熈盛非

神茂迪曷濟登茲冝進
微稱式示昭荅謹遣朝散郎試吏部尚書兼
侍讀實録修撰賜紫金魚袋余深奉冊增上
尊號曰
佑聖眞武靈應眞君夫惟
秉籙實典
神天作民恭先其在隆禮情著於内備文以
行尚冀
眷昭俯埀
貺祉謹言



眞武靈應眞君增上佑聖尊號冊文







