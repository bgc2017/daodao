











无上玄元三天玉堂大法巻之十
驅祓禬禳品第十二
師曰逐蕩厲惡之謂驅去除凶邪之謂祓
斷妖絕注之謂禬弭患消災之謂禳此四
者名雖不同用之濟世其利一也夫人生
天地間凡囿五行之内鮮有不隨五行而
生尅也於是有禍福焉故成敗興廢莫能
預知苟無禳禬之祕豈能保終吉也於是
此品特詳于法

制伏土公社鬼法

師曰自三才旣判五行區分生尅之中吉
凶生矣凡而動作侮吝由之是日土公之
鬼常作災危凡人家起造舍宇掘鑿池沼
遷山封塚一隅四向神明司之苟乖其常
立生災咎故太上有法制伏立鎭使之各
安其方無復害人生災也治法並同今列
于後
鎭動土保全安鎭符





右符告下某甲子行年太歲已下干係等神
仰遵承太上符命應某人家動土興工驚動
神煞限符到時請還鎭其方各安其位免殃
消禍永降吉祥一如告命
辟土炁符(符專制土公斷絶百二十殃注之事凡書符變神爲)
(天師灌罡炁吹筆書之黄紙朱書貼之中庭)





師曰伏連之法先用淨室列斗象祭伏連
神衆然後以符令其家佩帶
太上斷伏連符(此符斷雌雄煞用絳囊盛符佩帶)




禁䘮吊伏連符(黄紙封角朱書告焚太歲方位即古昌)





右符告下太歲巳下凶神惡煞雌雄注煞喪
門吊客等神承此符命各退本位毋令煞注
侵害生靈凖此起運急去無停一如告命

禁塚訟符
東方斷注





南方煉尸




西方逐殃





北方却禍






中央絶尸





青玄太玄女青斷注符告下東方九署靈官
開度某人安鎮身形營衞撫恤無令地官驅
迫一如女青告命
師曰塜訟則子孫家道不興患難數見宜
用此法以超脫其先亡庻可福及子孫永
無殃注之患矣

師曰細石長二尺四寸闊一尺二寸刻書
五符埋塜中約近塚三十歩深三尺方三
尺毎下符時誦靈書中篇禹歩至坎埋之
此法可以超淩隂尸可以福延後嗣慶及
家門永無塚訟殃注之患矣
解呪詛法
師曰凡犯呪詛則令人魂神顚倒精魄飛
揚卧病厭厭以至殞滅良可憫也或有𥝠
讎者於神堂邪廟行其妖毒殃延後嗣令
有法以禳之

東方青帝解呪詛符





南方赤帝解呪詛符





西方白帝解呪詛符




北方黒帝解呪詛符





中央黃帝解呪詛符





五方告文總式(一右用黄紙朱書祭醮而後吉)
右符告下東方呪詛神司解除某人家呪詛
𡨚誓牽連宗枝或自誣呪自犯其殃准令符
命速去他方一如告命
禳誕育嗣續法

師曰凡後嗣續難得或久年不孕或孕而
不育育而不長長而不慧皆由先世風水
暗犯關煞斷絶生炁當醮祭六甲直符請
頒符命孕育元炁生長靈根則子孫昌熾
矣
孕育佩符(此符主婦人絶產不孕宜建六甲道塲望本命方書)
(符佩之百二十日有驗)




保胎符(符用黄紙朱書令孕婦佩帯即吉)





治産鎭房符(符用黃紙朱書三道懸貼房帳床卧之地即得)
(無産育之難巳上諸符並把斗訣迎罡炁旺方書之其應如響)






无上玄元三天玉堂大法卷之十


















