










無上玄元三天玉堂大法卷之一(二同卷)崐一
發明大道品第一
師曰道本無名道亦無形道之妙先天而
生道之理後天而存道之敎末世始立盖
道不可以形迹求不可以聲色得凡人有
生均禀此道故能修持堅久則飛昇可冀
但末學之人不悟真詮於日用常行塵坌
膠擾甘心是非情慾之海淪沉漂流不能
自出故聖師愍念昧者難明不若引而進
之故敎法興焉但道法雖未可登真亦可

以求真雖未能逹道亦可以入道衆生不
知慈悲引進之意便謂大道果止敎法而
已於是徃徃棄真入僞捨本求末豈知道
在我身得其要旨修之久則可成真吾之
真元旣成將有餘而補不足所行莫非法
也苟不知修真之秘徒事行法之勞指授
不明泥紙上語去道逺矣故聖師之意必
令先修之身然後可以行鬼神若不知修
之在我徒以申奏章表爲報應呼吸動作
爲指揮是以心愈迷効愈逺我真日散我

真日疲令嗣敎者當以明敎爲先修持爲
本豈患不能行法耶道之在我本一言而
可盡推而化人非一言所可畢今以師真
口訓具之于後使學者易於㝷源若道旣
悟矣則此品特筌蹄爾盖未悟者須假文
辭故曰無文不度玉堂者乃玉京山中自
然梵炁結而爲堂中有九老丈人是赤明
化生之炁其山金光不夜九炁長春是曰
玉虚之境故此法敎自玉京山出故曰玉
堂然玉京瓊堂之妙九老元尊之玄逺則

在髙明之天近則在身中之天夫嗣玉堂
者與天爲徒也天爲徒非他三光而已所
以真師内修三光以成道外運三光以爲
符盖三光之妙天得之而長久人從之而
登真故布三光之炁可以救世人疾病發
三光之法力可役鬼神宣三光之威德可
絶妖怪靈響降三光之慧照可以開幽冥
三光之法雖簡行之在我自無窮己今學
者當以在身之三光合在天之三光若能
行此方可稱師夫欲嗣敎先以吾身比天

地以合道玄於元始祖劫之初此乃天之
太極也當思吾身太極何如天地分判之
後猶吾身之具形旣知我身與天地並而
天地悠久日月運行而吾身生死不已今
欲與天齊年當思天地以何道而長久神
仙本何道而長久人身因何事而生死㑹
悟于中仙道得矣
師曰妙道惟尚虚無古道惟先簡朴今之
道旣非簡朴又非虚無凡繁文未節旋遶
吟哦此今世去道愈逺欲知道者自繁而

入簡自浮而返朴由簡朴而造虚無然後
可探玄中之玄也清心謂之齋克已謂之
戒今人心思凡俗口食麩蔬因謂之齋此
爲功德皆誤也一切塵俗之事隔絶而不
思然後心與天遊神與炁合動靜之内造
化混融鬼神響應如此謂之行法且行持
者何也行者進進不已之謂入長生路登
真仙門久而不倦也持者把捉堅忍有如
手中持物期於不墜也古人行持先治已
邪今人行持尸邪未去外邪易入求以制

伏鬼神難矣若能一念堅於靜定中以真
應真此行持之妙也凡書符先入室焚香
黙坐良久炁定神恱叩齒運用心與符一
符與心俱聚炁不須回首吹炁不在作聲
磨墨㸃朱皆如金光銀光染筆下筆惟見
罡光分明運存不在泥滯一舉見前語呪
專在心聲正當書符之時心境無染下筆
書符如自傳喜神書訖運炁踼訣凡驅邪
符當運自己煞炁濟度符當運天然之生
炁皆不在形容乃宻運之妙也

行法以印因以檢束心身後世無知故心
勞力屈盖古人印心今人印木立之法印
以統法職庻執印而有所皈依下印而有
所属𨽻今嗣敎者惟有三印不可慢忽矣
未悟之前須假木印旣悟之後惟在心印
故曰天有印則三光皎然人有印則神室
清明印於我爾何假於物物旣不假曰是
通玄玄之又玄道之妙也取炁之法妙在
三光凡取三光炁在以真合真今人不知
取炁之法惟回頭仰首吸冷炁吹暖炁夫

三光在天相去甚逺一呼一吸不可果得
豈知我之三光在身不逺不勞取吸自然
長存要在運吾之真而委聚之故不吸取
外勞也師曰以心㑹神以神合炁歩罡之
法在乎足足所履之手亦運焉手運之際
心亦存焉如此則爲歩罡否則不惟無應
又無益也得道之士體旣洞真不歩即罡
不運即訣不存皆存也通真在燒香而燒
香之理學者當知夫五行之性火曰炎上
凡朝真役將燒香者以誠心假火炁而上

逹行持須烈火豐香一舉即逹否則不能
超逹也
章奏之格盖亦有說古人心通天今人心
隔天通則舉念而天已知隔則數奏而天
未格盖凡心與天真間絶也然世假紙墨
書試假火炎逹上流傳旣久愈出愈多入
於有爲矣今嗣敎者縱使章奏可通天亦
冝省多爲少庻一心冥寂易感通也
師曰已上大敎主天君垂訓後學當以修
證爲先昔遇仙師之日携祖師敎天心法

以求口訣遂歷歷說三光之秘傳升堂之
旨則知天心乃玉堂敎中驅邪之事
師曰大道只須擡眼看上乗何必用心多
又曰關門須及早捉賊在知時因此一語
余心感焉復問何時師曰時在天心水内
淘金良久又問元始祖劫之始有何祖師
曰上無復祖惟道爲身又問必有姓氏不
荅良久曰不知身是誰之子象帝之先又
問所立聖像何如師曰視之不見聽之不
聞又問旣不聞不見則無元始矣師曰恍

恍惚惚其中有物恍𠔃惚𠔃其中有象又
問必竟何物師曰懸一寶珠開明三景自
後每於問荅皆玄玄之旨也登真之妙也
今臨壇傳敎而先聖師尊之言不可忘故
摭採玄微記諸大畧凡得師旨之微皆發
明大道之旨學者知此則知玉堂之敎在
乎修三光之玄不在乎外其可忽諸
太上自然三奔昇舉圖





訣曰
心靜境忘獨守黄房一真發現滿室金光
又訣曰
含黙存真天地齊臨寂然不動萬神欽承
又訣曰
閉心内朝帝闕迢迢陽神炁足飛歩金橋
宣和庚子上元夜星壇奏香回入室存真
異香降回首見祖師于金光梵炁中謂余

曰余呉之趙昇也今侍闕下焉吾昔生于
天目山中有祕書臨上昇之時藏於江南
句曲山三茅大山之頂汝其徃取余後數
年被命通守金陵專謁峰頂夜半神光亘
天入深開掘可三丈許得石函一帛書一
卷約長六七丈雜以蓬萊細沙余得之因
釐爲二十四品以傳世云靖康丙午冬余
寓止毗陵遂承玉旨傳記許與龍虎嗣真
均禮陽行隂報昭格則過之矣即知此大
敎乃玄元與聖師本誓與他法不同余學

者似非夙有金名紫字終莫得而佩之後
之嗣敎小兆於自然昇舉圖㕘悟則可離
諸符法一呼一吸之内可以通真逹靈伐
妖馘怪度亡救苦皆易爲事也敬之敬之
上清大洞三景法師路時中記


無上玄元三天玉堂大法卷之一













