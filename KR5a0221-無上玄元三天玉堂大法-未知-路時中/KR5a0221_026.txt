










无上玄元三天玉堂大法宗旨卷之二十六
師旨直指品劒一
師曰玉堂乃天心祖法之内秘萬法之所
宗三界所仰自漢天師以來獨傳心印别
無雜術惟正而巳正者不邪之謂歟天以
正而覆燾地以正而載持炁以正而運行
鬼神以正而役使人以正心而正身心不
正則邪念生六欲起流爲禽獸沉爲鬼爽
在世不正身爲姦邪爲悖逆道皆不可入
眞仙之閫域也今玉堂大敎之出世原於

正一天師正則不邪一則不二嗣吾敎者
有五等凡在世厭塵希眞之士初入壇受
天心正法十卷(本壇所偏者非本壇者不是正𣲖壇)行之三
年無輕師慢道之心無始勤終怠之念則
許再詞受初階七品行及無過進二品佩
玉壇正品印受髙奔玉經行及一紀驗得
即非偏庻市井庸流及不是輿臺皂𨽻刻
胥虐吏及非是宫觀愚蠢𥨸食方許傳付
无上宗旨二十四品并三奔寶籙玉堂三
景之印玉景陞堂之印爲嗣敎支師支者

分𣲖列流之謂也此傳不限名數但係有
官君子儒墨俊士皆可佩持禁傳市井道
流也今世道流多是無告困極四民不収
始投名進納黄冦盖非本心入道恐輕賤
玄文遺失秘旨罪罰不赦巳上係四等傳
度獨於第五等係的傳系代嗣師惟正傳
一人付二十四禁典玉書付宣和斬邪劒
降眞制魔之印經三十年方許傳代今以
𥘉品初階傳度其文省其用簡人人皆可
奉行亦可望洋於玉壇也登壇之日弟子

肘歩齎信誓詞雖官髙位貴不得慢眞侮
道當九拜盟壇而受也從此佩玄旨不違
師旨自此登神仙路入希夷之門也若或
不遵此訓妄傳輕授則三官紏愆四司録
過天司示憲七祖受考於風刀已身充役
於長夜萬懺不洗千眞難贖在謹於傳付
而巳
夫行初品宗旨當日謹修習漸與世事相
踈不得混同塵俗(世人與道相反謂之塵俗)作諸不韙
事久久戒行昭著當次第傳度也

夫行初品宗旨在服鬱儀結璘之炁惟勤
於存運久而眞炁灌注噓呵成眞不待容
心而鬼神畏服矣旣受法巳畢當以大道
爲宗祖動心正念勿起邪心
夫行初品宗旨毎旦習誦眞經眞呪蚤作
奏香黙而存之不在出聲惟心相應不可
以事奪而失其常規也
夫行初品宗旨遇有凶邪惡祟害民者當
一準正敎務在必行若有畏心及有謟心
反求告於鬼神者是執心不專得罪至大

三官紏罰不赦不原
夫行初品宗旨當以正念役使天神將吏
不得稍用血食以雜靈炁違者三官罰罪
夫行初品宗旨當以三光爲主盖三光者
天地之眼目隂陽之根本造化之宗祖當
存心運眞與帝眞三景相混爲一不惟制
伏三界束縳魔靈則自巳身有光明萬邪
畏伏辟尸逐病得道長生以入仙眞矣
夫行初品宗旨日存三光而服炁夜間存
斗以歩罡使身與神爲一神與身同炁炁

混融方可爲嗣敎之士矣
夫行初品宗旨當先行三八謝罪之法(法乃)
(正一謝罪也)凡半月一節炁當出身中官將拜
表存修如本法行之不怠則身爲無過之
人始可言嗣宗敎
夫行初品宗旨毎日服三光符都匠符以
俟感應
夫行初品宗旨戒在淫怒常以慈悲應世
割已周人不得攻師伐本妬賢嫉能口是
心非嚚訟爭闘素或有之截自今日攺行

率德常以一人我等𡨚親逺財利去姦謟
寡色欲持齋戒爲心也
夫行初品宗旨凡奏香時存五色炁自五
臟出結爲華盖上通空玄官吏在空中彷
彿瞻見如此則所奏易逹也
夫行初品宗旨凡書符當入室存定染筆
成符閉息心呪不在作聲握固勃然有勿
犯之色身正而正心靜而神應矣
夫行初品宗旨當以一眞合道當離種種
邊一切外物勿得于心見物莫生貪念當

思世事無常惟道長久當存一眞則虛無
當應一靈矣
夫行初品宗旨毎出入當存天丁將吏功
曹玉女左右羅列庻下邪不敢侵正炁縱
𥝠動止存之如故
夫行初品宗旨夫婦當相見有時如毎月
十直庚申甲子本命三元三㑹朔望八節
五臘當異寢思眞常能各居敬如賔友則
尤爲至妙
夫行初品宗旨不得内藴狡賊之心外示

慈祥之態不得貪非已之物應營求當以
義合得之違者許自省愆攺行謝過不許
重犯記之
夫行初品宗旨事父毋以孝不以貪冨易
其心順奉常令喜恱一咈所親之意是謂
不孝不孝罪大無所貸原
夫行初品宗旨父母殁當隨力精思祈告
上帝拔度出幽上生天堂若父母不出幽
隂自已仙功亦不能成就母忽
夫行𥘉品宗旨兄弟宗族外親逺戚待以

和好不許各黨其一而生事生嗔怨以失
骨肉之恩違者三界鬼神不伏役使謹之
夫行初品宗旨當行規矩凖繩之内存心
一有不合宜事隨心攺正期與聖賢比肩
不可自卑常萌妄作之心天司檢察三官
紏劾風刀立至切宜戒謹
朝眞謁帝品
師曰小兆凡人也飲食男女其欲與人不
異令乃得佩籙行法穪爲法師或星冠霞
裙欲侣仙聖此心未寧一炁仍肴亂淫愛

觸穢葷辛䐬腥當知若何可以謁上帝於
虛無之表也苟無清明之法則不能感格
反以招愆爾故曰雖有惡人齋戒沐浴亦
可以事上帝此之謂也
旦暮燒香訣
先以左足入户勿得回顧回顧則致邪當一
念寂然存左青龍右白虎前朱雀後玄武功
曹玉女乗吾五臟五色之炁俓上三天當一
舉思之更無滯碍覺身中燠燠然微暖是眞
炁合德也

有事祈請訣
兆於常時數數㸃檢已身入靖黙坐不思凡
俗之事炁宇旣定頂中虛闊有金樓玉殿有
天尊金容坐其中久久存之覺眞炁映頂門
響内微熱此常時訣也有事之時亦如此存
運已身恍然跪于天尊前黙禱所祝之事萬
無不應此宗師節文訓後學母曰初階此乃
升堂入室妙訣也秘之母泄凡俗也
有齋醮時奏香
兆當心無外思內無雜想只見目前皆是眞

光梵炁紫碧之炁彌滿前後一切不思直上
十方香方方眞炁下映與香煙接於炁中彷
彿見無鞅眞聖官君細雨宻霧來降各方次
至洞案前見香成五色功曹符吏在空中己
身恍如升上三天親見三清玉帝扣齒三十
六通咽液九過然後依科行事
師曰初階入道性易流蕩則心疑不可示
以繁文也於簡易中存觀妙在不言之表
矣若能進品升玄自此而至嗣宗神仙不
難學也

啓奏訣
凡啓奏治病行符先存上丹田元始中丹田
道君下丹田老君次三宫三眞人並如巳身
先存下丹田老君與心中道君合而爲一立
在頂中如金殿中坐已身跪拜宻奏所行之
事立有感應
燒香訣(敎主天君重言之以示初階人燒香之訣也)
凡燒香並令烈火次多捻香入爐中謂之豐
香豐者多也令煙炁猛一舉上逹無㽞滯若
香煙斷滅火力微𦕈不能超眞逹靈矣應捻

香尚左手左手者淨手也右手親穢不可捻
香也
入户訣
凡立壇有户在東南乃巽位地户若靖中入
户則以靖門爲户舉步從此入先於巽上叩
齒十二通心三拜右足先進左足隨之先存
功曹使者四人龍虎君二人立左右又存滿
室青黄白三色雲炁次存香煙成五色存直
上至金闕前次九拜或心拜亦得
叩齒訣

凡叩齒者是集眞而集神凡人體炁散心炁
耗眞炁不應須用集之所以叩齒者擊動天
門而神炁應故左叩爲鳴天鐘右叩爲擊天
磬凡制伏驅降則用之至於當門齒上四下
四共八齒相叩謂之嗚法鼓法鼓者所以通
眞挌上帝凡朝奏則用之上下三叩成二十
四通謂之嗚法鼓者帝當知比
搯訣
凡搯訣者所以通眞制邪役將治事訣各不
一訣有七百餘目今所用者不多四維八方

自四指根逐節數共十二目以按十二辰於
内又分出八卦七星九宮三台各主其所行
之事又當約而言之惟中指中文爲玉淸訣
側左爲北帝訣又名大煞文此二訣總三界
萬事宜按行之
書符訣
書符者惟要心定不思外事又要㸃記散形
庻幾下筆時神不走炁不亂若對本念誦下
筆成符眼動意隨心馳筆亂必不能感應須
心與符一符與心俱取炁不必回顧吹炁不

在作聲下筆書符謂之自傳喜神盖言心定
而端的也後品内亦言之甚詳令初階先宜
知此
齋醮對越訣
齋醮中朝謁須按儀式及身與心混融常存
見金闕於髙髙之上巳身不覺在壇惟覺在
九霄之上凡口誦心存之一切不顧如比則
大有感格非止外儀也
捲簾符





飛符時呪曰
虛無空玄炁混玄元聚而無形散之可噡一
眞不動舉目玄臺髙髙無上至尊示靈恍惚
有象金闕崔嵬
右符朱書凡捲簾時存玉階金闕了在目
前飛符化景誦呪合眞然後捲簾也
出入斗罡品

師曰兆身凡身位卑與眞相隔未能混融
幽顯則行尸走鬼之徒焉能通眞耶夫斗
者萬法之樞紐隱顯之機緘感孚之間彼
静而此動此作而彼應如形之有影如谷
之傳聲自然之應耳此玉堂玄妙非比其
他文具難行之書品目不多口訣簡易於
此可以降眞光服元炁可以格帝眞伏魔
神無施不可約而言之不出存運之妙也
師曰斗在天主張萬物代謝四時統運隂
陽降炁應人之身形通人之關竅注人之

五臟其妙無窮其功無盡用之者在乎誠
而巳矣
戴履斗
凡戴履斗者頭上戴斗足下踏斗於驅邪
用之
呪曰
頭戴魁罡足履火光天帝命我祛逐不祥敢
有干犯攝赴魁罡






朝眞斗
凡朝眞戴而不履存罡火向前以遏魔試
呪曰
七星煌煌頭戴天罡外邪遠遁去郤不祥乗
雲駕空上朝元皇






召將斗
凡召將履而不戴存罡火向前隨步起
呪曰
躡魁乗罡威鎭十方召神神至攝鬼鬼亡三
界稽首吾爲法王






存眞斗
凡兆出入起居動靜存眞使眞炁應而呼
召速當存七星常在巳頭上使光映已身
呪曰
正炁周流七星𦋇頭表裏洞映光徹重樓尸
邪亡墜萬神衞周






卧斗
凡兆於睡卧之際存七星在身使魂魄不
走萬炁歸宫則外邪不敢干試
呪曰
北斗靈靈魁魒覆身拘魂制魄夜卧安寧萬
神守舍炁炁通神






含斗






升斗
凡兆有事祈眞必先存斗爲升天梯上接
斗宫入斗口坐待報







制伏斗
飛身出户上叩帝尊眞炁合德下塞鬼神尸
穢消散急急如律令





呪曰
飛罡合炁佩衣四斗威制六天戰除九醜天

下兇邪伏死吾手天下鬼神隨吾口走魁罡
左右斗柄隨身白炁混混靈光合形鬼神見
我魄喪魂驚妖精見我化作微塵
師曰行此品須是心寧炁一無外雜思盡
力爲之則大有異應也


无上玄元三天玉堂大法宗旨卷之二十六


