










无上玄元三天玉堂大法卷之二十岡五
　生身受度品第二十一
　師曰經謂生身受度劫劫長存盖謂生身
　之士論也後世不知自修惟憑齋功度身
　於未死之前大爲道失生者此生見世之
　身也受度者於身受道度出世網爲眞人
　也所以身得神仙劫劫不壞今以凡身度
　於未死之前預備將死之路不知何者爲
　是以此扣於師前師曰此因吾不取後世
　度未死之身然太上垂科念世變人頑誰

　能求悟終不可度世人永不知道於是有
　科開度化之方後之學者或自能修其身
　成其眞自可出入金門遊行三界亦安用
　於此法哉
　師曰天生萬物惟人最靈亦其品不一有
　貴有賤有賢有愚有冨有貧有壽有夭盖
　來處不一何謂也六道之中惟人最靈六
　道中出爲人應從天道中來其人不毒心
　常慈惠神道中來其人隂害多慧聦明人
　道中來知禮不犯常循正理其餘惡道如

　地獄餓鬼畜生則盲聾喑啞下賤貧窮頑
　狠不法故也今生身受度當擇人而度之
　且世之大貴王公大冨鉅室品位之髙下
　家資之淺深皆自世福中來何謂也夫前
　生信從道𥼶齋修方便造路建橋設浴施
　食作福無量及親受經敎持修不成如是
　之人死殁之後再返人天隨其福力大小
　受報旣受果報在路不合因而作業死則
　合入幽關於是太上憫之特垂此法開度
　使之死後不經地府削落世愆形同眞人

　也明科有禁戒世人因是修持中來然有
　一等將帥任邊方兵權此乃神祇中來雖
　有冨貴名入黒簿專任殺戮不宜度之又
　刑法考對之官在屈𡨚仇任性聦斷此人
　是地府隂曹中來但可移生中華再得貴
　人不可割符超度其間又有世禄之家豪
　冨之子浮生年少不識三尊此人簷頭園
　上遊精之鬼冨即不壽貴而不知天司察
　之旋即死滅此人不可度之負飯道路一
　切孤寒前生作業造罪此世受號呌奔馳

　之苦生爲小人死爲下鬼不可度之但應
　長者仁人信士及無名僧道欲歸大道未
　知眞源具度此生死歸眞路常爲建壇奏
　啓三天關吿地府削除諸案名字申上天
　曹注之玉簡給籙佩奉分半留身預分半
　焚死後之時隨符上達矣凡世人生無道
　位死爲下鬼在世之日名係嶽司七十二
　案相通合元攺案(攺案者謂地府之/籍上係天曹也)毎案
　當具筆一一墨一紙一硯(硯以紙爲之/或木爲之)焚
　之及告攺案符命

　　　天司割移地府名籍改案玉符(用梓/木簡)
　　　(七十二片朱/書黄封告下)





右符告下東嶽冥曹主者削除某人罪籍移
洗愆名逕上天曹注名玉簡以俟報終格神
天界一如告命風火驛傳
太歲年月日時吿下

　師曰受度佶士生名在酆都各告削罪符
　命
　　　太上好生削罪眞符(用栢簡十三片/朱書青封告下)




右符告下泉曲之府北都羅酆三官九署十
二河源削除某三世沉譴積劫愆名割籍天
曹注名玉簡報終運盡逕陟朱陵一如告命

風火驛傳
　　太歲年月日吉時吿下
　師曰受度信士旣得名離北府然三官鼓
　筆四司紏過又當吿下三官赦過玉符
　　　太上度生赦過玉符(栢簡三片朱/書黄封告下)




右符告下三元三官九府百二十曹遵承道

旨符恩即除罪籍名注金書陽神長生與道
合符以俟某人將來身謝之後昇入仙都一
如告命風火驛傳
　　太歲年月日吉時告下
　師曰受度信士旣得名列天曹則當給使
　神眞護衞生身將來終命之時神同昇上
　也
　　　護身大神玄眞護受度男官(某甲用/黄紙朱)
　　　(書牒付本人/収執佩受)





呪曰
玄都符命立召玄眞承牒準令翊衞度身災
不得干禍不能侵百年守護報盡同昇一如
告命
　　　護身玉女蕚英護受度女官(某甲用/黄紙朱)
　　　(書牒付本人/収執佩受)





　巳上大神玉女徒百萬衆於兆身中護符
　俟將來數終護神飛翊
　師曰受度信士合給告預修符戒
　　　救苦籙武
太上預修救苦黄籙





　右救苦眞符巳依式書奏三天門下乞削
　落罪根割移地府名注仙曹(此處用印一/半半在)
　(地府文狀上將來/焚此永離幽㝠)











　玉寶皇上尊度玄眞萬福尊度太妙至極
　尊度玄上玉宸尊度度仙上聖尊度好生
　度命尊度太靈虚皇尊度無量太華尊度
　玉虚明皇尊度眞皇洞神尊度㝷聲救苦
　尊度九幽抜罪尊度削罪除愆尊度和𡨚

　罷對尊度慈悲接引尊度大慈救苦君度
　大慈大惠君度三寶九華君度玉堂諸司
　君度正一諸司君度(此諸天尊横列/三行並書之)
元始符命黄籙白簡救苦眞符告下十方無
極世界三官九府百二十曹五帝考官九幽
地獄巨天力士執罰神兵司命司録司功司
煞牛頭獄卒三界大魔預度某人生身削除
罪籍注紀生名萬罪蕩除𡨚仇和𥼶乗此九
眞妙戒預度功德上生天堂一如告命
　　太歲年月日吉時告下

　具法位(臣)姓(某)
三天大聖都天大法天師
　　　長生籙式
无上預修長生金籙元始洞玄靈寶本章開
明三景是謂天根生身受度劫劫長存太歲
某年某月某日時告下元始符命預度某人
改移地府注上仙曹永度苦難名列三天




右長生靈符巳依式書奏三天門下合同照
應給付某人収執佩持將來運應滅度不經
地府逕上朱宫九煉成眞形神俱妙(此處用/印一半)
(459一半留奏狀上來焚/此永離幽冥逕上朱宫)

无
上
長
生


鍊
眞
法
橋

　南極長生君度南極度生君度南極好生
　君度南極慶生君度南極司命君度南極
　司録君度南極延壽君度南極益筭君度
　南極度厄君度南極司馬君度南極注生
　君度南極散禍君度南極消災君度南極

　注録君度南極衍福君度南極校録君度
　南極保命君度南極書善紀功君度南極
　朱陵府君度南極朱陵府神君度(此諸君/撗列三)
　(行/書)
元始符命金籙白簡長生靈符告下南方丹
天世界朱陵火府南昌上宫長生大君韓君
司馬司命司録延壽益筭度厄尊神迴骸起
死監生大神超度預修某人書名紫冊紀善
金編度厄延生舒齡益筭考終不經地府逕
陟丹天冶煉神膏升仙證道一如吿命

　　太歲年月日吉時告下
　具法位(臣)姓(某)
三天大聖都天大法天師
　右二籙並用青絹泥金書用黄綾裝飾如
　法
　　　九眞妙戒(用黄紙朱書/給受度人)
无上預修九眞妙戒謹按眞科世人能受九
眞妙戒佩受救苦長生寶籙生在之日受大
福報壽齡綿逺運盡數終不超輪廻逕上丹
天爲初學天人漸躋仙品者今有預修某人

乞受九眞妙戒檢束身心祈眞護祐
天尊曰一者孝讓敬養父母二者克勤忠於
君主三者不殺慈救衆生四者不淫正身處
物五者不盜推義損巳六者不嗔兇怒凌人
七者不詐謟賊害善八者不驕傲忽至眞九
者不二奉戒專一護戒神王





　　太歲年月日吉時告下
　具法位(臣)姓(某)
三天大聖都天大法天師
　師曰受度信士臨受度削落三災度脫九
　厄出離五苦然後落惡根消黒簿滅彭尸
　去隂魄方爲道子若三災未落九厄未度
　則仍有疾疢爲撓矣若不落惡根不消黒
　簿難以升眞矣若三彭未㓕則多欲繁興
　隂魄未去則昏沉㒺覺今當澡煉去垢摩
　光形神一清永不貪戀若受之後躭酒樂

　淫仍前不攺嗔怒貪愛尚爾未俊則徒預
　修之籙則不免於鬼籙矣
　　　太上落滅三災玉符(臨受度時令其/立壇前對面告)
　　　(下)




　　　呪曰
眞符吿下臨照星宫某人命官運限消凶落

滅三災福佑無窮承令受度形與仙同一如
告命
　　　太上度厄難符




　　　呪曰
道炁流注福炁周流太上特度男宫預修名
登玉曆災不相浮永脫厄㑹落滅愆尤無災

無滯眞仙同儔一如告命
　　　太上落三彭清七魄符(臨壇對受度/人叱呪七遍)
　　　(焚/符)




　　　呪曰
帝敕玄都恩覃玉爐削汝罪籍度汝凡軀彭
琚彭質彭矯與符俱化升仙都尸狗伏尸雀

隂吞賊非毒除穢𦤀肺開爾善門邪門閉塞
上昇仙都俱化玄德
　師曰旣巳落三災度九厄制三尸和七魄
　矣當脫出五苦以遂修眞
　　　度愛累苦心符






　　　呪曰

眞符度苦澄清汝心心神丹元常保中扃不
淫不亂晝夜常寧脫苦心累轉大法輪報終
不亂昇入三清一如告命
　師曰臨壇時對度人叱曰心者神舎常清
　一一有染着心亂神耗則淪入鬼趣矣今
　善男子歸心大道建齋預修當少思寡欲
　勿苦思慮受度之後當使心如夜月圓明
　清淨可以升仙不難矣
　　　度貪累苦形符





　　　呪曰
太上度人保定凡身身如寶樹不凋不侵不
衰不耗色常陽春戒欲戒亂斷貪斷嗔絶去
百動掃除六塵身安形泰與仙同升一如告
命
　師曰臨壇時對度人叱曰形者身也有身
　則有欲故身爲六根之機眼觀耳聽身則

　隨之自營求利欲奔競勞苦形最受害今
　巳受度當愛其身形不輕舉汝形則不苦
　矣
　　　度色累苦精符




　　　呪曰
太上度人玉符保神神識不動精源不傾便

得離欲清淨身心受符煉化清其中扃元精
不動永得仙眞一如吿命
　師曰臨壇時對度人叱曰精者人一身之
　晶華也凡人多欲傷耗眞精耗散元和凋
　殘性命而不知覺故多欲則傷精是名苦
　精故聖人云無揺汝精乃可長生今受度
　後當清心寡欲守禁元精不傾不漏漸入
　仙眞矣
　　　度華累苦神符





　　　呪曰
玉符保神金液煉形全汝魂精制汝魄靈魂
安魄定神室清澄三關九户竅竅光明神全
無漏飛升上清一如告命
　師曰神者一身之主也凡人多欲多癡神
　不守舍心常外馳身如枯杇九户閡塞體
　不生神故中黄經云可惜玄宫十二樓那

　知反作三尸宅則神耗矣故天師格言曰
　心亂神自耗氣索形亦枯瀆我太上法日
　與鬼爲徒豈非苦神耶今受度後常守神
　室妄念不生形神俱妙與道合眞矣
　　　度身累苦魂符






　　　呪曰

玉符保神玉符通眞符變元化符化眞晶神
心不動靈府常清不貪不欲不亂不淫魂神
澄正萬炁長存不經苦惱身有光明三界侍
衞五帝司迎萬神朝禮名書上清一如告命
　師曰神常在則魂常安神室亂則尸魄好
　貪好怒好憂好思好哀好樂好衣好食好
　欲好淫皆魄之性也人能守眞除妄清其
　神室則魂常寧一若不守其眞汨我靈竅
　神亡炁敗魄旺尸狂則魂散而無幾矣魂
　旣消散則去仙巳逺去鬼己近當自今受

　度後母忘道念母役元神則神不亂則魂
　自安矣方可受預修之道
　師曰受度人旣巳過五苦門矣然凡軀生
　存未即謝世尤慮貪染犯戒類等常流雖
　落彭尸度苦難特文具爾須更受持十戒
　皆世人常犯之事苟持而不犯僅可無疵
　若不能持此恃其受預修之籙將來逕可
　超昇恐非所望受度者宜謹持勿犯度師
　於臨壇時更宜曉諭曰
一者先當奉三眞香火三眞者道經師也亦

曰三尊受度人今爲道子名登玉曆不可新
事下土邪神凡血食祀典非自修眞而來者
皆曰邪鬼也自今後或於未受度前巳曽事
神祇自今可以禮送之(以禮者備香花/酒果經卷送之)不復
更事也如受度以前巳曽奉佛者當於佛之
上首别立太上三尊供事不可以佛壓上帝
位也
二者旣已受度當日勤香火嚴奉齋戒習誦
眞經所謂眞經者度人經生神章之類是也
旣受度人爲道子合習學道經以兾將來昇

度如執迷不信以道爲非則三官紏察奪二
十筭
三者旣巳受度當生慈善心不得隂謀善良
不得妬忌賢聖不得離間敎唆使人爭訟自
己不得妄言詐語設計傾䧟平人不得廣積
已財多貪浮利吞併貧弱自益己身如受度
後不改前非受戒之後護身神王紏奏三官
奪禄
四者旣巳受度當得清淨身心漸漸離欲不
可窺人少艾恣徃花衢犯法犯禮之事自今

絶念妻妾之禮亦有戒忌之時行之有常鬼
神敬畏仙班近矣
五者旣已受度當淡泊口腹不得任意宰殺
六畜恣其甘肥傷亂眞性若能常日食素尤
佳未能斷葷亦當食晨素如未能晨素凡三
元八節庚申甲子本命生辰等日齋之可也
齋日前一日戒欲正日戒葷第三日從便如
此行之頗易爲若不能守此戒律徒恃今此
齋功謂之預修將來指準升度恐非所望又
且有譴罰三官紏察寒夜風刀反爲所累

六者旣已受度凡事省用其心衣食之外任
於自然不可着意若求天之養物如鳥獸常
給蟲粒況人生天地間豈無禄料自有定分
不可苦用心思
七者旣巳受度當以慈憫爲心常行隂德所
謂隂德者不令人知黙黙自作方便之事如
力所及處則爲之有𡨚枉者雪之有爭闘者
解之眷屬不和者爲和之子弟有不順者以
理開誘人之飢渇者飲食之人之疾痛者療
之人之凍餒者衣食之人負我者不必念我

之負人者思以報謝之如此行之僅可積人
天之福若不能行此恃其有預修之籙可以
超昇恐誤汝爾汝其反思
八者旣巳受度未嘗有祖先在幽㝠而巳身
自欲度者豈不聞經云七祖昇遷永離鬼官
又三啓頌云七祖生天堂是知古之修眞先
度玄祖而後登眞若玄祖不度則死根相續
不能超昇欲度玄祖豈必强汝多損金帛建
九幽黄籙也耶盖惟欲廣積隂功思有以作
無費功德爾無費功德惟太極葛仙翁煉度

爲宜此法簡易行且不甚費錢如汝未能自
行毎月可凂有道行法師代汝行之積其隂
功超度玄祖將來自己超昇亦無愧爾哉曰
受度人有親知爲僧毎月令其課誦施幽冥
戒可以超抜不必太極煉度也予答曰受度
人今爲道子受太上極恩自凡夫許注玉曆
身後可超凌仙境若欲超度祖先縱使佛乗
可以度脱今係道子不當師别敎須以本敎
太極祭煉行之庶幾名正言順若不知此妄
作誤爲九府紏愆四司責罰咎將誰執子其

勉旃
九者旣巳受度當均齊物我一等𡨚親勿因
少隙而生大讎勿因𥝠忿而廢公道當念身
非我有恩怨兩平勿自執迷墮今因果如欲
超度當謹致思
十者一切眞仙皆以修行煉養而後登眞令
此受度非因自巳修習乃是投壇建預修功
德以兾他日滅度不經地獄即生丹天雖云
可以凖擬超度終不如自巳修爲之至當也
自巳修行惟存眞守正爲先誦經食素次之

但道門廣大法術多端入頭處盖亦費力若
無夙昔靈骨到老終不遇至人㸃化今因開
度略說修道之方恐汝未知蹊徑難以望洋
於聖涯也不如収心内觀萬事不撓於人未
作興之時収心黙坐定慧自生湛然見玉清
境所謂大定神光皆類此也如此則可以漸
脱生死免諸輪迴不待修齊自然昇度若汝
根基不固聞此驚疑未能存修且宜守齋戒
佩預修之符籙以俟將來超度汝還曉吾之
說否耶旣巳通曉方可升壇受度

　巳上自落尸魄以後可修作科書臨壇警
　提受度者預修齋受度人旣己開諭十戒
　及落滅惡根等符畢然後入壇經過水火
　交煉
　師曰水火預修煉度人謂具文矣受度人
　不是死魂如何入水入火何名煉度也殊
　不思凡人九户閡塞體不生神所謂徒受
　一形若寄氣而行矣今之煉度不煉其形
　乃煉其神身中之神一經冶煉自然身有
　光明金樓玉室無不生神旣生神則尸亡

　魄落陽神整具自然無災害無魔怪可以
　登超淩之域也若不煉其神則魂衰魄盛
　尸塵汨亂易生疾病去死無日永爲下鬼
　雖有預修功德終莫能仗此超淩也學者
　尤宜悟此
　　　預修受度人過水火池交煉法
　師曰凡預修功德依然建煉度壇如法引
　受度人先入水池吹焚符行事次過火池
　焚符行事俱畢方與受九眞妙戒受預修
　寶籙然後散壇也

　　　眞水蕩滌尸塵符




　　　呪曰
清冷玉液甘露瀼瀼黄華流布玉體自香内
清外潔魄煉魂康澡滌心垢五臟清涼百關
通逹煉出純陽
　　　水池蕩質浴神符





　　　呪曰
三關清淨百節宣通沐浴眞神華液融融灌
漑胞滯蕩滅魔凶華池流布洋溢三宮眞身
不漏竟成仙功
　　　水池沭漑眞元符





　　　呪曰
滌胞散滯解結開心神全炁備身有光明萬
神朝禮名書上清不輪不轉位登仙眞
　　　火煉隂尸開泰符(即三光洞/明眞火)





　　　呪曰
以陽蕩隂以炁合神神炁交煉自然成眞三
田光布四體不隂九竅通利百節安寜日炁
開明月光瑩清二儀交泰三光同明煉出神
陽以固凡身
　　　火鍊煆隂魔回陽符





　　　呪曰
丹天眞火冶煉神陽尸魄燒燼魂强體康萬
炁冲和身衞陽光以陽煉隂隂衰陽昌以陽
煉眞眞全炁回陽生玉户光徹明堂炁炁返
根貞利無疆
　　　火煉換胎易質符





　　　呪曰
眞火炎明煦映神室冲融眞炁輝煌慧日眞
火煉形尸邪消滅彭尸遁散七魄散失法體
眞身煉胎易質受度受煉上承玉敕
　巳上水火煉度先令受度立水火池畔法
　師依法令自水池次火池冶煉畢尸魄清
　淨魂神安强如此可以享百年之福承預
　修之齋矣
　師曰受度信士合給告預修符戒



无上玄元三天玉堂大法卷之二十







