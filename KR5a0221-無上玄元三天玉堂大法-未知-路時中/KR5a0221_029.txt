










无上玄元三天玉堂大法卷之二十九
　祈眞度厄品
　師曰祈眞者告斗法也斗爲天上喉舌之
　司凡世人罪福窮逹壽夭莫不由之故有
　上天譴責下鬼訴誣塚訟徴呼先亡復連
　等事有一于此禍患隨之輕則所患輕重
　則所患亦重若非行急告之法易以感通
　雖積香成山𤑔煙彌世則不能通逹感格
　也故格言有曰已性如火法猶硫黄觸之
　則應亦猶是也斗法雖甚多小兆初階未

　易區别人冗志亂曷能清一也今特以急
　告祕章具于斯品宜按行以誠則眞格天
　兆凡朝斗祈眞其權在擎陀二使此二神
　專一㸃檢醮壇精潔若不䖍誠此神奏報
　上眞不降又掌世人罪福生死專在九皇
　夫人内妃玉女應奏章是此神通逹若不
　存降則章奏不逹徒勞修設又通進玄司
　請降恩命專在四直使者九皇靈官綉衣
　使者通事舍人若不存降則眞誠不逹擎
　陀不降則帝眞不知徒費香花不能照應

　又兆犯淫穢食葷辛心念不清身形不潔
　雖召眞吏亦不降格四司紏過罪至不測
　謹之
　兆朝斗不得近屠宰酒肆閧市淫室當在
　虚堂大宇宫觀最佳不得犯觸忌哭聲近
　僧尼入壇法師忽衝見僧尼尸柩雞犬猫
　孝子白布衣人如或在壇有之並不降不
　應
　兆存運之時不請炁則眞不應不服符則
　身不靈不存神則眞不降須在炁合神交

　精通内感倐忽昭格如接語言昔唐有水
　部郎中張說居于霅水生子九歲不能言
　後禱張水部祠下(張水部乃/張判官也)祭于卞山神
　忽降言曰汝生子時有觸犯斗府可急告
　之盖神昔事斗有秘法甚簡傳付張說位
　至宰相有秘法埋句曲大峯之顚今大敎
　興行此法出世兆宜秘之
　先告斗當用淨蓆四領茅花結盤七枚每
　一枚如楪大淨茶七甌棗湯七盞油餅七
　楪果七飣香七爐燈七盞靣北祭之時兆

　膝行至每星七拜宻禱所告之事以急奏
　狀烈火焚香爐中次兆入室存想心拜九
　拜存五臟出五色炁想成金橋接空界見
　斗府七宫皆金樓玉殿良久見綉衣使者
　引過橋迤𨓦見紫雲路中見九皇品官朱
　衣方心曲領九梁冠引兆登陞入本屬星
　殿奏事但見金光不可正視兆奏事畢𦆵
　見紅光便爲𠃔奏即從舊路歸入妙門良
　久嚥液叩齒退
　　　化壇符(焚符誦呪存地湧/出玉局第一層)





　　　呪曰
清清靈靈眞炁掃氛空玄眞像玉局一層神
炁接降朝拜髙尊






　　　呪曰
太虚無象雲路清平二層玉壇隨心化成妖
氛寂靜人道安寧




　　　呪曰
眞光欲降玉局三層空玄有象衆妙之門請
仙仙至降聖聖臨誠心所感斗極降靈

　右飛三符存化玉壇三級紫雲髙升空中
　有金光接斗(極)
　　　次焚驅魔符(朱書飛去大煞文/四維噀水誦呪)




　　　呪曰
太上清道役使天兵驅龍駕虎擲火流鈴雲
路蕩滅罡風鬼羣眞火前戮戈㦸後刑敢有

不順斬首屠形鬼妖寂靜迎降髙眞
　　　焚騰報符(煞文朱書飛二道存擎陀/降復存擎陀升次存擎陀)
　　　(下降兆/再拜)




　　　呪曰
天宇炁清護兆飛神所祈得請使兆通靈二
眞騰報速遂願心

　　　存髙眞降世符(斗訣飛七道並朱/書然後焚急告狀)




　　　呪曰
玉帝賜臣許臣祈眞今日吉慶心香上升七
眞來降治病除精降福消災願保安寧
　師曰凡世人疾苦患難奚暇拜章奏表盖
　事急所以行急告之法當於簡易求眞可

　也法當用輕黄紙一尺二寸髙六寸細書
　兆衘位具事由不得過一百字並用朱書
　寫畢作八摺又作四摺用封角只題云小
　兆臣某謹奏謹封差斗中直事功曹齎傳
　焚烈火香爐中但令煙猛勿令熖起一靣
　存拜煙過収壇
　　　急奏狀式(依式書紀作作摺槢作四/摺烈火焚香爐中立有報)
　　　(應)
小兆臣某今據某郷貫某人年月日時建生
見爲何事乞求帝眞解釋𡨚仇和順年命使

災厄速退得賜平安臣謹爲倉卒上急告奏
狀上詣中天北斗某星宫玉闕下伏乞敕命
即賜施行立伺報應臣俯伏壇前恭俟玄旨
　師曰此法乃張水部急告茅盤祭斗之法
　簡古易行不繁不陋報應最捷與禁典中
　符命似同而小異兆可接行不必貪多後
　有縁法則禁典終有所屬也


无上玄元三天玉堂大法卷之二十九
