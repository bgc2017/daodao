










無上玄元三天玉堂大法卷之二
　真師戒律品第二
　師曰戒律者乃初學之範防也上古無戒
　修道成真中古無律悟真證道後世人心
　爲物慾所汨天性爲妄念障遮由是戒律
　所由出也然戒尤初學之難行故前聖先
　以律威之律旣不犯然後可言奉戒今嗣
　敎者將躋仙域豈患不能奉戒耶今故書
　戒而不書律也夫不見可慾使心不亂則
　猶待於戒也及夫雖見可慾心亦不亂則

　又何戒之有哉
　　　陞堂大戒三條
一戒淫心師曰夫人修道先在戒淫易戒淫
心難戒凡欲登真先戒淫心心旣不動淫自
不犯矣故黄庭經曰仙人道士非有神積精
累炁以成真豈虚語哉
二戒塵心師曰塵勞汨没六根使然也故名
根者能生其枝葉觸處増長日復一日枝葉
愈多根塵堅大則隨物染著是名曰塵强有
外物亦曰塵强有外物亦曰識有識必勞是

謂塵勞一切景物不得着相故護命經云清
淨六根斷諸邪障此之謂也
三戒妄意師曰凡戒塵勞先戒妄意隨識起
妄逐意生塵故意於日時中若邪若正皆有
思惟有思起意則是妄意凡欲戒意當使心
如中夜明月秋渾碧水湛然不擾妄斯定矣
故清淨經云澄其心而神自清當監乎此
　師曰此三戒乃求真上學之士修持若世
　俗中人以下恐未能免俗難持大戒先授
　玉堂通戒次第登真

　　　玉堂通戒二十四條
一戒心不宿毒師曰須令均齊物我一等𡨚
親縱有忿怒勿蓄于心結而不散
二戒目不視非師曰眼爲色使應物受染觀
看之時應非所當視不得觀看
三戒舌不嗜臭師曰學者未能永斷腥膻凡
辛厭之物不可貪犯
四戒口不匪言師曰學仙者在息言養炁尤
戒惡口兩舌妄言綺語常令勿犯
五戒耳不雜聽師曰凡是是非非之言邪僻

不正之事不聽可也
六戒酒不至醉師曰酒能亂真敗性不得過
醉
七戒色不動情師曰下士未能盡免不得曲
戀頑情
八戒炁不亂使師曰人之氣血貴靜而定不
得馳騁狂亂神心
九戒性不興怒師曰性本安靜怒則傷性性
傷則神離真誥云性燥暴者一身之賊病也
縱不得已而怒常思戒言自然歡喜

十戒不嫉師曰人心𥝠慾凡有勝已則生嫉
妬之心今學者勿萌嫉妬他人榮耀有如自
己
十一戒不妬師曰(與嫉/同)
十二戒不貪師曰凡人衣食之外皆爲無用
但日給之外不得過貪
十三戒不吝師曰一切身外之物並屬塵勞
常以隨物濟人爲人不可慳吝
十四戒不傲師曰道在謙退和恭見一切人
常加尊禮

十五戒不驕師曰得寵思辱居安慮危驕僞
一萌損敗福德
十六戒不欺師曰暗屋之中常如有所視勿
萌欺心
十七戒不佞師曰道以真方不得謟佞
十八戒不淫師曰綱常之外不許越禮
十九戒不欲師曰物非我有勿起欲心
二十戒不盜師曰貪財即盜常戒不義之財
何況作竊
二十一戒不得隨縁逐勢爭競功名師曰不

得恃勢作威趍奔名利
二十二戒不得祼露星辰及非禮神祠師曰
日夜便溺不得對天靣北及過神祠不得游
玩若入廟皆爲非禮
二十三戒不得殺生毀命師曰草木爲生活
物爲命勿生殺毀也
二十四戒不得食㗖六辛師曰六辛厭物昏
神炁亂真元不可食也
　巳上二十四戒在俗在道皆可受持
　　　升堂科禁

　師曰升堂之士旣能奉戒然不知科禁紊
　亂常使敎法不尊故嗣敎之士當使性如
　圭璧温潤無瑕玼可也凡嗣師在太上曰
　弟子在三界稱真官弟子曰學真應學真
　者先在修身修身之要在去私慾煉神養
　炁以補未足精神精神足矣然後可求仙
　道受法敎非投詞納信不傳非盟天告地
　不度妄傳及妄受則三官紏非四司督過
　受法敎當崇敬度師古禮待之如父今世
　以利售法度師僕妾之不若也今學真當

　念漢天師在甚逺不可得見傳天師之敎
　者度師也冝加敬之勿慢勿輕傳敎臨壇
　掌諸法品自非夙縁仙骨莫能得此若非
　自㓜至老不變者不得傳付若浮好之人
　不得受度建壇立靖當擇無尸冢及燒骨
　去處不在髙堂廣宇凡在市朝則擇寛靜
　街衢苟近閧市尤冝擇淨處建壇不得雜
　事神祇盖身爲人天之師地下鬼神盡服
　役使苟私香火三官紏罪常當端坐虚室
　燒香黙運則四司下降五帝臨軒仙真相

　接當常研味冲玄誦念敎法令其眞靈降
　身則天魔供奉呼爲真官過去不爲地司
　所拘徑上南昌上宫身爲三界師不得入
　廟遊玩有故不得謟祭妖神當冥心禮謝
　三界自然獲福祐違者三官書過初未稱
　師惟可受本壇祖敎天心正法十卷以輔
　正敎功行昭著當進玉堂七品心不退轉
　方進叅九品進九品無過方進三奔籙全
　付二十四品爲人天之師應齋醮稱正一
　妙齋

　　　玉堂法階
初品人稱玉堂嗣敎典者同幹天師門下事
玉堂執法仙士嗣天師門下事七品人稱玉
堂嗣敎真官東華南極西靈北真中黄五使
同僉三天曹事九品人稱玉堂嗣敎真官都
天大法主太清上清玉清等使二十四品人
稱玉堂領敎嗣師玉堂掌敎嗣師玉堂嗣敎
宗師玉堂總敎宗師次轉玉堂金闕侍宸玉
堂總敎宗師已上並嗣師所稱觀明應道真
人冲妙虚澄髙玄真人洞明真一目然真人

　已上嗣敎三紀無過犯形同神仙者方許
　稱
　　　玉堂司額
初品人天師玉堂門下中品人玉堂嗣敎宗
壇玉堂總敎宗壇上品嗣師泰玄都省行府
　　　申奏
三清帝御玄師(並奏)
上界司曹天闕(並申)
中下界五嶽以下(並牒)
里社等(並劄)



無上玄元三天玉堂大法卷之二







