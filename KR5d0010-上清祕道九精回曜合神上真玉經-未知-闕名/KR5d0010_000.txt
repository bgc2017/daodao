








二經同卷取八
上清秘道九精回曜合神上眞玉經
上清太淵神龍瓊胎乘景上玄玉章



上清秘道九精回曜合神上眞玉經
青玄府下教司命洞靈上𡖖既錫司命之策
金闕上保檢仙司命楊君敕東華典保清逸
先生李君授以上清祕道九精回曜合神上

眞玉訣歲在閹茂李君因北斗都司上眞金

華夫人蔣眞降授洞靈于南隴且傳上保告
曰上清秘道九精回曜合神上眞玉訣司命
之高業不以教度世下眞非玉簡金名宏才
巨德應爲司命者不得而聞也行之九年則
治宫金房司命衆眞存之再過返於玉眞久
則目流紫電首揺九光咳嘯風雲與天合化
泄語則水宫鼓筆露文則九精移去受者盟
跪請於東華己功未就固不以教諸後學玉
禁至重當敬之哉
訣曰前中秋齋戒盥沐中秋之夕新衣冠然

寶香於庭寶香謂琥珀安息降眞沈水雜和
也精思澄觀專視流星或異色光氣於天覺
於己有異在左即以意招引吸取入兆左目
瞳子中右亦如之或得其一即俟來歲完之
若左右皆得其道成矣既備招引於雙瞳中
急歸室南面安坐接手精思存兩瞳爲日月
象頓昇明堂中兩眉間却入一寸爲明堂日
月光曜交媾明堂中三百六十五度兆意當
有感激熏結之狀思見日月間有精如流膏
降明堂中五色鬱勃温然小熱亦當自信有

流精焉即還日月雙瞳中焚寳香呪曰
招光吸影妙以至神靈童開圖太眞一眞
化生太上太一尊神星綱躡魁回曜九精
鍊合我炁百福惟新策簡司命上登帝宸
呪畢安寢至來夕不復存思即寢如是九夕
至第九夕夜半然寳香存明堂中當不由意
得自見五色流精孕育一玉嬰兒大如蓮子
心其名無上眞亥了然見之叩齒九通以手
掩兩耳祝曰
晨樞霞觀太一游房我玄我玄岀坐明堂

天地始眞五色玉光遊從動息與我開揚
制命下眞司命金床長年元窮道德流芳
呪畢雙手按膝存北斗九星炳然天中次存
明堂中出紫炁上如虹霓接斗魒星中次有
二目瞳子左曰太眞右曰一眞上登明堂扶
太一玉嬰起登紫炁上次存妃與二瞳導太
一先至天庭玉眞舍中兆拜太一求乞長生
司命衆眞當覺天庭小痒如物指眉間然次
存導太一自紫炁昇魒星中一帝君迎禮太
一書兆生名落兆死籍太一與兆及二曈步

迹九星再過太一坐帝星中二瞳與兆俠衛
須臾忽乘斗九星擲空而下赤光紫霧暎合
兆身而魁舍左乳曰登晨樞𩲃舍右乳曰昇
霞觀𩵄舍右權曰眞人居䰢舍左權曰紫源
房魓舍頤上曰懸霓磴𩳐舍人中山源際間
鼻竅陷中曰谷臨靜魒舍天中曰謁帝君尊
星玉眞舍左目曰青田帝君星舍右目曰金
窟星綱赤光貫注相纒紫炁流霞融貫百脉
九星森然定位次存太一俠二瞳乘星綱赤
光遊行宴想九宫之間復還玉眞舍當推十

干以歸太一寢庭謂甲在登晨樞乙昇霞觀
丙眞人居丁紫源房戊懸霓磴己谷臨靜庚
謁帝君辛玉眞舍壬青田癸金窟也畢摩赤
宅挽耳舐唇撫心而祝曰
太一至眞扶接雙曈九星上帝聽命玉宫
溢旋一形天地等同即命小兆登駕飛龍
赤舄衮衣擊鼓伐鍾混存元形長存不終
呪畢忘形凡九日一行之九年其道大成上
宫青君錫以司命之策署之諸天行之百日
夢物五色或雉類即太一宫太一上帝下降

兆身矣禁魚臊脯鴈筠實餘日食無在非絶
離一源固冒玉禁苟辟穀而行則功十倍矣
青童君辟穀方猶宜此道雞頭一石渫去
殻以青木香根五兩煎清泉一石漬之三
伏時入茯苓粉三斤辰砂粉十兩拌匀木
甑蒸一伏時晒乾貯之青囊以收每用食
即以蜜水凝漬之炊如飮日三服則不飢
矣此方雖無所持行餌之亦能却老長生

上清秘道九精回曜合神上眞玉經
