










道樞卷之二十六誠二
　　　　至　游　子　曾　慥　集
　　日月玄樞篇(天地爲鼎陰靜陽動/規乎伯陽以明鉛汞)
劉子(唐明皇時人劉知古/爲綿州昌明縣令)曰道之所秘者莫
若還丹還丹可驗者莫若龍虎龍虎之所自
出者莫若參同契焉抱朴子曰魏伯陽作參
同契五相類凡二篇假大易之爻象以論修
丹之㫖玄光先生曰徐從事擬龍虎天文而
作參同契上篇以傳魏君魏君爲作中篇傳
于淳于叔通叔通爲制下篇以表三才之道

參同契者參考三才取其符契者也吾能陳
其梗概焉其要曰乾坤爲鼎而天地之道成
矣坎離爲藥而南北之位分矣龍虎爲名而
東西之界列矣若夫論火候定生成莫不循
卦節於鐘律焉故黄鐘之氣至也則陽生于
復歷于否泰其至巳也則陽爻之數終蕤賔
之氣至也則陰生于姤歷乎遯剥其至亥也
則陰爻之數終矣終而復始此六合三才四
時五行之理者也鼎藥一而已或者曰肝青
爲父曾青是也肺白爲母鉛銀是也腎黑爲

子玄磁是也脾黄爲祖雄雌是也還丹白赤
而爲紫赤者曾雄之氣染之也曾不知還丹
者陰陽之氣所爲變化順天地之生成合金
水之自然經不云乎挺除武都五石棄捐安
在金石之爲丹哉吾之所論丹者龍虎也流
珠爲青龍青龍者日也黄芽爲白虎白虎者
月也故日月之精氣者有變化之理餌之者
亦可以變化矣變化者何謂也丹砂變爲水
銀自陽而返陰也水銀復爲丹砂自陰而返
陽也故曰流珠者大青丹也黑鉛變爲黄丹

自陰而返陽也黄丹化爲黑鉛自陽而返陰
也二物者謂之陰則倏然而成陽矣謂之陽
則忽然而成陰也互爲夫婦更爲父母此蓋
陰陽感激而成雖聖賢莫測焉魏夫人曰靈
芽之靈也龍吟方泉而景雲霄降矣虎嘯虚
無而衝風四振矣陽燧照明而朱火鬱方諸
見陰而玄流溢是皆自然而然者也上古有
水銀而不能獨成大丹者何哉有龍而無虎
也苟不知是則又何假乎四象五行何求乎
陰陽男女哉是必有不因于物亦不因人而

往任其大道而自化者矣若夫紀綱八石本
乎二物者也龍虎一體開乎三條者也然爲
之者數敗何也不達乎三五一者也莊子曰
能知一萬事畢其此之謂乎還丹者何以度
世耶其食乎日月之精華者也日月者何也
天生玄女地産黄男者歟龍虎者金汞也金
汞相包得乎自然之性此豈非其神乎黄庭
經曰日月之精救老殘蓋言二景二月也劉
子曰揖二景之暉服五晨之霞其徒繁矣罕
有度世長生者何也長生之要在乎保養服

食内外兼資非專任一端而後可冀也或曰
用鉛或曰不用鉛是乎劉子曰聞之上經曰
眞人至妙若有若無仿佛大泉乍沉乍浮中
經曰眞人潜深潭浮沉守中規何謂也銷鉛
爲汞煖汞以投之其始入也寂乎無聞焉火
烈花浮迥然獨異豈非以物處于大泉深潭
者乎若謂斯鉛非鉛者莫可知矣或謂鼎中
有土者亦妄也眞鉛者大鉛是也水者位于
北方其卦主坎坎生六戊六戊者土也火者
位于南方其卦主離離生六己六己者亦土

也故土者戊己之氣也非土之土也此乃坎
戊月精離己日光之義焉故一陰一陽而爲
水火火者以水爲夫焉水者以火爲婦焉夫
婦之道乃爲戊己者也是以萬物莫不終始
於土成土之功用者莫逃乎水火焉金生水
水生金是乃鉛之中生乎黄芽者也訣曰鉛
能制汞汞能伏金金汞成形此銀伏之理也
木生火火生木是乃丹砂之中出乎汞者也
汞何以爲木乎蓋受太陽之氣化爲流珠焉
太陽者日也其出東方東方者木位也鉛者

則爲金矣何也月生于西方西方者金位也
故還丹者凖乎玄象謂日月之符必于於晦
朔焉會合德刑之氣必順乎卯酉焉出入于
乾坤徘徊于子午以天地爲雄雌陰陽爲父
母左爲青龍右爲白虎經曰傾日爲流珠青
龍與之俱此之謂也世之淺見者乃以水銀
和合山澤于器中鍛之謂爲樹子始則二物
相包後則鉛汞異處或一年或三年銀母成
乎赤粉伏火深者十存四五焉淺者十存二
三焉服之則反害其生矣彼謂銀從鉛生以

鉛精合于汞則自然爲龍虎焉而不知黄芽
出于鉛而非鉛也經曰黄芽不是鉛不離鉛
中作蓋謂此也是以龍虎者必以黄芽爲正
焉故古人言終始自相用謂其以汞投鉛以
類合類如父制子子制孫者也火性消金金
伐木榮此還丹之成也或聞龍虎之歌曰陰
在上也陽下奔也首尾武也中間文也常于
爐之上置杯水焉何也夫還丹起於陽生修
於陰極者也陽伏在下陰伏在上其有水者
必俟乎金長之後水王之時也何謂也自復

至於觀歷于十月於是鉛黄既樹丹道將成
子出于母之胞不相涉入矣陽消陰息金盛
水衰魂魄相安剛柔合體然後設陰爐于上
列炎火于下所謂舉水以激火奄然滅光榮
者也經曰水盛坎侵陽也火衰離盡昏也陰
陽相飲食也交感道自然也斯順時合宜與
氣相得者矣眞人者於是蓋夫金丹則爲火
化使受陰津之水以潤之可謂妙矣世之淺
見者或以鉛黄花合于水銀煅之爲紫粉或
以朱砂水銀雄黄雌黄曾青空青礬石雲母

合煉而制伏之或以諸青諸礬諸緑諸灰結
水銀以爲紅銀復化之以爲粉屑或以藥煮
硫黄而成玉粉或以硫黄用染銅葉煉爲赤
丹或以砒霜化銅用鐵縮錫非吾之所爲也
或曰金銀銅鐵錫者五金也雄雌砒礬膽曾
空礜者八石也劉子曰非吾之所謂者也子
午以成三戊己以爲五此吾之八石之名也
經曰九還七返八歸六居此還丹之玄㫖也
何謂也金之生數四其成數九焉木之生數
三其成數八焉火之生數二其成數七焉三

者以本生之氣相合者也又曰火合于土是
爲七返也木合于土是爲八歸也金合于土
是爲九還也水之生數一其成數六焉金者
生水水不得與金合居然自固是爲六居者
也又曰水合于土乎天道左旋日月右行俯
而觀之則金生水木生火矣仰而觀之則水
生金火生木矣經曰其子右轉其虎東旋卯
酉界隔主定二名此之謂歟
　　九眞玉書篇(以身爲鼎以氣爲藥/配以陰陽默而交作)
純陽子曰修煉丹者先正其爐爐者鼎之外

垣其身是也其中有長生之藥者神氣精液
是也爐分八門八門者目也耳也口也鼻也
是爲視聽吐納之關橐籥闢闔之户運動各
取其宜常固守之勿使形色滋味八邪六賊
傷於内眞然後於天地之爐造化之鼎調和
藥物匹配陰陽制煉神氣焉天者乾也金也
内景曰肺宫上爲華蓋下覆諸藏而通于鼻
鼻者天門也升降呼吸運轉榮衛循環五藏
流注一身動變浮沉大小有定如天運星斗
地轉江河焉故天者鼎也天門連肺出入清

氣爲鼎之蓋焉地者坤也土也内景曰脾包
羅水穀而通于心心者地户也咽門也收納
水穀下伏於胃脘其流轉之水内應乎血脉
於是脾受天門升降之氣運轉動摇消磨造
化以分水穀之清濁清者升于上焦肺宫清
靜之界而爲神氣精液焉濁者下泄于大小
府故地者鼎之復氣變化萬物者也胃者造
化之鼎也日者天魂也太陽之火精也其位
居于乾艮夏王冬衰夜短晝長内藏陰氣而
隱金鷄金鷄者酉也外應于四方夫金石能

生其水者也故乾爲天金艮爲水石是以水
生于山石之中此陽中有陰也内景曰上焦
爲天心爲靈府首爲艮山口爲洞谷出水之
源也水者坤也地也積陰之氣升于上天凌
乎華蓋其零爲雨露浸潤于心宫陽中之陰
也離者外陽而内陰如丹砂焉本屬于火而
中隱水銀太陰姹女之魂服五彩之衣離者
麗也其精爲日日有五彩焉中有絳宫上通
於目目者泥丸之門也其宫有神天地之主
也其德合於無爲修命者先澄其神神清心

正則邪不忤矣心不能自伏則内生奸火猶
丹砂不死見火則飛者也然則心者其生命
之主乎月者地魄也太陰之水精也位屬于
坤巽冬王夏衰晝短夜長中隱陽精而藏玉
兔玉兔者卯也東方之木能生其火此陰中
有陽也内景曰下焦五藏曰二腎二腎中央
者丹田也前有巽海人之水府也其位在寅
此陰中含陽也坎者陷也受水之府也故江
湖歸巽焉世不知陰陽之正位以北爲坎南
爲離非也坎者南方坤巽之位也坎中奇陽

者南方巳午之火也離者北方乾艮之位也
離中偶陰者北方亥子之水也坎者内陽而
外陰如鉛錫焉是爲陽中産乎白銀砂石之
水包乎赤金金銀者俱陰中之陽也是爲嬰
兒上與太陰姹女合爲夫婦情類相戀凝而
成砂焉然則坎者水海隱龍之宫乎其尊猶
帝王處北闕而南面者也月者地也無陽則
萬物不生夫萬物者禀天地而生向陽而長
者也況人者萬物之靈可不順天地乎順天
道者常存其身之元陽眞一太和純粹之氣

則坐致長生矣然必晝夜修煉焉内功者一
日也天運者一歲也升降陰陽運行四序十
有二時其晝則法春夏其夜則法秋冬晝夜
終始天地交泰矣亥子丑之時者應天之冬
者也陰升于天心陽降于水府温養于腎變
煉于骨亦如山石受天地陰陽升降之氣化
成金銀丹砂銅鐵者也寅卯辰之時者應天
之春者也陰降于華蓋陽升于鼎鼐之上温
養于肝生成于筋脉亦如天地草木受陽和
之氣以生華葉苗蔓者也巳午未之時者應

天之夏者也陰降于水府陽極于火宫温養
於心變成於血脉眞陽燒煉而爲白乳者也
申酉戌之時者應天之秋者也陽極而降地
陰復而升天温養於肺變换於皮膚者也晝
夜以應乎四時陰陽以守乎一體此入聖之
道也内景曰身爲國面爲城耳目口鼻爲門
手足四肢爲四方之將以防國之不虞焉國
之君者心也臣者氣也腎也故心爲氣主氣
爲心神澄靜則和寧猶太平之象者也神氣
和合則長生久視矣君者絳宫純元眞一之

氣也臣者坎宫太陰玄冥之液也天降眞氣
化生萬物猶臣受恩也地升陰氣凝成雨露
滋潤萬物猶臣利民也心連于舌之下有玉
池焉左曰金精右曰玉液本出于坎宫者也
氣升于上化爲雨露泉澗浸潤於心心則活
矣臣利國也腎者純陰眞一太和之宫也其
氣本生於離位者也降氣於下温養丹田(二/腎)
(中央曰/丹田)焉君之聖也治身者猶治家歟身者
宅也五藏者宫也乾天者父也坤地者母也
坎中男離中女也震長男巽長女也艮少男

兊少女也三男三女夫婦配焉乾父坤母匹
偶成焉東宫者肝也木也以甲爲兄乙爲妹
己爲甲之婦庚爲乙之夫故肝得水而沉木
帶金之氣者也西宫者肺也金也以庚爲兄
辛爲妹乙爲庚之婦丙爲辛之夫故肺得水
而浮金帶木之氣者也南宫者心也火也以
丙爲兄丁爲妹辛爲丙之婦壬爲丁之夫故
心能拒於火者也北宫者腎也水也以壬爲
兄癸爲妹丁爲壬之婦戊爲癸之夫故腎者
火之氣者也中宫者脾也土也以戊爲兄己

爲妹癸爲戊之婦甲爲己之夫故脾能納穀
土帶水之氣者也此所謂造化之鼎者歟眞
象者爐之中天地日月星辰河漢山嶽江海
草木風雲也爐者吾之身也天者乾也金也
華蓋者則其肺也玄象星斗天輪日月者則
其上焦榮衛血氣流行之度也太清玄界之
上下而分清濁者則吾之中焦羅膈也五嶽
群山者則其首面也澗谷者則其口鼻也泉
源者則其津液飲食也江河共奔大海者則
其飲食聚於水穀之府也雲雨生於山谷者

呼吸之氣也吹以爲風呵以爲雲也草木者
則其毛髮也天地長久者得正一眞元之道
也吾天地爐鼎之中陰陽交合不失元氣而
得自然亦可以長久矣何以言之夫人禀天
地而生其内亦有天地長久之道能於内境
而識知天地交合陰陽抱養神氣精液日月
既滿惡有不長久者耶其要在乎變煉五行
而已五行者五藏也以戊己鼎鼐之器調和
四象變轉五行焉水者液也液中有金謂之
金液金克木木中生火火復煉金四象還返

皆主于土者神也神得其道升爲仙失其道
沉爲鬼矣修眞者宜去繁華絶嗜慾屏腥羶
清淨消遥潔嚴齋戒登壇入室擇日俟時背
陰向陽閉目而坐握固冥心開闢爐門以運
火候修煉其五藏焉其功必經乎九轉四月
者三轉也一周者九轉也三年丹成其大方
寸其重一斤陰陽各半焉外應六十四卦之
爻(一斤者三百八十四銖也六/十四卦者三百八十四爻也)陰陽之大數
也
道樞卷之二十六
