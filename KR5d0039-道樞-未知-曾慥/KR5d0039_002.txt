










道樞卷之二
　　　坐忘篇上(寳書之笈三編具存/吾得其要澄神契眞)
心者一身之主神之帥也靜而生慧矣動則
生昏矣學道之初在于收心離境入于虚無
則合于道焉若夫執心住空亦非所謂無所
也住于有所則心勞而氣廢疾以之生矣夫
聞毁譽善惡以其心受受則心滿滿則道無
所居矣有聞如不聞焉有見如不見焉毁譽
善惡不入于心其名曰虚心虚則安心安則
道自來矣心者譬夫目焉纖毫入目則未有

　
能安者也牛馬家畜也縱之不收則悍突難
馭鷹鷂野鳥也一爲繫絆則自然調熟吾之
心亦猶是歟然法之妙用在乎能行不在能
言夫能在物不染處事不亂斯大道之妙乎
世或以道爲難進是不知貝錦始於素絲冲
天之鶴資于鷇食蔽日之榦起于毫末者也
事非常則傷於智力務過分則弊於形神今
以隋侯之珠彈千仞之雀人猶笑之況棄道
德忽性命而從不要以自伐者乎夫撓亂吾
身者則㓂盜也吾能禦之正心則勇士也因

智觀察則利兵也外累悉除則戰勝也湛然
常樂則榮禄也吾不爲此觀是猶遇敵棄甲
而逃反受其咎矣是以定者致道之初基習
靜之成功持安之畢事也莊子曰宇泰定發
乎天光何謂也宇者心也天光者慧也虚靜
至極則道居而慧生也慧者本吾之性也由
貪愛濁亂散迷而不知吾能澡雪則復歸于
純靜矣神性虚融體天應變形與道同則無
生死隱則形同於神顯則神同於氣所以蹈
水火而無害對日月而無影存亡在己出入

　
無間矣然虚無之道有淺深焉深則兼被于
形淺則惟及其心被形者神也及心者慧覺
也慧覺者身不免於謝焉何也慧者心照也
多用則其體勞矣初得其慧則恱而多辯斯
神氣漏而爲尸解者也故大人者含光藏輝
凝神歸實神與道合身心與道同於是六根
洞達焉身也無時而不存心也無法而不通
故曰山之有玉則草木不凋矣人之懷道則
形體永固矣於是其妙也有坐忘之樞焉修
道成真者必先去乎邪僻之行外事不干于

心端坐内觀念起則滅之雖然惟滅動心不
滅照心惟凝虚心不凝有心欲行此者當受
三戒一曰簡縁二曰無欲三曰靜心簡縁者
擇要去煩也經曰少則得多則惑矣無欲者
斷貪求也經曰常無欲則能觀其妙矣靜心
者止息游浪也經曰除垢止念靜心守一其
斯之謂歟故虚心無欲非求于道而道自歸
之其要在乎涉事處喧皆作意以安之有事
無事常若無心處靜處喧其志惟一束心太
急則爲病爲狂心若不動復須任之使寬急

　
得其所常自調適制而勿著放而不動是爲
真定者也既如是亦不可恃其定也而求多
事求就喧當使如水鏡之鑒隨物現形而後
可也定中求慧則傷於定定則無慧矣定非
求慧而慧自生者也得道者於是心有五時
身有七候是爲淺深之叙焉五時何也其動
多其靜少者一也動靜各半焉者二也其靜
多其動少者三也無事則靜觸則動者四也
與道冥合觸亦不動者五也七候何也舉動
順時容色和者一也宿疾盡除身心輕爽者

二也填補夭傷還年復命者三也延數萬歲
名爲仙人者四也錬形爲氣名爲真人者五
也錬氣成神名爲神人者六也錬神合道名
爲至人者七也
　　　坐忘
天隱子曰人之生也禀乎靈氣精明悟通學
無凝滯則謂之神焉宅神于内遠照于外則
謂之仙焉靈氣者其不可爲世俗所淪折而
後可也曰喜曰怒曰哀曰樂曰愛曰欲曰惡
七者情之邪也曰風曰寒曰暑曰濕曰飢曰

飽曰勞曰逸八者氣之邪也去邪則近于仙
矣簡易者天地之道也天者在吾首之上地
者在吾足之下吾則見之故曰簡易者神仙
之德也夫學道者言涉高詭而執迷無所歸
本非吾學也故學氣者反爲氣所病者有矣
學仙者反爲仙所迷者有矣然學道者亦須
漸而進之盖有五門焉一曰齋戒二曰安處
三曰存想四曰坐忘五曰神解齋戒者何也
澡身虚心者也齋者潔靜也戒者節約也飢
即食食勿飽所謂調中者也物未成者勿食

腐敗閉氣者勿食五味太多者勿食勿久坐
勿久立勿久勞勿久逸左右手常摩至于温
熱熨其皮膚以去冷氣所謂暢外者也於是
形堅則氣至矣安處者何也南向而坐東首
而寢居之屋廬必得陰陽適中焉高則陽盛
而明多多則傷於魄魄陰也卑則陰盛而闇
多多則傷於魂魂陽也有所傷則疾斯生焉
又況夫天地之氣乎有元陽之切肌淫陰之
侵體可不慎哉故吾之室四旁皆牎户焉風
起則闔之風息則闢之前必箔後必屏太明

則垂箔以和其内映焉太暗則卷箔以通其
外曜焉内以安吾心外以安吾目心目安則
身安矣然則彼縱情多慮其不能安其内外
也可知矣存想者何也存者存我之神也想
者想我之身也夫何以能然乎閉目則自見
其目収心則自見其心心目皆不離於身不
傷于神此其漸也凡人終日而視他人則心
亦外走矣終日而接他事則目亦外瞻矣營
營浮光未甞復照安得不疾且夭耶故歸根
曰靜靜曰復命復命成性是爲衆妙之門也

坐忘者何也因存想而得因存想而忘也行
道不見其行非坐之義乎有見不行其見非
忘之義乎不行者心不動也不見者形俱泯
也或者曰心不動有道乎天隱子默而不對
或者曰形泯有道乎天隱子瞑而不視或者
悟曰道在我矣神解者何也齋戒者信解也
無信心則不能解矣安處者定解也無定心
則不能解矣存想者閑解也無閑心則不能
解矣坐忘者慧解也無慧心則不能解矣四
者通乎神斯爲神解者焉神者兼三才則謂

之易齊萬物則謂之道本一性則謂之真一
天隱子曰生于易中死于易中動因萬物靜
因萬物乎邪由一性真由一性乎吾皆以神
解之在人也在地也在水也皆爲仙矣變而
通之是曰神仙正一先生讀其書悟曰吾則
異於是吾之簡易者無爲而無不爲也吾之
漸者守性正命日增一日漸之道也齋戒之
類兼修之可也
　　　坐忘篇下
至游子曰吾得坐忘之論三焉莫善乎正一

先生(司馬/子微)曰吾近見道士趙堅造坐忘論七
篇其事廣其文繁其意簡其詞辯讀之者思
其章句記其次序可謂坐馳非吾所謂坐忘
也吾聞之先師曰坐忘者長生之基也故招
真以錬形形清則合於氣含道以錬氣氣清
則合於神體與道㝠斯謂之得道者矣夫真
者道之元也故澄神以契真莊子曰宇泰定
發乎天光宇者心也天光者慧照也先定其
心則慧照内發照見萬境虚忘而融心于寂
寥是之謂坐忘焉老子曰及吾無身吾有何

患無身者非無此身也體合大道不徇乎榮
貴不求乎苟進恬然無欲忘此有待之身者
也夫長生者神與形俱全者也是以乾坤者
易之藴也乾坤毁則無以見易矣形器者性
之府也形器敗則性無所存矣養神不養形
猶毁宅而露居者歟或曰人之壽終心識苟
正則神超于真境正一先生曰非至正之言
也夫高德之賢自謂彼我忘矣是非泯矣然
見不善則顰見善則笑猶爲善惡所惑況其
終也昏耄及焉吾未見不爲衆邪所誘者也

故有有識化無識者秦女之化石是也有人
識化蟲識者黄氏之化黿者也由是觀之心
識者爲陰陽所陶鑄安能自定哉所以貴乎
形神俱全者盖以此也今有知榮貴爲虚妄
了生死爲一貫至其臨終則求醫祈鬼何也
未知乎坐忘者也忘者忘萬境也先之以了
諸妄次之以定其心定心之上豁然無覆定
心之下空然無基觸之不動慧雖生矣猶未
免於陰陽之陶鑄也必藉夫金丹以羽化入
于無形出乎化機之表然後陰陽爲我所制

　
矣



道樞卷之二







