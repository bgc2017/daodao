








大洞鍊眞寳經修伏靈砂妙訣序清四
余自天元之初從衡嶽遊於黄龍止于賔府
忽於巖穴之中遇至眞之人授余靈砂要訣
至人曰吾白得於許僊君之後僊君受訣於
吴天師天師本受於同郡丁眞人所出也假
如丹砂之本訣玄理深奥固難思尋遂求好
道之流志慕神僊之侣不究竟其眞原長沉
淪於塵俗自上古僊經文皆幽密隱蔽藏言
不流傳於世余常愍然今述爲靈砂七返七
篇及金丹至訣二章並爲序論以示後人同

志之士者也
靈砂七返論曰丹砂者太陽之至精金火之
正體也通於八石應二十四氣丹者是金感
於火名之爲丹汞者是火去於金而名之爲
汞丹者受陽精而候足汞即離本質而體不
全故丹砂是金火之精而結成形含玄元澄
正之眞氣也此是還丹之基本大藥之根原
德含則萬象生焉體離而杳冥難測經曰陽
精赫赫得之可以還魂反魄故知餌陽精者
所以長生服陰魄者而爲死鬼丹砂是正陽

之主赤帝之君據於南方火之正位也只如
丹砂之體數種受氣不同唯三種堪爲至藥
上者光明砂中者白馬牙砂下者紫靈砂餘
有溪土雜類之砂不中入至藥服餌所用且
光明砂一兩服之力敵白馬牙砂四兩白馬
牙砂一兩服之力敵紫靈砂八兩如溪砂土
砂之力不可比量也或曰一等是丹砂俱受
太陽之精氣因何有溪土雜類之砂力有大
小者言光明砂者受太陽清通澄朗正眞之
精氣降結而紅光曜曜名曰光明砂白馬牙

砂者受太陽平和柔順之精氣降結而白光
璨璨如雲母色者名曰白馬牙砂紫靈砂者
半受山澤之靈氣結而色紅紫名曰紫靈砂
如溪土雜類之砂俱受濁滯不眞之氣結而
成砂即混沌無精光故不中入至藥所用且
如光明砂一斤伏鍊而得十四兩伏火鼓得
至寳七兩白馬牙砂一斤伏鍊而得十二兩
伏火鼓得至寳六兩紫靈砂一斤伏鍊而得
十兩伏火鼓得至寳四兩溪砂土砂雜色之
砂一斤伏鍊可得六七兩伏火鼓下得至寳

一二兩以來明知溪土之砂受氣不清澄濁
參雜高上賢明之士先揀其砂次調火候在
意消息而成七返九還且金石之中至靈至
聖至神至明而無過於丹砂者也懷袖致之
一兩尚自辟去邪魔况乎伏鍊入於五臟者
哉且如七返九還異名而同體返者是砂化
爲金還者是金歸於丹經曰返我鄉歸我常
服之白日朝玉皇或曰七返者是丹砂屬火
變鍊成金便名爲七返者乎論曰火之成數
是七七度變轉以應陽元之極體也且七度

變轉者將丹砂伏鍊得伏火後鼓成白銀即
是一返將白銀化出砂令伏火鼓成黄花銀
即是二返將黄花銀化出砂伏火鼓成青金
即是三返將青金變化出砂伏火鼓成黄金
即是四返將黄金化出紅砂伏火鼓成紅金
即是五返將紅金還化出砂伏火鼓成赤金
即是六返將赤金復化爲砂伏火鼓成紫金
至紫金即是七返靈砂之金而含積陽眞元
之精氣足矣而將紫金變化爲砂運火燒之
一周逈然通徹洞耀名曰紫金還丹得服之

者形神俱合當日輕舉且世人多誤取石硫
黄呼爲太陽之至精和汞而燒七返且硫黄
受孤陽偏石之氣汞又離於元和二物俱偏
如何得成正眞之寳切見世人伏鍊衆多終
無成者蓋縁迷迷相傳至於後世余甚哀之
只如第一返伏火丹砂服餌一兩即去萬病
服之二兩即鬚髮青緑服之三兩即顔悅色
紅服之四兩即延年益壽第二返藥服之一
兩即體和神清返老歸童第三返藥服之一
兩即虚夷忘情心合至精第四返藥服之一

兩即身體明徹通於表裏第五返藥服之一
兩入水不能溺入火不能焦第六返藥服之
一兩即造化不能移鬼神不能知第七返藥
服之一兩即超然於九天之上逍遥乎宇宙
之間更服至紅英九丹便居金闕功位眞人
故知丹砂之力昭然而可觀乎自余得其眞
㫖常欲周濟爲功大道垂明咸願同歸玄境
遂作靈砂七篇金丹二章并述火候次第藥
物品次篇數高下列之於後章别品以授賢
明至誠君子得之寳之即福壽無疆輕泄之

人殃其九祖亦不可誣言而蔽道慎莫寫示
於凡情用測賢愚可鑒而後授之此篇章矣




















大洞鍊眞寳經修伏靈砂妙訣
　　　　衡嶽眞人陳少微字子明撰
　靈砂七返篇
　　　第一返丹砂
經曰丹砂者萬靈之主造化之根神明之本
而居九清玄播總御動之以离體定之則乾
成能變化者故號曰赤龍若翺翔而名爲朱
鳥上品者生於辰錦石穴之中而有數色中
品者生於交桂亦有數類下品者生於衡邵
數種品類皆縁清濁體别眞邪不同降氣分

精感通金石受正氣者服之而通玄契眞爲
上僊矣受偏氣者服之亦得長生留世且上
品光明砂者岀於辰錦山石之中白交石牀
之上十二枚爲一座生色如未開紅蓮花光
明曜日亦有九枚七枚五枚三枚一枚爲座
者十二枚九枚最靈七枚五枚生者其次每
一座中有一大珠可重十餘兩爲主君四面
小者亦重八九兩亦有六七兩已下者爲臣
周繞朝揖中心大者於座四面又有雜砂一
二斗迴抱其玉座朱牀於其座外雜砂中揀

得芙蓉頭成就夜安紅絹上光明通徹者亦
入上品又有如馬牙外白浮光明者是上品
白馬牙砂有如雲母片白光者是中品白馬
牙砂圓長似笋生而紅紫色者即上品紫靈
砂若如石片稜角生青光者是下品紫靈砂
如交桂所岀但是座生及打石中得者形如
芙蓉頭成而光明者亦入上品如顆粒成三
數枚重一斤通明者爲中品片段成明徹者
爲下品如衡邵所岀總是紫砂及打石中得
而紅光者亦是下品之砂如溪砂有顆粒成

而通明者伏鍊餌之亦得長生留世未得爲
上仙矣如砂生於土穴之中溪砂養於溪水
土之内而土石相雜故不中入上藥服食所
用如座生者是最上品之砂得其座中心主
君砂一枚伏鍊入於五藏則功勳便著名上
丹臺正氣長存超然絶累更服至七返九還
自然魄化尸滅神夷體清陰氣都銷則含形
而輕舉永爲上眞之飛仙也故知陽之眞精
降氣而圓光周滿無有偏邪但是伏鍊之砂
作芙蓉頭成而圓光通明者即是上品神仙

服餌之藥
經曰丹砂者自然之還丹也世俗莫測其原
只如玉座之砂世人總知之如金座天座是
太上紫龍玄華之丹非俗人凡夫之所見知
也其玉座則俗流志士積功修鍊服之致仙
其金座則宿有仙骨清虚鍊神隱之巖穴則
其神仙採與食之便當曰羽化昇騰其天座
則太上天仙眞官而所收採服餌非下仙之
藥也其玉座砂受得六千年陽靈之清精則
化爲金座金座則座黄當中有五枚層層生

四面四十五十小珠周繞金座受一萬六千
年則化爲天座天座則座碧當中有九枚層
層而生四面七十二枚周抱在於飄飄太虚
之中常有太一之神護持上元之日眞官下
採其山忽開光明照曜一山如火其天座砂
眞官所收後世人不可得取採之也故丹砂
之元邈若高山上賢明士志慕輕舉者切須
辨其藥品高下然後調其火候合其陰陽伏
制自然而契於高眞矣
　　　陰陽伏制及火候飛伏訣

經曰陽精火也陰精水也陰陽伏制水火相
持故知冰炭不同處衰盛終有歸且丹砂是
陽精而須陰制陰制者水也當用曾靑空靑
石鹽馬牙硝玄英化石是也如玉座光明砂
一斤制之用曾靑四兩石鹽六兩馬牙硝六
兩黄英化石各二兩座外生光明砂一斤可
用曾靑五兩石鹽及馬牙硝各四兩黃英化
石各一兩白馬牙砂一斤用石鹽馬牙硝各
三兩黄英化石各三分紫靈砂一斤可用空
靑四兩石鹽馬牙硝各二兩黄英化石各二

分如溪土雜類之砂力小每斤可用曾靑四
兩沙鹽及馬牙硝各二兩制之而得其石鹽
和黄英化石細研爲粉入鍋中文火養一日
即鼓成汁成汁後和馬牙硝重燒令赤然可
以用沙鹽先須三鼓成汁後方可入用之其
光明砂大者須打碎如麻顆許然後入於土
釜中下曾空石鹽馬牙硝和水武火晝夜煮
三十日不得火絶日滿淘澄取砂入於鼎中
用陰陽火候飛伏其鼎可受一升且鼎者有
五一曰金鼎二曰銀鼎三曰銅鼎四曰鐵鼎

五曰土鼎入砂於鼎中用陰陽火候飛伏
飛伏法訣曰五日爲一候三候焉一氣用
八氣二十四候一百二十日而砂伏火畢矣
每一飛伏去五日内四日用坎卦一日用寓
卦坎卦者水煮四日是寓卦者陽火飛之一
日初起陽火用炭七兩堅安鼎下常令鼎下
熟炭七兩不得增少每一轉後即增炭一兩
飛之增炭至五轉後忽有黑氣和汞霜飛出
即收霜和鼓了石鹽半錢重於鉢中以玉槌
輕手研之令汞入盡即依前却安鼎中用坎

寓火候飛伏之至十二轉後每轉加炭二兩
使入鼓了石鹽一分作粉鋪安面上合有汞
霜可二兩候飛出其霜虛光鼎中藥色漸欲
黃紫收其霜及汞和石鹽一錢重於鉢中熟
研了入鼎依前火候飛伏伏至十八轉加炭
三兩其藥色欲赤至二十轉後每轉增炭四
兩只有半兩已下汞霜飛出堅硬如靑金片
黄白光明亦和石鹽於鉢中研之入鼎飛伏
伏至二十四轉其砂候足伏火畢矣而色紅
赫光明可觀其砂伏了更須用鹽花包之重

以黃土爲泥褁緊固濟入陽爐武火白燒之
三十日後出砂安淡竹筒中封閉其口入寒
泉中深埋三十日然後淘研輕飛者可以分
抽服餌沈重者即鼓成金汁且上光明砂伏
火了其色紅赫淘澄下可有金星砂六兩光
明璀璨中品白馬牙砂伏火了色赤紅鮮淘
澄下有金星砂四兩下品紫靈砂伏火了色
稍紫赤淘澄下亦有金星砂三兩如溪土雜
色之砂伏火了而色雖紫赤亦無光彩不可
見金星砂一粒耳白上古高仙皆鍊服其頁

丹砂而成道也其上品光明砂者即是頁丹
砂也賢明之者須在意採索其眞精然可得
合於靈丹耳且如伏火丹砂出寒泉了可便
鎔鼓令見眞寳
鎔鼓　訣曰每一兩伏火丹砂可用鹽花半
兩先致鹽花於鍋底次入伏火砂於鍋中候
鍋及砂与火同赤然後鼓之千下而金汁流
下名曰白銀而面上黄花漠漠潤澤光芒可
言此是天地之中至眞之寳也如將服餌分
抽取一兩作三百六十丸用棗肉和之爲丸

每日服一丸一年服一兩欲服此丹砂丸先
須潔齋七日然以晨朝東向虔心扣請告三
清紫微眞君太一眞人先師仙官水火之靈
得服此靈砂丹於五内永保形神合其至眞
呪畢禮七拜然後服之自服此砂丹不得喫
臭穢陳積之物及諸生血豕屬之肉生死之
穢尤不可觀故經云陽精好潔陰尸好穢常
須虚和其志洗雪其形以助陽靈之眞氣也
自然神悅體清而神仙殆可得耳
　　　第二返寳砂

本經曰鍊眞者合於至妙鍊砂者合於至靈
鍊靈者合於至神至神者合於至道道合則
昇騰玉清而爲高仙矣且鍊砂而得寳者是
至眞之藥化寳而生砂者即成玄感之靈丹
也
化寳生砂訣曰將其丹砂中白銀四兩打
作鍋子安一通油瓷瓶子中其瓶子可受一
升其寳鍋子可瓶子底大小先將此銀鍋子
著北庭砂一兩石鹽一兩麒麟竭一分三物
藥和研以苦酒調如膏塗於鍋子四面令藥

盡候乾以黄土爲泥包褁之可厚一寸二分
便於糠火中燒三七日然後白炭武火燒二
七日去泥取寳其鍋子安瓶子中入眞汞四
兩其汞須是本色丹砂中抽得者名曰同類
感眞氣而轉生丹砂故上仙眞經秘而不泄
者爲此子母之法恐凡愚之心見知也然入
眞汞於瓶子中後即著水五合常須添瓶子
中水至五合莫令增减文火養二七日似魚
目沸爲則日滿更添汞四兩依前文火養一
七日後令乾固濟其口便武火迫之三日而

紅黄砂湧出於寳鍋子之上收其砂又依前
添汞常令有汞八兩在其瓶子中不得增少
亦依前用文武火候養迫令生砂砂出即收
之每四兩寳計收砂一斤其寳即枯槁焦脆
而精盡化而爲砂其瓶子中母只餘二兩青
黑灰耳將其砂依前篇入藥煮三十日後淘
取砂入鼎中還以陰陽火候飛伏五日爲一
候用二十候一百日足其砂伏火矣火候加
增炭兩多少一依前篇飛伏其砂伏了不用
著鹽包褁燒之便可鎔鼓鼓訣亦依前篇以

鹽爲使引令金汁流出此寳砂一斤修鍊而
得十五兩伏火鼓得黄花銀十三兩色漸黄
光浮彩潤澤而内白外黄名曰黄花銀也如
將此砂服餌須入寒泉抽火毒寒泉法入土
深埋三十日取出淘研用棗肉和爲丸每兩
亦作三百六十丸每日清晨東向虔心服之
一丸自服此寳砂丹後自然慮靜神清濁氣
不入而志不擾則漸證於神仙之階也
　　　第三返丹英砂
經曰陽元積習而英氣自會於眞精眞精感

化而神丹可得耳故曰鍊眞致眞眞華通應
而化爲金英之玄砂也
化寳砂中白金而生英砂訣曰將其寳砂
中黄花銀四兩打作鍋子還依前篇可瓶子
底大小爲之用蒲州石膽一兩石鹽一兩硇
砂一兩和苦酒研調如膏塗其鍋子四面令
藥盡爲候候乾以黄泥爲毬包褁於糠火中
燒二七日後用白炭武火燒一七日去泥出
鍋子依前篇入安通油瓶子中入眞汞四兩
清水五合文火養之二七日後更添汞四兩

又文火養一七日候乾緊固濟便用武火迫
促之一日其砂湧出於寳鍋之上而紅黄映
徹光耀難言便收砂添汞計收砂可得一斤
則數足矣便將其砂入於鼎中依前篇用火
候飛伏亦五日爲一轉内三日用坎卦即水
煮三日用离卦二日即陽火飛之二日初起
陽火用炭七兩每一轉後即增炭二兩至七
轉後有汞霜飛出可二兩來其色黄赫紫光
簇族飛在鼎蓋之下收其霜於鉢中著蒲州
石膽一錢重和苦酒及砂以玉槌輕手熟研

之令相入後却入鼎中飛伏伏經十八候九
十日足其英砂伏火畢無分毫少折便可鎔
鑄亦依前篇用鹽花引鼓之即寳流下而青
英光潤名曰青金青金者是陽精漸著從兊
見震然至坤歸離此是陽精變轉巡歷之終
始也如將此英砂服食每兩先用榆甘子半
兩生甘草二兩煎取汁於白銀器中者二七
日後澄取砂入安淡青竹筒中入土深埋之
三十日然後出以棗肉和爲丸每兩還分爲
三百六十丸每日清晨東向扣告三清上帝

仙官然後服餌服至此英砂丹乃自嗜慾無
嬰葷血不入端居淨室而神和體輕漸得眞
人爲儔矣
　　　第四返丹妙化砂
經曰乾體陽嚁离精漸明艮雪輕鮮陰魄消
化乃是青金精液感汞而生砂英氣相因集
而爲妙名曰妙化砂
妙化砂　訣曰將青金四兩還打爲鍋子用
赤鹽半兩石硫黄半兩大鵬砂半兩北庭砂
一兩蒲州石膽一兩和苦酒研如泥塗其青

金鍋子四面以火炙漸漸塗令藥盡爲候候
乾一依前篇用黄上泥爲毬包褁之以糠火
中燒二七日後即白炭武火燒一七日畢去
泥出鍋子依前篇安瓶子中入眞汞四兩清
水五合不得增少養之二七日後更添汞四
兩又文火養經七日後令乾固濟之以武火
迫之一日而妙砂湧出可有四兩即收之更
添汞四兩亦依前文火養之令生砂砂出即
收取計收砂一斤即數足矣將其砂入鼎中
依前篇用火候飛伏亦五日爲一轉内二日

用坎卦是水煮一日三日用离卦則陽火飛
之三日飛火候一依英砂篇中用火加增炭
數多少經十六候八十日而妙砂伏火畢則
金星光燦映徹紅耀可言爲至英至妙之丹
砂也如將鎔鑄亦須用鹽花爲使引令金汁
流出乃成黄金其金凝黄皎潤精彩光耀既
至坤形离精漸見故經曰從陰而反歸陽自
濁而反歸清此則是陽元變鍊合於眞妙而
自然位爲神仙也若將服餌每兩先須用榆
甘子半兩生甘草一兩紫石英一兩煎取汁

於寳器中煮一七日後亦入淡青竹筒中入
寒泉埋之三旬然後取出以棗肉和爲丸每
兩分爲三百六十丸每日晨朝東向服之一
丸日服此妙砂後漸而精思通徹濁滯之氣
消革則形神虚白洞合於至眞自然超其玉
章而永離塵濁也若志士得其含元鍊眞之
訣如神仙之道豈可遠哉
　　　第五返丹靈砂
經曰陽德播功而垂光運動其元精元精流
化而爲英砂英砂轉而入妙妙氣變鍊而生

萬靈故知玄妙玄聖轉轉而增光感激眞精
自然靈化且靈砂者是前妙砂中黄金轉感
化汞而生其砂則紅光焕赫璀璨金星而絳
色清虚乃號爲靈砂者也
化靈砂　訣曰取妙砂中黄金八兩打作圓
鼎可受四合又將二兩金爲鼎蓋其鼎内先
著石硫黄半兩赤鹽半兩北庭砂半兩蒲州
石膽半兩四種藥和苦酒研如泥塗其鼎内
及蓋内令調匀藥盡候乾即以黄土爲泥包
褁之可厚一寸文火四面養之二七日以不

通手爲候二七日後漸武火白燒一七日晝
夜不得絶火七日滿寒之去泥重以甘土泥
泥其鼎外可厚二分即懸安爐中其鼎下周
迴令通安火處便入眞汞四兩於金鼎中著
水二合以蓋合之文火養經七日其鼎下常
令有熟炭火五兩不得增少其鼎中續續添
水長須應二合數不得令乾在意消息莫遣
失候七日後更添汞四兩又依前文火養七
日後令乾緊固濟其口即武火迫之一日便
生紅光靈砂可收得五兩紅砂便須更入眞

汞五兩於鼎中其鼎中常須有汞八兩不得
增少亦文火養七日後令乾即固濟之便用
武火迫之一日而生砂砂出則收其砂更添
眞汞於鼎中又文武火養迫令生砂砂出收
之此一鼎中計收砂得三十兩便休則數足
矣其金出砂後精竭而枯脆無光潤之色秤
只可重四兩以來耳其精華与汞相感結盡
化爲靈砂也故經言眞汞者皆是其本色丹
砂中抽得汞添用若伏鍊光明砂爲藥頭者
即取光明砂中汞轉轉添用如用白馬牙砂

爲藥頭者即轉轉取白馬牙砂中汞添變如
將紫靈砂爲藥頭者即取紫靈砂中汞添合
如溪土砂中所出汞者名爲雜類氣終不相
感且光明砂一斤抽汞可得十四兩而光白
流利此上品光明砂只含石炁二兩白馬牙
砂一斤抽出汞得十二兩而含石炁四兩紫
靈砂一斤抽汞可得十兩而含石炁六兩上
色通明砂一斤抽出汞只可得八兩半而含
石炁七兩半石炁者火石之空炁也如汞出
後可有石胎一兩青白灰耳亦于前寳砂篇

中略述眞汞之訣而未周細故鄭重言之所
是抽砂出汞具列于金丹前章之上品也其
黄金鼎中收得靈砂計三十兩數足訖不用
陰煮便依前篇用陰陽火候飛伏還五日爲
一候内一日用坎卦是水煮一日用四日离
卦即陽火飛之四日初起陽火用炭九兩每
轉後增炭二兩至五轉後每轉增炭三兩便
有五彩金輝霜三兩飛出收其霜和砂于鉢
鉢中著蒲州石膽半分黄硇一分和苦酒熟
研之半日依前安鼎中用坎离二卦火候飛

伏伏經十四候七十日足其霜砂伏火畢矣
其砂伏火了金彩紅輝色如石榴花光精璨
璨輝曜日月一切毒龍蛇惡鬼神見之潜伏
目不敢舉可得言至靈者哉其砂靈而難鼓
鑄若欲鎔之先于潔淨之處取淨土爲鍋爐
絶穢雜以鹽花和靈砂等入鍋鼓之二千鞴
便得鎔之鎔出即金汁流凝而紅鮮焕焕名
曰紅金紅金者是陰魄之炁變鍊而盡正陽
之精挺立而垂光此是陽靈之眞金也如將
服食一依前篇著榆甘子生甘草紫石英煎

取汁于寳器中煮二七日火候藥數多少亦
依前篇煮了入安筒中固濟其口入寒泉並
於土中深埋二十日然後出以棗肉和爲丸
每兩還爲三百六十丸其丸如大麻子大此
靈砂體漸重矣每日清晨潔白東向啓告三
清上帝眞官然後扣先師而服之服此靈砂
丹後而便心神精明徹達視通於表内身生
紅光而洞合於至眞也
　　　第六返丹神砂
經曰妙極則靈通靈通而致神神合則道全

道全而玄眞降便昇玉清而爲高仙矣且神
砂者是九靈搆精寳風凝集玄華摽結而化
爲神砂則焕燦玄黄光輝照灼而名爲神砂
者也
化神砂　訣曰取前靈砂中紅鮮金九兩鑄
爲寳鼎可受五合又將三兩寳金爲蓋其鼎
内亦先著石硫黄一兩大明砂一兩赤鹽一
兩北庭砂一兩和苦酒熟研如泥塗其鼎内
及蓋周迴令藥匀盡爲候候乾以蓋合之著
黄土泥包褁可厚二分爲則一依前篇文火

養之二七日後即武火迫燒七日令與火同
色候冷去其黄泥重以甘土爲泥泥其鼎外
可厚三分即置其鼎於爐中入眞汞六兩安
鼎中著水三合逐旋添之不得令乾文火養
七日後更入汞三兩文火更養三日後令乾
固濟封閉令緊密即武火迫經二宿即盡化
爲紅光之神砂收砂又添汞八兩依前文火
養七日後便武火迫之二日亦化爲砂收砂
又添汞七兩亦文火養即武火迫之令生砂
砂出即收又添汞五兩還文武火養迫令出

砂收之又添汞三兩一依前文武火候養迫
之計前後收得神砂可二斤三十二兩足即
乃已也將其砂入石硫黄四兩蒲州石膽子
二兩和於鉢中熟研半日便入安寳金鼎中
陽火飛伏其陽火者純离卦火候伏之還五
日爲一候初起火用炭九兩每一轉後則加
炭二兩每轉轉出砂於鉢中熟研之却入鼎
飛伏伏至五轉後每轉加炭三兩如有絳金
霜飛出其霜紅赫照耀光彩射目收其霜於
鉢中和砂著蒲州石膽一分和苦酒熟研之

半日然後入安鼎中用火候飛伏伏經十二
轉六十日足其神砂伏火畢矣而色赫奕含
輝紫光洞徹不可言爾若將鎔鑄其訣一依
前靈砂篇法度和鹽花鼓之即寳汁流出凝
成赤金精光如火故號曰离己之金者也其
神砂丹便可以服餌每兩亦分爲三百六十
丸以棗肉和之爲丸服餌訣一依前篇且服
此靈寳神砂丹後自然精靈骨輕身有光明
足蹈眞境而爲上仙也
　　　第七返丹玄眞絳霞砂

經曰靈寳禀運則感應而神棲歸眞積精則
自然玄霜絳雪騰躍流通流通則永爲高眞
之靈仙也且玄眞絳霞砂者是神砂中赤金
寳鼎養汞而生砂其砂則紫霞紅英五彩輝
灼乃號爲玄眞絳霞之砂
化寳生　砂訣曰取前神砂中寳金一斤鑄
作圓鼎可受七合又將寳金五兩爲鼎蓋其
鼎内先須著石硫黄四兩赤鹽二兩北庭砂
二兩大鵬砂一兩以苦酒和研如泥塗其鼎
内以藥盡爲候候乾則蓋合之用黄土爲泥

包褁可厚一寸依前神砂篇文火養之二七
日後即白炭武火燒七日寒之去其泥重以
甘土爲泥泥其鼎外周迴可厚二分半即懸
安爐中入眞汞十二兩於鼎中著水三合不
得遣乾逐旋添水則以蓋合其鼎文火養七
日其鼎上常令通手爲候七日養後遣乾緊
固濟其口即漸漸武火迫之三日開看之其
汞即盡化爲絳霞之玄砂也其砂不得收之
便更添汞九兩亦依前文武火候養迫遣化
爲砂日滿開看又盡化爲砂又添汞六兩於

鼎中固濟文武火候迫促之日數足又開看
亦化爲砂矣更添汞五兩還七日文火養即
武火迫之一日而成其砂紅紫五彩霞光輝
耀在其鼎中可三十二兩分毫不欠出其砂
於鉢中著石硫黄七兩以玉槌細研之一日
然後却入此神砂赤金寳鼎中固濟其口令
緊用紅陽火候伏之七日爲一轉即開之出
砂和苦酒一合熟研而後入鼎飛伏每七日
爲一候初起火用炭十三兩每轉加炭一兩
至三轉每轉加炭二兩便有五色輕鮮絳霞

霜一二兩飛出於鼎蓋之上連連如麥顆即
收之和砂於鉢中著蒲州石膽半兩苦酒二
合熟研却入於鼎中飛伏每轉轉須開看即
入石膽苦酒和研方可入鼎伏之伏經七轉
四十九日足其砂伏火畢矣便以武火燒之
一日可用炭二十斤分爲四座迫燒之然後
寒一日開鼎看其玄眞絳霞之砂伏火了而
文彩輝赫雜錯霞光洞耀於日月可言至靈
者哉極陽玄元之砂丹也如鎔鑄其玄眞砂
一依前神砂靈砂訣用鹽花和鼓引令寳汁

流見而凝紫光耀名曰絳霞之紫金也若將
服餌便以棗肉和爲丸每兩亦分爲三百六
十丸每日清晨東向服一丸服至此紫霞妙
砂丹後倏忽則含形而輕舉駕飛龍游於十
天八極之外豈不優游之哉此玄眞砂丹一
丸點汞及鉛錫銅鐵一斤立化成紫磨黄金
光凝潤澤不可言爾余自設教神道啓於玄
君愍在俗之賢明而述爲七篇二章此篇本
從大洞寳經中仙君九品幽章隱文鍊眞妙
訣所岀禁文甚重非賢莫傳豈教頑兇悖戾

邪疑行尸穢質之徒見聞耳深可忌之哉恐
泄上古仙聖之眞妙也


大洞鍊眞寳經修伏靈砂妙訣


















