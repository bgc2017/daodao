








太乙元眞保命長生經
太乙元眞曰積陽爲神積隂爲形隂陽两半
合成其身猶如日月麗於虚空畫夜不息各
行其分憂悲喜怒逓相攻奪生老病死因之
而有夫前識者道之子形化者道之母既知
其子須識其母母者太上之分身也子者本
心中之一也二者合同胎養形魂人能識之
可以長存故善精思者内視不瞬内聴不昧
使欲者不欲不欲者欲以陽化隂以和化心
心和炁靜隂弱神正神正則精專精專則影

滅影滅則形忘形忘則神應神應則和同和
同則天上精光可入精光既入陽炁獨化舉
身排空所適无礙亦如還丹入口却諸隂累
專隂致神以致不死喭爾仙衆諸神文呪曰
三清上境太乙元眞布和法化開光度人
錬魂日宮　校魄月輪　天帝緫炁　地宮飛塵
千二百靈　萬二千神　合成仙宅　立爲眞身
眞身之中　七政九宮　心光朗耀　照玄明宮
明空大神　和炁心眞　内清五藏　外召五神
精思不窮　開光度人　老者反壯　故者還新

飲食六甲　三景同春　十二吏兵　保衛爾身
日誦千徧　上朝元君　元眞老君　至道獨存
保爾元命　衛爾靈根　勤叩天鼓　和形鋉魂
齋誦不忘　當見神尊　䇿空駕浮　昇天躡雲
誦前呪訖則注目存神引神炁攻一切人身
中萬病立瘥若修長生得道之法即誦此呪
滿十萬徧即端坐内思更莫外縁不經十年
自然成道若護國
帝主保時道君當誦此經冲神保命行功救
人隂陽不愆風雨調順若有兵革水旱當依

太乙聖眞經鑄十六眞人及太乙眞像修行
齋籙則所向皆勝其法具載太乙聖眞經若
逢修眞道士則盟壇受之若遇凡流則不得
妄傳必殃九祖謫罰六親戒之祕之如護眼
目諸仙聞巳朝禮依行各還本宮精思妙道
藏之金櫃祕之玉函畫夜齋誦勿常示人唯
仙門師當依此教


太乙元眞保命長生經
