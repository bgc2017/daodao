










太上慈悲道場消災九幽懴卷之一
　　　　太極左仙公葛玄纂集
元始玉皇上聖應物流形隨方立教教非經
寳莫啓塵迷口吐瓊文演兹靈祕還淳返素
要此憑心就學有方見於斯矣生神章經言
元始天尊以龍漢劫說洞真經一十二部一
曰太一二曰妙林三曰太清四曰徹視五曰
上清六曰開化七曰元陽八曰妙真九曰開
山十曰十仙十一曰玉林十二曰黄老此經
藴在大洞玉清境藏中至赤眀劫說洞玄經

一十二部一曰靈和二曰靈寳三曰通神四
曰無量五曰集仙六曰内祕七曰至真八曰
集善九曰練精十曰生死十一曰宫圖十二
曰銷魔此經藴在大洞上清境藏中至開皇
劫說洞神經一十二部一曰太真二曰至徳
三曰黄庭四曰練氣五曰道徳六曰元神七
曰大劫八曰内簡九曰神祝十曰三皇十一曰
按魔十二曰小劫此經藴在大洞太清境藏
中如是三洞真經三十六部列于金格七聖
垂範明乎王篇萬劫一開法隨人出三洞者

可緫爲一乗故正一云三洞雖三兼而該之
一乗之道太玄爲大乗太平爲中乗太清爲
小乗正一通於三乗約位明者三洞主於三
清太玄主上之三宫太平主中之三宫太清
主下之三宫此三洞真經備明奥典隨方教
化開度人天接引群生處於人世行有髙下
法有淺深能使六道歸真三乗體悟我今念
將來之世昇沈六道幽顯四生寒夜九幽羅
酆五苦沈滯魂爽受諸報對當生受苦不脫
𡨚魔纂于三洞真經集演慈悲道場消災九

幽懴法一部十卷立義成篇考究幽玄義周
存歿若人禮拜尊聖懴悔𡨚愆即得離三惡
道中得轉九清境内漸悟無爲歸依大道太
玄經云昔青童君告言人爲道亦苦不爲道
亦苦且唯世人自生至老至病護身至死其
苦無量心惱積罪至死方絶況多不終其壽
爲道亦苦者清淨存真守玄思靈尋師奉法
勤心不惰用志堅恪亦苦之志視諸侯之位
如過客視金帛之寳如礫石視紈素之貴如
絺綌可謂能問其道西城君告言人死墮三

惡道得爲人難既得爲人去女爲男難既得
爲男情體完具難既得完具生于中國難既
生中國值有道君王父母難既生值有道君
王父母生世學道有慈仁善心難既有慈仁
善心信道徳長生難且夫三惡道者地獄餓
鬼畜生難轉人身乃爲鳥獸蟲畜之類若欲
求免以何善力
天尊言若欲求免三惡道者但當於我應化
真聖像前先廣發志願次除三業六根後歸
依三寳然後廻向莊嚴敘問懴悔即證人神

㑹天仙道
　　　廣發志願品第一
今日道場大衆及以懴主某惟念此生得受
人身處於浮世獲親真教瞻禮聖容稽首歸
依發大志願一願我今等衆從今日去立種
種善行化六道四生齊同解脫永離世間穢
雜境土二願世世生生得岀家捨俗恩愛隨
縁告乞廣建福田常行慈忍永離人我三願
常逢勝友引接開示四願值明師資受無上
道五願聞正法如說奉行六願見天尊親承

聖㫖七願度一切後巳先人八願以法音廣
宣愚昧九願諸衆生皆發道意信禮經像修
蓋靈觀香華燈燭隨力供養十願我心堅固
不退以此善力願魔鬼摧伏國界清寜未聞
者聞未見者見樂小乗者願不疑中乗人中
乗者願不疑大乗巳入大乗者願一切衆生
悉聞智慧未省悟者願當覺悟巳省悟者願
當増長巳増長者願爲人耳目爲人道師爲
人父母爲人兄友同㑹道場共爲法侣又願
諸衆生於經法前尊長前所生身處及他身

處至内外法不起犯心慢心𢗣心嫉心慳心
又願諸衆生凡所修福不獨爲己身普及一
切若見孤獨幽繫疾病起救心濟心道心真
心又願隱現真聖同▲覆護共以拯拔令懴
主某及我等衆成就廣願心同真聖方願三
世父母六親眷屬見在世者悉同安樂巳過
去者不生惡道未來世者不結重罪悉同今
日起如斯願果(一拜)
　　　除三業六根品第二
今日道場大衆人各運心及以懴主某今生

過去未聞正法多起邪心識性荒迷不求至
理業報經言一切有形皆悉浮假念念滅壞
曽不暫停苦惱輪迴不省不悟三途往返萬
劫辛酸受身生身煩惱纏縛皆由三業爲有
六根一眼根二耳根三鼻根四舌根五身根
六意根所謂諸根能生諸業故曰六根猶如
草木生諸華實展轉相生故有六情六慾六
染六入六賊六塵六識而色聲香味觸法本
來空寂不動身心衆生執繫妄懷取捨念念
馳競煩惱纏身以是因縁流浪生死若能清

淨智慧審自思惟於我像前悟此六根則諸
根皆盡三業者一身業二心業三口業我今
等衆及以懴主某但縱三業及以六根無量
劫來未曽覺悟特於今日真聖像前起智慧
心發覺悟意盟誓除滅先當懴身業罪者身
則生來殺盜滛縱貪求細滑懴主某誓從今
去不行殺盜及貪細滑不起滛縱求離愛纏
願遇經法及對像前香湯沐浴潔整形神念
道思真扣鳴法鼓存想三寳迴懴有情永求
清淨果(一拜)

次當懴心業罪者心則生來貪瞋癡愛馳騁
雜想懴主某誓從今去不起貪瞋不生癡愛
不思邪僻常慕正真願遇經法注念專志如
對
三寳普使歸依得入無爲果(一拜)
次當懴口業罪者口則生來綺言妄语惡口
是非懴主某誓從今去不恣雨舌生念存心
常懷清淨永斷是非願遇經法及對聖像前
精專轉念普使聞知長證仙聖果(一拜)
次當懴眼根罪者眼則生來虚假實非真正

恣眼生縁妄視色境懴主某誓從今去不恣
兩眼生縁貪求色想真正觀視見相皆空求
盡難思果(一拜)
次當懴耳根罪者耳則生來聞於五音清濁
智辨懴主某誓從今去不恣兩耳聞聲役亂
身心縈纏煩惱願證寂静果(一拜)
次當懴鼻根罪者鼻則生來覺於香臭通逹
氣息懴主某誓從今去不恣兩鼻聞香分别
薫穢混雜元氣衝觸靈臺當證玄虚果(一拜)
次當懴舌根罪者舌則生來貪於五味無足

無厭言是說非讒忠佞善懴主某誓從今去
不恣於舌了甞滋味闘諜口舌及起播揚得
證正真果(一拜)
次當懴身根罪者身則生來只欲貪歡歿後
孰知受苦懴主某誓從今去不恣身縁貪慕
邪滛及縱歡娛常求退身度人歸證大道果
(一拜)
次當懴意根罪者意則生來無定堅固變易
難量猶如猿馬喻若火風懴主某誓從今去
不恣意根終始一定動息不亂入證自然果

(一拜)
今日道場大衆人各運心及以懴主某所懴
如上三業六根罪業上願
十方無上靈寳天尊諸尊諸聖諸真諸仙巳
得道大聖衆十方隱現一切尊聖發護念心
擴慈悲意當令懴主某曠劫以來至于今日
所有罪業願從一發念心盡皆消滅乃至生
身父母受度師尊億曽萬祖兄弟六親姻蘿
眷屬見在今世及未來世承斯懴悔悉使蕩
除巳過去者不淪惡道及處幽隂速證往生

長樂國土(一拜)
　　　歸依三寳品第三
今日道場大衆人各運心及以懴主某曽聞
大藏經言一切衆生生身天地不知覆燾雖
禀大道罔知寔本乃背明向暗逐末棄元返
正歸邪踈真就僞三光穢犯十惡長爲不生
慚愧常萌蠆心且夫修善建福者必先歸依
三寳故經言若不歸依三寳是故善法無可
依憑三寳者道寳經寳師寳趣向不同果因
各異道寳者三界十方分形萬化或爲國主

或作帝師立以天地覆育生靈釋赦罪源消
蕩災難乗龍現相駕輦騰空自在無爲故尊
道寳經寳者華臺紫字騫樹玄文天上人間
仙官秘藏蒼龍寳軸白鳯瓊函四品五千玉
編金簡玄空之案霜羅之巾究竟大乗故尊
經寳師寳者未明法則那别根由欲度愛河
逹于道岸若無階梯及以舟楫不得師資如
何證果成就戒品立此法身故尊師寳今日
道埸大衆及以懴主某伏爲(平安/追薦)對真對像
懴罪懴愆稽首投誠歸依敬禮

　稽首歸依十方一切道寳(一拜)
　稽首歸依十方一切經寳(一拜)
　稽首歸依十方一切師寳(一拜)
今日道場施主及以大衆仰願
十方無上一切正真三寳伏願慈悲普降妙
感隨機懴主某伏爲(平安/追薦)依憑三寳䖍奉至
真伏願玄光慧力常度四生穩泛慈舟永廕
三界當使人神恱意幽顯荷恩聞見者願入
法縁禮敬者悉令悟道(一拜)
　　　迴向莊嚴品第四

今日道場大衆人各運心稽首歸依
三清四境八極九霄三十六天三十二帝四
維上下五方無極十方無上靈寳天尊至真
明皇道君太上老君諸君丈人十二仙君十
方巳得道大聖衆中天三皇星帝日月五行
二十八宿南宫北斗璿衡衆曜五嶽四瀆四
海九州名山大澤主宰髙真司命司録五帝
三官㝠司曹局九幽羅酆六宫九府左右上
下地府官屬九土三十六皇君此界龍神一
切賢聖伏願共降無私同迴有鑒懴主某伏

爲事意至誠在心精嚴舍宇命經請像然燈
𤑔香稽顙投誠請我等衆遍禮
十方無量化現應號天尊惟願諸大真聖諸
大神仙諸大主宰諸大龍王虚空靈識證明
懴悔拯拔有情普使聞知獲悟
太道懴主某五體投地一心發念稽首
慈尊敬禮
真聖
　　志心敬禮玉清降福天尊
　　志心敬禮尋聲救苦天尊

　　志心敬禮玉寳皇上天尊
　　志心敬禮福生無量天尊
　　志心敬禮延壽益筭天尊
　　志心敬禮長生保命天尊
　　志心敬禮消災解厄天尊
　　志心敬禮八卦護身天尊
　　志心敬禮九宫捍厄天尊
　　志心敬禮紫清降福天尊
　　志心敬禮興大福力天尊
　　志心敬禮法橋大度天尊

　　志心敬禮保命護身天尊
　　志心敬禮太一救苦天尊
　　志心敬禮隨機赴感天尊
　　志心敬禮流形億劫天尊
　　志心敬禮分形萬化天尊
　　志心敬禮普慈護國天尊
　　志心敬禮逍遥快樂天尊
　　志心敬禮隨願往生天尊
　　志心敬禮無邊際天尊
　　志心敬禮功徳海天尊

　　志心敬禮海空智藏真人
　　志心敬禮普得妙行真人
　　志心敬禮大慈救苦真人
　　志心敬禮大悲拔罪真人
今日道場施主及以大衆仰願
東方無上靈寳天尊諸尊諸聖諸大真人諸
大童子遍十方際盡玄虚界隱現一切尊聖
懴主某先願以斯功徳遍悉莊嚴上資
皇家億曽萬祖先皇考妣七廟尊靈遷神紫
漢錬魄朱陵沐浴寳池優閑妙苑披絳霄服

戴翠霞冠乗三素雲馭八鸞輦超凌蘂闕受
事玉清面禮虚皇齊肩上聖擢位神真參名
列舘處於上界利安下土長庇宗祧永昌禋
祀享作無窮普天幸甚次願
當今皇帝龍圖啓煥鳯暦騰芳慶祚無疆鴻
基永固萬善雲集千祥霧臻
聖體佳安宸襟慧照堯天永覆舜日長明然
以叡智圓通徳教廣被號爲盛極若無古𥘉
澤及華夷恩覃荒徼公卿明允攸序皇猷文
武雄才孔修帝業五侯九牧百辟庶寮安國

寜民奉公從政殄消時疹調泰寰瀛榖菽豐
穰兵戈消偃共樂康泰咸歌聖明次願
皇太子器重元良道光疊耀與天合徳與日
同明濟廕羣生資成聖治道徳天富禮樂日
新光讃皇猷恩霑赤子金枝挺秀玉葉延芳
皇后六宫嬪妃帝女月娥比艶金母齊年堅
符乾健無窮永固坤儀長在積功累徳内聖
外王諸王帝族世子公侯貴戚朝賢州牧方
鎮徼巡僚佐縣長督郵常負勤勞毎懷忠孝
願承禮懴體同山嶽夀比滄溟長守維城永

安磐石至徳淳厚惠及蒼黔獸去珠還雉馴
螟息光符有道克賛無爲次願士農工商一
切等衆普天率土貴賤尊卑同霑懴法傍頼
讃揚各恊康安遍增恱豫又願潜飛蠢動一
切有情俱離罣礙咸得法潤永消業障對聖
對真同願同樂次願懴主某九祖先靈宗親
眷屬前亡後化新魂舊識願承寳相普度法
橋逕適朱陵便超火錬靈魂瑩潔受報精通
陞陟仙班咸光祀葉見在耆㓜内外姻蘿各
享年齡宗祊慶瑞悉霑慈澤永居聖世同會

道縁又願三途五苦八難九幽無滯圓扉超
生嚴淨皆承道力迴向玄功克洽願心齊登
道岸(一拜)
　　　敘問懴悔品第五
今日道場大衆人各運心仰對
慈尊敘問懴悔懴主某拱手當心長跪諦聽
昇玄經言一切衆生自從無量劫來至千今
日宛轉世間輪迴生死飄浪愛河沈滯聲色
迷惑有無懴主某不知往業因何所致不悟
宿縁從何所得不悟正真得離生死今日有

幸值此懴法稽首歸依求審聽受業報經言
昔寒靈丹殿無上天尊愍念衆生生死罪苦
遂即分身三界散體十方天上地下無不經
遊至福徳天中天積世界坐七寳光明喜與
三世巳得道大聖衆諸天天帝飛天神玉真
人童子無▲數衆大㑹說法時有普濟真人
侍座從無畏中起歎無量劫來未甞見慈尊
歡喜得如今日施大法雲注大法雨普令見
在各得解悟隨分利益不可思議願籍神通
欲觀無極世界善惡因縁開示當來令知宿

命過去未來見在三世之事說是語巳禮拜
伏地仰聽慈顔
天尊語普濟言汝今能發是願起大善心利
益一㓛不可思議值此因縁即放九色光明
徹照諸天百億世界乃至下方無量國十威
神洞徹照耀無閡皎在目前猶如指掌普濟
及諸大衆乗此威光得見諸夭之上衆聖遊
戯項負圓光身相具足變見自在大小隨宜
或駕景騰空乗龍馭鶴逍遥應化神通無閡
見有天男天女玉童玉女無鞅數衆見有鳯

凰孔雀師子辟邪侍衛左右見有金堂玉殿
寳臺珠閣天樂天華天果天樹寳池金苑仙
人遊戲毒龍猛獸帀繞城闕天厨天供百味
羅列旛華幢蓋百寳莊嚴見有飛臺行舘空
裏轉移天衣雲蓋虚内相迎見有土地皆成
七寳金銀珠玉宫殿園苑竹林鳥獸音聲歌
樂衣服茵席氊褥皆悉自然並非人造見有
諸仙諮問法相天王以問吉凶百座千座乃
至萬億寳座講說大乗飛仙天仙諸始學仙
問法論難見有如此福徳快樂自在種種不

可名目之處又見諸天之下大聖髙真乗雲
駕虚持旛執節按行衆生罪福籍録飛天神
王善惡童子日日遊行人間條録善惡以奏
諸天雲宫星府日月宫殿山川嶽瀆主宰靈
官考較人民善惡功過見有五星失度七曜
差移二十八宿不依分野妖星災曜侵凌帝
座見有國土兵革四興人民叛亂水旱蟲蝗
惡風暴雨見有人民醜宿纒年凶星加運天
羅爲害地網爲殃家門轗軻人口淪亡五瘟
七疰作祟爲患土神墓鬼依草附木枉死精

邪妄作先亡通神攪撓水木作祟男女終身
無子有子不得長大見有男女枷鎻牢獄鞭
笞考掠官事口舌貧窮困苦無人憐念長病
在牀求生不生求死不死風癩癲癎邪狂惡
疾愚癡憨騃身不具全見有雷電所傷遍身
生瘡刀兵水火燒焚斫射見有毒蟲猛獸吞
螫(音/識)摶噬見有孤寡飢寒獨受辛苦見有男
女中道分離不終於身母子分張爲人奴婢
形容醜陋人不喜見壽命短促懷抱夭亡見
有男女生不具足手脚攣跛耳聾目盲瘖啞

百病見有男女身體破裂舉身膿血脣口斷
壞鼻梁崩折人所憎嫌見有地上人間山川
嶽瀆江河淮海飛禽走獸水族浮沈含靈蠢
動種種異𩔖又於地下九幽羅酆諸獄之内
見有罪人受種種考捶不可名目苦痛辛酸
切骨傷心罪業報對之處於是普濟真人今
見諸天諸地有如許因縁罪福苦樂不同不
知前生何修今身何犯前身何福今生何罪
爲是禀身自然爲是業報而來爲是水三使
之爲是父母之因爲是當身所受爲是先世

種因爲是罪至一身爲是殃流子孫爲是修
善可得拔度爲是任命自然惟願天尊大慈
賜垂開悟令衆曉知宿命因縁
慈尊答言一切衆生皆悉道子子有疾痛父
母憂悲子疾得除父母安樂既有斯苦當須
療治善哉普濟能發如此深心開悟法利覺
曉群品汝之所問實應吾心子向不言吾亦
應說子之慈悲與吾無異子之功徳不可思
議爲世福田爲世舟楫爲世父母爲衆導師
爲衆主首爲衆法學爲衆因果但當復座吾

爲說之今日道場懴主某得聞始劫無上真
人請問天上天下地上地下衆生苦樂罪福
種種宿命因縁不可思議今懴主某爲(平安/追薦)
禮此懴文五體投地一心發念稽首
慈尊敬禮
真聖
　　志心敬禮玉清降福天尊
　　志心敬禮尋聲救苦天尊
　　志心敬禮玉寳皇上天尊
　　志心敬禮作三界師天尊

　　志心敬禮應化自在天尊
　　志心敬禮流光世界天尊
　　志心敬禮傳真普照天尊
　　志心敬禮法源廣順天尊
　　志心敬禮延生浩劫天尊
　　志心敬禮無量慈廕天尊
　　志心敬禮法藏瓊文天尊
　　志心敬禮廣開方便天尊
　　志心敬禮度衆生厄天尊
　　志心敬禮救八難天尊

　　志心敬禮化三途天尊
　　志心敬禮昌國化人天尊
　　志心敬禮太一救苦天尊
　　志心敬禮長生保命天尊
　　志心敬禮普慈護國天尊
　　志心敬禮無邊際天尊
　　志心敬禮功徳海天尊
　　志心敬禮逍遥快樂天尊
　　志心敬禮隨願往生天尊
　　志心敬禮海空智藏真人

　　志心敬禮普徳妙行真人
　　志心敬禮大慈救苦真人
　　志心敬禮大悲拔罪真人
今日道場施主某及以大衆仰願
東方無上靈寳天尊諸尊諸聖諸大真人諸
大童子遍十方際盡玄虚界隱現一切尊聖
伏願普賜慈光同施法藥昇遷國家宗祖七
朋三祧保安帝主國王臣僚宰輔度脫懴主
某及以我等三世父母師尊眷屬上至九祖
下及七玄信施檀越應受日月懸照未顯之

界飛走沈浮九幽諸獄受罪苦魂使離殃纒
同超道岸(一拜)
今日道場大衆曽聞昔劫普濟真人請問天
上天下地上地下種種苦樂罪福因縁懴主
某伏願今日投誠特來聽受經言昔普濟真
人所問諸天之上衆聖衆真於金堂玉殿寳
臺珠閣天宫之内自在遊戲逍遥變化種種
不可名目快樂之處
慈尊言此由浩劫修行漸漸階梯位及仙格
諸天之下大聖髙尊乗雲駕虚與人間條録

善惡奏報諸天受吾教命或遷或罰故在彼
處所是國土界分水旱蟲蝗惡風暴雨兵革
四興皆由文武官屬倚恃品宦不依國令苦虐
萬民託公枉直販弄王法故獲斯報所是人
民男女在世受諸病難種種魔災危困苦厄
身相不全貧窮下賤死入地獄受諸報對萬
劫沈淪在於惡道者皆從無量劫來至于今
劫今生今日或因父母所作或因已身所爲
上流下延造三業六根十惡重罪世世相承
受種種苦報代代相繼當等等魔折吾所說

衆生造業凡言一業其數百種以略言之未
欲備說爾時普濟聞
太上許與顯說善惡因縁報對事巳禮拜伏
地白
太上言衆生愚癡暗昧沈迷世網不能目覺
唯處業縁流轉生死受諸罪苦伏願
大慈天尊愍念開度使當來衆生歸心善道
免受苦報及落九幽羅酆諸獄受諸攷捶
太上言若有男子女人能發自然道意清淨
宅宇嚴絜巳身安立帳座坐我形像旛華圍

繞然燈續明燒香散華供養行坐念道或請
法師或自己身或爲保國泰民調風順雨禳
災度難保安住宅乞延福壽祛鬼除邪或爲
父母巳身患難星曜加臨乞求男女拔贖出
家或爲伯叔兄弟妻子或爲安慰土禁墓神
保以奴卑生財及諸種種危苦憂厄或爲師
君法屬九祖父母兄弟伯叔妻子六親亡化
巳來追資薦拔但當來向我像前禮十方無
量億數應現化身天尊聖號投誠雪露身心
懴悔無量劫來捨生受生所在託生至于今

生今日罪業即得如願消滅我之化號流布
人間載于經内上消天災下滅地禍中利人
民今世來生功徳不絶當得國界安寜帝王
延永星辰合度風雨順時魔賊𡨚家還成善
友毒蟲猛獸不生惡心風水火兵不能爲害
所願從心所求如意九幽諸獄受罪苦魂克
離幽牢即生天界四生六道悉同解脫爾時
普濟真人聞
太上說是懴法得度衆生身心踊躍不可思
議讃歎天尊而說偈言

善哉元始尊三界所共崇聖力不思議
智徳無等雙自然七寳座踊現騫林中
具足有形相無礙猶虚空將示重玄義
䦕發衆妙門了出無上道運轉大乗轅
善巧說諸法群生普得蘇我等聞是法
肅然心垢除不勝情忻恱稽首禮玉虚
今日道場大衆及以懴主某自從無量劫來
未曽值此懴法今日伏爲(平安/追薦)恭對
慈尊經法像前發無邊心起無邊意五體投
地一心發念稽首

慈尊敬禮
真聖
　　志心敬禮玉清降福天尊
　　志心敬禮尋聲救苦天尊
　　志心敬禮玉寳皇上天尊
　　志心敬禮應號化主天尊
　　志心敬禮大羅化身天尊
　　志心敬禮分身億萬天尊
　　志心敬禮浩劫垂慈天尊
　　志心敬禮萬寳光明天尊

　　志心敬禮燈光無盡天尊
　　志心敬禮變現無邊天尊
　　志心敬禮慈悲廣度天尊
　　志心敬禮應化自在天尊
　　志心敬禮三界宗師天尊
　　志心敬禮傳真普照天尊
　　志心敬禮開度衆生天尊
　　志心敬禮愍念無盡天尊
　　志心敬禮太一救苦天尊
　　志心敬禮長生保命天尊

　　志心敬禮普慈護國天尊
　　志心敬禮無邊際天尊
　　志心敬禮功徳海天尊
　　志心敬禮逍遥快樂天尊
　　志心敬禮隨願往生天尊
　　志心敬禮海空智藏真人
　　志心敬禮普徳妙行真人
　　志心敬禮大慈救苦真人
　　志心敬禮大悲拔罪真人
今日道場施主及以大衆仰願

東方無上靈寳天尊諸尊諸聖諸大真人諸
大童子遍十方際盡玄虚界隱現一切尊聖
以大慈悲力難思議力度衆生力安慰衆生
力使諸衆生若居天道者今得昇遷無色界
若諸神道者令超㫒入二色界若生人道者
令登一慾界若在地獄餓鬼畜生道者令得
人身永離苦報又願
慈尊領諸徒衆於道場所禮懴所顯揚功徳
使無量國土皆得受潤無量衆生皆得度脫
無量法界悉得聞知無量上士能體大乗無

量中士能行供養無量下士能生信心無量
天龍衛濩其所無量金剛斷除魔惑懴主某
自從無量劫來捨身受身所在托生至于今
生今日所有一絲一毫一名一種以至恒河
沙數罪業從今生今日去一發念心願得消
滅乃至父母師尊伯叔兄弟已身妻子六親
枝蘿眷屬等因今禮懴悉同解脫不受苦惱
一切衆生證無上道(一拜)

太上慈悲道場消災九幽懴卷之一
