








太上慈悲道場消災九幽懴序草一
　　　　三洞法師玄静先生李舍光撰
原夫赤眀始開雲篆肇形於霄極炎漢後啓
靈文漸布於人間西蜀則金闕遺科東吳則
太極傳教繇是大有秘笈洞真瓊章張徐顯
之於前陶陸敷之於後師資繼踵代生其人
矣
太上慈悲道場消災九幽懴者始自太極左
仙公葛玄於後漢桓帝時居天台上虞山隱
身修行感太極真人徐來勒下降于仙公之

室以靈寳天書玉字洞真洞玄洞神三十六
部寳經授之於仙公焉仙公在山精思靜念
數十年間通神感聖山精木鬼衞護稽首沈
魂逝魄悉得超生自謂大乗奥㫖可以開導
衆生拯濟沈溺遂於三洞品内撮其樞要纂
集懴文使令當世群生悉闻悉見將來多士
易悟易行至於無間酆都阿鼻寒夜三途五
苦八難九幽沈滯苦魂不遭幽閉乃及見存
過去未來所犯新罪宿愆𡨚結災難普得法
潤俱㑹正真因而流傳當爾之後趨惡縁者

百不二三悟善因者十有八九是故仙班之
業爰備化導之功既盈故立斯文標于卷首
云耳


















