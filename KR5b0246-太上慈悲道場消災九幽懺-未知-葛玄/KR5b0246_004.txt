










太上慈悲道場消災九幽懴卷之四草四
太極左仙公葛玄纂集
息瞋怒品第一
今日道場大衆人各運心仰對
慈尊懴悔瞋怒罪業懴主某歛心長跪諦聽
經言一切衆生皆從執見起諸瞋怒瞋怒之
由但從心起心生瞋怒喻若火風風火炎盛
不久自息是諸衆生不能消遣但執愚見生
諸瞋怒或從貪愛搆起六識染受六塵起瞋
怒想或怒

大道天尊言乏正真只起浮詞常無信意或
怒天地呪詛寒暑惟愛愚癡不慙覆載或怒
日月星辰祼露形體不愧照臨常嫌遲速或
怒經典稱是虚言不解披尋多生毀譽或怒
生身父母侍奉長乖全無孝養不報劬勞或
怒兄弟義乏連枝看若外人情同踈友或怒
眷屬不起慈柔敬上有虧撫下無節或怒齋
戒修奉不恭觸犯常多精䖍有闕或怒國主
不讃昇平殺逆生心忠良不立或怒講說不
聽善縁但起惡言混雜真理或怒宫觀不生

敬奉誹謗過多不懷修蓋或怒先逝竟乏追
修不作良縁助其㝠路或怒神理無有祭祀
却信邪巫行於淫殺或怒老耄不生孝順曽
無憐愍却稱業報或怒牢獄不察情理常說
艱難助添杻械或怒貧賤枉壓難申不念飢
寒毎行苦楚或怒禽獸不念羽毛只縱貪殘
惟求烹宰或怒奴婢不忍卑賤只知苦虐如
是瞋怒若巳犯若未犯或親或踈若男若女
若人非人發心舉意生諸瞋怒者如木生火
火發自然其罪轉深其尤最重先亡幽閉不

得解脫於是
慈尊觀此衆生妄行瞋怒遂發歎心而說偈
言
是諸男女等諦聽善思惟大道天尊前
輙莫生瞋怒國王父母處經法道場中
講讃詓師邊輙莫生瞋怒或見出家子
賢人崇善心布施念貧窮囚徒幷旅客
躘蹱惸露子疾病及孤遺諸如男女等
乃或生瞋怒似木生於火火發返自然
但除執見想了悟非常道

爾時
慈尊復言若衆生造一瞋一怒罪業見世患
風邪病死入八寒八熱地獄復歴針鋒地獄
萬劫方生受身爲蝦蟇鯸䱌等魚復還人中
愚癡拙惡若不懴悔永墮沈淪於是
慈尊念諸未悟重宣偈言
生世多瞋怒常懷毒害心意中常迫迮
瞋男復瞋女畜生及奴婢似此煎愁身
持刀或執棓惟欲害於物憤憤常恚恨
曽不少時喜死入寒熱獄針鋒復貫身

連心及肝膽通腸連其脇血出無斛數
後生爲蝦蟇怒目不得語或作鯸䱌魚
自瞋浮水上䲭鳶競來取分張喫其肉
縱得生人中還受愚癡報作人常醜拙
言詞無方便出語逆人意無人見憐惜
今日道場大衆如經所說大可思惟若有此
罪受報彌深今日懴悔願同解脫懴主某伏
爲(平安追薦)禮此懴文五體投地一心諦聽稽首
慈尊敬禮
真聖

志心敬禮玉清降福天尊
志心敬禮尋聲救苦天尊
志心敬禮太靈虚皇天尊
志心敬禮紫清上極天尊
志心敬禮龍形九色天尊
志心敬禮香林說法天尊
志心敬禮光映真容天尊
志心敬禮神燈法海天尊
志心敬禮真悟拔苦天尊
志心敬禮拔苦慈慧天尊

志心敬禮延筭玄暉天尊
志心敬禮普廕無邊天尊
志心敬禮三界化通天尊
志心敬禮無爲天尊
志心敬禮託質天尊
志心敬禮靈符天尊
志心敬禮寳林天尊
志心敬禮元光天尊
志心敬禮應度天尊
志心敬禮長生保命天尊

志心敬禮太一救苦天尊
志心敬禮普慈護國天尊
志心敬禮無邊際天尊
志心敬禮功徳海天尊
志心敬禮逍遥快樂天尊
志心敬禮隨願往生天尊
志心敬禮普濟真人
志心敬禮普度真人
志心敬禮大慈救苦真人
志心敬禮大悲拔罪真人

今日道場懴主及以大衆仰願
西南方無上靈寳天尊諸尊諸聖諸大真人
諸大仙衆諸大童子遍十方際盡玄虚界隱
現一切真聖同發慈光共垂覆護懴主某自
從無量劫來有無量無邊瞋怒罪業今日禮
拜懴悔願乞消滅不受報對永得清淨自今
已去無使瞋怒明了執見體解真常當願先
世魂識過去未來眷屬永斷愆縈不歴九幽
四生六道同受因果承
無上道(一拜)

曉愚癡品第二
今日道場大衆人各運心頂禮
慈尊懴悔愚癡罪業懴主某恭信在心諦聽
經言一切衆生從氤氲際而起愚癡染著諸
有雖積功勤不能無滯故以修其善果令得
解脫此諸衆生未解修功積諸善徳起三毒
根行愚癡業或罵詈天地呪詛鬼神或叛逆
君父不行忠孝反戾爲事立法亂常内黨骨
肉外諂他人不信罪福觸壁生心謂已自然
長存不滅不分善惡不别尊㓜捨身受身常

行愚癡或於聖像前或到經法處或於法師
前或在君王父母側或於師尊同學同住法
親邊或於六親枝蘿骨肉妻妾男女處或於
天地日月星辰下或於靈通鬼神廟中或對
虚空賢聖聖迹處或於若人非人蟲獸禽𩔖
所行諸愚癡及笑人行善布施作諸功徳毀
譽等罪凡如此者名在愚癡皆因心起若人
於一名一種處行愚癡者釁連逺祖殃及見
存追悔無由常居幽閉現世風邪重患報死
入寒夜地獄萬劫方生受蛇虺身若非懴悔

永沈惡道於是
慈尊愍傷未悟而說是偈
人世若愚癡不信罪福者笑人修功徳
常言無宿命不敬於日月天地及星辰
一切諸靈聖莫不皆輕慢常行不善事
種種皆爲惡觸壁自執性死入十八獄
備歷諸苦惱萬劫生蛇身心中常有毒
腹中無臟腑飢渇不得食人見皆欲殺
縱得生人道還却愚癡報
今日道場大衆聞是偈言大生畏懼若人有

斯過業受對無差我等大衆宜生覺悟莫遭
他報身沈之日欲求懴悔恐不能及又爲地
獄餓鬼畜生受其苦惱未得超生同我發念
願得解脫懴主某伏爲(平安追薦)禮此懴文五體
投地一心發念稽首
慈尊敬禮
真聖
志心敬禮玉清降福天尊
志心敬禮尋聲救苦天尊
志心敬禮太靈虚皇天尊

志心敬禮髙上玄虚天尊
志心敬禮無邊自在天尊
志心敬禮髙上玉皇天尊
志心敬禮龍漢梵度天尊
志心敬禮無上紫虚天尊
志心敬禮遷真上聖天尊
志心敬禮證果隨功天尊
志心敬禮玉光相妙天尊
志心敬禮最勝方便天尊
志心敬禮開輝保生天尊

志心敬禮方便變見天尊
志心敬禮妙果珠光天尊
志心敬禮徧開玄藏天尊
志心敬禮法界應慈天尊
志心敬禮隨心啓悟天尊
志心敬禮度幽明真天尊
志心敬禮大智海天尊
志心敬禮無畏力天尊
志心敬禮慈悲天尊
志心敬禮寳藏天尊

志心敬禮太一救苦天尊
志心敬禮長生保命天尊
志心敬禮普慈護國天尊
志心敬禮無邊際天尊
志心敬禮功徳海天尊
志心敬禮逍遥快樂天尊
志心敬禮隨願往生天尊
志心敬禮智觀真人
志心敬禮應世真人
志心敬禮大慈救苦真人

志心敬禮大悲拔罪真人
今日道場施主及以大衆仰願
西南方無上靈寳天尊諸尊諸聖諸大真人
諸大賢聖諸大聖衆遍十方際盡玄虚界顯
化一切真聖以大道慈救發大願念普同救
度懴主某先世祖禰生身父母縁生父母受
度師尊建壇保舉伯叔兄弟已身姻親妻子
男女存亡眷屬若有無量無邊愚癡罪業巳
造未造巳悟未悟仗今日道場懴悔消滅自
今巳去更不重造惟願一切衆生捨離三途

同得解脫漸證無爲逹于道岸(一拜)
懴慳貪品第二
今日道場大衆人各運心仰對
慈尊懴悔慳貪罪業懴主某歛心攝念諦聽
經言一切衆生處在浮世百年幾日時曏中
間石火之光何能得久如蛾撲燈自覔焦然
不能明了悟此縈纒曽無暫息日積業訧時
加罪苦爲懷恡惜常負貪求積聚山髙心由
不足一日之活作千年計生時既不將一錢
來死亦不將一錢去一朝長逝是事皆空無

量慳貪盡成業釁或於
天尊大道前生諸慳貪或於大藏經典前生
諸慳貪或於出家法身前生諸慳貪或於齋
戒供養處生諸慳貪或於燒香然燈處生諸
慳貪或於修蓋觀宇殿堂處生諸慳貪或於
功徳福田上生諸慳貪或於帝王國主前生
諸慳貪或於父母男女前生諸慳貪或於賢
人長者前生諸慳貪或於他己財物生諸慳
貪心或見飲食生慳貪心或見車馬生慳貪
心或見衣服裝束生慳貪心或見田宅廣大

生慳貪心或見屋宇華麗生慳貪心或見奴
婢僕隷生慳貪心或見宫觀破壞生慳貪心
或見山林森聳生慳貪心或見華果爛熳生
慳貪心或見貧窮老病不思濟拔生慳貪心
或見囚徒受苦不行憫念生慳貪心或見行
旅困弱不相扶救生慳貪心或見飢寒羸體
不給所須生慳貪心乃至己物他物官物衆
物絲毫毛髮草木華果米麥抄撮或自行饕
餮或自懷恡惜爲他慳鄙不作諸善不肯捨
施苦身積聚爲之憂惱於己願富於他願貧

身終之日如舟無楫如車無輪有惡草陳無
善可紀致使業因墮諸惡道於是
慈尊愍諸衆生而說偈曰
前世若慳貪執恡無休息積財如山嶽
心常吞江海常自不厭足持齋受戒處
造像及寫經營建於精舘燒香然燈所
凡厥作功徳不肯施一毫就中爲方便
常說覔利益死入寒冰獄凍斷其形體
百節皆破壞後生住邊夷或爲人家犬
衞護不得息猛惡人皆賤萬劫方受生

爲人不具足手攣及脚跛眼盲或耳聾
鼻褰口偏斜胷髙腰脊曲形容復醜陋
所在無人惜
今日道場大衆聞經所言心生恐懼若有此
罪將來之世應當受報今啓精勤願滌前咎
惟願一切衆生或在地獄餓鬼畜生受斯業
報乗今禮懴大道力功徳力拯拔力並得解
脫懴主某無量劫來至于今劫今生今日師
尊父母已身一切眷屬捨身受身存亡二世
有無邊無際慳貪罪業未曽洗滌及不覺知

今日伏爲(平安追薦)禮此懴文五體投地一心諦
聽稽首
慈尊敬禮
真聖
志心敬禮玉清降福天尊
志心敬禮尋聲救苦天尊
志心敬禮太靈虚皇天尊
志心敬禮金鑑妙容天尊
志心敬禮戒生延壽天尊
志心敬禮無窮真像天尊

志心敬禮隨方證果天尊
志心敬禮常濟普度天尊
志心敬禮自然空寂天尊
志心敬禮方便因果天尊
志心敬禮衆妙慈光天尊
志心敬禮瓊因法海天尊
志心敬禮真常度命天尊
志心敬禮百億威名天尊
志心敬禮護國永安天尊
志心敬禮大慧眼天尊

志心敬禮弘至教天尊
志心敬禮方便慧天尊
志心敬禮轉法輪天尊
志心敬禮如寳林天尊
志心敬禮興道力天尊
志心敬禮太一救苦天尊
志心敬禮長生保命天尊
志心敬禮逍遥快樂天尊
志心敬禮隨願往生天尊
志心敬禮無邊際天尊

志心敬禮功徳海天尊
志心敬禮廣信真人
志心敬禮妙徳真人
志心敬禮大慈救苦真人
志心敬禮大悲拔罪真人
今日道場懴主及以大衆等仰願
西南方無上靈寳天尊諸尊諸聖諸大真人
大慈大悲真人救苦童子上智童子尚藥童
子遍十方際盡玄虚界化現一切真聖發慈
悲願普濟度力令懴主某三世存亡九祖眷

屬己身妻子所有慳貪罪業仗今禮懴願落
罪名及以一切衆生未乗解脫者已得超度
者同此懴拔證
无上道(一拜)
念布施品第四
今日道場大衆人各運心仰對
慈尊懴悔不布施罪業懴主某發覺悟心稽
首長跪諦受經言一切衆生生身在世恣意
不足終日貪婪何時割捨眷屬滿室金玉盈
堂猶不稱心尚生靳愛利濟不懷慳貪是念

且布施者無量功徳利益一切不可思議一
施法二施身三施財法者常以我法三洞經
教善巧方便或權或實或廣或略勸誘衆生
俱入一乗永辭纒愛登常樂境從劫至劫常
轉法輪過去未來常不退悔最爲第一不可
思議施身者當以身命救濟一切衆生疾病
水火刀兵無量厄中皆得覆護以用方便不
惜身命或見一切餓殍如己之飢見一切凍
餒如己之寒以至施己力役代人危厄無所
恡惜或供養出家法身給侍所須採藥遊山

驅馳左右修蓋觀宇灑掃殿堂種稙果林造
諸功徳道傍開井修葺橋道不辭勞苦惟盡
一心功徳巍巍最不可勝計施財者有二一
内財者身體手足百骸九竅皮膚爪甲盡力
救度無所愛惜以施於人二者外財錢土城
隍妻子僮僕牛馬金銀珠玉綾羅錦綺玩弄
服飾散施一切不繫於心又有九種布施亦
各不同隨所發心皆獲利益一施入道身真
應化像二施入經法大乗三施入仙真聖相
四施入玄壇靈觀屋宇殿堂樓閣房廊堦砌

五施入男女出家法身玄冠黄褐一切法衣
法具供養無闕六施入常住香油燈燭莊田
僕𨽻七施入鐘磬旛華帳座應用法具八施
入齋食米麵香油供養出家法身及持齋奉
戒精進學道者九施入貧窮孤寡飢寒疾病
囚徒一切危苦普濟言慈尊所說種種布施
功徳不可思議且上古之人不以布施何無
災難
慈尊言上古之人淳朴爲心懷道抱徳不貪
不慾後世澆浮人多矯詐惟求財寳不悟因

縁輕命重財家亡國破内懷萬惡外結兇狂
相繼𡨚憎無由覺悟故設法門令其布施今
時四衆但知惜財不重於命若捨其財如同
捨命故言命財若能捨施一内賊不生二外
賊不起内外安靜衆苦消除以今布施破此
慳貪聖化㝠通隨功受福若衆生不以法布
施不以身布施不以内財布施不以外財布
施不以九種布施見齋設供不肯布施見持
戒修行不肯布施見講說真經不肯布施見
天尊聖像不肯布施見出家法身棲寒不肯

布施見然燈供養不肯添捨布施見供養之
處香殘燈燼不肯繼𤑔布施見道場旛像不
足不肯布施見故迹靈場損壞不肯布施見
靈觀殿堂隳破不肯布施見大藏寫經函藴
未備不肯布施見供養之器不如法度不肯
布施見行道歌讃不肯布施見常住應用不
足不肯布施見鐘磬聲相不圓不肯布施見
修造未就不肯布施見囚徒見貧窮見老病
見功徳見福田不肯布施或不以方便布施
不以慈悲布施不以誘諭布施或不以教化

布施不以減割布施不以善心布施不以指
示事弄不以機巧偏執教相不以平等布施
不以忠孝不以善念不以勢力布施或不以
藥術不以寛𥙿布施如上種種不肯布施者
見世眷屬常不安樂男女夫妻中道離别己
身殘疾惡病相纒殁入九幽歷諸地獄萬劫
方受蛇犬之身於是
慈尊愍嗟未悟而作偈曰
若人富貴者賢良及聦明醫術幷勢力
種種不布施言我富當世安樂得永劫

不信有輪迴貧却是富客見世卒亡命
眷屬中年隔死入幽苦牢心中過鐵䈪
受生蛇狗身猛惡常護宅縱得復人形
愚癡無見識孤窮下賤報世世爲人役
今日道場大衆聞經所說大可怖畏我等或
有此罪豈自知覺當來之世須受其報今日
禮誦惟用精進願同懴悔皆得消滅六道四
生悉同解脫懴主某伏爲(平安追薦)發願禮此懴
文五體投地一心發念稽首
慈尊敬禮

真聖
志心敬禮玉清降福天尊
志心敬禮尋聲救苦天尊
志心敬禮太靈虚皇天尊
志心敬禮廣化慈顔天尊
志心敬禮普潤無爲天尊
志心敬禮神通萬化天尊
志心敬禮度人衆妙天尊
志心敬禮玄化解脫天尊
志心敬禮拔難真光天尊

志心敬禮福慶無爲天尊
志心敬禮妙道廣明天尊
志心敬禮爲說方便天尊
志心敬禮廣流恩化天尊
志心敬禮善悟大慈天尊
志心敬禮無邊縁中見天尊
志心敬禮善業普天尊
志心敬禮解法度天尊
志心敬禮傳經教天尊
志心敬禮大慧眼天尊

志心敬禮自在力天尊
志心敬禮太一救苦天尊
志心敬禮長生保命天尊
志心敬禮普慈護國天尊
志心敬禮無邊際天尊
志心敬禮功徳海天尊
志心敬禮逍遥快樂天尊
志心敬禮隨願往生天尊
志心敬禮太極真人
志心敬禮妙光真人

志心敬禮大慈救苦真人
志心敬禮大悲拔罪真人
今日道場施主及以大衆仰願
西南方無上靈寳天尊諸尊諸聖諸大真人
諸大童子遍十方際盡玄虚界應現一切尊
聖願垂道力同方便力令懴主某所生父母
師尊同學六親眷屬如上三世不布施罪業
巳受報未受報仗今禮懴皆得解脫願以眷
屬世世生生得居富貴智慧聦明惠施一切
當令受苦衆生同歸安樂速悟無爲早登

聖果(一拜)

太上慈悲道場消災九幽懴卷之四








