








二篇同卷成六
　吕纯陽眞人沁園春丹詞註解
　青天歌註釋


吕純陽眞人沁園春丹詞註解
　　　　林屋山人全陽子註解
七返還丹
　七火數也煉丹之法其先以紅投黑而生
　藥既有藥然後進火煉黑入紅而成丹故

　曰七返還丹即非自寅至申之七時也張
　紫陽悟眞篇云金公本是東家子送在西
　鄰寄體生認得唤來歸舍養配將姹女作
　親情是此義也
在人先須煉己待時
　離騷遠遊篇云毋滑而魂兮彼將自然一
　氣孔神兮於中夜存虚以待之兮無爲之
　先即煉己待時之謂也要在收視返聽寂
　然不動凝神於太虚無一毫雜想少焉神
　入氣中氣與神合則眞息自定神明自來

　不過片餉間耳邵康節先天吟云若問先
　天一字無後天方要着功夫丹法亦然採
　藥於先天則無爲進火於後天則有爲不
　可以一律齊也
正一陽初動
　白紫清珠玉集丹髓歌云煉丹不用尋冬
　至身中自有一陽生然吾何以知身中之
　一陽生也蓋彈指聲中巽門豁開而心覺
　恍惚之時是也吾於此時鼓之以橐籥煅
　之以猛火則眞鉛出坎而河車不敢暫留

　停運入崑崙峰頂乃可以爲還丹邵康節
　恍惚吟云恍惚陰陽初變化絪緼天地乍
　迴旋中間些子好光景安得功夫入語言
　非洞曉陰陽造化疇克知此
中宵漏永
　中宵即半夜子時也周易參同契云含元
　虚危播精於子是也又云晦朔之間合符
　行中謂三十日半夜子時之前介乎晦朔
　之間也若蹙之於一日則每夜子時之前
　即晦朔之間初不拘於三十日之半夜也

　悟眞篇云日月三旬一遇逢以時易日法
　神功其說明矣漏者滴漏也滴漏有内有
　外在内乃氣之出入息也薛紫賢復命篇
　云此心却似糠灰火靜坐時聞滴漏聲是
　也在外即更漏也或疑悟眞篇有須知大
　隱居朝市休向深山守靜孤之說殊不知
　在深山則難得燈與漏也或又疑曰陳泥
　丸翠虚篇云若言刻漏無憑信不會玄機
　藥未成而又云日視土圭夜瞻刻漏謬之
　甚矣何其說之自相戾也曰修煉之初功

　夫未純熟恐或差違故必外立刻漏以爲
　時候之準則若至於功夫純熟丹田有種
　則精生有時時至神知雖當寢寐有不待
　唤醒而亦自覺悟又何必刻漏爲哉漏永
　者言其點點相續而無間斷也在吾身求
　之則眞息綿綿勿令間斷如漏水之相續
　無異也
温温鉛鼎光透簾帷
　鉛即藥也鼎謂下丹田也子時將至而陽
　氣潜萌於其下所以温温也簾帷者眼也

　垂眼下視有垂簾之象故曰簾帷丹田有
　藥而陽氣上升透於兩眉之間是以有光
　譬之室中有燭燭光映於窗牖而明蓋非
　窗牖之明乃燭之明也或者乍見此景而
　驚訝失喜以爲竒異則心動而神散矣欲
　望成丹不亦遠乎
造化爭馳
　造化爭馳謂坤之未復之初也其時瓊鐘
　一扣玉洞雙開復命篇謂兩畔同升共一
　斤是也

虎龍交媾
　參同契云龍呼於虎虎吸龍精兩相飲食
　俱相吞併作丹之時要在心息相依然後
　神凝氣聚交媾而爲藥陳朝元玉芝書云
　玄黄若也無交媾争得陽從坎下飛故必
　陰陽交媾丹田有藥乃可以進火也
進火功夫牛斗危
　牛斗危乃身中火候之方位謂進火功夫
　自子而發端至寅而搬運如天之生物胚
　胎於子至寅而出也參同契云始於東北

　箕斗之鄉旋而右轉嘔輪吐萌翠虚篇云
　有一子母分胎路妙在尾箕斗牛女與此
　同㫖或以牛斗危爲猶鬥危而引用悟眞
　篇兩手捉來令死鬥之語以發明之是亦
　一說也
曲江上見月華瑩净
　翠虚篇云西南路上月華明大藥還從此
　處生記得古人詩一句曲江之上鵲橋横
　古仙本以小腸有九盤十二曲是爲曲江
　後人復以鼻口之間爲曲江二說俱通而

　翠虚又以西南路上發明其說可謂深切
　著明矣蓋西南屬坤坤爲腹藥生於丹田
　之時陽氣上達麗於目而有光故自目至
　臍一路皆虚白晃耀如月華之明也
有箇烏飛
　有箇烏飛者身中之天地交坎離合二氣
　絪緼結成一滴露珠而飛落丹田中也陳
　希夷指玄篇云有箇烏飛入桂宫翠虚篇
　云紅蓮含蘂露珠凝碧飛落華池滴滴珠
　玉集還源篇云人能明此理一點落黄庭

　白紫清詞云而今識破金烏飛入蟾窟皆
　此義也
當時自飲刀圭
　醫書言方寸匕又言刀圭刀圭者刀頭圭
　角些子而已或以刀爲金圭爲二土交合
　此廼求奇之說非至論也自飲云者遍歷
　三宫降而入口與悟眞篇謂脱胎入口身
　通聖其義一也或疑既脱胎何爲復入口
　遂以爲丹自外來從而吞嚥外物去道遠
　矣翠虚篇不云乎採之煉之未片餉一氣

　眇眇通三關三關來往氣無窮一道白脉
　朝泥丸泥丸之上紫金鼎鼎中一塊紫金
　團化爲玉漿流入口香甜清爽遍舌端是
　豈自身外而來者耶
又誰信無中養就兒
　金丹大道至簡至易於無中生有養就嬰
　兒如涕唾精津氣血液之類止可接助以
　爲階梯非丹質也學者局於管見往往以
　先入之說爲主更不肯參究丹書雖有道
　者欲與開發孰爲之信翠虚篇云怪事教

　人笑幾回男兒今也會懷胎自家精血自
　交結身裏夫妻是妙哉蓋夫婦即陰陽之
　異名非眞有所謂夫婦也或者偏執竹破
　竹補之說遂謂以人補人而專意於三峰
　邪術又安信金丹乃清净無爲之道而果
　於無中生有哉
辯水源清濁清濁
　清濁之說蓋嘗辯之矣一曰天清地濁禀
　生成一曰取清捨濁更玄玄今曰水源清
　濁則請就水源兩字辯之蓋天一生水其

　位居北以入水同歸於此故謂之水源翠
　虚篇云促將百脉盡歸源蓋謂此也在上
　曰清在下曰濁始者上下相交混而爲一
　乆之則漸漸矴漸漸清清則至樂生於其
　中矣劉海蟾還金篇謂水澄凝琥珀是也
　乃若留清去濁之說則自是一義愚註參
　同契於形體爲灰土狀若明窗塵下已詳
　言之兹不復贅
木金間隔
　人身有一物分而爲二其浮者爲木沉者

　爲金一東一西故謂之間隔若得斗柄之
　機斡運使之上下循環如天河之流轉則
　木性愛金金情戀木而刑德並會不間隔
　矣彼有以兩目交光於中央爲金木不間
　隔此亦一說然以參同契悟眞篇考之則
　所謂金木間隔者其義蓋在内而不在外
　也
不因師指此事争知
　悟眞篇云饒君聰慧過顔閔不遇眞人莫
　强猜蓋丹經所陳或假物以明理或設象

　以寓意名義不同學者卒然讀之莫不有
　望洋之歎且以五行言之或曰金木或曰
　金土或曰水火或曰金火或曰金水或曰
　木火或曰水土使人心目俱眩誠不易知
　也
道要玄微
　丹道之要有二曰交媾曰進火雖有先後
　次序要皆一片功夫蕭紫虚金丹大成集
　謂刻裏功夫妙更奇是也玄哉微哉
天機深遠

　天機謂半夜子陽初動之時也天機將至
　人能動吾之機以應之則天人合發内外
　相符結而爲丹矣雖曰一日十二時凡相
　交處亦皆可爲而古仙必用半夜子陽初
　動之時者其時太陽正在北方而人身氣
　到尾閭關蓋與天地相應所謂盗天地奪
　造化唯此時爲然廼若丑時則太陽已偏
　人身之氣已過尾閭矣寅時則太陽已出
　地人身之氣已過腎堂矣皆不可用也玉
　芝書云凡煉丹隨子時陽氣而起火其火

　方然餘外别時起火其火不全斯言盡之
　矣
下手速修猶太遲
　下手謂烹煉之時握一身之神歸於天谷
　穴中而不可縱放非眞有所執也或泥下
　手兩字正合悟眞篇兩手捉來令死鬥之
　說於是努力提拳或掩耳鼻或摩腰腹或
　以大指掐掌心或以中指抵臍輪不亦勞
　乎速修猶太遲謂光陰迅速而貴乎及時
　修煉也

蓬萊路仗三千行滿獨步雲歸
　三千行滿謂九年三千日也三千日内務
　要積功累行十二時中不可須臾離道劉
　虚谷還丹篇云大功欲就三千日妙用無
　虧十二時是也丹法片餉結胎百日而功
　靈周年而胎圓九年而行滿皆有程度决
　無今日遇師明日便能成仙之理當知一
　年而小成九年而大變始而易氣次而易
　血次而易脉次而易肉次而易髓次而易
　筋次而易骨次而易髮次而易形積九年

　而閲九變煉盡陰氣變成純陽然後可以
　遺世獨立羽化而登仙也曾至游集仙傳
　載陳朝元戒世云爲善事者必享福報集
　陰德者子孫榮昌不殄天物不肆盗婬不
　毁正教善事也救死扶傷急人患難無縱
　隱賊陰德也不作善事不積陰德則惡道
　無所不入矣朝元此言蓋爲俗人設也況
　學仙者乎大抵欲修仙道先修人道人道
　不修則仙道遠矣又豈不見悟眞篇云大
　藥修之有易難也知由我也由天若非積

　行施陰德動有羣魔作障縁學者詎可以
　我命在我之說自諉而不務功行爲急哉
　嗚呼功滿三千大羅爲仙行滿八百大羅
　爲客吾黨其勉諸
吕純陽眞人沁園春丹詞註解
















