








抱朴子别㫖
夫胎精固神與守元氣同但莫止出入之息
可也有常以生氣時以鼻引入口吐吐二分
餘一分鼓口咽此氣令喉中郁然有聲此非
胎元氣是服其麤氣也麤氣在腹與元氣不
同居也麤氣是喘息之氣也夫元氣雖至少
而難散爲有麤氣之出入也且呼吸由不欲
自聞况咽有聲乎夫入氣麤則傷肺肺五藏
之華蓋氣下先至肺也凡服元氣不隨麤而
出入則無有待氣生死之時也既鼓咽外氣

入於元氣藏中所以返傷於人也夫人用力
者皆用衆氣也謂衆物之氣飲食之品也且
衆氣只能舉重致遠運體而已存之不能益
人之壽去之不能使人短折何必禁閉也且
用氣之術即麤氣也可以移山嶽决河海制
虎豹縛賊盜故知衆氣不及麤氣麤氣可去
之元氣不可令出也夫保氣者元氣也非衆
麤二氣若服元氣滿藏則麤氣自除即自以
麤氣運動不必須衆氣也夫休絶者患其穀
氣熏蒸五藏是以絶之今既修氣術則穀氣

自除縱一日九飡亦不能成患終歲不食亦
不能嬴困則知氣之道遠矣哉
夫導引不在於立名象物粉繪表形著圖但
無名狀也或伸屈或俯仰或行卧或倚立或
躑躅或徐步或吟或息皆導引也不必每晨
爲之但覺身有不理則行之皆當閉氣節其
氣衝以通也亦不待立息數待氣似極則先
以鼻少引入然口吐出也縁氣閉既乆則衝
喉若不更引而便以口吐則氣一一麤而傷
肺矣如此但疾愈則已不可使身汗有汗則

受風以摇動故也凡人導引骨節有聲如不
引則聲大聲小則筋緩氣通也夫導引療末
患之患通不和之氣動之則百關氣暢閉之
則三宫血凝實養生之大律祛疾之玄術矣
抱朴子别㫖
