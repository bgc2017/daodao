










法海遺珠卷之四十五節十二
紫宸玄書
切謂人之所患莫𢡖於癆瘵天下醫巫不
能療盖由一人得疾之後傳染一族以致
滅門人莫敢近故曰傳尸癆瘵或焚尸於
山野或棄尸於江河不入墳墓子孫絶骨
肉之親夫婦失賔對之義深可悲哉凡治
此疾者不能禁滅三尸九蟲符亦不効豈
醫巫之能治今出珍藏之秘擇可度之人
以心受之其非性行温純之士既得斯文

未得師㫖妄說行持輕泄漏慢殃及九祖
罪莫大焉戒之戒之凡受病之家具狀投
壇稱述本命言何時得病見令何證有夜
夢不祥或見連親鬼祟分明具述以憑詳
狀給符熏驗蟲毫即與奏申上帝宗師差
將收捉傳尸鬼祟連親枉亡立獄禁勘然
後給符追出尸蟲服符之後三七日祛出
病源或身有汗燥癢如蟲行可急以衣拭
淨徧身以火焚之或吐出蟲形或腹肚響
痛則必泄下盖符中運合雷火煞炁燒裂

尸蟲斷無飛走之患其蟲不一病源既出
以器盛之置之流水却以報應符服餌看
何臟受𧇊即以補益符𥙷其所傷流通炁
血病者亦要寛心飬性不得作勞在法八
十日要治千日去體謂之再生人世若不
戒房室莭宣失宜亦難乎有生也大槩要
如產婦將息不能保養病若再作則危矣
天蓬嗣法嚴道隆子範述
夫追癆之法寔上天至祕之文下世罕遇
之寳也今之學者不揣其本而齊其末徒

爾行持云乎哉予首叅有開吴先生傳受
於郭君逹觀郭師於陳藏脩陳師於郭君
潢溪潢溪即範軒之門人也元長自得斯
傳毎慮本末未備不無疑焉隣居雪崖先
生得籍師範軒傳𠪾越江湖於斯爲先起
死囬生不可縷計適晚年歸家余遂㕘焉
先生斯文豈易得耶予奉師數載以效驅
役之勞至若衣食棺槨盡属於我範軒喜
予盡弟子職悉以諸法玄奥見授客江湖
四十餘載師帥之靈應如桴鼓雖慕道者

衆而可傳者寡諺曰弟子尋師易師尋弟
子難其說不妄且謂今之行持者符篆亦
且訛缺呪訣亦皆差謬及施之祛治報應
杳然豈法之無靈是不得傳也吾年七十
而遇子來苦參力學志甚可尚當盡師道
相授以揚正教後之學者非齎金寳効心
盟天誓地而傳不許輕泄余之願也法之
幸也元長僅守師傳行持報應辱知於人
頗久因成一帙以為傳家濟世之寳後之
學者倘得斯文寳而行之仙階可證輕泄

漏慢玄憲非輕宗師將吏尚鍳兹馬天蓬
四葉孫天宇章元長于謹書
天蓬本末昔祖師貧樂方先生患瘵夢神
人曰可投華山真仙則子疾可瘳矣先生
遂登山居兩月餘疾轉甚山中道士恐其
死不容居扶杖下山至半嶺疲倦坐后適
見道士三人來謂曰汝何為在此先生具
言其故道士曰汝且囬山吾有藥方在王
仙座下可投盧養浩奏過汝病可即安言
訖忽不見先生異之遂囬山於王仙座下

果得是文適養浩登山就為謄奏疾頓瘥
先生遂以此法行于江湖動有顯報慕道
者衆其實斳傳乃撥法中四將申相山四
仙為主立法以度人名曰四將紫庭雜以
伊祈凡藥亦有靈驗時撫州嚴通判孫靜
庵開道院以延天下有道之士一日先生
至欵曲甚厚靜庵乃弟範軒事之尤謹先
生喜其能敬奉且識其有受道之材輙以
此法授之範軒行之甚顯未嘗度人晚年
世變家貧遷崇仁禮賢鄉火壚嶺木樨𣗳

下娶趙氏性嗜酒時潢溪郭雪崖籍師之
族兄也亦叅範軒俱得八將之傳潢溪行
之驗乃出門符曰道法更叅天下紫庭獨
歩江湖範軒見之曰和我也無了止之潢
溪由是獲罪於師而雪崖無日不在範軒
門下服勞執役不啻奴𨽻猶朱盡其傳及
範軒病亟謂雪崖曰吾弟子四五人無若
子之事我者我旦夕而死但恨衣衾棺槨
未有奈何雪崖曰老師不必慮此弟子逐
一當備範軒喜而誓之曰你以衣與我定

教你着錦以版與我還你兩具又曰取我
牀橋上箱子下來遂一檢尋諸法書授與
雪崖是皆詳𢘤付子矣但追癆之法猶有
内院之祕玄奥倶在口傳今付子矣遂盡
其祕既喪解衣裝之以乃堂棺木𦵏之雪
崖以此法名揚江湖門人雖有得其傳者
惟先君與時玉汝耳兩家音問常相寄而
未甞㑹面各不知其所得何知也雪崖授
之先人也有曰百錠紫庭五十錠流注水
白教了你吾子不可教吾固不傳吾孫有

可教者汝為我教之一日先君復備皆信
以進知其有急用故乘機欲盡其祕雪崖
㗛曰法則盡矣不必再問鈔則當受你應
我急我應你急削不盡的黄金教你子子
孫孫受用不盡余自垂髫随先君祛治癆
瘵二十年得此法行之二十餘年動獲響
應以先君之靈將佐賛佐之威毎思傳瘵
之疾人曰諱疾信斯言也徃徃有染斯疾
者惡人知之惡人言之豈不知言也盖因
患家為鬼所迷惟𢙢人言及其覺而求治

病巳深矣且有醫者明知是瘵明知無能
為治𨼆而不言以誤患家及其將死猶言
無害噫此藥之能法乎夫瘵其源有五酒
勞色勞損勞氣勞傳勞其證相似獨傳癆
有蟲有祟禍及骨内不能絶也夫傳瘵其
因有五得癆瘵之家衣物布帛而染疾曰
衣傳得瘵家器用而沽疾為器傳居勞瘵
之屋而得疾為屋傳或瘵家饋送飲食或
食瘵家酒内而染疾為食傳或吊瘵亡而
感其尸疰之炁而得疾曰炁傳無故而得

疾謂之飛尸走疰亦𡨚耳并口牙呪詛之
所致也夫人𥘉得疾有寒熱往來骨莭疼
痛五心煩熱毛髪焦枯頭目眩運咴嗽吐
痰嘔血咳血惡心心中驚悸氣促氣悶氣
膨氣痛心嘈口苦舌乾面色痿黄舉動無
力有貪内味有尚氣不食瘰𤻤結𥞨夜夢
鬼交遺精白濁背連心痛咽喉生瘡熱衝
頭疼隂陽間隔比數年來其證頓異有蟲
物徧身走動者有知在腹背間咬者有知
在喉中接食者有出入隂門肛門之外者

若此怪異無限凡治病之久有浮腫泄瀉
自汗盜汗脚肚無肉失色咽痛氣喘氣悶
自汗盜汗如朱脣紅臉赤面生血㸃男子
陽精自出女人隂水自流經脉不通咽喉
生瘡此皆危急之證十無一生凡有斯疾
求治者切須至誠具詞詳寫病證及得因
依憑此給符熏驗奏申牒將追蟲補治退
除病證患者須要精加保飬不可勞動筋
力若不能守戒或感冒寒暑喜怒悲恚思
慮飲食過度失飢傷飽不戒酒色莭宣失

宜及不受𥙷治將息不乆病者再作不復
可生至正甲申元日五葉孫章舜烈敬書
行持次序
凡有來壇求治者先書洗手符三道次書
熏毫符七道先令病人洗手將洗手符同
肥皂洗手不使布帛拭乾𢙢惹布毛令自
乾此時人謂符中用藥余自不用符只用
水洗令手自乾後兩手相磨拍淨子細看
過伶俐却用香爐炷香以熏毫符一道摺
歛置香火中令患人兩手於烟上熏一道

過再燒一道或一道即見或三五道方出
於香上及覆熏有毫則是傳瘵無毫則非
最要看得明白若手惹布毛誤認為毫則
徒費祛治之力凡毫出看是何顏色出在
何䖏青黄赤白黒五臓各有所傷毫現則
是何臓有損長短麤細多少伸縮軟徤開
叉出於天門虎口鬼戸掌心指下手背手
指上莭男左女右紅黒長麤縮伸多軟開
叉顏色怪異皆不宜切須子細看病之淺
深於此可見矣其有預請他人祛治熏驗

有毫追伐無毫復投本壇熏驗或無毫盖
為其人用符之𥘉無法命將監收蟲物以
致癆蟲逃走或入人眷身中或藏屋壁之
内致熏驗無毫須用法拘收押入患身舊
傷窠穴之内一二日之後却再用符熏毫
必見矣又有治此疾蟲傷於賢熏驗多無
毫見追伐却有蟲物亦所經事宜知之凡
熏驗有毫須具病證具詞奏
此帝北斗申師省四聖華山宗師牒將祭
犒書符追蟲先用總符一道崇奉於房前

次用符四十九道毎日吞七服以待報應
蟲下之時有件證驗一如醫家汗吐下治
法服符後三日七日或半月身體作熱出
汗須靜定俟其瘙癢身如蟲蟻縁行此為
汗出却以衣拭徧體令淨貼衣亦須剥下
煮過方可穿簟蓆亦宜焚之若心嘔逆必
吐蟲惡痰塊飲食之物其中必有蟲此為
吐出如腹中響或痛必欲出後却不可登
厠用遺桶盛之或泄或硬糞其中皆有蟲
此為糞下吐下糞下蟲大皆可見惟汗出

蟲小難見夫蟲其形不一大者有如嬰兒
蛇䑕鰍鱔蝦蟆科斗蚊䖟蟻蝨百蟲之形
或如亂絲敗絮肉毬毛髮馬尾棕衣草子
麻粟查核精血膠漆爛麫咳唾膿痰粉皮
百物之形千態萬狀難可盡述並宜子細
看過又宜焚之庶可絶類若棄於野得雨
露即活盖蟲特雷火所逼小者或死大者
生亦累曽為人下出生蟲本法追蟲本只
汗吐下三件報應比數年行持報應有異
於此者有汗下者其初兩脚出汗一日兩

腿出汗自後兩臀兩臂兩脇及頭次第出
汗而愈又曽為人追伐三七日皆無報應
但時衂血自後洗開視之血中有蟲大如
鞋繩長六寸餘又曽追伐蜈蚣自耳出又
曽汗下見蟲於鬚眉及面上走如蚳子大
若此怪異無限若不得法蟲物定有飛走
之患
凡追伐服符宜緩不可用七鬼不可限日
時取報應信在將吏主張若服太緊則蟲
在所食之內攪擾作死則傷䖏愈損難以

補治疾者不久乃死緩則雷火煞炁所逼
不敢再食自漸困死本𣲖追符内有補治
比及蟲下損䖏巳𥙷故以下遲爲妙若下
早則謂之臟腑空虛元炁衰敗難於補治
下遲則謂臓腑堅牢元陽未脱易神易安
他𣲖務在速取報應固不起者多凡此疾
其家䘮人巳多其蟲必大人有靈性能出
入人身中伏葴屋壁行炁布毒以中人又
或出病人身中入未病人身遊食復入病
身凡病亟者五臟有絶尸蟲先出於一月

之前半月之前病者方死故謂之蟲出人
亡令人謂蟲不可下若下蟲出人亡謬甚
有見病亟者先補後下亦非若不追伐蟲
在身中蛆食浸滛豈有可生之人凡追尸
蟲之後急須補治不可少遲一日須得猪
腿骨咳嗽加猪肺爛煇却入些米候熟却
剪細補符十五道入内剪時頻攪庶紙不
成塊毎日五更清早服喫後不可再睡最
能傷人不可入鹽服符四五日肚腹安妥
食之有味毎日加飡病證日退雖危亦安

若喫後胃惡或肚腹膨或泄證不退食之
欲吐雖輕亦危須要忌口塘魚發麵熬餅
麻餅牛羊鵝猪毋清油煎炙臘味酒生冷
毒物切冝精加保愛毎日飲食不可過度
不可遠行負重勞動筋骨百脉則傷䖏有
損病必再作切冝戒色保守一年傷損之
肉新舊相濟附則任意動止病輕亦須將
息半年則永保長生矣
紫宸玄書(卷上)
主法

中天星主制伏群魔北極紫㣲大帝
中天大聖北斗九皇大道神人真皇君
九天上輔靈魁尊神含元太虛玉真夀元真
君蒼天上帝太陽烈火天尊
天罡大聖紫庭真人金光上帝
法系仙源
聖師人天教主大羅三靈三祐三應護國真
君
祖師飛霞董真人
證𣲖祖師金華飬浩盧真人

一代祖師貧樂方真人
祖師靜庵嚴真人道性
二代祖師範軒嚴真人道隆
三代宗師雪崖郭真人應𡵨
四代宗師天宇章真人元長
五代經師澄溪章真人舜烈
主將
元應太皇府一炁都綂捉鬼煞鬼趙元帥光淵
三頭六臂左綂兵印索弓箭劔火鈴
管押三界都魔煎鬼考鬼大將毛元帥尾

總領大魔攝鬼禁鬼童元帥立羊
主將吞魔食鬼熊元帥世勝
捲雲冠金甲風帶青袍皂靴執大刀
炎帝烈血煎鬼照鬼鄧元帥行文
四冥破骸斬鬼滅鬼李元帥史近
飛鷹駕鷹金甲都綂郜元帥天真
走犬使犬銀甲都綂郜元帥甲真
副將
四目老翁李天將國真
棗色面大眼四目蹙金羅帽青霞鶴氅衣

皂靴手執鐵筆
髙刀北翁髙伯真
捲雲冠皂袍緑靴風帯手執大刀
長顱巨獸周仲逹
朝天幞頭皂靴緑袍風帯手執白杖
素梟三神栁必文
曲脚幞頭黄抹額金甲青綽袍風帯皂靴
手擎三足白脊䴉
威劔神王鄭先立
朝天幞頭金甲緑袍紅靴手執雙劔

横身飮風張昔
捲雲冠紅袍風帶金甲緑靴手執刀口㗸
雙劒
天騶激戾劉益
朝天幞頭金甲皂袍皂靴兩手擎青旗上
有四獸
炎帝裂血使者龍旭
赤面三目獠牙朱髮天丁冠緋衣朱履駕
火輪左手紫㣲訣右手仗火劒徧體流火
劒尖烈火炎炎

追癆伐瘵髙天將
收疰攝毒李天將
追癆大將熊元帥
填精𥙷髄大將軍
三十六員天將
七十二符吏
召合妙用
師取北炁布身變神忘形絶慮閉目內視
心竅光明次運右目神光書九字于前雙
手飛二斗出存斗星光芒照耀師運真炁

呵出迸射斗中從九竅出化七元星君披
髪仗劒分明在壇却誦天蓬呪一徧存天
蓬真相四頭八臂各執戈矛㦸劒帝鍾印
火鎗火索紫袍金甲頭戴逍遙華陽巾現
于斗中怒容赫赫威鎮乹坤徧身雷火煞
炁師吸炁布身我即帝也
次誦淨天地呪天蓬呪
謹召
元應大皇府一炁都綂捉鬼煞鬼趙元帥管
押三界都魔熏鬼考鬼毛元帥總領大魔攝

鬼禁鬼童元帥主將吞魔食鬼熊元帥四目
老翁李元帥髙刁北翁髙元帥長顱巨獸周
元帥素梟三神栁元帥威劒神王鄭元帥横
身飲風張元帥天騶激戾劉元帥炎帝烈血
使者龍元帥飛鷹架鷹金甲都綂郜元帥走
犬使犬銀甲都綂郜元帥追癆伐瘵髙元帥
追癆大將熊元帥收疰攝毒李元帥斷後大
將丘元帥填精𥙷髄大將軍三十六員天將
七十二符使火急到壇有亊指揮疾
師左手活曜訣顧西北極髙之地取紫黒

金光太玄炁布前諸將從煞炁中来發訣
後斗真不現惟有諸將現于煞炁中任役
總攝符




右符用天蓬呪書煞字煞炁入上加都統
煞字更加副符
批符式

謹請
元應太皇府一炁都綂大將軍主副二元帥
追癆六大天將只今部領全司兵馬随符駐
劄監臨患室衛守病身拘收尸蟲鬼物毋令
走逸以待追伐仍請日夜不住團捉傳尸宗
親𡨚亡瘵鬼不住行刑以待遂一施行
批畢順念天篷呪順塗逆呪逆塗取太玄
肘後炁入塗中出向上却加三七盖雪崖
云此符綂攝諸將凡熏驗有毫即令病家
以香燈供飬於患所庶尸蟲無走逸之患

凡書符當先誦天蓬呪變神爲帝再念天
蓬呪取雷火炁北方黒帝呪玄炁入再雷
火炁入筆存火劒上有炎炎烈火紙為病
人以刀劔殺滅尸蟲後發真怒以象煞伐
若行追伐須待静定以象發生
炁都綂符

(炎帝烈血)(四明破骸)(天猷滅類)(神刀一下)

(萬鬼自潰)煞(天煞地煞年煞月煞日煞時煞灾煞劫煞萬鬼逢符)


(自煞)(左六丁右六甲)

毛公尾童立羊李史近鄧行文趙光淵郜天真
郜甲真
右用天蓬呪書名訖取玄炁入再以目顧
坤方召都綂入却書李子焋聻又加主副
煞煞



謹請
天將俓下患身某人身中煞滅尸蟲鬼物明
白追伐祛出身田分明顯報𥙷治所傷調和
炁血退除某證疾速報應如前鬼則云謹請
天將收攝傳屍瘵鬼宗親等𩔖入患人夢現
形詳報患因疾速加三七押
主副八將符


髙伯真


李國真


周仲逹


栁必文




鄭光立


熊世勝

張昔

劉益


如治飛尸則用素梟走注則用巨獸可加
諸符用天蓬呪如前作用
五火符(一名炎帝符)
天火地火陽火
隂火吾心真火
太陽真火四季
五雷遊蕩真火
毎一火字取雷火炁入寅午斗呵入五雷
火從七竅入符仍以目顧巽助火發
(開至破斬鬼)

(頭折鬼足)
口念不歇炎帝呪召速入符中
緊用想烈血在丹田火毬之内以茟意劃
開丹田火毬見烈血就以局激動運至心
上天目中出在前再吸烈血入中宫混合以
局激發至泥丸耳作雷聲顧將三入符
想烈血在烈火中盛怒取雷火呵入助之
七轉怒塗口念
一轉天地動二轉日月昬三轉動魁罡四轉雷
火發五轉霹𩆝鳴六轉尸鬼煞七轉收攝一

切逆天無道傳尸伏連一切邪精赴吾符命
之下受死無動無作
塗筆作怒攝下尸蟲次加主副玄炁召入
亦可加煞攝指揮如熏毫加攝念
天攝地攝年攝月攝日攝時攝謹請天將隨
符俓下某人身中追攝如委是沾染傳瘵疰
毒疰炁在身請天將攝出蟲毫於患人兩手
分明呈現以憑救治火急報應
祝畢後加焋(玄入)炓(罡入)凡追伐後心胸作熱
是虚潮用朱砂書符除三䚴火炁以符為

丸用井花水調朱硃向北嗅沉香烟同吞
下

(炎帝呪書)
師靜定存丹田有烈血運至心上泥丸神
室而出于前再吸入中宫以七轉呪膨炁
怒塗取巽方雷火目引烈血大將雷火局
呵入存符皆烈火在内却加煞攝順蓬塗
出外逆蓬塗自外入內拂筆直下念神刀
一下想火劒烈煞尸蟲加焚退寒依式書

烈血入本帥名念呪運帥出巽師吸巽方
雷火炁閉固冲滿閃目雷電接下本帥一
○一㸃入符剔訣七轉呪塗運雷火局取
巽火入却書二攝字不用煞字第三道依
七鬼内入烈血作用内火入二攝字想符
中雷火奮發徧滿患室火炁逼人待身中
熱極師運自己消息到䖏一㸃喝住加號
甦通符

(呵紅光運心火下降)(吹黒炁運腎水上升)(太上律令)

猛吏銀牙保扶正炁蕩滌凶邪雷火天罡
巽三炁呵入
右符用黃紙一片六行六眼却凝神定慮
開足懸坐左煞文右手磨墨就念天蓬呪
取雷火呵入北方呪玄炁入六宫呪酆煞
入金光呪罡呬五炁呼入硯如前依次取
炁布紙如前取炁布筆再誦天蓬呪取巽
炁呵茟尖出一道金光光動蕩方書書畢
仍前取諸炁布茟正界一次又取諸炁布
茟左右界二次呪曰

上通下流真炁到處邪精滅亡
不拘數念茟力要勁不斷以神光顧雷火
電光真炁凝結混然凝聚
雪崖云此符男子通氣女子通經專治氣
血不調經候不通隂陽間隔寒熱疽毒不
出皮膚者皆用之服符後真炁逐邪炁或
腹内如雷鳴者若治傷寒故有大驗
𥙷益符
呵吹吁呬呼

呪曰
一二三四五金木水火土心一二三四五氣
爲萬法主水痛處即收填吁老君來救苦金
肝主藏魂肺主藏魄心主藏氣腎主藏志脾
主藏意天靈節榮願保長生太玄之一守其
真形五藏神君各保安寜急急如律令
又金光呪畢師半開口舌拄上腭取五氣
雷火金光罡氣入華池閉口候津液滿入
池中再研墨誦前呪如法仍前氣入華池
含飬真液𠰸下玉訣送入神府混然太虚

真念中結成大將如嬰兒居于神府却書
符仍以意顧大將以皮薄紙作五行五眼
書符一二呪駐意於中取五氣混合冲和
滿溢呼入逐一書了復凝神雙手劒訣捧
符於前用意提起㘞喎入將分明再誦前
呪取五氣金光天罡入中混合呼入固將
光融神聚氣如胭脂再取氣呼入以我之
神光運射入符照祝云
謹請填精𥙷髄大將軍𥙷益五藏大神三元
五徳直符將軍分真降氣速入符中

祝了想將坐于金光符中師便摺歛分男
女懐乾細剪入所食味肉却不可入塩虚
則用參茋杵爛取自然汁入
雪崖云假五穀肉味以寓真炁𥙷之食後
切不可睡睡則傷脾冝未天明及午可服
若諸證退此爲受𥙷雖危亦安若證加難
治矣
治背連心痛
用天蓬呪召四目老翁取玄炁現將執鐵
茟尖煞炁取炁布茟存用





取大帥茟尖炁一口入符攝毒虚中却定
轉云
謹請四目老翁李元帥帶領太玄肅殺吏兵
速入符中急住患人背連心痛
師再吸筆氣吹茟一頓喝住加炓罡入急
加三七布大天炁此符用調麵貼對痛䖏

治鬼交符




右符用天蓬呪書倒加都綂批云
請天將斬殺伏尸斷絶妖夢疾
凡病家有夫死求妻妻死求夫相刑夢寐
及伏尸交婬交者此符主之貼牀脚湊地
䖏若永斷符擇伏叚日吿師以鐵符書之

釘於牀脚良戸
治咳嗽符



用天蓬呪書畢兩手剔隂陽斗出身中斗
合之分明在前凡熱咳加都綂冷嗽加五
火加主副亦可
謹請北斗七元星君七元真精降臨符中速
下患人某身中流入五臓肺金生成百神安

泰萬鬼滅形疾
想斗真森然在壇吸斗中氣呼入想黃氣
濛濛取中氣呼入復存西方白氣濛濛鼻
引呬入再想北方水氣濛濛吹入次請
玄天靈靈斗宿之精元皇召命九星降臨
呪畢以目光一運七星聚于一星大如車
輪師即鼻引口吸金光星氣呬入符却書
順攝蓬順呪緩塗逆呪逆攝急塗提出自
巳罡在前拂茟左手雷局押下嚥津引至
丹田下取自報應消息為驗加號

治吐血




右用天蓬呪書加五火上用隂陽斗出身
中斗合之存斗星分明念
北斗星君七元真精降臨符中速下患身流
入五臓肝木長榮百神安泰萬鬼滅形
想七元森然北方水炁濛濛請炁鼻引口

吸吹入又想東方木炁蓊鬱鼻引口吸閉
固嘘入符復取火炁入想交雜不散次念
玄天靈靈斗宿之精元皇召命九星降臨
呪畢以目光運七星一聚化一團金光目
引入符加左右攝雷局押直下中住下出
茟咽下華池之水取自身報應加號
住叶瀉





右念蓬呪書入主副煞煞順蓬順攝自外
入内喝住喝住逆攝逆蓬自外入内按筆
喝住喝住如住吐鬼脚内如此作用呼
炁嚥下駐中取報應如住瀉如此作用
吸炁閉塞身中鬼戸駐中加號
住潮熱
都綂加主副後加煞玄煞羊煞陀想三炁
在符冷逼不散北方呪書二攝外塗入内
内出外再自外入内拂筆直下以雷局逐

押熱炁自下而出用第三道不出筆想煞
炁冷逼凝結符中徧滿一室師運自己工
夫消息到䖏駐筆於中却加令可服貼
退潮熱





右用天蓬呪倒書都綂于上兩手剔隂陽

斗四座呪曰

太隂之精金水成形聞吾呼召速入符中
師呬金光一道為橋在空中存斗中擎羊
陀羅二使者如美婦人相徧身黒炁濛濛
自金橋下師吸二使炁吹入再取炁三口入
符以齒冷為度二攝後批云
請天將急退患身潮熱
如五心煩以朱砂冷水吞下用嗅沉香烟
對北吞下
煎鬼
凡煎鬼先召都綂領煎鬼五將臨壇却書

都綂畢倒轉脚在上於内書五雷總攝煞
尸鬼龍旭依五火符結果作紙撚以一炁
符脚㸃起𥘉㸃于患人床下次加土地堂
復加司命家先令人聽其響報若燒骨炁
祖先髮嗅女鬼血腥産死鬼炙肉傳尸諸
香外邪酒醋炁連親硫黃雌黄炁𡨚尤火
熖炁古精蓮花香佛道銅鐵腥刀兵獸腥
姑舅連親草炁諸魈諸糞炁隣里勞瘵或
於病人夢寐間供說亦必須令人聽其報
應任意行持

七鬼四明破骸
凡書此符追伐啓師召將白意布三炁入
筆墨存用乃書




右用天蓬呪書符九煞書煞左丁右甲





師存丹田火毬一箇想筆為火劒一劈火
毬剔開帥現師閉固運自泥丸中迸入兩
目一開雷電繞動符中火發於前存星光
分明祝云謹請
北斗七元星君七千神將降臨符中煞滅尸
鬼急攝現形
想見斗真披髮仗劒入㸃局運動五雷入
聻取中天炁入玄關吹於西北極髙之處

想紫㣲帝星大如車輪光芒燭地兩手剔
北帝號令勑煞攝魁罡轟動勑煞攝二斗
打開紫㣲垣忽見北帝在上乗朱鬃白馬
四聖簇御取星炁入祝云臣
謹上請
北極紫㣲大帝御駕入符親征煞伐
師凝神以目光引帝入符

(玄虚呪謹請天蓬元帥天猷元帥翊聖元帥佑聖元帥領兵入)

符想四聖四方兵馬入符却㸃▲

(斗于四聖中破軍指艮射鬼戸)

(紫㣲大帝勑召三元三官大帝領兵入符煞伐尸鬼存三官入)(紫㣲)

(大帝勑召酆都大帝領兵入符煞伐存自北入)(六洞魁王追癆之神奉帝)

(勑命領兵煞伐手執狼牙棒自艮方來入)(三官大帝勑煞攝)

(酆都大帝勑煞攝)(六洞魁王馘滅攝誦北方呪起身作用内炁三口次)


(順逆蓬入左右攝怒塗出茟)(四)(三皇押發)
凡書此符當作大怒以彰天威方能煞伐
切勿輕用不可瀆帝蓋有起死囬生之功
非真誠真怒豈感耶
法海遺珠巻之四十五






