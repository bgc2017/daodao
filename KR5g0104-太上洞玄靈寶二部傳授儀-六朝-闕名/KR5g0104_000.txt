








太上洞玄靈寳二部傳授儀階八
　　度思微定志局(第一𥘉入壇或在堂左/行繞經師北向三上香)
　　(第二次師仍北向禮經三拜弟子在北/向南對師禮三拜第三次師還西面東)
　　(向立思/神竟)
　　　鳴法鼔二十四通
无上三天玄元始三炁太上老君召出臣身
中三五功曹左右官使者左右捧香驛龍騎
吏侍香金童傳言玉女五帝直符各三十六
人出關啓此間土地里域眞官正神臣今正
爾燒香度法願得太上十方正眞生炁入我

身中所啓速達逕御
太上无極大道至眞玉帝御前
　　　次長跪出官曰
謹出(臣)某身中五體眞官功曹吏出(臣)身中
上三天執法開化隂陽功曹度道消災散禍
觧厄君吏各十二人出(臣)身中治職君吏某
治建節監功大將軍前部効功後部效殺驛
庭令驛庭丞四部監功謁者(臣)身中仙靈直
使正一功曹治病功曹左右官使者隂陽神
決吏科車赤符吏罡風騎置吏驛馬上章吏

飛蘢騎吏等各二人岀出者嚴裝顯取冠帶
垂纓整其威儀直使功曹戴通天之冠衣皂
䊵單衣正一功曹冠朱陽之幘絳章單衣使
者冠九德之冠五色壽命單衣腰帶虎符薺
執玉板直使功曹住立四方正一㓛曹住立
中央治病功曹營衞(臣)身在官使者建節在
前右官使者持幢在後陽神決吏立左隂神
決吏立右上部功曹住立上方中部功曹住
(臣)身中促炁功曹催促十方上部使者逺望
上天中部使者逺瞻八方都官使者帀繞臣

身狼吏虎賁察姧鈎騎都官㒒射天騶甲卒
天丁力士收炁食炁吏收神食神吏收鬼食
鬼吏收邪食邪吏收精食精吏收毒食毒吏
誅符破廟吏科車赤符吏罡風騎置吏驛馬
上章吏飛龍騎吏屯駐臣前後左右功曹使
者嚴裝事竟羅列鹵簿關啓靈寳官屬領仙
監齋君吏天師所布下二十四治三十六靖廬
七十二福地三百六十名山崑崙等上宫三
萬六千神日月星辰璇璣玉衡天地五帝三
界官君將吏及道上二玄三元四始四面方

位風炁注炁甲子諸官君將吏考召君東九
夷胡老君南八蠻越老君西六戎氐老君北
五狄𦍑老君中央三秦傖老君五嶽四瀆丘
沼君諸廟神祇所左髙山山川溪谷山林孟
長十二溪女根源本始土地之主社稷將吏
一時嚴裝與臣身中功曹使者飛龍騎吏上
啓太上无極大道太上大道君太上老君太
上丈人无上玄老十方无極大道道德衆聖
天尊至眞大帝天帝天師君靈寳監齋大法
師諸官君臣受法之日要當宣通法音讃揚

大化傳授後學開度天人今有某郡縣郷里
男女生某甲潔巳清行志求神仙已受三洞
大度之法玄宗難悟未極眞途今齎信效心
求受天尊所演思微定志兩半圖局十戒要
訣丹情慊苦不可違逆(臣)輙依法與甲對齋
日限事竟今付度解脫謹拜黄繒赤表一通
功曹使者飛龍騎吏以時騰奏上詣
上上太上曹表露在玉案上分别請省
　　　次讀表
　　　次鳴鼓三通曰

臣重因衆眞上官功曹使者飛龍騎吏分别
關奏操臣拜度定志戒訣黄繒赤表一通上
聞清玄御前無令下官故炁邀截公文令不
上逹臣閉口炁昇表到
三天曹伏須告報(操表伏地竟仍/復官如上章法)
　　　次師起左廻還南面北向弟子還北
　　　面南向相對師長跪曰
具位法師某岳先生臣某甲稽首再拜上啓
太上无形无名虚无自然至眞大道无上元
尊太上大道君十方无極大道道德衆聖天

尊至眞玄中大法師太極眞人玄一三眞人
天師君臣以下愚行尸臭肉宿命縁㑹謬荷
非分進受大法三寳尊經未能栖隱幽林超
絶塵迹又不能敷宣皇教廣建福田濟度苦
行立功𥙷過而混同常人魔俗不别大道多
恩賜全首領得有今日視息三光恩深施重
實在罔極臣某誠惶誠恐稽首頓首死罪死
罪蓋聞神經尊貴非凡陋之徒所可施行妙
義淵𧷤非賤臣小子淺識肉眼所可仰瞻臣
僥倖之運遭遇際㑹三洞御世捜選種人得

以穢質叨忝靈文臣受經始淺未宜宣露今
壬辰之運太平巳近禍福交行自非得道之
夫年劫難保雖人心難測賢者勤求不宜閉
絶謹有某郡縣郷里男女官道士某甲潔巳
清行志求神仙巳受三洞大度之法玄宗難
悟未極眞途今齎信効心求受天尊所演思
微定志兩半圖局十戒要訣丹情慊苦難可
違逆今謹依玄科分劵受局傳說禁戒吿誓
三官約不妄宣謹以上聞須報施行(臣)某誠
惶誠恐稽首再拜以聞

　　　次讀局文曰
清虚自然四炁本是一散爲兩半因氤氲之
炁分半下降四體合爲一受思微定志經不
行五逆上昇反乎一清虚自然因在欲時受
思微定志十戒之勲自然漸昇十方无極天
尊功德不住處於長樂不受思微定志爲惡
不止自然爲積下降枉魂故枉魂自然招上
半下人此半盡兩半成一盡從此入十八地
獄不住餓鬼畜生又復四體合爲一爲惡下
降爲善上昇无色界色界欲界无色天空不

住色天空不住欲天空不住无住一切空空
无住不得住(一百七十七字)
　　　次畫一師受捉筆上弟子手捉筆下
　　　共畫一左就右弟子隨師言曰
畫一之後謹依契令尊道貴德崇重師寳修
齋持戒救度生死自此之外違負科法一如
明眞之文
　　　次破局劵(男弟子得左/女弟子得右)
　　　次刻環(左言左无上弟/子隨師而言)
　　　次刻環(右言右玄老後刻環中言太/上師又言日此三師即是天)

　　　(尊左玄眞人/右玄眞人)
　　　次師以環貫局劵置案上
　　　次弟子向南長跪執丹水當心師向
　　　北啓盟曰
太上靈寳无上三洞(或洞/玄)法師某嶽先生
(臣)某敢告丹水某郡縣郷里甲乙年如干歳
操辭立誓投命詣臣求受思微定志兩半圖
局十戒要訣向巳爲拜黄繒章表列啓
太上衆尊願監盟君吏靈寳君靈寳丈人天
官地官水官三宫君吏及某家七世祖考監

見某自來求生齋戒投心所受靈妙經㫖訣
約承按大法奉尊俯仰檢口慎行棄諸色累
斷絶外想靜心夷黙專志在法不得混濁更
相招引以亂眞炁每行大慈廣度一切國安
民豐四海寧一七祖父毋皆得昇度身入光
明早生人中大劫運終同飛上清其未仙度
五八爲期不得中洩妄傳非其人愆盟負誓
輕漏靈文生死父毋長役幽夜風刀萬劫不
得有怨違諸禁戒一如明眞之文
　　　次弟子自誓曰

弟子某甲承眞告命法師口訣不敢達負妄
傳非其人殃延甲身要不負上下中央四面
八方正眞神明今共吞盟水案法齋戒修行
妙旨乞弟子及師得度天災陽九百六甲申
大厄從劫到劫無有虧盈日月同曜三寳齊
輪伏受靈寳丈人三洞天文見生之恩
　　　次師三噏丹水度與弟子三噏令盡
　　　次師度局劵與弟子長跪受男左手
　　　取女右手取度者左手並繞腰三過
　　　向師三拜次誦智慧三首竟迴心禮

　　　十方次師法居南弟子向師禮三拜
　　　心存見十方大聖在於上方乃受九
　　　戒師說戒
天尊曰兩半成一其義有五卿等知乎二眞
答曰巳知不亦於彼清虚之炁因煙煴之交
分半下降就此四半合爲一邪不亦或此假
一而爲惡者致招自然之炁淪於三徒乎不
亦爲善離此四半還登太虚復我清虚之炁
反我兩半處於自然乎天尊曰卿體之矣今
便以兩半輪轉圖局相示於空中下左眞之

前天尊曰雖得此訣要當以九戒爲本
　一者不殺當念衆生
　二者不淫妄行邪念
　三者不盗取非義財
　四者不欺善惡反論
　五者斷酒常思淨行
　六者宗親和睦無有非親
　七者見人善事心助歡喜
　八者見人有憂助爲作福
　九者一切未得道我不有望弟子某受戒

　終身修奉禮師三拜
　　　次弟子行詠智慧五首讃(散華唱善/禮三拜)
太上玄虚宗弘道尊其經俯仰巳得仙
歴劫無數齡巍巍太眞德寂寂因無生
霄景結空搆乗虚自然征日月爲炳燭
安和樂未央
學仙絶華念念念相因積去來亂我神
神躁靡不歴滅念停虚閑蕭蕭入空寂
請經若飢渴持志如金石保子飛玄路
五靈度符籍

濟我六度行故能解三羅清齋禮太素
吐納養雲芽逍遥金闕内玉京爲余家
自然生七寳人人坐蓮華仰嚼玄都捺
俯含空洞𤓰容顔曜十日奚計年劫多
法鼔㑹天仙鳴鍾徵大魔
靈風扇香華燦爛開繁衿太眞撫雲璈
衆仙彈雲琴雅歌三天景散慧玉華林
七祖昇福堂由此歩玄音前世德未足
斯書邈難尋信道情不盡圖飛乃反沉
太上無爲道弘之在兆心

學道由丹信奉師如至親挹景偶清虚
孳孳隨日新衆人未得度終不度我身


太上洞玄靈寳二部傳授儀
















