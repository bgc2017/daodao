








幼真先生服内元炁訣序
夫形之所恃者炁也炁之所依者形也炁全
則形全炁竭則形斃是以攝生之士莫不鍊
形養炁以保其生未有有形而無炁有炁而
無形者也則形之與氣相須而成豈不皎然
哉余慕至道備尋經訣自執氣守真向三十
餘載所聞所見殊未愜心天寳年中遭遇羅
浮真人王公自北嶽而返倚䇿郵亭依然相
顧余意以其異人乎近之與語果是方外有
道之君子也哀余懇至見授吐納洎一二理

身之要仰殊恩之罔極非言詞之能盡毎云
道之至要不在經書悉傳於口其二景五牙
六戊及諸服氣法皆爲外氣外氣剛勁非俗
中之士所宜服也至如内氣是曰胎息身中
自有非假外求不遇真人不得口訣徒爲勞
苦终久無成今所撰錄皆承真人之㫖要以
申明之訓非愚䝉所自裁斷王公常謂余曰
老君云我命在我不在於天又曰吾與天地
分一氣而理天地焉能生死於吾者哉斯實
真言之要也修奉之士宜三復之恭承訓誘

敢不俯伏偶得其訣須慎傳之無或洩露以
致殃耳




















幼真先生服内元炁訣
進取訣第一
凡欲服氣先須髙燥浄空之處室不在寛在
務絶風隟常今左右燒香(不用蒸汚)
牀須厚軟脚稍令髙(真誥曰牀髙鬼吹不及言鬼神善因地氣以吹)
(人爲祟牀髙三尺可也)
衾被適寒温今冬稍煖尤佳桃髙二寸餘令
與背平每至半夜後生氣時或五更睡之初
覺先吹出腹中濁惡之氣一九下止若要細
而言之則亦不在五更但天氣調和腹中空

則為之先閉目扣齒三十六下以警身神畢
以手指捏目大小眥兼按鼻左右旋耳及摩
面目爲真人起居之法更隨時加之導引以
宣暢關節乃以舌拄上腭料口中内外津液
候滿口則嚥之令下入胃存胃神承之如此
三止是謂漱嚥靈液灌溉五藏面乃生光此
之去就大體畧同便兀然放神使心如枯木
空身若委衣内視反聽萬慮都遣然後淘之
毎事皆閉目握固唯臨散炁之時則展指也
夫握固所以閉關防而却精邪凡初服氣之

人炁道未通則不可握固待至百日或半年
覺炁通暢掌中汁出則可握固黄庭經云閉
塞三關握固停漱嚥金醴吞玉英遂至不食
三蟲亡久服自然得興昌
淘炁訣第二
訣曰凡人五藏亦各有正炁夜卧閉息覺後
欲服炁先須轉令宿食消故炁得出然後始
得調服其法閉目握固仰卧倚兩拳於乳間
竪膝舉背及尻閉炁則鼓炁海中炁使自内
向外輪而轉之呵而出之一九或二九止是

曰淘炁畢則調之
調炁訣第三
訣曰鼻爲天門口爲地户則鼻宜納之口宜
吐之不得有悮悮則氣逆氣逆乃生疾也吐
納之際尤宜慎之亦不使自耳聞調之或五
或七至九令平和也是曰調炁畢則嚥之夜
睡則閉之不可口吐之也
嚥炁訣第四
訣曰服内炁之妙在乎嚥炁世人嚥外炁以
爲内炁不能分別何以謬哉吐納之士宜審

而爲之無或錯誤耳夫人皆禀天地之元炁
而生身身中自分元炁而理每因嚥及吐納
則内炁與外炁相應自然炁海中炁隨吐而
上直至喉中但候吐極之際則輒閉口連鼔
而嚥之令郁然有聲汨汨然後男左女右而
下納二十四節知水瀝瀝分明聞之也如此
則内炁與外炁相顧皎然而別也以意送之
以手摩之令速入炁海炁海臍下三寸是也
亦謂之下丹田初服炁人上焦未通以手摩
之則今速下若流通不摩亦得一閉口三連

嚥止乾嚥號曰雲行一濕口嚥取口中津嚥
謂之雨施初服炁之人炁未流行毎一嚥則
旋行之不可遽至三連嚥也候氣通暢然漸
漸加之直至於小成也一年後始可流通三
年功成乃可恣服新服炁之人既未通嚥或
未下須一嚥以爲候但自郁然有聲汨汩而
下直入炁海
行炁訣第五
訣曰下丹田近後二穴通脊脉上達泥丸泥
丸腦宫津名也每三連嚥則速存下丹田所

得内元炁以意送之令入二穴因想見兩條
下毛髮面部頭項兩臂及手指一時而下入
胷至中丹田中丹田心宮神也灌五藏却歷
入下丹田至三星遍經䏶膝脛腂下達湧泉
湧泉足心是也所謂分一炁而理鼓之以雷
霆潤之以風雨之狀也只如地有泉源非雷
霆騰鼔無以潤萬物人若不廻蕩濁惡之炁
則令人有不安既有津液非堪漱嚥之雖堪
溉灌五藏發於光彩终不能還精補腦非交


合則不能泝而上之嚥服内炁非吐納則不
能引而用之是知廻蕩之道運用之理所以
法天則地想身中濁惡結滯邪炁瘀血被正
炁蕩滌皆從手足指端出去謂之散炁則展
手指不須握固如此一度則是一通通則無
疾則復調之以如使手使手復難鼓嚥如前
閉炁鼔嚥至三十六息爲之小成若未絕粒
但至此常須少食務令腹中曠然虚靜無問
坐卧但腹空則嚥之一日通夕至十度自然
三百六十嚥矣若久服炁息頓三百六千嚥

亦謂之小成一千二百嚥謂之大成謂之大
胎息但閉炁數至一千二百息亦是大成然
木色無精光又有鍊炁閉炁委炁布炁并諸
訣要具列於文同志詳焉
鍊炁訣第六
訣曰服炁鍊形稍暇入室脫衣散髮仰卧展
手勿握固梳頭令通垂席上布之則調炁嚥
之嚥訖便閉炁候極乃㝠心絶想任炁所之
通理悶即吐之喘息即調之候炁平又鍊之
如此十遍即止新服炁之人未通有暇漸加

一至十候通漸加至二十至五十即令遍身
汗出如有此狀是其効也安志和炁且卧勿
起衝風乃却老延年之良術耳但津清爽時
爲之耳炁惛亂欲睡慎勿爲也常勤行之四
支煩悶不暢亦爲之不必毎日但要清爽時
爲之十日五日亦不拘也黄庭經云千災巳
消百病痊不憚虎狼之兇殘亦以却老年永
延
委炁訣第七
訣曰夫委炁之法體炁和平身神調暢無問

行住坐卧皆可爲之但依門户調炁或身卧
於牀或兀然而坐無神無識寂寂沉沉使心
同太空因而調閉或十炁二十炁皆通須任
炁不得與意相爭良久炁當從百毛孔中出
不復口吐也縱有十分無二也復調復為能
至數十息巳上彌佳行住坐卧皆可爲之如
此勤行百闗開通顔色光澤神爽炁清長如
新沐浴之人但有不和則爲之亦當清泰也
黄庭經云髙拱無爲魂魄安清淨神見與我
言

閉炁訣第八
訣曰忽有修養乖宜偶生疾患宜速於宻室
依服炁法布手足訖則調炁嚥之念所苦之
處閉炁想注以意攻之炁極則吐之訖復嚥
相繼依前攻之炁急則止炁調復攻之或二
十至五十攻覺所苦處汗出通潤即止如未
損即毎日夜半或五更畫日頻作以意攻之
若病在頭面手足但有疾之處則攻之無不
愈者是知心之所使炁甚於使手有如神助
功力難知也

布炁訣第九
訣曰凡欲布炁與人療病先須依前人五藏
所患之處取方面之炁布入前人身中令病
者面其方息心淨慮始與布炁布炁訖便令
嚥炁鬼賊自逃邪炁永絶
六炁訣第十
訣曰六炁者嘘呵呬吹呼嘻是也五炁各屬
一藏餘一炁屬三焦也
呬屬肺肺主鼻鼻有寒熱不和及勞極依呬
吐納兼理皮膚瘡疥有此疾則依狀理之立

愈也
呵屬心心主舌口乾舌澀炁不通及諸邪炁
呵以去之大熱大開口呵小熱小開口呵仍
須作意是宜理之
呼屬脾脾主中宫如微熱不和腹胃脹滿炁
悶不洩以呼炁理之
吹屬腎腎主耳腰肚冷陽道衰以吹炁理之
嘘屬肝肝連目論云肝盛則目赤有疾作以
嘘炁理之
嘻屬三焦三焦不和嘻以理之炁雖各有所

理但五藏三焦冷熱勞極風邪不調都屬於
心心主呵呵所理諸疾皆愈不必六炁也
調炁液訣第十一
訣曰人食五味五味各歸一藏毎藏各有濁
炁同出於口又六炁三焦之炁皆湊此門衆
穢併投合成濁炁每睡覺熏熏炁從口而出
自不堪聞審而察之以知其候凡口中焦乾
口苦舌澀乳頻無津或嚥唾喉中痛不能食
是熱極狀也即須大張口呵之每嚥必須門
戸出之十呵二十呵即鳴天鼓或七或九以

古下華池而嚥津復呵復嚥令熱炁退止但
候口中清水甘泉生即是熱退五藏凉也若
口中津液冷淡無味或呵過多心頭汪汪然
食飲無味不受水則是冷狀也即當吹以温
之如温熱法伺候口美心調温即止黄庭經
云玉池清水灌靈根審能修之可長存又云
漱嚥靈液災不干
食飲調䕶訣第十二
訣曰服炁之後所食須有次第可食之物有
益不可食之物必有損損宜永斷益乃恒服

毎日平旦食少許淡水粥或胡麻粥甚益人
理脾炁令人足津液日中淡麫餺飥及餅並
佳秖不得承熱食之勃亂正氣也煑葱薤羮
可佳飯必粳米太麥麫益人服氣之人經四
臨時之意欲食之鹿肉作白脯食之佳如是
齋戒即不得食也三十六禽神直日其象鳥
獸不可食棗栗之徒兼䭔餅亦食得也乍可
餒慎勿飽飽則傷心氣尢難行凡熱麫蘿蔔
羮切忌切忌鹹酸辛物宜漸漸節之每食畢
即須呵出口中食毒濁氣永無患矣服氣之

人腸胃虚淨生冷酸滑黏膩陳硬腐敗難消
之物不用食若偶然食此等之物一口所在
處必當微痛慎之但食軟物乃合宜也毎食
先三五嚥氣後喫食令作主兼吞三五粒生
椒佳也食畢更吞三粒此物能消食引氣向
下通三焦利五藏趂濁穢消宿食助正氣也
宜長久服之能辟寒沍暑濕明目生髮理氣
功力不可具述備在太清經中服椒别有方
服候有氣下則泄之慎而勿留留則恐爲疾

毎空腹隨性飲一兩盃清酒甚佳冬温夏冷
助正氣排遣諸邪其功不細戒在多多則惛
醉醉則傷神損壽若遇尊貴不獲巳即宜飲
放即呵三五口飮併即大開口呵十數下以
遣出麹襲之毒調理之常時飲一二升徐徐
飲之亦不中酒兼不失食味亦不退乃如故
矣不用衝生産死亡并六畜一切穢惡不潔
之氣並不可及門况近之耶甚不宜正氣如
不意卒逢以前諸穢惡速閉氣上風閉目速
過便求一兩盃酒以蕩滌之覺炁入腹不安

即須調氣逼出濁氣即嚥納新氣以意送之
當以手摩之則便吞椒及飮一兩盞酒令散
矣如不肯散即不須過理逼任出無苦此則
上焦壅故終須調氣理之使和平也而食油
膩辛味甚犯正氣切意省之當知向犯使勿
忤也故亦有服氣一年通氣二年通血實三
年功成元氣凝實縱有觸犯無能爲患日服
千嚥不足爲多返老還童漸從此矣氣化爲
津津化爲血血化爲精精化爲髓髓化爲筋
一年易氣二年易血三年易脉四年易肉五

年易髓六年易筋七年易骨八年易髮九年
易形即三萬六千真神皆在身中化爲仙童
號曰真人矣勤修不怠則關節相連五藏牢
固黃庭經云千千百百自相連一一十十似
重山是内氣不出外氣不入寒暑不侵刀兵
不害昇騰變化夀同三光也
休粮訣第十三
訣曰凡欲休粮但依前勤修三年之後正氣
流通髓實骨滿百神守位三尸遁逃如此漸
不欲聞五味之氣常思不食欲絶則絶不爲

難也但覺腹空即須嚥氣無問早晚何論限
約久久自知節候無煩具言何用藥物大抵
服藥之人多不能服氣區區终日但以藥物
爲務身形不得精實固爲未得亦非上士用
心也黄庭經云百穀之實土地精五味外美
邪魔腥臭亂神明胎氣零那從反老却還孾
何不食氣太和精故能不死入黄寧此之謂
也
守真訣第十四
訣曰世上之人率多嗜慾傷生伐命今古共

焉不早自防追悔何及夫人臨終方始惜其
身命罪定而後思求喜事病成方求其藥天
網巳發何可救之故賢哲上士惜未終之命
防未禍之禍理未病之病遂拂衣人寰攝心
歸道道者氣也氣者心之主主者精也精者
命之根愛精重氣然後重命必平之矣黄庭
經云方寸之中謹蓋藏精神還老復丁壯養
子玉𣗳令如杖急固子精以自償又曰長生
至慎房中急何爲死作令神泣若當泱海百
瀆傾葉去𣗳枯失青青夫長生久視未有不

愛精保氣而能致之隂丹内御之道世莫得
知雖務於氣而不解絶慾亦未免殃矣故曰
人自失道非道失人人不知生非生去人修
養君子保自省耳
服氣胎息訣第十五
訣曰精者氣也氣者道也先叩齒三十六通
右轉頭一匝如龜引頸其胎息上至咽喉即
嚥之如此三遍方閉口以舌内外摩料取津
滿口漱流昂頭嚥之上補泥丸泥丸即昂碩
是也下潤五藏老子曰甘雨潤萬物胎津潤

五藏晝夜不寐乃成真人上致神仙下益夀
考在身所有疾苦想氣送至所苦處即愈真
炁逐濁氣上衝下泄覺神清爽則氣自冲和
故聖人有言曰夫人在氣中氣在人中人不
離氣氣不離人人籍氣而生因失氣而死死
生之理盡在氣也但調得其氣求死不得則
毎夜半及五更展兩脚握固展手去身五寸
其忱不得過二寸閉目依前法嚥之梳洗巳
煖一盃酒飲之益胎息潤六府引氣閉百關
此峨眉山仙人幽祕法不可言也老君曰靈

芝玉英並在其腹名山大澤取藥服之與道
甚乖吾道甚易如但能行之早起展兩脚喘
息勻以兩手义腦後手向煎拽頭向後拽頓
如此三畢兩手相义向煎拽前拽三兩遍左
右掣三二畢嚥津二十遍如覺四體不和即
乃舌漱液三二十嚥氣通疾愈萬金不傳非
其人造次殃及三代也
幼真先生服内元炁訣


