










玄精碧匣靈寳聚玄經卷中取二
六氣混元部
太初肇判三景開明九玄之中清陽絪緼八
景冥合挺生六神光焕紫虚鬱流玉精分道
散軀六十之辰五行凝結洞耀九宫金木水
火土變化雌雄分景散靈千有八十出玄入
微洞達無窮氣包天地精冠太空能離能合
能陰能陽能上能下能死能生能有能無能
成能敗天無六甲三光不明地無六甲五嶽
不成人無六甲不能保生遁而演之妙道之

根能通此靈六合齊眞用參天地萬法之門
六氣順運旋轉十天六甲流布周行幽冥甲
子之祖名曰桃平甲子之父合景遊并甲子
之孫曰王文卿甲戌之祖名曰避方甲戌之
父刀兵萬重甲戌之孫曰展子江甲申之祖
名曰上蓋張甲申之父三會龍英甲申之孫
曰扈文長甲午之祖名曰五冲甲午之父三
練六爻甲午之孫曰衛上卿甲辰之祖名曰
三寧甲辰之父羅列羽兵甲辰之孫曰益非
輕甲寅之祖名帶理非甲寅之父秉金荷旄

甲寅之孫曰明文章在帝之庭調理陰陽六
十之子造化維綱所居六宫祚運休祥正宫
直符前宫六合左宫太陰後宫九地中宫勾
陳循環逆順上佐高眞六十甲子助成天德
年建月建日建時建期神立之垂名遁典
飛天法輪部
廓落高張八卦分列剛柔磨盪經緯不竭俯
仰天地彌綸日月天斡地旋始生丹元一氣
纔通上應天蓬運水於下幽都玄宫壬癸乗
位變化無窮元氣凝滯閉塞而冬天道不備

上昏下蒙金至則結木至則空水至則冰土
至則崩火至則滅神明莫通坎卦已陷門生
其中故名休門陽氣始布萬物以萌遠行練
卒事始取行爲無不利出逢陰人紫碧之衣
或見交爭若守离宫乃迫乃凶風盡氣潰朱
靈開昧因他之利戊己生外厚載之基上應
天内立秋物死日殞之鄉金至則質木至則
藏水至則澄火至無光土積爲丘萬物皇皇
地氣不昇門主其中故名死門陰氣盛焉葬
埋弔咳形戮追失吉有所行中途異疾出途

患人或聞哭泣運入坎宫迫塞之凶氣行乎
震蘭臺之宫雷藏雷蟄上應天沖春令方布
暘谷潜通甲乙來位萬蘂千紅金至則缺木
至則森水至則潤火至則魂土至則阜萬有
部分氣運大通門生其中故名傷門得以理
功大宜漁獵殺傷有獲若以言行中逢盜賊
出見火光伐木取梁運入坤艮迫則凶殃氣
接天霐蓄風巽户春夏之交上應天輔金至
則伐水至則墓火至則炎土至則庫木至則
林萬該鼓舞發泄過中門名曰杜杜者塞也

六陽絶數邀繫誅逆隱伏神助出逢男女並
行道路剔損手足以應其玄又爲吉事如入
昏霧運入艮坤謀者必誤中來宫生黄
庭五星齊耀上應天禽上下無常坤母而乗
天靈府之興爲父之道上應天心金
剛爲體百靈已成金至則響木至則榮火至
則育水至則清土至則巍熟知其神高不可
仰低不可侵門生其中故名開門陰氣盡矣
變化之因遠行得喜大宜出軍爲無不就酒
食交迎出逢茶酒或見貴人運至震巽迫則

虚名大化以彰肅殺可懼尚書宫中上應天
柱庚辛之神嚴令以布金至則光木至則荒
水至則涸火至則亡土至則竭萬木焦黄天
地不安故名驚門吉事必危凶事必貞戰鬥
攻破他危我存出逢害脚眇目之人或聞恐
怖或見交爭吉行中道爲吏所擒運至震巽
其禍立生天地失德酷之大甚宫生玉房上
應天任陰陽迴運萬有俱刑金至則朗木至
則萌水至則潤火至則温土至則穡故得生
成天道大同故名生門于謀必獲謁貴得親

出逢巧藝皂衣獨行或見車馬紫黄衣人和
氣已播不可殺生出征戰敵必犯天嗔坎宫
迫害取瀆幽冥挺立絳霄南陵炎星純陰交
結上應天英夏之爲氣丙丁之精金至則冶
木至必焚水至則死火至則興土至則飛萬
物薰蒸四方赫奕故名景門上書遺賜麈戰
破圍吉行中道路必亡遺出逢鳥噪或有追
呼又有酒食見人赤鬚窮神知化悔吝殊途
九星八門旺相之圖鼓之雷霆旺子之符潤
之風雨相身之居日月相繼死父之模寒暑

運行囚鬼之户陰陽相薄休妻爲預動靜有
常群分物聚逆之則灾迫之則苦八卦已彰
八門同處吉凶榮辱逐時爲主萬用皆知非
特軍旅凡欲有爲興衰是取
旋斗歷箕部
大哉九皇喉舌天地變化九垓各分其隸天
蓬子禽上歸丹元下守地玄保守長乆立國
安邊起造移徙失火連綿嫁娶傷産商賈逢
冤出行軍旅春夏宜前秋冬莫往難保迴轅
性主水火盜賊之愆安墳立塚却保萬全此

日之時黑雲靄天赤雲大勝青雲莫先白雲
無功黄雲沛顛日奇乗之攙搶凶源月奇乗
之伏龍不忺星奇乗之文昌英鮮天内子成
上居朱靈下守地阜交結受道最得良助遷
移築室大有迷誤嫁娶訟修秋冬益户大忌
出軍軍亡將㱠出行經商分財散侣口舌非
理八方塞杜此日之時雲生煙霧黑雲則吉
白雲難拒赤雲盜侵青雲事悮日奇乗之浮
雲蔽注月奇乗之脱厄可去星奇乗之解攻
挫武天沖之翹上居蘭臺下守地蒼行軍伸

恥威耀八方破圍攻敵得以安康嫁娶産厄
傷敗相妨上官移徙死亡不臧祭祀商賈離
流他方此日之時雲氣潜藏猛風激雷四極
飛颺日奇乗之龍威得光月奇乗之印綬永
長星奇乗之福禄繁昌天輔子卿上居天霐
下守地剛行軍大勝萬里雄强秋冬無功可
遏邊疆移徙婚姻春夏榮昌上官利武起造
尤良秋冬用之盜賊凶殃商賈不利築室禎
祥此日之時天末雲忙青雲勝敵赤雲
黑雲亡敗白雲彷徨日奇乗之百戰百長月

奇乗之五福悠長星奇乗之冠帶榮裝天禽
子公上居黄庭下享地齡祭斷滅凶
群行軍四季立爵逡巡執仇討賊不戰俱擒
葬埋五福來臨上官文吉移徙如心春
夏之月小撓來侵所爲百事無不豐榮此日
之時雲氣深沉日光晃朗敵畏其名日奇乗
之雙輔得人月奇乗之日月踊輪星奇乗之
還同七珍天心子襄上居靈府下守地魁求
靈治疾不至徘徊行軍戰伐得勝擒魁春夏
不利秋冬無灾遷移嫁娶得遇梯媒築室祠

祀惹起凶衰行船隱遁稱欲而迴商賈起造
立見崩頽此日之時雲氣崔嵬不可出戰動
則鋒摧天清朗然萬里通開日奇乗之曜明
九垓月奇乗之試水探財星奇乗之車駟迎
來天柱子由上居尚書下守地晶大宜固守
勿可行軍全師不返將者哀聲嫁娶離别修
造灾侵移徙商賈百事不任私藏隱跡却保
安寧此日之時雲氣如蒸青雲喪亂赤雲兵
臨黑雲奸至黄雲有驚日奇乗之匿辜絶音
月奇乗之杜塞防擒星奇乗之復榮而成天

任子韋上居玉房下守地牡行軍大勝萬里
無阻嫁娶大昌上官不武商築修移反招憂
苦春夏尤宜謁貴神助此日之時雲生煙霧
東西南北八方得路不戰用謀敵人自懼日
奇乗之金玉如堵月奇乗之重光入户星奇
乗之龍壽昇舉天英子房上居絳雲下守地
形遠行舟楫君子交迎出師敗潰商賈財空
修造屋宇失火重重上官祠祭瘟疫來鍾若
言嫁娶大有興隆此日之時赤氣陰濃攻擊
退失亦有狂風是爲不吉動則兵凶日奇乗

之雷奮天中月奇乗之障翳英雄星奇乗之
禦鏃難通休囚乗之出户呼從凡出天蓬三
稱子公萬神遜避得以全功凡爲將臣切記
心胸
迴度五常部
天道高邈五常迴度陰陽位分幹有十數甲
爲天福開闔門户能知三甲一開一杜不知
三甲六甲盡杜攻戰行來客兵神助賞功封
爵伏吟喜遇聞事並虚冥謁及賈入宫有喜
移遷嫁娶不可行移天庭不護六乙爲直往

來恍惚日精相從與時俱出行兵大勝名曰
天德攻者必權殺者必獲聞憂不憂聞喜不
喜移徙上官商賈大利若行威刑欺妄立至
六丙爲直萬兵莫往比若侯王攻戰毋賞大
宜行軍聚立營杖月精相從受人欽讓入宫
者遷市賈無量聞憂不憂聞喜必暢不可私
惠乃主逆叛又名天威所爲興旺六丁爲直
出幽入冥神鬼難明至了不刑安刀在頸尚
安無驚逃亡絶迹人不見形憂喜半無灾因
婦人人市有利上官遷名又曰玉女勿可揚

兵六戊爲直乗龍萬里道無呵止大宜遠征
無憂有喜上官市賈並得少利又爲天武凶
亡必治六己爲直如神所使不知勾神出没
凶咎秘密陰私爲無不就無喜有憂入官遷
授嫁者半吉市利半有又曰發明故舊
六庚爲直抱木而行强有出者必逢鬭爭又
曰事多邪觸舉事之時必被淩辱若也
得知不抱三木不反縛入獄聞憂必
憂聞喜未卜固守主必戮嫁娶
利市必蹙大行斬伐以爲天哭六辛爲直行

逢死人强有出者罪罰纏身又爲天庭毁垣
而行若也不知身被扭刑羅網自纏罪繫公
庭行軍主勝憂喜平平入官有位後不遷名
市賈不售嫁娶灾臨以正法律却可戒懲六
壬爲直爲吏所禁强有出者非福來臨又爲
天牢必遇冤讎爲無吉利吏必呵留行兵主
勝追盜必囚入官移徙三縣五州憂喜俱無
市利難收六癸爲直衆人莫視不知網神出
門即死又爲天藏求仙可以憂喜俱無嫁娶
無子兵行絶蹤入官遷起移室困窮市賈中

止天幹主司吉凶所倚順吉避凶如斯已矣
受度歷關部
上官攝柄八門最良六神司之以陰輔陽陽
年開門直(缺)爲主乾宫起子順九天堂陰年
起杜勾神爲主年起子逆次九地傍年定起
月月定而椿就起初一巡至何方視龜滌篆
坎宫宜祥坐其傷門任不乆長星加天内尤
爲不良蓬英冲柱若起凶殃驚門在坎虚度
時光必招愆期治疊還鄉
下兀死門(太陰)開門(直陽年起符子順行)

景門(六合)休門(九天)
上元柱門(勾陰年起子逆行陳至本年起正月至本月就初一)生門(九地)
若會開門終始安康恩霑寵渥朝見君王若
會休門萬政聲美譽九天稱揚若會
生門不威而治八方無競九地若會景
門公明得薦名傳六合紫詔來翔若會杜門
勾陳上水火盜賊隄備按章若會死門太
陰下兀號令失正立有停喪傷驚二門日月
之方日逢二兀急且潜藏凡得日吉復欲時
利星門位吉方成大器一切孛格爲官不遂

符事相刑立致敗戾門立三奇永嘉鼎位
戰鬭必勝部
凡欲戰鬭先審日時陽時高鼓鳴鐸張旗陰
宜潜伏消敵之威我寡得安彼衆必危倉卒
接戰循門安奇立於天乙萬里鋒摧次居直
事敵畏如雷背生擊死得勝無疑天陰雨沉
四方昏迷又無刻漏難分正時須憑運式或
氣可知奇門合處已午未知或臨日將奇門
同比又有三勝法背亭亭擊其白奸向其天
門又背月建次背生神二星相入疋馬不存

四散全備難保朝昏符事加白大損其軍大
刑飛伏車馬損輪九星衰弱敗勢傷魂九天
之上大宜揚耀九地之下可以守屯太陰之
宫隱伏如神六合之宫私謀潜奔大凶大殺
宫犯勾陳甲丙相互威德之靈上五陽宅下
三吉星奇門不迫星儀不刑繹此四科萬事
必寧時干克日將主虚聲行軍出陣亡敗之
名靜則晦昧動則無榮丙加死門孛亂將成
死加丙奇陣亂縱横丙加傷門戰傷
加丙奇内亂紛紜乙加死門營寨空存死加

乙奇軍器乙加傷門不可攻擊傷加乙
奇敗不堪輪如有此式將來不可敵
去莫可追與君一法斬桃陰枝取皮書符足
履斗魁草木化人助我軍威爭山奪險尅敵
破圍如碬投卵順合天機不可肆殺恐招愆
期告爾將成正心勿迷
宿命因縁部
人倫婚姻陰陽直圖周堂天吉東震爲模大
月起坎順行艮户小月起兊逆行坤隅入巽
損公入艮换姑入离傷□入坎尅夫入兊殺

婦入乾無虞乾坤震位慶集門閭陰陽有將
支干相犯陰將殺妻陽將殺夫陰陽不將上
合天符每月厭前取其天干厭後一位次把
支扶支干合日不將爲除大槩如此未爲合
經欲得無灾先考九星九宫所隸凶吉殊分
先定天蓬次取天英水火之性唯禍乃膺一
宫曰坎二宫曰坤一兒兩女□此今生門神
不吉父母不存殺妻三人離了再婚運入震
宫兒女尅盡門吉一女子出廢人運入巽宫
兒女兩雙全陽得半全陰絶房主立他姓必

招外郎運入乾宫兒女兩房移昭六子三陰
三陽女大男小以得高强運入兊宫夫妻不
刑四子三女保得平生運入艮宫父母生離
妻懷無子多損多疲運入离宫家舍不寧背
其祖業多子多孫晚年一子破蕩門户一女
有憂一子貴次有天任天内天禽三星爲
使任性常沉運入坎宫兩兒三陽灾至
母疾子分運入坤宫家舍不明門合則吉不
合則凶子孫不定爲道爲僧運入震宫主生
兩女或爲兩姓陰陽(缺文)二妻有尅定有三

婚運入巽宫四兒兩女子孫吉泰父母增榮
運入乾宫陰陽三人三陽損妻三陰殺兄運
入兊宫五子六女僧道俱出門吉則許門逆
則損前後父母運入艮宫夫妻不定兒女八
人分頭養命門吉則安門凶則病運入离宫
父母有隔老得二子多生少得又主就婚乃
爲贅客天沖天柱金神木主運入坎宫望門
妻苦兒女八人六人死旅運入坤宫少年散
失三人損二晩年孤立運入震宫先尅父母
不然兄弟以及妻蠱門吉一子又生二女縱

得吉昌也破外祖運入巽宫五陽三陰吉門
尤吉家道隆興運入乾宫五兒四女中生貴
人離隔父母運入艮宫女多子少多尅妻凶
不然逃走全家絶嗣有子必離八陽尅六眼
不光霽外姓寄住星在兊离天輔天心福得
彌深運入坎宫五陽各存一子逃亡一人貴
名妻犯産厄祖破財分運入坤宫三子三女
若生四女定損一丁離了祖宅亦出富人運
入震宫定生四陽内有大貴家道榮昌運入
巽宫主生四子二人大富二人至貴代代不

絶貴中有貴運入乾宫望門尅妻不然絶嗣
家道飛灰運入兊宫四兒二女兒子尅盡兩
重父母運入艮宫子生多積止得一子妻尅
五運入宫不然離隔三陽好
鬭内有貴人家隆豐厚
萬象開張部
造宅修屋九皇最該大要禽輔天心星來奇
乙丁生甲丙互位宫神德合
六甲得使進禄添財丁癸相加乙辛相墓三
奇入墓焉得無灾二星相入大刑飛伏一切

孛格立見哀哉又詳化氣直事神裁變爲八
色九宫飛排上元之年甲子起坎乙丑之月
逆至离魁丙寅居艮次序逆迴中元之年甲
子起巽乙丑之月震逆爲媒下元之年甲子
起兊乙丑之月逆至乾開六十位上次第輪
迴月色之法亦取三元上元之歲正月起艮
二月居兊三月乾天中元之歲正月坤上二
月起坎三月离前下元之歲正月中五二月
巽四三月震邊各宫定位並起中垣一白二
黑三緑四碧五黄六白七赤英鮮八白九紫

八卦之原假令定局以坎爲例一白爲五中
宫起内二黑飛乾三緑飛兊四碧飛艮五黄
飛离六白飛坎七赤坤外八白飛震九紫巽
會添人進寳喜慶咸來修逢二黑死門之精
横遭官事及犯徒刑鰥寡夫婦多有喪停修
逢三緑傷門之精偏損孕婦骨肉離分殺傷
自縊盜賊相親修逢四碧杜門之精官司驚
險瘟黄到門禍主人死立見灾迍修逢五黄
犯著瘟星披頭枷鎖斷絶六親閉門而厄天
禍頻頻修逢六白開門之精亥子之月添口

進金羽衣人交横寳相成修逢七赤驚門之
精腹中常患連惹小
人修逢八白生門之精添
人進口家道隆興修逢九紫景門之精
添財進喜取驗分明生向八
門此訣同論
斬絶地根部
葬埋之法支幹通靈甲庚之日比申與寅丙
壬之日比辰午申六己之日比未與酉六戊
之日遁甲無聞乙辛丁癸比酉與配玉犬高

吠金雞獨鳴地虎不食可保千春須要是日
山向奇門下通地曜上合天星坐山定穴吉
凶預存羽以廉貞宫以文曲徵以破軍角以
巨門商以貪狼起於中庭次飛出乾坎兊爲
鄰若犯文曲家道不興離鄉男子淫佚女人
若犯破軍病訟不停長女殺夫長男戮刑若
犯禄存兒孫短夭腰駝背曲眼失光明若犯
廉貞官事牽縈父子分别横死他程貪狼武
曲輔弼巨門加官寳曜慶集門庭内得一星
名利超榮入塚之時亦定九星禽心沖吉次

輔天任死門蓋奇及以開門下穴百日萬福
來臻斬絶地户削滅死根天地定矣萬邦遁
形雌雄七殺正呼傍鄰重賭三殺太歲諸神
周維衆惡怎敢照臨忌驚傷杜及景休生拜
五不遇門迫儀刑三奇入墓反伏之吟坎應
一載坤應二春九宫九歲灾禍來侵欲知新
故穴向無難聚玄了知不須登攀先定死門
乃爲法式先鋒助之穴向其間旺在支下休
囚對顔次其日墓乃是來山明堂放水登明
來還貴人逆則及是虎去龍

閑反吟八卦迴龍出求殊不
三合六合祖墳在側陰陽不備後龍短慳四
至不墓前左右支食最良亥子
隔水寅卯橋梁丑爲田曾經改
劫巳午窑傍申爲官路未即社堂酉寺神宇
戌是荒村日辰墳也天内主藏土神土將重
疊雙雙木多林茂水多流長火多光秀土多
峰巒金多若石道不虚揚兹實通神九地靡
常
擒神捉鬼部

人之有生繼之以死觸犯身星壽將止矣欲
知方隅八卦爲起子午卯酉男命之始一歲
艮八二歲九离女命中五巽四逆迴寅申己
亥中五爲儀二歲乾六女艮逆推辰戌丑未
起於坤維二歲震三女亦坤迴二歲乃坎犯
者尪羸一歲十歲零數順飛命星之殺對宫
爲之鬼神所在各附其宜乾爲天門巽爲風
户直使所在鬼在藩籬坎爲水宫離乃火府
直使所在鬼附房閨艮爲丘山坤爲地户直
使所在鬼附厨憧竈神之側辰出酉歸震曰

雷門兊爲大澤祖先堂内酉出神迴擒勦之
法若梯若媒上土下木斯即竈堆上金下木
非刀而誰五行配象合體而推助生産法陰
陽相持五行缺一致令生遲深可憐憫故泄
天機妖邪遠避子母分離後來賢哲依吾救
之直符甲乙以水淋漓直府丙丁以木令欹
直符戊己以火焚圍直符庚辛以土節飛直
符壬癸以金鳴催返吟伏吟外家生歸五(缺)
備降厄神切勿驚怖可保無違直使陽
宫乃生男女直使陰位不返閉大法

萬神咸遵神霄玉府八卦雷霆驅神捉鬼(缺)
九宫一轉天地知聞凡欲遠行謁貴
嫁娶市求立門而呪先出地
户六甲九章天圓地方四時五行青赤白黄
太乙持我日月爲光禹帝治道蚩尤避兵青
龍隨軒白虎挾行熒惑前引卻除不祥明星
北斗誅罰凶殃五神侍我周旋四方當我者
死背我者亡左社右稷寇盜伏藏行者逢吉
留者必良五神所在所需皆昌急如律令禹
步而藏牽籌閉户左入天門立門而呪勿入

圍疆天門天門今日吉昌玉女侍我左右遊
傍行來四出不逢禍殃君子見我喜樂未央
所求如意百事吉昌急如律令禹步入堂立
於玉女再見呪意三稱玉女六神至矣試與
我行到其某處杳杳冥冥莫睹吾形人不聽
聲鬼不見精善我者福惡我者殃莫令邪鬼
見我行藏當我者死追我者亡千人已上萬
人之中見我喜悦急如律令左手劃地閉門
而去行六十步不可回顧得神扶持精邪避
路倘或攻戰捉神驅處先出天門别念呪語

青龍白虎朱雀玄武勾陳六合送我某許天
返地覆九道皆塞有來追我至此迷惑以東
爲西以南爲北乗車追我折其轂輻騎馬追
我掩其馬目步行追我腫其兩足乗船追我
急令傾覆揚兵來者令兵自伏明星北斗卻
敵萬里謀我者亡追我者止牽牛織女化成
江河禹步右轉迴入地
户立門而呪喏喏澤澤行無
天返地覆心中所欲得隨我意使汝迷惑
隨斗所指與神俱遊急如

律令轉入與天逐
精行若雷電八極耀明徹表視裏無物不伏
兵戈自滅謀我者絶對我之人魂飛魄竭急
如律令出門施設鎖鬼縳神玉女呪曰某上
玉女急來護我無令百鬼邪中傷我人莫見
我人莫識我人見我者以爲束薪人識我者
目爲非人獨開我門而閉他户急如律令閉
門而去又有戰鬥倉卒不停急於對敵天地
不成左手持刀劃地一旬本日支上入局中
庭午向作方丁罡呪文某甲有急佐我扶我

匿我藏我毋使敵人來中傷我令他五兵自
當摧折當我者亡謀我者死自死敵人冥冥
嘿嘿戰者迷惑直門户神某爲我亂去魂魄
急如律令左旋而出門户之神亦要知名甲
子旬中門神徐儀户公孫齊解履而出敵不
敢隨甲戌旬中門石戰御户神徐何大呼而
去甲申旬中門司馬光户神天可解冠而去
甲午旬中門神明衆户神干行將衣振捽閉
門而去甲辰旬中門公孫錯户司馬勝解髮
而去甲寅旬中門公孫光户司馬强解帶而

去或有下寨閉戊安營大將持刀立於天門
本旬戊上取土六斗俵於六戊按刀呪云泰
山之陽恒山之陰盜賊不起狼虎不行城郭
堅固如同金關千凶萬惡莫之敢干急如律
令正己行之
必驗之術
混合百神部
天地定位山澤通氣雷風相薄水火相濟
混而成之吉凶分隸六甲
加甲青龍出地喜信必來門合則美門塞星

凶空有財至六甲加乙青龍入雲三奇門交
貴子生成星干不利虚得其名六甲加丙青
龍返首凡事亨通兼得長乆門儀不合亦難
得就六甲加丁青龍曜明三門合吉宜謁貴
人改官遷職大有英名符事投凶立待詞刑
六甲交己青龍合靈吉星主財吉門事成星
門不合徒費精神六甲加庚青龍符格起咎
成凶在于不測星吉門順亦宜靜默六甲加
辛青龍失驚門中一合萬事從心凶星上立
財利亡傾六甲加壬青龍網羅陰人困之灾

害多多陽人用之詭譎不和六甲加癸青龍
華蓋門合吉星永無灾害若傷死門陰奸陽
會六乙加甲陰中返陽凶星財破人口損傷
陰人才合陽人荒張六乙加乙日奇伏刑貴
人問之主失其名門合再叙門逆喪停六乙
加丙奇儀順格吉星臨之授官遷職夫占其
妻必有離隔六乙加丁朱雀入墓文書入官
架閣留住星門吉泰文詞得路六乙加己日
奇入霧土木混同兩有交互求事得微門乖
必悮六乙加庚日奇自刑鬭起爭財必入訟

庭星門不吉夫妻外情六乙加辛青龍逃走
失財逃亡二事俱醜强立强爲定無長(缺文)
陽人主失病是陰人六乙
加癸日入天網官事失
財凡事虚安六丙加甲飛(缺)跌穴
所有謀圖一切洞徹六丙加乙月
奇浮虚公私利亨百事
稱情六丙加丙月奇孛格文書
門逆財亡門順虚迫六丙加丁奇入朱雀
文書亨通貴占權握常人得之公文擔閣六

丙加己火孛入刑文書不來獄中有人星吉
門順空禁虚名星乖門逆徒杖而刑六丙加
庚榮入太白家事熬煎又逢盜賊門合星吉
賊在人獲星門相遺禍生因客六丙加辛月
精合祐乆病之人藥師來救文狀入官亦能
成就六丙加壬孛亂來臨文訟公庭因淫婦
人庶人流離貴人失名六丙加癸華蓋孛師
陰人用之灾禍相隨必因詞訟後必無虧六
丁加甲青龍得光貴人遷職常人得良星府
合處喜美非常六丁加乙格爲人遁得喜非

常貴人薦論改禄受權實爲廣運六丁加丙
奇中復奇多生口舌事生蹺蹊貴招官禄常
人刑之六丁加丁奇入太陰望文書至遠大
名深兩重文意凡百遂心若信近用名爲伏
吟六丁交己火入勾神文狀詞凶始因女人
私中有私往則刑名六丁交庚織女尋牛不
有私情灾逢冤讎陰人無理刑禁官愁六丁
交辛朱雀入獄官人刑囚亦遭剥落常人枷
鎖百日放却六丁交壬五神相和丁壬化木
財貴人賜禄文狀平和六丁交癸朱

雀沉吟公私不協兩有
相傷六己加甲犬入青龍門合吉星
□門逆凶星所幹成空六己加乙墓不明
星門合合而逆凡幹不成六
己加丙格名孛師陰人
大忌奸亂乖違六己加丁奇入墓名文書當
訴門合吉神先論得理後對遭懲六己加己
地户逢鬼陰人望信信者難委門符合處遠
信來至六己加庚刑格之名陰人發用必得
陽人陽宜靜默陰主私情六己加辛魂神入

墓家有陰人鬼妖驚户符門合處小口灾遇
六已加壬刑網高張陰人奸惡陽人遭傷門
迫星凶兩人俱亡六己加癸地刑玄武陰人
沉吟寢病不語門合星扶遂成疾苦六庚加
甲刑青龍格財利多榮星門法則不合則凶
合則危厄六庚加乙日合大格百事安然尤
當緘默墨門乖凶官方刑迫六庚加丙太白
入熒失亡被盜難獲難尋門合星吉臟物知
情符門不吉官事來臨六庚加丁名曰亭亭
文狀爭論私匿之情符門逆背詞訟難成六

庚加己刑格凶否獄囚之人難有伸理六庚
加庚太白之名官事迸發獄禁平人凶期百
日却有舒情六庚加辛干格白虎占路傷亡
必失伴侣有事難休定執客主六庚加壬蛇
格之名陰陽占信迷路無音傷門主灾死門
喪停六庚加癸大刑之格占路遠求陰人疾
厄鬼賊相扶遂生離格六辛加甲龍困遭傷
係官爭財陰人不妨陽人六
辛加乙白虎猖狂失財破家人多死亡遠行
六辛加丙干合熒惑文狀虚

詞競爭財物星門不六辛加丁
獄神入奇遠行經商利倍得遲星門不
六辛加己刑獄之格奴婢欺主先自
刑克門吉星强虚成累及六辛加庚白虎傷
格兩女爭男皆因酒色星合門凶醜聲難塞
六辛加辛獄入自刑求財喜合利用陰人陽
人用之灾害時臨六辛加壬蛇入獄刑兩男
爭女訟逼難停門符合吉首者遭黥六辛加
癸直格華蓋陰人用之無灾無害吉門吉星
陽人得財兼有酒食喜慶咸來六壬加甲蛇

化爲龍陰人求事喜慶重重陽人求事有始
無終六壬加乙格名小蛇陰人伏灾陽人傷
嗟孕生貴子禄馬光華六壬加丙蛇入冶爐
詞訟爭論空自無圖若灾刑禁出則招徒六
壬加丁干合蛇形文書財喜六宜陰人貴人
官禄常人平平六壬加己蛇凶入獄大禍將
成夫妻不睦罪若有刑金銀霑足六壬加庚
太白騎蛇刑獄公明好分正邪如逢傷死刑
戮無差六壬加辛騰蛇格干符門雖吉亦不
可安所有運謀内生欺瞞六壬加壬羅網自

纏陰人利用陽人莫前三吉不入凡事無縁
六壬加癸螣蛇飛空家不和睦室女私通星
門俱吉信息隆隆六癸加甲羅網青龍財喜
姻親必遇吉人星門不合陽人訟刑六癸加
乙華蓋逢星貴人寵禄權柄如輕常人怪
六癸加丙蓋遇孛師貴人受官小
人得依若六癸加丁螣蛇
夭矯陰人文書爲凶之兆損財
六癸加己華蓋蛇户陰人問夫求至居住
門順六癸加庚大格飛名只

宜上官握柄雄聲公事得遲錢財有爭六癸
加辛獄入天牢軍吏遭繫罪恐難逃門吉星
吉虚禁無勞六癸加壬復見螣蛇陰人絶子
又復離家理順後嫁未保年華六癸加癸天
網高張行旅失約遊去四方合處相得逆處
相傷昔日舉要計一百千留甲十干寄戊同
安且以八方人來意用九宫支上却討時干
如住宫中來人時是已課對宫從交上看玄
微祕典一訣萬端倘非志士切莫與觀天機
深惜智在克寬



玄精碧匣靈寳聚玄經卷中







