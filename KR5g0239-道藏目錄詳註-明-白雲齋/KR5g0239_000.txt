






欽定四庫全書子部十四
道藏目録詳註道家𩔖
提要
(臣)等謹案道藏目録詳註四卷明道士白雲
霽撰雲霽字明之號在虛子上元人是書成
於天啟丙寅以道藏之文分門編次大綱分
三洞四輔十二𩔖三洞者一洞真部元始天
尊所流演是為大乘上法二洞元部太上老

君所流演是為中乘中法三洞神部亦出于
太上老君是為小乘初法四輔者一出于太
元部洞真之輔也二太平部洞元之輔也三
太清部洞神之輔也四正一部三洞三輔所
㑹歸也所分七部與雲笈七籖一一相合盖
厯代道家之舊目其部中子目則各分本文
神符玉訣靈圖譜録戒律威儀方法衆術記
傳讃頌表奏十二𩔖其書則以千字文為次

以一字當一函函各具其巻數自天字至羣
字為舊藏之目自英字至將字為明人新續
之目每條各有解題如崇文總目郡齋讀書
志之例所列諸書多捃拾以足卷帙如劉牧
易數鉤𨼆圖遺論九事張理易象圖説内外
篇雷思齊易外别𫝊(案此本俞琰之書雲霽誤以為思齊)易筮
通變易圖通變舊皆入易𩔖穆天子𫝊舊入
起居注𩔖山海經舊入地理𩔖揚雄太元經

邵子皇極經世鮑雲龍天原發微舊皆入儒
家𩔖墨子舊入墨家𩔖素問靈樞經八十一
難經孫思邈千金方葛洪肘後備急方急救
仙方仙傳外科祕方冦宗奭本草衍義舊皆
入醫家𩔖公孫龍子尹文子舊入名家𩔖韓
非子舊入法家𩔖孫子舊入兵家𩔖⬤谷子
舊入縱横家𩔖鬻子鶡冠子淮南子子華子
劉子馬總意林舊皆入⬤家𩔖録異記江淮

異人録舊皆入小説家𩔖黄帝宅經龍首經
金匱玉衡經元女經通占大象厯星經靈棋
經舊皆入術數家𩔖陶宏景華陽𨼆居集邵
子擊壤集呉筠宗元集舊皆入别集𩔖雖配
𨽻或有未安門目或有改易然總無以為道
家言者今一概収載殊為牽强盖二氏之書
往往假借附㑹以自尊其教不足深詰雲霽
所注不能甚詳而亦頗具崖畧考道家之源

委兹編亦其總滙也羣字號之末附以道藏
闕經目録二卷則亦多所散佚不盡完備矣
考漢志所録道家三十七部神仙家十部本
截然兩途黄冠者流惡清静之不足聳聽於
是以丹方符録炫燿其神怪名為道家實皆
神仙家也黄老之學漢代並稱然言道徳者
稱老子言靈異者稱黄帝名為述説老子實
皆依托黄帝也其恍惚誕妄為儒者所不道

其書亦皆不足録顧其書名則厯代史志皆
著於録故今亦存其總目見彼教之梗概焉
乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀


凡例
一洞真部則無上法王元始天尊所出號洞真經而為
大乗上法乃九聖之道其部分為十二𩔖一曰本文
即三元八㑹之書長行緣起之説為經教之本之例
二曰神符即龍章⬤篆之文靈跡符書之字之例三
曰玉訣如河上公注釋道徳解金書之例四曰靈圖
如含景五帝之象圖局三一之形之例五曰譜録如
生神章所述三君之本行所陳五帝之示形之例六

曰戒律如防止六情十惡之例七曰威儀如齋法典
式請經軌儀之例八曰方法如存三守一制⬤拘䰟
策役鬼神祈禱雨暘濟幽度顯之例九曰衆術如變
丹煉石化形隱景隂陽術數藥餌導養之例十曰記
傳如道君本業皇人往行之例十一曰讚頌如九天
舊章之例十二曰表奏如六齋啓頭三㑹請謁之例
凡係元始天尊流演者各繫於其𩔖其輔則有太𤣥
部

一洞𤣥部則三界醫王太上道君所出號洞𤣥經而為
中乗中法乃九真之道其部亦有十二𩔖與前洞真
所部並同凡係太上道君流演者各繫於其𩔖其輔
則有太平部
一洞神部則十方道師太上老君所出號洞神經而為
小乗初法乃九仙之道其部亦有十二𩔖與前洞真
所部並同凡係太上老君流演者各繫於其𩔖其輔
則有太清部此外又有正一部正一者則通貫已上

洞輔之部歸㑹於此凡七部故曰三洞四輔
