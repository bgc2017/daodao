








諸師聖誕冲舉酌獻儀壹十四
　　　玉帝聖誕酌獻儀(正月初/九日)
虹流藹瑞瞻香案於昊天鵠立馳誠薦芳罇
於福地恭炷道德眞香䖍誠奏啓供養
太上開天執符御暦含眞體道昊天玉皇大
天尊玄穹髙上帝光嚴妙樂國王聖父天尊
寳月光皇太后聖母元君金闕彌羅聖衆玉
京侍衞髙眞悉仗眞香普同供養再炷眞香
奏啓供養
虚無自然三清三境天尊北極紫微大帝南

極天皇上帝承天効法后土皇地祇三界萬
靈十方眞宰是日朝賀一切眞靈恭望洪慈
俯垂洞鑑
　　　宣意
㐲以大道無形妙萬物而資始至眞罔象制
群品以御圖妙用難窺靈機莫測庸假無文
之敬式殫慶聖之恭恭惟
昊天玉皇大天尊玄穹髙上帝天地同明日
月合德浮黎眞境記傳受道之初紫微上宫
顯示度人之㫖出寳書於天篆發金紐於霞

文乃大梵之天章實諸天之隱韻煥爾不言
之敎超乎無眹之機八角垂芒孰窺浩劫二
儀應運莫測眞源允希監宥之私少副依歸
之志諸天慶㑹三境非遥玉樹仙花睇玉虚
之咫尺琅輿碧輦演瓊韻以雍容謹運䖍恭
禮伸初獻
伏以鬱羅蕭臺現有爲之梵相溟涬大梵具
無極之神通斯玄祖之靈樞實穹皇之要㫖
昏衢慧燭溟渤舟航上則安國康民下而扶
危度厄拯提趣類絶智愚髙下之分敷暢眞

玄破無有色空之礙顧惟菲簿莫匪甄陶伏
念(某)等飡聽法音普沾聖澤聞演說而歎希
有益開悟而感弘慈洊逢降世之佳辰用謹
朝元於平旦如無邊明鏡在供養尊禮以奚
爲若大音洪鍾雖寂寞扣求而必應不遺再
瀆尚賜居歆再拜上香禮伸二獻
伏以妙有眞境普示現國王之身彌羅上宫
即根本帝尊之位具一氣胚胎之萃全三光
浩渺之眞妙德難思神通莫議隱隱玉京之
上巍巍金闕之髙五千祕言融三才之大道

八千餘度接六趣之衆生自然而然非識可
識定而能應去來自在以無拘合而可分變
化圓通而莫測演清淨解脫之㫖濟沈迷憂
苦之途周遊於三境之中溥現於十方之上
伏願不違童瀆惟簡帝心鑑齋戒沐浴之䖍
開覆燾載持之造照臨有赫喜慶難言傾倒
䖍恭禮終三獻
　　　宣䟽
　　　回向
伏願天聽惟明帝心有鑒長而不宰與天地

以爲宗仰之彌髙超形名而獨立恩全民物
澤被邦家
　　　祖天師誕辰(正月十/五日)
天上蘅薇記千載生仙之旦人間蕉荔表一
時慶聖之心恭炷眞香供養
祖師三天扶敎輔元體道大法天師正一冲
玄神化靜應顯佑眞君六合無窮髙明大帝
降魔護道天尊聖祖漢師相留文成侯正一
聖父桐栢眞人正一聖母元君嗣師太清演
敎妙道眞君系師太清昭化廣德眞君正一

女師元君左右侍宸王趙二眞人正一文姬
仙女文光仙女玉蘭仙女芳芝仙女奉車都
尉樓亭侯義陽太守閬中侯南郡太守侍御
史正一歷代天師眞人元君仙姑仙祖仙宗
飛騰仙眷本觀香火髙眞雷霆法部官將眞
官土地江東之神三界朝賀一切眞靈悉運
眞香普同供養
　　　宣意
伏以啓運鶴鳴丕闡無窮之靈化分榮魚鬣
誕膺太上之休光由漢室以著稱繼留侯而

濟美山林瞻仰海宇歸崇恭惟
祖師正一眞君正一之宗玄元之主代天濟
世以寳籙而傳後人度地修眞養金丹而成
大道印劒之纂承悠逺功行之表著恢弘緑
輦丹轝感金闕至眞之降龍章鳳篆探紫陽
内典之藏奉聖朝褒鍚之尊見師造覆持之
廣神風遐著紫霧彌羅龍戲麟盤仰翩翩而
下逮鸞鳴鳳唱斯秩秩以居歆輙運䖍恭禮
伸初獻
伏以天爲星辰地爲河嶽關百世之盛衰衣

之冠冕水之本源寄後人之瞻仰三天具慶
四海歡騰自惟至道儲精寔乃先天毓秀流
芳根本茂枝葉以光榮沃潤山林如草木之
衣被伏念(某)等仰依師廕寓處琳庭每依倣
以有懷惟奉持而弗替尚監勤拳之至俯垂
享格之私休有烈光洞融妙義天顔有喜春
浮芝臉以増輝雲氣祥光日近薇垣而藹瑞
際㑹風雲於天上近瞻日月於人間再運丹
𠂻禮伸二獻
伏以六鼇駕山變鳳扶輦洊惟慶誕之良時

五老啓途群仙翼轅用致賛揚於今日轉鈞
有造覆錦惟懐巍乎泰省之崇翊此清門之
化無往不在與時偕行魚鬛端披喜共覩天
人之相虬髯正視若再瞻日月之光方蘅薇
之香氣又新念葵藿之丹誠難泯三薫益謹
百拜惟恭奉䟽牘以敷言㓗壽解而稱頌恩
庥知自悃欵奚殫伏願鑑行潦之微芹沃餘
波於奕葉明明在上永垂耀於眞風赫赫厥
靈尚依光於化日德輝無盡仙道彌昌傾倒
䖍恭禮終三獻

　　　宣䟽
　　　回向
伏願執道之樞與天同運敎宗蒙潤魚衣承
雨露之恩帝所垂光鳬舄履星辰之上琳庭
清肅道衆安和
　　　道祖降誕獻文(二月十/五日)
大道無名式際降生之旦至神有赫庸殫慶
賛之誠恭炷道德眞香䖍誠奏啓供養
太清仙境太上老君道德天尊混元上德皇
帝恭望

道慈洞回昭鑑再運眞香䖍誠奏啓供養
玉清元始天尊上清靈寳天尊金闕諸天上
帝大羅妙有髙眞法主玄天上帝祖師正一
眞君三界十方千眞萬聖雷霆法部官將江
東土地之神是日朝賀一切眞靈悉運眞香
普同供養
　　　宣意
伏以生無始而隨無終玄通冥寂可常名而
非常道清淨自然禀妙氣於玉虚現粹容於
神室恭惟

太上老君混元皇帝主玄元敎居太赤天立
民物而運乾坤宰隂陽而行日月甄陶品類
拯濟顯幽方青陽時序之中乃紫府眞元之
節九清慶洽三極祥開流瑞藹於玄樞煥靈
光於壽域爰伸賀悃敬奉慶儀白鹿引車若
光臨於漢室青牛擁駕猶下逮於周朝謹運
丹衷禮伸𥘉獻
伏以九龍擁瑞紀毓聖之昌辰八鸞同鳴洊
迎眞於榖旦闡揚大化演繹靈音儼日淵月
角之尊仰天歩星行之道綱維萬化宰制三

才伏念(某)等職守琳庭率循科範奉清光而
對越瞻紫氣以彌髙戒蓬島之羽流㓗林居
之藻薦祇修玄典仰冀鑑觀自本自根等乾
坤而同久非空非色超象數以獨尊再運丹
𠂻禮伸二獻
伏以金簡玉書闡神眞於三洞父言聖訓垂
道德於千齡誕揚清淨之風茂啓希夷之化
開雲弁霞裾之緒發赤書玉字之玄敎被中
華恩周下土關令方深於望氣天人有待於
傳經摶不得聽不聞雖大道獨超乎語嘿存

者神過者化惟盛德則可以形容何以賛揚
第勤薫沐伏願先天傳道浩刼指迷長爲下
土之津梁悉化群黎於方域馴至空同之問
自無姑射之疵道統儲祥琳庭恊慶傾倒䖍
恭禮終三獻
　　　▲經
　　　宣䟽
　　　回向
月惟春仲風光巳及於花辰壽與天齊道德
斯臨於仙旦諸天同慶三界均歡伏願玉几

髙明丹扄通徹國家寧一遵道德之常經天
地後先超形名而獨立各諧清淨共底雍熈
伏願道尊德貴林泉永樂於昇平日冨月昌
雨露均沾於化育
　　　髙眞降誕(三月/三日)
三月三日正蘭亭修楔之辰一德一心慶金
闕化身之聖恭炷眞香䖍誠供養
萬法敎主玉虚師相玄天上帝金闕化身蕩
魔天尊聖父淨樂天君明眞大帝聖母善勝
天后瓊眞上仙聖師豐乾大帝祖天師奉玄

上相正一眞君虚危二宿星君應化武曲星
君文昌梓潼帝君武當山得道五伯靈官北
極佑聖府天乙眞慶宫元和遷校府官君將
吏觀庭香火髙眞雷霆法部官將眞官土地
江東之神是日朝賀三界眞靈玄虚過往糾
察眞司悉仗眞香普同供養
　　　宣意
伏以夢日儲祥慶玄天而應化披雲望幸伏
厚地以陳情諸天齊臨萬神唱奉恭惟
教主玄天上帝得天之道執帝之符淨樂孕

靈鍾五嶽三光之間炁虚危應宿合九霄八
景之元和冝尊居北極之髙益光賛東吳之
盛屢沐聖朝之華衮誕臻人世之葵傾細酌
流霞順下風而獻奠庸修澗藻祈上聖以光
臨謹運丹𠂻禮伸初獻
伏以玉虚師相仰北極之崇髙金闕眞尊寄
後人之瞻覩靈光奕奕聖德巍巍然有願以
皆從故無幽而不燭魁罡激指掃妖魔於六
洞之中人鬼分離著功行於七日之内顯幽
俱泰今古攸遵伏念(某)等叨沐甄陶惟深慶

賛行藏用舎莫非聖訓之依覆燾匡扶所異
靈休之及洊逢此日再啓玄風輙陳潢潦之
儀以答鴻厖之貺不違童瀆尚鑒時忱瑶珮
瓊裾下雲霄之浩蕩金錢寳馬略塵世之恭
䖍再運䖍誠禮伸二獻
伏以瀆則不告敢忘慶賀之私感而遂通仰
藉好生之德神洋洋手如在皇剡剡𠔃揚靈
第切瞻依肅嚴獻奠伏望迂臨下土惠鑒微
忱蘋藻將誠三侑殷勤之禮山林多幸一瞻
只尺之光庸罄一忱禮終三獻

　　　▲經
　　　宣䟽
　　　回向
春日融融開遍上林之桃李天顔穆穆敬修
南澗之蘋蘩萬倍歡榮一誠慶賀伏願
髙眞洞鑒列聖垂慈格一念之精誠鍚九疇
之洪範冠裳興盛琳宇昌安(三)
　　　髙眞祖師冲舉獻文(九月/九日)
乗雲謁帝當九日之再臨酌水朝眞仰三天
之孔邇恭炷眞香䖍誠供養

祖天師三天扶敎輔元體道大法天師正一
冲玄伸化靜應顯佑眞君六合無窮髙明大
帝降魔護道天尊(餘聖位/同前)再炷眞香供養
萬法敎主玉虚師相玄天上帝金闕化身蕩
魔天尊聖父淨樂天君明眞大帝聖母善勝
天后瓊眞上仙武當山得道靈官聖衆觀庭
香火髙眞雷霆法部官將眞官土地江東之
神是日朝賛一切眞靈悉仗眞香普同供養
　　　宣意
伏以玉珮秋風記重陽之昇舉金莖曉露對

佳節以獻酬諸天下臨萬神唱奉恭惟
祖天師正一眞君執天之樞與天同運瑶峰
玉局親傳九鼎之書絳節霓旌光被三天之
詔由漢室龍興之世至蜀都鶴去之時益衍
宗風光于今日載惟
法主玄天上帝得天之道執帝之符淨樂孕
靈鍾五嶽三光之間氣奎婁應宿合九霄八
景之元和冝尊居北極之髙益光賛東吳之
盛俱沐聖朝之華衮誕臻人境之葵傾細把
茱萸順下風而獻奠庸修蘋藻祈上聖以光

臨謹運丹𠂻禮伸初獻
伏以紫芝眉宇仰師省之崇髙玄武旌旗寄
後人之瞻覩靈光奕奕天視昭昭蓋與時以
偕行乃無幽而不察鹿堂鹽井著功行於豐
碑鍼澗榔梅重懷恩於下土無窮傾慕敢後
朝修伏念(某)叨沐甄陶惟深慶賛行藏用舍
莫非聖訓之依覆燾匡扶所兾靈庥之被荐
逢此日再啓玄風輙陳潢潦之儀以答鴻厖
之貺不違童瀆尚鑒時忱瑶珮瓊裾下雲霄
之浩蕩寒泉秋菊略塵世之恭䖍再運丹𠂻

禮伸二獻
伏以鸞書鳳誥承三天眷命之𨺚羽葆霓旌
際九日昇眞之㑹神洋洋虖在上皇剡剡𠔃
揚靈乘白雲至帝鄉功成别館受素書傳眞
訣威制群魔綿數千百年正一之傳恢二十
八治宗風之盛化巢之功勲若被鎭天之威
武非虚莫旣賛宣肅嚴獻奠伏望迂臨下土
惠鑒微忱茱菊流芳三侑殷勤之禮山林多
幸一瞻只尺之光庸罄一忱禮終三獻
　　　宣䟽

　　　回向
鸞鶴浮空降威容於只尺冠裳列序致禮敬
於再三八表秋淸諸天雲會伏願歆格微誠
顯敭大教傳經玉局永光道德之宗主法玄
天茂衍厖鴻之慶琳庭淸肅道衆和安
神靈孚佑教弘道德之光儀相崇嚴運啓雍
熈之治冠裳興盛琳宇昌安


諸師聖誕冲舉酌獻儀終











