








二經同卷薑九
　靈臺經
　秤星靈臺祕要經

靈臺經
　　　定三方主第九(原缺第一/至第八)
寅午戌晝生日木土夜生木日土
申子辰晝生土水木夜生水土木
亥卯未晝生金火月夜生火金月


巳酉丑晝生金月火夜生月金火
右件凡晝生看日所在之宫以定之夜生看
月所在之宫以定之而爲主也
經云晝生人日在陽宫夜生人月在陰宫爲
不背三方主皆得力大富貴之人也若晝生
日在陰宫夜生月在陽宫此爲背三方主合
一生貧賤據此論之恐未臻元奥
又四門經云若雖不背看三方三方若在旡
力之地或伏留逆行即不可以爲有福之人
也若雖背看三方主三方主若在有力之地

或居王廟之宫不可便爲無福之人也然有
此論又别無斷定今是以撮其樞要准以爲
標庶有效爲凡論人灾福以卯辰巳爲少年
時以午未爲中年時以申酉爲老年時若初
主在少年時中主在中年時末主在老年時
爲不背三主大貴之人也若初主在老年時
末主在少年時此爲背三主也若初方主在
北面以西爲初年戌亥是也以北爲中年時
子時是以東爲老年時丑寅是也如論向背
以南方而言之見其向背也若方主雖逆行

伏留或在王廟之宫但依加减論之方見准
的也若初中主在本分地位末主在中主前
者其三主减半論之若末主在初主前若在
卯北其末主並不論其灾福若在卯南者即
全力論之其初末主俱不論之也若中主在
初主前者居卯北即中主全不論之其初主
亦减力論之若在卯南者即初主全不論之
以中主言之即中年乃應也若初主在中主
後者减半論之若初主在末主地分之後者
全不論之更在臨時消息看身命宫主及諸

星之力以定貧富貴賤併其星曜力分分雖
數以定之凡定三方主遠近先筭壽期長短
以三限分之即可定期遠近之灾福也以定
灾福應驗之期也
　　　飛配諸宫第十
古經云以二十八宿定一十二月將從朔日
數之以定身宫蓋太陰行度有遲有疾有眺
(敷了/切)難爲約定但以曆筭先定太陰所在之
宫便爲身宫以加時所至之宿便爲見生之
宿於此宿上有三絶之宿先數七宿爲第一

絶次數十宿爲第二絶更數十宿爲第三絶
凡相去二十五宿也假令畢爲見生之宿即
從畢數七至星爲第一絶又從星數十至尾
爲第二絶又從尾數十至奎爲第三絶凡爲
三絶日得患者難治也右身宫
但生時諸星曜落在陷宫及五弱之位者若
與月同宫即不爲陷縁日月無陷宫故也或
若對望旁合見即可减三分之力論之若在
本分王廟之宫即全力論之若日木在主大
貴有錢長壽火在妨母火在前損日月减即

可土在作事多滯宜修道金在好容貌多慾
得女人愛慕水在好文心巧有智交在宜官
天一在小年近貴人也太一在毒害多災若
有瘢痕及蟲傷火燒應之即吉與交同　右
身宫災福
紫唐經云以太陽所在之宫宿爲命宫以加
時所至之宿便爲命宿亦於此宿上有六害
之宿以太陽所在之宿爲第一命宿前數四
宿爲第二宿又前數七宿爲第三宿又前數
四宿爲第五宿又前爲第六數五宿宿若諸

惡星押此六宿悉有灾厄以星曜之力言之
押命宿多災厄押意宿多不稱意押事宿多
飛禍押克宿多賊害押聚宿多死亡押同宿
多離别假令太陽在婁宿便以婁爲第一命
宿數四至畢爲第二意宿又自畢數七至星
爲第三事宿又自星數四至軫爲第四克宿
又自軫數四至氐爲第五聚宿又氐數五至
箕爲第六同宿他皆倣此又都例經云天輪
初出地平際卯上星辰爲命宫以次定一十
二位所有灾福在七强宫中　右命宫

晝生從日夜生從月從東出配之至終如配
在七强福禄殊常配在五弱位即福薄仍須
以星曜逆順及王廟言之分其分數須看配
到之處有何星曜照臨旁合以定厚薄又須
看財位强弱助之若晝生夜三方主皆弱
右福德
不以晝夜從財宫主數至財宫從東出配之
至終看其位高下及有無星曜照臨旁合定
之其主是日因先代月因外家木因官長火
因兵盜土因奴僕田園水因文書金因妻如

已上宫中有善星必因上事成之惡星因上
事破之首尾即兵盜破太一如上天一因貴
人成之　右財帛位
白日從木至月夜生反此從東出配之善星
守之長命惡星見之夭折但見木月有壽若
木逆月在同宫未則短壽又惡星剋即夭亡
晝生火與月同亦夭亡如土剋日火剋月太
一剋木皆减一分之力木月又在無力之地
又减一分之力火守西没减四分之力火守
八煞惡死但善見木月减一分之力常以善

惡累增損之則得壽長短限得陰範策有百
六之會易周有百八之數每一紀爲一分之
壽即九分有一百八歲也如陰德可延一紀
者即一百二十歲如定得分數即餘年餘月
餘日尚未知之即取木星餘日以太陽餘日
乘之所得以周天分除之所爲歲數餘則棄
之其周天分除不盡者命以三十除爲别本
以一十除爲歲數今且以十二除之月數不
盡爲日數則得所之紀餘年餘月餘日也每
一紀一十二年此法甚妙更有一法在行年

宫篇收之又若生男後三日及九日月至火
守處生女七日後月至土守處必主撮口夜
生尤甚妙　右壽命宫
晝生從土至火夜生反此從東出配之如是
日月木水並好死是蝕神火孛惡死金因女
人死土好道死木卒死水冷疾死土腹疾死
火見血死蝕神驚怕死孛劫死天一與惡星
併樂死又常以申酉二位定之不以貧富貴
賤先須看此二位大底不宜見火必主惡死
雖大貴亦不免之故李公云火星入宫一度

至三度笞死至八度乃劍死至十一度縊死
至十四度水死至十七度呪詛死至二十度
驚劫死至二十三度蟲傷刑害死至二十六
度非横死至二十八度墜撲死至三十度市
死又若火在八煞位角亢水死氐房心狐魅
死尾箕蟲傷死斗牛女抵觸死虚危魂寐死
室壁水死奎婁蟲傷死胃昴骨鯁死畢觜參
馳驢死井鬼柳捕逐死星張馬墜死翼軫蛇
豕死十五度必市死又云自南六宫乾位蟲
傷并市死北面六度陰謀水火死如火伏在

此及身命有木貴而夭亡無金木夭折中年
死又一法如筭至某年某月日死者看其火
在何宫及看身命有何星曜以此言之即知
死之所因也陽宫從師子宫星宿順行數爲
頭張翼軫角亢氐房心尾箕斗牛女虚六度
已前皆爲陽位也陰宫從巨蟹柳宿逆數爲
頭至鬼井參觜畢胃昴婁奎壁室危虚七度
已來爲陰宫也日月木疾病死火見血死土
墜死金因女人死水文字死交中朋友死天
一貴人害死太一兵盜死不然用兵死　右

死囚宫
從師子星宿順數爲頭至張翼軫角亢氐房
心尾箕斗牛女虚六度已來爲陽位也　右
陽宫
從巨蟹柳宿逆至虚七度已來爲陰位也
右陰宫
晝夜皆從月至第八位東出配之看此位宫
辰宿曜言之但火土到此宫即爲灾如火土
是主星不爲灾也即蝕神天一爲灾矣又看
其下臨何宫位以所併之宫是何宫所臨之

位是何位即言其妨害縁主星在此不爲身
分之灾必臨注他人也如行年星曜到此宫
亦與生時同論之也若生時即主一生之事
若行年如此者即以星曜在此宫月日爲限
也　右灾厄宫
晝夜皆從日數至第六宫從東出配之以此
宫宿所主言之日月主眼目之疾木主風疾
火主瘡痍土主腫痛水主冷疾金主嗽疾交
中内疾天一心疾太一中惡之疾此乃生時
即一生如此行年即一年也　右疾患宫

晝夜從土數至木從東出配之以此位宫宿
所主言及看强弱星曜臨照定其吉凶若身
命及此宫配在師子人馬磨蝎寳瓶雙女皆
主少兄弟如得魚羊蝎蟹即多兄弟如是魚
羊人馬夫妻有異類兄弟又從水數至木從
東出配之其人尅爲妙配在福德相貌位有
兄弟相宜又以火守三方主居土位惡星不
尅爲妙中所經歷者星是兄弟數看此位亦
如上法即知姊妹强弱也如要知兄弟之數
白日看南面之宫有幾星夜生看北面之宫

有幾星是兄弟姊妹之數陽是兄弟陰是姊
妹要知得力與不得力者看其星善惡斷之
也　右兄弟宫
晝夜皆從土至金東出配之看星曜論吉凶
但妻宫妻位并見金唯不宜見火見即不吉
若善星助亦妨惡星剋即婬亂惡聲名敗家
風若金在婁亦婬亂若更火即爲娼婦若木
見則有二妻得女人之財若日月見得好妻
若土見難婚及老幼不等若見水得好妻會
文字音律若蝕神妻惡亦妨之見天一得貴

族之女見太一得醜惡之妻又須以其宫在
高下位定之又從數至日月從金配之約虚
處以行年配至終　右妻妾宫
是婚姻之年也此宫唯忌土火見之必主難
婚或以賤爲妻亦少子若土見金又見妻宫
妻多病及不具足若火見金妻不良火在金
宫金度亦同　右會合宫
晝夜從金至土東出配之若其中有星曜如
上斷之亦依妻宫斷之　右夫宫
晝夜從木至土從東出配之若其中有善星

必生好男女有惡星必生妨害如自東出至
加臨所至之宫其中所經歷者星曜是女數
如先見陰星首生是女先見陽星首生是男
以善星爲淑善之男以惡星爲凶暴之子以
伏逆爲傷害也以陰陽星定男女力　右男
女宫
晝夜從火至木東出配之如行年上有金木
到此必有男女又木到火金元守有子又行
年至木金元守火到本元守亦有子又土與
金水對少子若金月與惡星同在翻復宫絶

嗣若星在陽宫生時屬陰又在雙女身宫主
雙生如增修宫在高位見月即男女易養若
金在陰陽宫第二分絶男女主不生養　右
生育宫
晝夜從日至木東出配之在有力之位善星
臨照即有好男女若被惡星剋之即少子難
養有少亦妨之　右男宫
晝夜從月至金東出配之一如前法善惡星
斷其吉凶要知其數看從東出配到之宫有
幾箇星是其數也善星吉惡星凶以陰陽星

定其男女也　右女宫
白日從日至土夜生反此東出配之如有善
星父貴如晝生日見火夜生土見日日與蝕
神同並主妨父也　右父宫
晝生從金至月夜生反此東出配之看星善
惡定其吉凶如晝生火見月夜生土見月及
月在土下宫皆主妨母日月同在翻復宫又
居東方此人父母不同類日三方高父强月
三方母强也凡日月與東出宫背又被惡星
照此人父母必主離别如金月在土下宫母

賤亦惡聲名日宫主及三方主在奴婢禍害
宫必父賤及無禄也若月宫主及三方主在
第六十二母賤短壽　右母宫
晝夜從官宫主數至官宫東出配之看其高
下在高位即爲官大貴若在下位即爲官畢
下如雖在高位主星不照惡星不尅居官而
無禄也若在下位主星又照或居王廟則爲
大官只是不清貴也如木日水天一交首占
高位爲文官土火金尾孛在高居武常以星
力淺深强弱定其高下又以其星是主與不

是主及王廟言之又從土至月東出配之爲
武官從木至水東出配之爲文官其高下如
上法斷之　右官禄宫
晝生從月至水夜生反此東出配之唯不冝
蝕神太一土火並已與身爲仇讎害施恩禍
報若此星曜對望旁合同此論之若此星曜
在王廟反灾爲福宜近武勇之人結交得力
也若火在小十宫即被人謀害又日被火剋
月被土剋並不宜知己也　右交遊宫
白日從月至日夜生反此東出配之此宫所

主善星見好修飾見日好道見木好丹見月
好釋見火多禮見土好長生之術見金好女
人見水好文章見火好武勇見天一好接貴
人見太一好姦虚作盜對望旁合見亦同此
　右精魂增修宫
白日從相貌宫至精魂增修宫夜生反此東
出配之若得牛羊魚磨等宫多情慾如見金
尤甚若水在羊蝎火在花樹鴛鴦好男色金
月在第四男女俱婬爲巫覡若金留與衆通
若土木尅則婬於六畜火與金婬常不足金

在第八好男女色火在第九亦同金在獅子
好奪人妻妾金在蟹磨有穢行月在張九氐
十二十三十四尾十二胃十四井二十四金
在奎二參一井十九柳十三氐五斗十三危
十一日在室十三翼十三水在井十五翼三
氐四火在井十五翼十五角六亢四氐五已
上皆主婬穢亦以賤爲妻或受他妻爲妻其
宫若男女宫併即幸於男女也與奴婢併即
幸於奴婢也但以所併者必私通之也又金
在第七位土火同宫浮惡毒與外人私通不

擇好惡金在官宫月在田宅合取親戚爲妻
其位高强即吉　右情慾宫
書夜從水至月從東出配之如在高位好星
見得奴婢之力如下位惡星臨之主不得力
宜子細定之若惡星守照必婢逆作賊火土
首尾見之常有害主之心　右奴婢宫
白日從情慾至水夜生反此東出配之看所
臨之位必主事多艱迫也假如臨男女宫即
於男女上多致艱迫　右艱迫宫
從天想宫日至月地想宫從月至日此二宫

皆業次之分也每宫分爲三分即每分十度
也此定之其事極繁皆出五行定分經中此
乃更不具録也　右天想宫
　　　秤星力分第十一
夫定人灾福先以身命宫次以三方主定之
若身命宫主不得力但得三方主居好處亦
得中下富貴如三方主俱不得力身命主在
好位亦得小富小貴木在第三宫與月同俱
不爲陷又日月無陷宫所到之處皆如福如
星曜在五弱之位見日月俱不爲陷仍可减

力論之如首尾在四正宫爲官之人也首多
吉尾多凶如太一土火雖爲官必患惡瘡致
死也若身宫主及方主俱在下位餘星在高
位得三分之力若居王廟之宿得六分之力
身命王及方主俱在下位居王廟之宫諸星
在高位得七分之力若諸星不得力得四分
之力若身命主方主在下位居王廟餘星在
高處亦居王廟得八分之力若身命主方主
居高餘星在下位居王廟得九分之力若身
命主居王廟占高位得六分之力若身命主

不在好處三主居王廟在好處方主王廟在
下之位得六分之力在有力位但身主命主
與方主併即未定其灾福仍須常見日月即
得十分之力每星曜見日月即得十分之力
每星曜見日月即加二分之力不見即可減
二分力論之星曜在王廟好樂得多少力各
不同木在室得八分力在鬼得十分力在人
馬得四分之力火在心得十分在斗得六分
土在斗得十分在亢八分在虚四分之力金
在亢得十分在胃九分在昴八分力在畢六

分在室五分之力水在翼十分在軫九分日
在星十分在婁八分月在胃八分在昴七分
在畢六分在蟹宫得四分力首在星得六分
力在軫八分力尾在壁八分天一在女得十
分之力月孛柳得六分之力若身命主方主
在王廟居强位見日月得十分力若在於本
分地位倍之如留又倍之得三十分之力也
若在下位得七分之力見日月得七分之力
若餘星不在王廟居强位見日月得八分之
力不見日月不得力若餘星在高處不居王

廟得八分力不見日月五分之力但與主星
减二分力論之也凡星曜入王廟之宫不在
王廟之度有及與不及至與不至亦須加减
是之或向或背亦須增損斷之向王廟之度
者爲星曜順行其王廟之度在前若星逆行
其王廟之度在後即爲向也背王廟之度者
爲星曜順行其王廟度在後星逆行王廟度
在前皆爲背也又及與不及者爲王廟之度
在前星行得至其度爲及也不及者爲王廟
之度在前星行不至其度便留留乃逆並爲

不及也不至者爲星曜逆行王廟之度在後
欲至其度而便留留乃復順爲不至也得至
者王廟之度在後星逆行入其度也向者得
及得至者並减二分力論若背與不及不至
者並减四分論之若近者王廟之度三日而
得至者並可减一分之力論之若在其王廟
之宿度即十分論之更若臨本分地位者倍
而論之若留守其宿者又再倍而論之若順
即爲文逆即爲武須在七强之位即大貴也
若身命主方主在五弱之位者大貧之人也

凡言善星被惡星尅者雖是同宫須有凌犯
即爲尅也若惡星在前日月五星不出其宫
行住犯之即爲灾若惡星在後星曜逆來淩
者即灾甚也若善星在前惡曜逆來犯者灾
亦甚重矣若星曜在後惡星逆來凌者灾尤
重也若善星在前惡星在後惡星行疾者不
爲凌不凌不犯不爲灾也若七日内有凌犯
者即不爲離襁褓若日月在高處惡星在下
位來尅不爲灾也若善星與日月在下位惡
星在高處來尅必爲灾也若俱在高處所尅

不深若在下位所犯必重也若生時日月交
蝕則不具足也若火逆來見日月得善星救
則損目不救則撮口死木主重位土主重務
金主女人女業水主文才火主武略交主兵
權天一主服色貴太一主刑殺日主天子月
主后妃月在第五多男女水在西没怕妻火
逆非命土犯命少孤宜爲道僧火犯命勇猛
好殺木犯命有壽金犯命有女人之厄水犯
命劣伎能日犯命貴人重彗曜犯命妨妻金
性快自用意火性急難侵犯土性厚多仁惠

水性聰多能解木性仁好梗直日主先代月
主外家木爲福惠火爲官土爲田宅金爲妻
水爲藝業土爲腹疾水爲冷疾火爲官事蟲
傷金爲女人色慾木爲風疾水爲文學言語
　　　行年灾福第十二
但以東出宫爲首一歲一移宫直須過生日
後方可移宫常以行年宫主言其吉凶若得
日爲主須候太陽至本王廟宫宿之時有喜
宜近貴人如行年得爲主則月水行疾當以
身命主及本主星推之時爲主則有非常之

喜在順行之時仍須在有力之地木至身命
主先有灾憂後有大喜若得火爲主災在逆
伏身命及行年必爲灾若是主星即看何時
至官命及第三第九皆爲有喜之時也若得
土爲主合作事鈍滯多破財病病在逆伙之
時也若是主星即合有土地之權須在有力
之地若庶人則多錢穀若得金爲主看何時
到本王廟之宫皆爲有喜之時也又常以生
時三絶六害之宿定逐年吉凶亦甚準的宜
用之也歲星入命主遠行起灾位寅上得財

見貴人丑上兄弟不和子上損六畜或因六
畜所損亥上憂子戌上遠行吉酉上生貴子
遷官申上平平未上大喜亦妨鞍馬灾午上
遷官巳上得知己力辰上遠行即吉熒惑入
命六十日驚恐蒼腫血光寅上失財丑上得
財子上官灾疾病亥上憂妻子戌上損六畜
奴婢酉上女人口舌妻子血光申上爲人謀
害未上作事不成午上憂官巳上大吉小人
即凶辰上兵厄生時得力不爲灾鎮星入命
夜生灾寅上小口破財丑上大吉子上遠行

亥上子孫爭論未上遷官戌上有喜酉上妻
患申上大吉午上加官巳上憂小口哭泣辰
上破財太白入命爭訟起寅上加衣丑上加
六畜子上忌咒詛亥上有疾病口舌酉上逢
貴人戌上進財申上女人爲灾午上有不測
之喜巳上大人舉爲辰上惡人累及天一到
處皆爲喜太一到處皆爲灾蝕神入命毁謗
口舌寅上損財丑上兄弟不和子上父母疾
病亥上損子戌上得貴人力酉上損財妨妻
申上貴人往來未上百事吉午上先憂後喜

巳上得貴人接引辰上心不安爲人連累火
至三六十一皆喜木至二五七九皆喜若逆
入六十火來即死水日火至命皆爲灾土至
三六十一喜金至三四五十十二皆喜行年
至土元守宫灾至火元守合有子火土見力
减至木元守宫火土見亦爲灾至金元守冝
婚姻有子至水元守宫土火見有灾木見則
不爲灾至月元守宫火土見灾重至日元守
宫宜入仕見貴人至土元守宫亦多灾日月
至土火元守宫土火至日月元守宫土至火

元守宫皆爲災重日至金元守喜火至金元
守有女人災土至金元守喜土至木元守有
官災木至火元守有子火至土元守喜土至
日元守災火至月元守破財疾病木至土元
守大富得財金至土元守大吉金至木元守
因女人破財金至火元守心疾金至水元守
因文書喜水至木元守有盜水至金元守有
吉火至木元守憂公事日月至木元守皆有
喜
右件行年更有細微災福備在諸經此即撮

要而已故不盡録也


靈臺經






