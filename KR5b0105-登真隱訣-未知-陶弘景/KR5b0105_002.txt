










登眞隱訣卷中遜二
雲林夫人曰夜卧先急閉目東向(按後云要當以生氣)
(時者則初夕之卧不得行此至子以後卧覺使起坐爲之日中之前皆可數按祝耳但慮)
(東向不隨四時也)以手大指後掌各左右按拭目就
耳門使兩掌俱交㑹於項中三九過(此近掌後從大)
(指邊起先微按目有雲仍各左右拭目摩耳門過交於項後如此更還三九乃止)存
目中各有紫青絳三色氣出目前此是内按
三素雲以灌合童子也(向按時存三色雲光鬱鬰各出面上至三)
(九過訖小停住以凝運三氣使暉灌眼重乃復爲之)隂祝曰
眼童三雲兩目眞君英明注精開通清神太

玄雲儀靈嬌翩翩保利𩀱闕啓徹九門百節
應響朝液泥丸身昇玉宫列爲上眞(六韻)祝畢
因咽液五十過畢乃開目以爲常坐起可行
之不必夜也要當以生氣時一年許耳目便
精明乆爲之徹視千里羅映神靈聽於絶響
者也此亦眞仙之高道不但明目開耳而巳
我滄浪方丈仙人常寳而爲之此道出太上
四明王經中傳行以金青爲誓然後乃施行
耳(尋耳目之道莫妙此法故立盟約乃得傳用凡諸修守存祝之事亦皆應跪誓玄師)
(不爾無驗金青多少在人之意耳)

右雲林告楊書
一面之上常欲得兩手摩拭之使熱高下隨
形皆使極帀先當摩切兩掌令熱然後以拭
面目畢又順手髮而理櫛之狀兩臂亦更互
以手摩之(此存法晝夜有間便爲之先摩掌及熱以摩面目數遍復切掌又摩)
(如此四五過乃度手項後及兩鬢更互摩髮向上就經狀如櫛頭數十過止此法雖解童)
(顔還白之良方也此而字即訓如字用也)
右出丹景經中令人面有光澤皺斑不生
髮不白脉不浮外行之五年色如少女所
謂山川行氣常盈不没(此即下品丹景道精經中所言謂常)

(如山川行氣常得充滿而木石榮潤矣)長史書
卧起(不必早卧起凡卧初起皆可爲之)當平氣(定氣令呼吸徐微也)正
坐隨月王向方面先叉兩手(叉手而反之極伸臂於前)乃
度以掩項後因仰面視上興項使舉兩手手
爭爲之三四止(興猶起也謂叉手覆掩項竟仰面起項作力與爭極復低)
(缓之如此三四亦當聞頸骨鳴也此與字或作與字)畢又動屈身體(解乎)
(低頭屈腰廻轉背脚亦可起倚)伸手四極(伸舉兩手於頭上極力散向兩邊從)
(前乃復俱▲後仍反張也)反張側掣(當先偃腰反張仍又合手隨身縱體左右)
(側掣掉之)宣揺百關(當復行動振奮體脚手臂膝脛皆令通帀)爲之各
三(如此一事輒三過爲之乃以此復作非都遍復始也)此當口訣(謂運動四)

(體不可都書載當口訣委曲示其形用也意謂正當如所注耳)
右出大洞眞經精景按摩篇使人精和血
通風氣不入能乆行之不死不病(▲大洞之例卷)
(題殊多非謂止在三十九章也後云大洞精景上卷又大洞過邪太視如此則皆為)
(不少)長史書
卧起先以手巾若厚帛拭項中四面及耳後
皆使圓帀温温然也順髮摩項若理櫛之無
數也良乆摩兩手以治面目都畢咽液三十
過以導内液(謂卧初起先宜向王行此法竟乃爲又手反諸事也)
右出大洞精景經上卷乆行之使人目明

而邪氣不干形體不垢▲生穢也(▲字女忌反)
長史書
若體中不寧(此謂覺有不佳處而無的所苦者)當反舌塞喉
漱津咽液無數(極力卷舌上向屈以塞喉而漱咽也)須㬰不寧
之痾即自除也當時亦當覺體中寛軟也(亦可)
(兼行此中諸按摩存挸之法)
右出消摩上靈叙中(消摩品號亦如大洞卷目例皆不少也)
長史書
右前來至此凡四事不顯何眞所告
耳欲得數按抑其左右亦令無數令人聰徹

所謂營治城郭名書皇籍(一眞本云營治城郭其義亦不相乖)
(兩耳爲一面之界城故宜治理之也)鼻亦欲按其左右唯令數
令人氣平所謂灌溉中岳名書帝録(鼻爲面之岳山)
(内景所謂之天中之岳精謹修鼻孔中毛亦欲數滅除恒使㓗利此二事皆可以閑時爲)
(用手按抑上下摩治無數則城郭堅完山岳峙秀皇籍帝録可得面者耳)
右此二法方丈臺照靈李夫人出用云消
摩經上篇法(此照字當爲昭書之誤耳)長史書
常能以手掩口鼻臨目微氣乆時手中生液
通以摩拭面目常行之使人體香(以兩手竪掩鼻口令)
(呼吸通於手下須有液仍以摩拭竟又掩無定限數亦使入光澤)

云出石景赤字經
常欲以手按目及鼻之兩眥閉氣爲之氣通
輒止吐而復始恒行之眼乃洞觀(此用兩手各第三指)
(挾鼻按目下内眥無正限數通氣小舉指更閉又按亦可三九過也)
云出太上天關三經(按下品目有天關三圖經疑關圖字也)
常欲閉目而卧安身微氣使如卧狀令傍人
不覺也(此晝夜無定非止欲卧時當平枕偃向使氣調靜也)乃内視逺
聽四方令我耳目注百萬里之外乆行之亦
自見萬里之外事精心爲之乃見萬里外事
也(後云當先起一方如此方方各存都訖更通存四方皆如聞見也耳目初注東方令)

(見山川城郭聞諸玄響並依稀作像覺我耳目視聽遥擲逺處恍然忘形乃佳亦應先從)
(一里十里百里千里漸漸以去也)又耳中亦恒聞金玉絲竹
之音此妙法也(初亦存聞之後乃得實聞也)四方者緫其
言耳當先起一方而内注視聽初爲之實無
髣髴乆乆誠自入妙(夫修道存思事皆如此歲月不積誠思不深理)
(未知覺不得以未即感驗便致廢棄鑚石拜山可謂有志)
云出紫度炎光經内視中方
坐常欲閉目内視存見五藏腸胃乆乆行之
自得分明了了也(存見時應想其形色次第高下大小狀如目視其藏)
(府名序並注二十四神中不復兩記)

云出丹字紫書三五順行經
臨食上勿道死事勿露食物來衆邪氣(食時欲常)
(向本命及王氣凡食冷暖皆不可不覆鬼邪喜先來歆響則餘味便爲濁穢亦能致病也)
數沐浴每至甲子當沐不爾當幾月旦使人
通靈(幾月即竒月也謂正月三月五月七月九月十一月也月中有甲子便可重沐)
(消尸用四時王日仙忌用十一月十一日九眞又用三月三日五月五日皆應沐也月得)
(一過兩過乃佳)浴不患數患人不能耳蕩鍊尸臭而
眞氣來入(紫陽眞人告曰可數沐浴濯水疾之氣消積考之瑕亦致眞之階紫)
(微夫人曰沐浴不數魄之性也違魄返是鍊其濁穢魄自亡矣知此沐浴便甚須數也此)
(事自爲易矣於冬月湯少爲雖膽兩)洗澡時常存六丁令人所

向如願(謂旦夕經常澡洗也至沐浴時亦可存向之耳六丁即六丁神女此神善)
(與人威通易爲存召亦應向六丁所在謂甲子旬即向卯也其王女别有名字服色在靈)
(飛中)理髮向王(謂月建之方面也櫛髮梳頭沐髪皆爾按仙忌忌北向理髪今)
(十一月既建子宜當猶向亥此正北不可犯也)旣櫛之初(謂初就櫛之始行祝)
(行櫛)而微祝曰
泥丸玄華保精長存左爲隱月右爲日根六
合清鍊百神受恩祝畢咽液三過(此祝中云左月右日)
(者是隂陽互相入即紫文三魂飛精之義故有隠根之目也玄華是髮神之名六合爲鬢)
(下之府凡諸祝辭皆有㫖訓非但此文而巳)
右八條玄師南嶽夫人所勑便施用長史

書
理髮欲向王地旣櫛髮之始(前無髮字又以始爲初)而
微祝曰
泥丸玄華保精長存左爲隱月右爲日根六
合清鍊百神受恩祝畢咽液三過(按南嶽夫人巳受比)
(法今安妃又告當是前後不相知而用法猶皆同)能常行之髮不落
而日生當數易櫛櫛之取多而不使痛(意言數櫛)
(者謂數易櫛處而紫微又云更番用之此便是用一櫛恐熱損頭傷髮故耳今當四五枚)
(更互用使冷也)亦可令侍者櫛取多也(上學之士衣服淋席尚不)
(使人近何容以頭與人櫛之正可自爲)於是血液不滯髮根常

堅
右按九華所告令施用云出太極緑經長
史書
眞誥云櫛頭理髮欲得多過通流血氣散風
濕也數易櫛更番用之也亦可不須解髮也
(櫛髮之事頻三眞言之此爲宜行之急且欲勤勤告仙侯令爲返白之道也)
右紫微夫人言長史書
若履殗穢及諸不潔處當洗浴解形以除之
其法用竹葉十兩(凡諸竹葉皆可用耳北機之上精不顯其品族也)
桃皮削取白皮四兩(乾者亦可用此桃皮是其子可食者生山中者)

(亦好非山桃也二物並用古秤乾桃皮則半之)以清水一斛二斗於
釡中煑之令一沸(一沸而巳不事於濃也)岀適寒温以
浴形即萬殗消除也旣以除殗又辟濕痺瘡
癢之疾且竹虚素而内白桃即却邪而折穢
故用此二物以消形中之滓濁也(竹質旣虚内又素淨)
(桃主却穢二氣相須而成也禮君臨臣喪使巫祝先以桃茢拂除此亦以去其惡氣也)
天人下遊旣返未曾不用此水以自蕩也(尋眞)
(人降世其質便不能不染乎穢氣所用桃竹時當是諸名山有宫室處以洗浴也此語亦)
(或是厲人耳果其如此神仙亦何甚異於人乎唯能凌虚不死而巳)至於世間
符水祝漱外舍之近術皆莫比於此方也(世中)

(舊有解殗之法比此亦猶培塿之與方壺矣)若浴者益佳但不用
此水以沐耳鍊尸之素漿正宜以浴耳眞竒
祕也(沐者旣以浴竟復宜依常法沐頭非用此水以沐也若沐竟以此水少少洗刷)
(亦當無嫌此水一名練尸素漿止供澡浴耳解殗之事學者之所急此之秘方千金非寳)
(也)
右紫微王夫人所勑用云出太上九變十
化易新經長史書
服仙藥常向本命服畢勿道死喪凶事犯胎
傷神徒服無益(凡服仙世方藥皆當如此唯初神丸及金丹云東向耳)
右東卿告楊君長史書兩本

君曰常以夜半時去枕平卧握固放體氣調
而微者身神具矣如有不具便速起燒香平
坐閉目握固兩膝上心存體神使兩目中有
白氣如雞子大在目前則復故也五日一行
之(按此法是存二十四神之後今所說唯云存神而不言其本當是述彼事耳目中白)
(氣即是明鏡之道但五日一行止是鏡事非前具神如此或當參以爲用也今既修大經)
(亦可畧此)
君曰式規之法使人目明乆而徹視(二十四神謂之)
(拂童之道使徹見二十四神之法)常以甲子之旬(經用庚午之日日中)
(之時)取東流清水合眞丹(經用水一斗眞珠二銖向月建左行攪之)

(二七過)以洗目日向清明東旦二七過(經云向東二七)
(過洗目)常行之佳(此亦粗說經事耳巳行本法不復用此凡經方術數所行)
(所用多有不驗事皆如斯此之踈畧豈與本經相似今若不見彼法則應施用此道所以)
(白首無成者皆由兹輩也)
君曰欲爲道目想日月(目中常見日月之形亦兼存左目爲日右)
(目爲月也)耳響師聲(耳中常聞師之音響亦兼言語聲氣取𩔖於師也)口
恒吐死取生氣(隨四時襄王吐死吸生假令春則吐黄而吸青也)體
象五星(謂如裴君所存五星在左右前後頭上也)行常如跚空(行歩)
(若在雲虚之中非如履斗乗綱也)心存思長生(坐卧行來常念神仙)愼
笑節語(無事於笑何須多言)常思其形(常自識其面貌形色也)要

道也(此諸道雖無正術可修而並是向學之源本矣)
右二條云裴君言長史掾兩書本
右前至此凡三十七事並朝拜攝養施用
起居之道
每當經危險之路鬼廟之間意中諸有疑難
之處心將有微忌勑所經履者乃當先返舌
内向(反舌内向柱喉中臨祝乃伸之)咽液三過畢以左手第
二第三指捻兩鼻孔下人中之本鼻中隔孔
之内際也三十六過即手急按勿舉指計數
也(此急按於急按中隂數以一息爲一過之乆)鼻中隔孔之際名

曰山源一名鬼井一名神池一名邪根一名
魂臺也(此後祝中有此五名故先顯其目紫微夫人云山源是鼻下人中之本側)
(在鼻下小入谷中也用針針之亦治卒死)捻畢因叩齒七通畢又
進手心以掩鼻(捻畢未去手仍叩齒叩齒竟仍進手掌以掩鼻口指端至)
(髮際拜覆明堂上)於是臨目(臨目内存明堂三君以鈴鏡赤光煥而擲之又)
(存泥丸赤子帝君執誦大洞眞經以威攝之)乃微祝曰
朱鳥凌天神威内張山源四鎭鬼井逃亡神
池吐氣邪根伏藏魂臺四明瓊房玲琅玉眞
巍峩坐鎭明堂手揮紫霞頭建晨光執詠洞
經三十九章中有辟邪龍虎截嶽斬岡猛獸

奔牛銜刀吞鑲掲山钁天神雀毒龍六領吐
火啖鬼之王電猪雷父製星流横梟磕駁灼
逆風横行天獸羅陳皆在我傍吐火萬丈以
除不祥羣精啓道封落山鄉千神百靈倂首
稽顙澤尉捧爐爲我燒香所在所經萬神奉
迎畢又叩齒三通乃開目除去左手於是感
激靈根天狩來衛千精震伏莫干我氣(此祝中並)
(是神獸靈司之名號故可震却邪精也)
右出大洞眞經高上内章過邪大祝上法
長史書

北帝殺鬼之法先叩齒三十六下乃呪曰
天蓬天蓬九元殺童五丁都司高刀北公七
政八靈太上浩兇長顱巨獸手把帝鍾素梟
三神嚴駕䕫龍威劒神王斬邪滅蹤紫氣乗
天丹霞赫衝吞魔食鬼横身飲風蒼舌緑齒
四目老翁天丁力士威南禦兇天騶激戾威
北銜鋒三十萬兵衛我九重辟尸千里祛却
不祥敢有小鬼欲來見狀钁天大斧斬鬼五
形炎帝裂血北斗然骨四明破骸天猷滅𩔖
神刀一下萬鬼自潰畢四言一啄齒以爲節

也(凡三十六句則三十六啄齒)
若冥夜白日得祝爲恒祝也(此無正時節修事有間及曉夜)
(之際諸疑▲之處便可祝之當微言)鬼有三被此祝者眼睛盲
爛而身即死(此謂諸殺鬼邪鬼及天地間自有惡强鬼輩聞此而死耳非人)
(死之魂爽爲鬼者也如是鬼眼亦是有睛故盲爛則便死矣)此上神祝斬
鬼之司名(呪中有酆都中官位及諸神名字故鬼聞而怖死也許某領威南兵)
(千人即此却凶者也炎帝即文帝四明即諸公矣)北帝祕其道(北帝㦄遣)
(鬼神人而值此祝便不可復得故祕其法也)若世人得此世祝能
行之便不死之道也(人之死也皆爲諸鬼神所殺耳今既不可取便)
(爲不復死也)男女大小皆可行之(但患其不知此呪耳知者宻用)

(則無限於小大此語似是令告長史之家也)困病行此立愈(鬼既奔走)
(病豈不除)叩齒當臨目存見五藏具五神自然存
也(謂初叩齒三十六時應臨目内視存具五藏以次想之皆令分明五藏之神備在於)
(内然後可得乗正以制邪御神次誅鬼耳)酆都中祕此祝法今宻
及之不可洩非有道者其共祕之乎(此雖非髙眞之)
(至典而是剪鬼之上術兇惡既消則正氣可按且以誅邪過試學者之要法也而諸人多)
(輕其淺小每致傳世俠神呪隱驗呵執不行殊爲可責)
右楊君掾書兩本
羅酆山在北方癸地其上下並有鬼神宫室
山上有六宫洞中有六宫亦同名相像如一

第一宫名爲紂絶隂天宫以次東行第二宫
名爲太殺諒事宗天宫第三宫名爲明晨耐
犯武城天宫第四宫名爲恬照罪氣天宫第
五宫名爲宗靈七非天宫第六宮名爲敢司
連宛屢天宫(此六宫内外同名第一最在西次東列並南向一宫輒周廻千)
(里悉鬼神之府也)世人有知酆都六天宫門名則百
鬼不敢爲害(前云是官名而此及呪並云是門名者則門取宫以爲名故同)
(一號耳鬼輩聞人知此名則言是天宫之主領者故不敢犯害)欲卧時先向
北祝之三過微其音也(亦當少斜向癸地通作一遍祝竟輒六過)
(啄齒乃重祝凡三過止也)祝曰

吾是太上弟子下統六天六天之宫是吾所
部不但所部乃太上之所主吾知六天之宫
名是故長生敢有犯者太上斬汝形第一宫
名紂絶隂天宫以次東行第二宫名(一遍百一十九)
(字)從此以次訖六宫止(即以次呼前所書宫名也)乃啄齒
六下乃卧(三過竟乃更爲餘事此便卧者止是行一法耳)
辟諸鬼邪之氣夕中先祝石笥文乃讀此項
梁城作酆宫頌曰
紂絶標帝晨諒事構重阿炎如霄中烟
勃若景曜華武陽帶神鋒恬照吞清河

閶闔臨丹井雲門鬱嵯峨七非通竒蓋
連宛亦敷魔六天横北道此是鬼神家
其頌有二萬言今畧道六天之宫名鈔出之
耳夜中亦可微讀之亦云辟鬼(此既有宫門之名故鬼亦)
(畏之按前第三宫名武城今頌云武陽者此或當兩名及别有義耳似非誤也)
右二條中君告楊君掾兩書本
夜行常當啄齒啄齒亦無正限數也殺鬼邪
鬼常畏啄齒聲是故不犯人者也殺鬼則酆
都太上所使取人者也邪鬼則天地間精物
魍魎害人者也若兼之以漱液呪說益佳仙

方云常吞液叩齒使人返少叩齒即無外鬼
之侵而内神常守吞液則和氣常充肌髓調
潤故無病而不老矣
右中君告楊君掾兩書本
世有下土惡强之鬼多作婦女以惑試人(世間)
(老精强鬼善有斯變非唯婦女亦隨人所好而化從之皆使迷而不分始學者心未貞正)
(時懷邪念多招斯事故令却之)若有此者便閉氣思天關之
中衡輔之星(星斗之象璇衡輔弼皆在守寸中杓指前具身神存守寸明堂)
(三宫及五藏中二十四神等也)正顔色定志意熟視其規中
珠子珠子濁不明者則鬼試也(要當作方便近邊仍看其)

(眼中童子若暗者知非是仙則邪鬼耳亦可試以明鏡照之也)知鬼試則思
七星在面前亦可在頭上以去之(仍思向守寸中七星)
(出覆頭上杓指前擊之亦可心讀天目天蓬諸呪)規中方而明者仙
道人也(雖不方正而眼淨明者亦是異人火日照之而無影益爲驗也)悟者
便拜之不悟者爲試不過若遇邪而謂之眞
人亦是不過之例子愼之焉(此二事最爲難辯吾第二卷邊)
(戒序中論之備詳矣)
右裴君告長史掾兩書本
右前至此凡六事並誅却精魔防遏鬼試
之道

明堂内經開心辟妄符王君撰用(符在第六卷符圖訣)
(中此即是入心一寸明堂之法又應别有大經今鈔辟妄之事三君上事總眞也)開
日旦向王朱書再拜服之(平旦隨月建朱書白紙上畢左手執)
(拜拜畢乃祝祝畢乃服之)呪曰
五神開心徹聽絶音三魂攝精盡守丹心使
我勿妄五藏逺尋拜畢祝祝畢乃服服畢咽
液五過叩齒五通勿令人見若不用開日以
月旦月十五日二十七日一月三服一年便
驗祕符也(謂不必知開日者當以此三日耳今自可兼用之月五過或六過也)
右長史掾兩書本

東華眞人服日月之象上法(此則東華宫中男女以成眞者)
(猶服之也故日芒之法青君尚存)男服日象女服月象日一
勿廢使人聰明朗徹五藏生華魂魄制鍊六
府安和長生不死之道(當常以平旦東向朱書日象於青紙上左)
(手執存爲日形如彈丸赤色紫芒乃服之吞令入心光明照徹畢可叩齒九通咽液丸過)
(女服月象黄書青紙右手執亦東向服存入心)回周此兩字是摹眞
本朱書
右書日月象法亦可圓書日也(今既有方圓又有日)
(字不改乃應依此而紫文太玄符中有日字乃圓作既呼爲日月象便宜象於日月)
(字且古書日月字亦並似其形故八體書勢謂之象形也今若服圓者則字亦)

(應如此皆别有立成法在符圖訣中)
右楊君書
太虚眞人南嶽赤君内法曰以月五日夜半
存日象在心中日從口入也使照一心之内
與日共光相合㑹也(此坐卧任意先存日赤色紫光九芒忽來入口)
(徑住心中表裏洞光如一也)畢當覺心暖霞暉映驗(𥘉行止存)
(令心暖乆乆乃實覺其熱梢心想之易爲感效也)良乆乃祝曰
太明育精内鍊丹心光輝合映神眞來尋畢
咽液九過到十五日二十五日二十九日復
作如上法(此三日皆竒亦日數之所㑹也後云行之務欲數不必數日者則日)

(日夜半常爲之也)使人開明聰察百關解徹面有玉
光體有金澤行之十五年太一遣保車來迎
上登太霄(又一眞本云行之五年太一遣玉保公下迎尋彼當是脫車字耳此)
(直云保車者猶是玉保公車也)行之務欲數不必此數日作
右一條云出太上消摩經中(此本出消摩智慧經中赤)
(君所鈔用故乃謂爲内法)長史書兩本
東華宫有服日月芒法巳成眞人猶故服此
直存心中有日象大如錢在心中赤色(云直存者)
(今不知所由來不從天下入口也唯見心中有日形雖大如錢而不扁扁猶如彈九經九)
(分正赤色)又存日有九芒(向云赤色耳不道是芒按後云月芒白則日芒)

(應紫色也)從心上出喉至齒(此上存九色紫芒悉上口中鋒頭向齒而)
(不出于時亦閉口合齒也唯是芒出耳非日形俱上所謂服日芒者矣)而廻還
胃中(芒出時猶存日在心上鋒芒至於齒根下尚綴日延亘喉胷之中暉赫口齒之)
(内良乆芒鋒乃屈卷向後從喉更下入胃胃去心逺近與喉一等芒亦不加伸縮也)良
乆臨目存自見心胃中分明(日故在心而芒居胃内使光明)
(流布洞徹藏府如此腹内亦應小熱)乃吐氣漱液服液三十九
過止(云吐氣者向初存時既閉口合齒又當閉氣須存想竟乃通氣開齒漱滿口中)
(津液乃服咽之存液亦作紫色)一日三爲之(此當以平旦東向日中南向晡)
(時西向並平坐臨目閉氣乃存)
行之一年疾病除五年身有光彩十八年必

得道行日中無影辟百邪千惡災氣(若服日月之形)
(例不至十八年此既是芒所以小緩日月常在身中與形合照故能無影萬神映朗豈邪)
(惡之敢干乎)常存日在心存月在泥丸中(此又云常存者)
(明非服時不出於口故也)夜服月華如服日法(存日月並不須見其)
(眞形但止室中月既用夜亦可卧存之又應三過以戌子丑時也向云常在泥丸當是上)
(丹田之泥丸宫也玄丹亦名泥丸又玄眞存月在明堂宫此皆别用耳今日既在於心居)
(眞人之府則月亦應在赤子之房於事相符故令存在上丹田也)存月十芒
白色(月色但黄此白色正是道月有十芒芒白色耳又明月形之不下口也存月徑)
(一寸)從腦中下入喉(頭中九宫通居腦内耳令月既在泥丸故可得呼爲)
(腦且又欲明不出於外而下也又九宫唯泥丸宫下有穴通喉耳當存十芒從泥丸直下)

(所通鼻内孔中各使五芒出於一孔而入喉中鋒亦向齒)芒亦不出齒而
廻入胃(此時亦閉口齒如前其芒令停口中使光明充滿乃回向後而下入胃因)
(吐氣漱咽白液亦三十九過畢覺腦中相連之芒歘然消盡)
右南極夫人所告云此方諸眞人法出大
智慧經上中篇常能行之保見太平
西城王君曰行此日在心月在泥丸之道謂
省易可得㫖行無中廢絶者也(言此無祝說又不須見日)
(月存思法亦不難於人間而不患多方也)除身三尸百疾千惡鍊
魂制魄之道也日月常照形中則鬼無藏形
(形常爲日月所栖則邪鬼無所隱伏故能不疾)青君今故行之吾即

其人也(此智慧經事非止是方諸法故總眞亦復用之)行此道亦不
妨行寳書所服日月法也兼行益善也(寳書日月)
(謂五老寳經即紫文三魂之法此既内外之異故可兼行今平旦及夕當先於室中存服)
(芒至日月出時乃行精霞之法也)今以吿子(告楊君也)脫可宻示
有心者耳(令示長史椽)仙人一日一夕行千事初
不覺勞明勤道之至生不可失矣(既巳稱仙其體理自)
(洪勞此謂當仙之人耳凡始學既未甚貞强其質自易爲劬倦乆乆習之乃可閑便不得)
(初决弩力而後稍致怠替每從少起漸試進之當令一法有常不可苟貪多尚高也夫修)
(道乃不患多但使得其次序不至亂雜耳所謂非冥冥之無貫行冥貫之無序矣萬劫結)
(縁今有此生此生一失復應萬劫何可不勇猛精勤使於此遂常生乎)

右楊書
童初監范某云所服三氣之法存青氣白氣
赤氣各如線從東方日下來直入口中(常以日旦)
(向日若隂雨亦存對之坐立作意臨目存此三色氣併列青在左以次狀如總芒合來入)
(口使三氣之彼根猶綴在日中)挹之九十過自飽便止(一吸一咽)
(爲一挹也咽氣入喉使分流諸藏府内至數欲訖漸漸歇盡而止)爲之十年
身中自有三氣(謂身中常有三色之氣出於頭上也)此高元君
太素内景法(即上清太素三元君之一小法也)旦旦爲之臨
目施行視日益佳其法鮮而其事驗許侯可
爲之(按此是太素之法又令仙侯爲則亦不爲下而范氏受用止得監者當其所)

(修諸道不多唯得一法故耳今令許用此蓋以相扶助非爲專定業也)
右中君言楊書
含眞臺女眞張微子所受東華玉妃某服霧
法常以平旦於寢靜之中(即就所卧之室也)坐卧任
已先閉目内視髣髴知見五藏(當以此存五藏形色分開)
(如法)畢口呼出氣二十四過臨目爲之(此因呼出五藏)
(五色氣使五氣俱一時出凡二十四過向閉目存五藏五藏具畢乃小開臨目而呼出氣)
使目見五色之氣相纏繞在面上鬱然(前直云呼)
(出氣而此云五色五色非應他來猶是向五藏五色耳使五氣紛錯相糺共相冠頭面之)
(止也)咽入口内此五色氣五十過(向五色凝鬰面上良乆乃)

(更内之當併吸使入口而咽之也覺引天地間五色氣又同與面上者相交合俱還藏中)
(凡五氣出内皆各随其色還本藏主十咽從肺心肝腎脾爲次也)畢咽液六
十過(正爾空咽液耳)乃微祝曰
太霞發暉靈霧四遷結氣宛屈五色洞天神
煙含啓金石華眞藹鬱紫空鍊形保全出景
藏幽五靈化分合明扇虚時乗六雲保攝我
身上昇九天畢又叩齒七通咽液七過乃開
目事訖(前云服霧之法其序云霧者是山澤水火之華精金石之盈氣而今存服)
(猶是我五藏中之氣者何也謂向呼出二十四氣使與外霧相交兩煙合體然後服之故)
(頓服五十過則是服霧氣得二十六通矣)此道神妙神州玄都多

有得此術者爾可行此耶(亦告楊君也)乆乆行之
常乗雲霧而遊也又云乆服之則能散形入
空與雲氣合體
右中君告楊書
杜廣平所受介琰玄白之術一名胎精中景
玄白内法常旦旦坐卧任意存泥丸中有黒
氣存心中有白氣存臍中有黄氣(此三處猶謂三宫中)
(也亦是三一之别道但氣色爲異耳)三氣俱生如雲以覆身(各從)
(其初處出如小豆乃漸大以覆冠一身耳)因變成火火又繞身(内雖)
(變作火外猶有三氣也)身通洞澈内外如一(火與氣俱焼鍊身表)

(囊照徹也)旦行至向中乃止(諸修行之中唯法爲乆存思氣火便宜安)
(詳漸漸變化及鍊身之後彌使良乆狀如眠寐不復覺有四體乃佳)
於是服氣一百二十都畢(亦存服向之三色之氣各四十過也)
道正如此使人長生不死辟却萬害所謂知
白守黒欲死不得知黒守白萬邪消却(白黑即向)
(三色之氣所謂玄白也此語亦引五千文中之辭也)尤禁六畜肉五辛
之味當别寢處靜思尤忌房室房室即死此
道與守一相似但爲徑要以減之耳(謂徑要省畧故)
(爲減耳)忌房室甚於守一守一之忌在於節之
耳(守一既許有兒故不爲都斷也)初存氣出如小豆漸大衝

天三氣纏咽繞身共同成一混忽生火在三
煙之内又合景以鍊一身一身之裏五藏照
徹此亦要道也(前法小畧故復重說存思之事當令如此)此不死
之學未及於仙道也自可兼行以除萬邪却
千害行之三十年遁形隱身日行五百里(此道)
(甚下修之至乆若修行餘事便不得用也才淺分少者宜令守此耳非高學之所務矣)
若欲守玄白者當與其經經亦少許耳(如此玄白)
(復别有正經亦應有祝此蓋其鈔畧猶如玄眞事耳此道猶是太清家舊法小君今言似)
(令告寅獸也)
右保命告掾書

君曰欲得延年當洗面精心日出二丈(▲日復乃)
(可爲之)面向日口吐死氣鼻吸日精須鼻得嚏
便止是爲氣通(口常吐四時死濁之氣鼻吸引丹霞之精須㬰自嚏乃止)
(此亦頗類上法但無視說耳)以補精復胎長生之方也
君曰欲使心正常當以日出三丈(取嚏竟仍復爲之)
錯手著兩肩上(左手在上不可誤也)以日當心(此當正心以對)
(日存日亦正對於心也)心中覺暖則心正矣(亦存日之精暉來入)
(心故覺其微暖也)常能行之佳(其說有人心不正者亟爲邪事所動所以)
(眞人令向日觀之既見有偏故授此法大體與日光入心理同今無論正與不正韋行此)
(自爲佳術也)

右二條裴君授長史掾兩書本
右前至此凡九事並服御吐納存注煙霞
之道也
右衆眞㖟訣三條凡五十二事

登眞隱訣卷中



