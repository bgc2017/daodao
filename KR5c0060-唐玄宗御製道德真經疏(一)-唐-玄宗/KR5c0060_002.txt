










唐玄宗御製道德眞經䟽卷之二效二
　　　三十輻章第十一(前章明養神愛氣/不雜則無疵此章)
　　　(明利有用無相資而功立故乾坤爲/太易之藴轅厢成用無之質標車器)
　　　(以爲喻存利/用以結成)
三十輻共一轂當其無有車之用
　䟽輻三十貫於一轂明少者多之所宗也
　當其空無方有車之運用明無者有之所
　利也夫道者何至無至一者也故能鼓動
　衆類磅礴群材適使萬殊區分成之者一
　象衆竅互作鼓之者一響則原天下之動

　用本天下之生成未始離於至一者也且
　就車而輪則轅厢有也車中空無也車中
　空無乃可運用若無轅厢之有則空無之
　運用息矣車中若不空無則轅厢之類皆
　爲棄物故乾坤成列而易功著萬化流動
　而道用彰是以借粗有之用無明至無之
　利有爾
埏埴以爲器當其無有器之用
　䟽埏和也埴粘土也注云陶匠者尚書云
　範土曰陶匠範和粘土燒成瓦器亦取其

　中空虚以用成受物也
鑿户牖以爲室當其無有室之用
　䟽鑿穿也門傍窗謂之牖古者穴居故詩
　云陶復陶穴謂穿鑿穴中之土以覆其上
　故云鑿爾後代聖人易之以宫室取其室
　中空虚所以人得居處莊子曰室無空虚
　則婦姑勃蹊謂爭路也爾雅云宫謂之室
故有之以爲利無之以爲用
　䟽有之所利利於用用必資無故有以無
　爲利也無之所用用於體體必資有故無

　以有爲利注云形而上者曰道形而下者
　曰器易繫辭文也自無則稱道涉有則稱
　器欲明道用必約形器故首唯喻於三
　翻終欲用無於一致爾
　　　五色章第十二(前章明利有用無相/資故功立此章明染)
　　　(塵逐境馳騁則發狂首標色聲戒傷/當所以爲病次云畋獵明逐欲所以)
　　　(焚和結以聖人去取/示全眞保性之要爾)
五色令人目盲五音令人耳聾五味令人口
爽
　䟽色謂青黄赤白黑音謂宫商角徵羽味

　謂酸鹹甘苦辛爽差也目視色耳聽聲口
　察味傷當過分則不能無損故坐令形骸
　聾盲爽差失味爾又况耽滯世間聲色諸
　法不悟聲色性空豈惟形骸之有聾盲此
　亦智之聾盲者爾
馳騁畋獵令人心發狂
　䟽此言耽聲滯色之人馳騁欲心亦如畋
　獵但求殺獲欲心奔盛逐境如馳靜而觀
　之是心發狂病也
難得之貨令人行妨

　䟽難得之貨者言人身以材器爲貨難得
　之貨者則性分所無求不可得云不安本
　分矯性妄求旣其乖失天然所以妨傷道
　行
是以聖人爲腹不爲目
　䟽腹者含受而無分别目者妄視滯於色
　塵無分别則全和故爲之滯色塵則傷性
　故不爲也
故去彼取此
　䟽彼目妄視故去之此腹含受故取之

　　　寵辱章第十三(前章明染逐塵境馳/騁則發狂此章明寵)
　　　(辱若驚貴身故爲患首兩句標宗以/起問次十句因問以明理後四句貴)
　　　(愛不矜假寄/託以結成)
寵辱若驚
　䟽若如也言寵辱之驚相如也夫操之則
　寵捨之則辱言人不能心齊榮辱矜徇功
　名執權旣以爲光寵失勢自傷於卑辱光
　寵則矜恃卑辱則驚嗟故陳戒使其若驚
　欲令齊其寵辱
貴大患若身

　䟽貴矜貴也若亦如也身者禍患之源夫
　耽玩聲色矜競榮華皆爲有身遂成患本
　即貴其身者復何異乎貴大患矣即身本
　是患等無有異未能無患秪爲有身即此
　貴身同貴大患若能無患亦復亡身是知
　患由貴生身由患有故云貴大患若身
何謂寵辱寵爲下
　䟽前標寵辱若驚恐人不曉故設問云何
　謂寵辱還自答云寵爲下所以明寵爲下
　者夫恃寵則驕盈驕盈則生禍因寵獲禍

　則寵爲辱本故知寵爲下
得之若驚失之若驚是謂寵辱若驚
　䟽得則爲寵失則爲辱若驚者故寵辱循
　環故寵爲辱本世間衆生得寵則欣喜得
　辱則驚懼故聖人戒之禍福循環譬之糾
　纏寵辱無定豈可獨驚辱來旣驚其禍患
　寵至亦驚其驕逸其驚相若故云是謂寵
　辱若驚
何謂貴大患若身
　䟽恐人不曉設問以明

吾所以有大患者爲吾有身
　䟽吾所以有大患者爲吾執有身相好榮
　惡辱辯是與非不得則大憂以懼心神内
　竭於貪欲形骸外因於奔競薾然疲役非
　患而何
及吾無身吾有何患
　䟽無身者謂能體了身相虚幻本非眞實
　即當坐忘遺照隳體黜聰同大通之無主
　均委和之非我自然榮辱之途泯愛惡之
　心息所謂帝之懸解復何計於大患乎故

　云及吾無身吾有何患注云委和者莊子
　丞答舜云身非汝有是天地之委和
故貴以身爲天下者若可寄天下愛以身爲
天下者若可託天下
　䟽言人君有自矜貴其身以爲天下之主
　者貴身則凌人人故不附可暫寄爾若自
　愛其身以爲天下之主者愛身則慈人人
　則樂推故可託身於萬人之上長爲之主
　然此章首標驚寵辱終以寄託者欲明驚
　寵辱不若忘寵辱有貴愛不若忘貴愛託

　天下不若忘天下故又有大患爲吾有身
　驚寵辱未能物我都忘則百慮一致矜有
　則萬殊爭長故忘寵辱則無所復驚忘身
　則無爲患本忘天下則無寄託之迹然後
　上有太上之君下有下知之臣無爲無不
　爲不德而有德矣
　　　視之不見章第十四(前章明貴身爲/患令兼忘而不)
　　　(有此章明妙本無象故在用而皆通/首三句言不可求之聲色次六句明)
　　　(尋責必歸於無物又五句示妙用/之難測後四句結引古以證今)
視之不見名曰夷聽之不聞名曰希摶之不

得名曰微
　䟽此明道也夫視之者以色求道聽之者
　以聲求道摶之者以形求道道非色聲形
　法故求竟不得以不得故欲謂之無乃於
　無色之中能應衆色無聲之中能和衆聲
　無形之中能狀衆形是無色之色無聲之
　聲無形之形故謂之希微夷希微夷者謂
　明道而非道也夷平易也希者聲之微妙
　也摶執持也
此三者不可致詰故混而爲一

　䟽三者夷也希也微也致得也詰責也混
　同也妙本微妙精一難名色聲形法焉得
　詰責欲以色聲形詰但得希微爾謂三也
　三者假名欲明道用道非色聲形等則混
　爲一矣
其上不皦其下不昧
　䟽皦明也昩暗也夫形質之物皆有定方
　在上者則明在下者則暗唯妙本惚恍不
　可定名則在上亦不明在下亦不昩而能
　上能下能明能暗非天下之至賾其孰能

　與於此乎
繩繩不可名復歸於無物
　䟽繩繩者運動不絶之意也妙本生化運
　動無窮生物之功强名不得物物而不物
　生生而不生尋責則妙本湛然未曾有物
　故云復歸於無物也
是謂無狀之狀無物之象是謂惚恍
　䟽狀形狀也象物象也言妙本混成本無
　形質而萬化資禀品物流形斯可謂有無
　狀之形狀有無物之物象不可名之爲有

　亦不可格之於無無有難名故謂之惚恍
迎之不見其首隨之不見其後
　䟽至精無形至大不可圍故迎之者不見
　其首隨之者不見其後無首則無始無後
　即無終無始無終故非隨迎所得也
執古之道以御今之有
　䟽此明古先帝王常以無爲道化以化於
　人故戒今能執守古之所行無爲之教以
　御理今之有爲之事則不言而化矣
能知古始是謂道紀

　䟽前云執古之道將引之使行此云能知
　古始明道行必化故重云帝王能知古始
　無爲而理當抱守淳樸爰清爰靜者是知
　無爲之理是道之綱紀也
　　　古之善爲士章第十五(前章明妙本/無象則在用)
　　　(而皆通此章明玄通之人常不盈而/能弊首標古之五句明善爲所以微)
　　　(妙次云豫若七句示德容所以難明/孰能下兩句表進修之徐生保此下)
　　　(終篇結證/成而不滯)
古之善爲士者微妙玄通深不可識
　䟽古昔也士事也言古昔之人善以道事

　者精微要妙玄寂通達體道了言渙然無
　滯而其宇量深邃不可識知
夫惟不可識故强爲之容
　䟽夫惟善士雖正容可以悟物而宇泰發
　於天光德量難窺故强爲容狀且求委順
　之迹將以引化凡愚
豫兮若冬涉川
　䟽豫閑豫也若如也川喻代間愛欲所以
　陷溺衆生善士雖處代間不爲愛欲所染
　如冬涉川故多閑豫冬涉川所以閑豫者

　冬冰堅壯無墜陷之憂爾
猶若畏四鄰
　䟽猶豫疑難也夫善士無愛欲故多閑豫
　及觀其行事舉動施爲恐不合道故多疑
　難如今之人有事畏四鄰知而加戒愼
儼若客渙若冰將釋
　䟽善士於愛欲無所造作如客對主人但
　儼然肅敬爾雖於愛欲如客對主人而爲
　善之行不凝滯於物渙然若春冰之散釋
　無留礙爾

敦兮其若樸
　䟽敦敦厚也樸質樸也言雖不凝滯於物
　而絶浮競其德行敦厚若質樸無所分别
曠兮其若谷
　䟽曠寬也言善士懷道抱德宇量曠然寬
　大於物悉能含受如彼虚谷無不包容
渾兮其若濁
　䟽善士心照清靜而能容物和同光塵不
　自殊異渾然如濁物莫能知
孰能濁以靜之徐清

　䟽因上文云若濁便舉水之澄清以况善
　士之心無染則自然靜止故云孰能於代
　間愛欲混濁之中而以清靜道性而靜止
　之令愛欲不起亦如水濁而澄靜之令徐
　徐自清乎孰誰也
孰能安以乆動之徐生
　䟽此教於法無滯也誰能以清靜之性靜
　止愛欲如水之性已得徐清若便安於此
　清而乆滯滯則非悟未名了出當須更求
　勝法運動增修爲道旣損之而又損按行

　亦次來而次滅則清靜之性不滯於法而
　徐動出也生猶動出爾
保此道者不欲盈
　䟽滯法安清是名盈滿故云若欲保全此
　徐清徐生之道當須無所染著得無所得
　令復滯清求生是傷盈滿則妨道行故云
　不欲
夫惟不盈故能弊不新成
　䟽夫能無所凝滯以至無爲於法無住不
　盈滿者常以新證之法爲弊薄更求勝致

　不以爲新成而便滯著矣
　　　致虚極章第十六(前章明玄通之士/常保道而不盈此)
　　　(章明守靜之人必歸根而復命復命/爲知常之要守靜是致虚之由文相)
　　　(次以轉明理同歸於道用故/知常則明了行道乃乆長)
　致虚極守靜篤
䟽虚極者妙本也言人受生皆禀虚極妙
　本是謂眞性及受形之後六根愛染五欲
　奔馳則眞性離散失妙本矣今欲令虚極
　妙本必自致於身者當須守此雌靜篤厚
　性情而絶欲無爲無狹而不厭則虚極妙

　本自致於身亦由水之流濕火之就燥矣
　致者令必自來如春秋致師之義爾
萬物并作吾以觀其復
　䟽此明守靜篤必致虚極之意夫萬物萬
　形動作不同及觀其歸復常在於本易曰
　雷在地中復復者反本之謂也故靜則歸
　復動則失本也
夫物芸芸各復歸其根
　䟽此舉喻明觀復之意也根者本所受氣
　而生也今觀萬物花葉芸芸及其生性皆

　復歸於其根而更生虚極妙本人所禀而
　生也今觀情欲熙熙能守靜致虚則正性
　歸復命元而長乆矣本作云云者如注釋
　之
歸根曰靜靜曰復命
　䟽物歸根則安靜人守靜則致虚木之禀
　生者根歸根故復命人之禀生者妙本今
　能守靜致虚可謂歸復所禀之性命也
復命曰常知常曰明不知常妄作凶
　䟽能守雌靜篤厚以致虚極妙本致虚則

　復命可謂得常矣能知守常是曰明了失
　常妄作可謂無常不常其德窮凶必矣注
　云不恒其德或承之羞者易恒卦文也
知常容
　䟽知常曰明明則鑒物物來必應無不含
　容故曰知常容
容乃公公乃王
　䟽能含容應物乃公正無私無私則天下
　歸往是謂王矣
王乃天天乃道

　䟽惟天爲大唯王則之其德同天而無不
　覆故云王乃天王德如天則無爲而理道
　化乃行故云乃道
道乃乆殁身不殆
　䟽言守靜致虚歸根復命其德如此可以
　爲王王德合天能行其道道行則乆享福
　祚天下之人就之如日戴之如天澤之如
　雨望之如春則終殁其身復何危殆之事
　故云殁身不殆
　　　太上下知章第十七(此章上論淳古/之風下逮澆漓)

　　　(之俗欲明失道之漸將辯致弊之由/故前章明守靜則致虚此章示無爲)
　　　(則復樸樸散則親譽遂作無爲則謂/我自然庶夫道化之君專此不言之)
　　　(教)
太上下知有之
　䟽大上者淳古之君也謂爲太上者尊之
　也言太上之君處無爲之事行不言之教
　臣下但知上有君尊之如天大而在上被
　四時生育之美不知何以稱其德故云下
　知有之
其次親之譽之

　䟽太上之君殁黄帝堯舜氏作施教行善
　仁及百姓故親之柔弱致平功高天下故
　譽之親譽生前人之迹矯徇爲後代之患
　故莊子曰吾語汝大亂之本必生堯舜之
　間何也以其迹存乎千載之後故爾
其次畏之侮之
　䟽黄帝堯舜氏殁下及三王五霸浸以凌
　遲嚴刑峻制故畏之明不能察故侮之下
　議罪而求功上賞奸而生詐相蒙若此可
　謂寒心

信不足有不信
　䟽此復釋畏之也百姓畏君之刑法侮君
　之教令者皆爲君信不足於下故令下有
　此不信之人爾
猶其貴言
　䟽此復釋親之譽之也百姓所以親愛君
　之善行稱譽君之功業者由君有德教之
　言故貴重君言而稱譽之爾古猶字與由
　通用
功成事遂百姓皆謂我自然

　䟽此復釋太上下知也夫淳樸不殘孰爲
　犧樽道德公行親譽焉設故太上之世下
　忘帝力適令功成事遂百姓皆以爲自然
　合爾不知所以親譽報施也
　　　大道廢章第十八(前章明步驟殊時/道存故淳樸不散)
　　　(此章明風俗頽弊失道則仁義遂行/秃施髢而病求醫雖云由愈數米炊)
　　　(而簡髮櫛何其傷性故直舉八句/將以明其極弊冀還返於淳古也)
　大道廢有仁義
　䟽大道廢者代俗澆漓人人浮競玄晏之
　風斯泯穆清之化不存失至道無爲之事

　故云廢也廢則有兼愛之仁裁非之義踧
　𨇨於其間矣故莊子曰道隱於小成小成
　謂仁義等各自其成不能大通故謂之小
　成爾
智慧出有大僞
　䟽智慧出者謂後代之人役用智慧立法
　以檢俗制典以詰奸恐其不信作符璽以
　信之恐其不平爲斗斛以量之而不仁之
　人兼盜符璽并竊斗斛則夫智慧之作法
　適足侈大其詐僞故云有大僞矣

六親不和有孝慈
　䟽六親者父子兄弟夫婦也夫大同之俗
　無自私之親及乎上下不和怨恩私起則
　有扇枕温席人謂之孝出復入顧人謂之
　慈被慈孝之名有自矜之色殊不知大道
　之代天下爲家上承下綏自然之分足視
　人猶己不獨親其親則天下之人皆可孝
　也人亦視之猶己不獨子其子則天下之
　人皆可慈也則孝慈之名復何所施乎
國家昏亂有忠臣

　䟽忠者人臣之職分而云有忠臣者何由
　人主失御臣之道令佞主之人獲進親君
　於昏暗使生禍亂則有見危致命蒙死難
　以匡社稷而獲忠臣之名若夫道化大行
　無爲清靜聖皇多士盡是夔龍彝倫攸序
　無非作乂然後忠孝之名息淳樸之道興
　則於忠臣孝子何有此四者頽弊之極也
　焉得不返之於淳樸乎

唐玄宗御製道德眞經䟽卷之二
