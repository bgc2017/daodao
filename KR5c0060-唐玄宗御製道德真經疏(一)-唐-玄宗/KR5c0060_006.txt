










唐玄宗御製道德眞經䟽卷之六效六
　　　上士聞道章第四十一(前章明權實/兩門是道之)
　　　(動用此章明明道若昩唯上士勤行/初明三士聞道信毁不同次建言下)
　　　(明道德之行門後夫唯/下結善貸之功用爾)
上士聞道勤而行之
　䟽上智之士深識洞鑒聞道權則微明實
　則柔弱聞斯行諸皆不懈怠故云勤而行
　之爾
中士聞道若存若亡
　䟽中庸之士明昩未明聞説妙道或信或

　否謂明則若存而信奉謂昩則若亡而疑
　惑未果决志故曰若存若亡
下士聞道大笑之
　䟽下士識不及理聞道不信謂爲虚誕則
　嗤笑之亦猶章甫致賤於越人和璞見遺
　於楚國故莊子云曲士不可以語於道矣
不笑不足以爲道
　䟽至道幽玄深不可識明而若昩理反常
　情下士蒙愚所以致笑若不爲下士所笑
　未曰精微乃是淺俗之法不足以爲道非

　代間法故爲凡愚所笑是以爲妙道也
建言有之
　䟽建立也將立言以釋上士勤行之道中
　士存亡之致下士大笑之由有之者指下
　明道等爾
明道若昧
　䟽明照了也昩昏暗也謂道德行人以昩
　養明遺形去智而實明了故云若昩言上
　士勤行於明若昩下士不達是以笑之中
　士初聞明道故若存後聞如昩故若亡爾

進道若退
　䟽進道之人内心不起外事都忘功名日
　損大成若缺下士觀之如似退敗之爾
夷道若纇
　䟽夷平也纇絲之不匀者夫識心清靜塵
　欲不生坦然平易與物無際而外若絲之
　有纇節也
上德若谷
　䟽言勤行之士謂之上德德用光備光備
　則無不含容故云若谷爾

大白若辱
　䟽白純淨也辱塵垢也得純淨之道者晦
　迹同塵故稱若辱而實純白獨全備爾
廣德若不足
　䟽言至人德無不被廣也守柔用謙故常
　若不足也史記曰良賈深藏若虚君子盛
　德容貌若愚若愚不足
建德若偷
　䟽建立也偷盜也建立陰德之人潜修
　密行如被盜竊常畏人知故曰若偷

質眞若渝
　䟽眞淳一也渝變改也言道德行人其德
　淳一而無假飾若可渝變與物同波而和
　光也
大方無隅
　䟽方正也隅角也夫砥礪名節以作廉隅
　此爲求教之人非曰大方之士磨而不磷
　在涅而不淄大方也而能和光同塵不自
　殊異無隅也故曰大方無隅
大器晚成

　䟽備物之用曰器器以晚成故能成大是
　以上士勤行積功而證得之於漸非一朝
　一夕故曰晚成
大音希聲
　䟽夫道能應衆音大音也聽之無聲希聲
　也以况聖人開演一乗則法音廣被待感
　而應故曰希聲
大象無形
　䟽夫涉形器者則滯於一方矣唯大象之
　道本無形質隨感而應能狀衆形故曰大

　象無形爾
道隱無名
　䟽因其通生則强謂之道忘其功用則隱
　無名氏欲明名以銘體而妙本無象則體
　不可名故曰道隱無名
夫唯道善貸且成
　䟽此結道之功用夫嘆也唯獨也貸施與
　也嘆羡此道雖復無名無氏無形無聲獨
　能布氣施化貸施萬物且成之熟之故曰
　善貸且成爾

　　　道生一章第四十二(前章明三士所/聞之道能生萬)
　　　(物此章明萬物生化之由必資三氣/初明沖氣柔弱令萬物抱以爲和次)
　　　(云孤寡不穀戒王公以謙自處結以/强梁不得其死示其修學之元爾)
道生一一生二二生三三生萬物
　䟽道者虚極之神宗一者沖和之精氣生
　者動出也言道動出和氣以生於物然應
　化之理由自未足更生陽氣積陽氣以就
　一故謂之二也純陽又不能更生陰氣積
　陰就二故謂之三生萬物者陰陽交泰沖
　和化醇則遍生庶彙也此明應道善貸生

　成之義爾
萬物負陰而抱陽沖氣以爲和
　䟽言物之生也旣因陰陽和氣而得成全
　當須負荷陰氣懷抱陽氣愛養沖氣以爲
　柔和故廣成子告黄帝曰我守其一以抱
　其和故我修身千二百歲而形未嘗衰是
　知元氣沖和群生所賴老君舉此者明人
　旣禀和氣以生則氣爲生本人當因柔和
　守雌弱以存本也
人之所惡惟孤寡不穀而王公以爲稱

　䟽沖氣柔弱爲生之本故舉王公謙卑以
　敦其本孤寡不穀不善之名非尊崇之稱
　人所惡之而王公以爲名者謙之志也王
　公爲風化之主存亡所繫天下具瞻若不
　崇尚謙柔以安社稷則物所不歸故謙柔
　爲本以致巍巍之功也
故物或損之而益或益之而損
　䟽故者仍上之辭也損貶毁也言王公稱
　孤寡以自毁損則爲百姓樂推尊敬而事
　之而致益也或益之而損者若王公貴寵

　其身居上而驕則下人離散而致損也書
　曰滿招損謙受益斯之謂也
人之所教亦我義教之
　䟽人謂人君爲政教之首一國之風繫乎
　一人而化故老君唱言曰人君欲行言教
　以化人者當須用我沖虚柔弱之義以教
　之爾
强梁者不得其死
　䟽强梁謂剛暴屈强之人也剛暴之人失
　養生之要必自失其天命不得壽終而死

　嚴仙人曰强秦以專制而滅大漢以和順
　而昌强梁失道剛武者失神生主已退安
　得長存注云動與物亢物或擊之亢敵也
　物擊之者易益卦上九爻辭云莫益之或
　擊之爾
吾將以爲教父
　䟽父本也此句結修學之元老君舉强梁
　者亡以之爲戒柔弱者全以之爲勸以爲
　教父者父爲子本言吾將此柔弱之教爲
　衆教之本如子之父故云教父爾

　　　天下之至柔章第四十三(前章明衆/生背道强)
　　　(梁所以不得其死此章示人正性柔/弱修之則與道合同文殊途以發明)
　　　(理會歸而齊致首標舉道性柔弱之/本人儻有得失之成堅强之過後吾)
　　　(是以下明無爲之道廣/有利益衆教莫能先)
　天下之至柔馳騁天下之至堅
　䟽夫人之正性本自澄清和氣在躬爲至
　柔也若馳騁情欲染著代塵爲聲色所誘
　則正性離散爲至堅也
無有入無間
　䟽無有者謂人了悟諸法一無所有則返

　歸正性與道合同入無間矣無間道也入
　謂與道同也以道爲無間者明道性清靜
　混然無際而無間隙爾
吾是以知無爲之有益
　䟽吾者老君自稱也此章亦通誡人君以
　無爲化理天下故老君云吾見衆生正性
　柔弱及乎馳騁奔競則至堅强若使照了
　心境則一無所有即合道矣是知清靜無
　爲理身理國有益於人也以法推之有爲
　之教不及無爲之有益也

不言之教無爲之益天下希及之
　䟽至道無言物之以生聖人無爲化之以
　清即不待立言然後成教天下希及之者
　言九流百氏希有能及無爲之教者又云
　自非體道之君莫之能及故曰希之爾
　　　名與身孰親章第四十四(前章明正/性柔弱馳)
　　　(騁所以至堅此章明名貨親䟽愛藏/所以爲患初三句標問得亡孰病次)
　　　(兩句詳答致患之由後知足/下結勸令守分則可長乆爾)
名與身孰親
　䟽此以名較量身也孰誰也詳問云夫以

　矜徇功名保養身命兩者旣異誰可與全
　眞保年之道爲親乎傷代人不能忘名以
　存身爾
身與貨孰多
　䟽多者可貴重之意也言身與貨兩者旣
　别誰可多貴邪云此者欲令悟身爲多不
　貴於貨可也注云擲玉毁珠者莊子外篇
　之辭爾
得與亡孰病
　䟽此總問上二句得名貨與亡名貨誰爲

　病也得名貨則亡身存身則亡名貨歷然
　殊致爲病可知而迷倒之徒莫之先覺故
　後文詳答之爾
是故甚愛必大費多藏必厚亡
　䟽此二句總答前問甚愛必大費者此答
　名與身孰親費猶損也親猶愛也甚愛名
　者矯企情性損費心神所愛旣甚所費彌
　大矣多藏必厚亡者此答身與貨孰多藏
　貨旣多其亡亦厚劍玉賈害譬諸懷璧詩
　書發塜秪爲含珠唯貨之損可爲殷鑒矣

知足不辱知止不殆可以長乆
　䟽辱損累也殆危亡也夫不邇聲名知足
　也不殖財貨知止也知足故名當其實而
　無過分之累知止故貨不多藏而無貪求
　之害旣不辱不殆乃可長存而乆壽爾
　　　大成若缺章第四十五(前章明身貨/孰親愛藏所)
　　　(以爲患此章明戒盈若缺其用所以/不窮次初七句標立行之楷模次兩)
　　　(句明靜躁之優劣後清淨下/結釋清淨則可爲天下正爾)
大成若缺其用不弊
　䟽凡曰學人功行大成衆德圓備常自虚

　忘有如玷缺如是則材用不窮也道德大
　成之君亦復如是等天地生育之功齊日
　月照臨之德所成理大故曰大成然不恃
　其成有如虧缺以斯爲用用則無窮
大盈若沖其用不窮
　䟽沖虚也窮匱也此明聖人禄位充盈恭
　儉自牧不爲盈滿故若沖虚所謂有若無
　實若虚故其運用而無窮匱
大直若屈
　䟽直正也屈曲也前四句兼明體用此下

　三句但出其體不書其用略文以見義類
　可知也夫潔己而垢人舉直而措枉小直
　也不執是以辯非不正己而矯物大直也
　曲隨物宜故云若屈也注云直而不肆上
　卷道經之文也
大巧若拙
　䟽矜粉繪之工騁鈎繩之妙小巧也因材
　致用任物成功不失其宜大巧也無所裁
　割不見其功似若樸拙爾莊子稱造化刻
　雕衆形而不爲巧也

大辯若訥
　䟽合譬飾辭結繩竄句小辯也行不言之
　教辯雕萬物窮理盡性大辯也至言去言
　無所抑揚如謇訥
躁勝寒靜勝熱
　䟽此舉喻以示教也以執成者必敗持滿
　者必傾故聖人功濟天下不見成功其如
　缺所以無弊位尊萬乗不視成位其若沖
　所以不窮也恐人不曉故寄陽氣動靜以
　喻之躁動也勝極也言春夏陽氣發於地

　上萬物因之以生陽氣動極則寒寒則萬
　物由之以衰死明躁爲死本盛爲衰源喻
　功成不缺者必敗持盈不沖者必傾有爲
　剛躁者必死靜勝熱者謂秋冬陽炁靜於
　黄泉之下靜極則熱熱則和氣發生也萬
　物因之以生生託靜而起故知靜爲生本
　亦爲躁君取喻大成大滿由能缺能沖所
　以無弊無窮而致生爾夫能無爲清靜者
　則趣生之本此勸人當務靜以祈生不當
　輕躁而赴死爾

清靜爲天下正
　䟽此結明前義也夫聖人有以觀陽炁之
　進退知躁爲趣死之源靜爲發生之本理
　人事育群生持本以統末務清淨之道
　則可以爲天下之正爾
　　　天下有道章第四十六(前章明五大/之行用廣修)
　　　(學之門此章明三大之愆以彰可欲/之弊初標有道無道之損益次明爲)
　　　(罪爲咎之所由後結知足之/爲德以戒貪求之生患爾)
天下有道却走馬以糞
　䟽却屏去也糞謂理田也天下有道謂以

　道爲理無爲化行守在四夷疆埸無事不
　必多貪土地以困黎元所以屏却兵革走
　馬之事人得俶載南畝以糞理田園也
天下無道戎馬生於郊
　䟽郊者交也謂二國郊境之際拒守之地
　也天下無用道之君則荒塞有不賓之虜
　故兵戎軍馬生育於郊境之上謂乆而不
　還
罪莫大於可欲
　䟽犯法爲罪貪求爲欲言戎馬生郊之罪

　由人君貪求土地見土地可欲欲心興動
　將起貪求此罪之大者故云罪莫大於可
　欲也
禍莫大於不知足
　䟽禍害也神不祐也夫亡敗之禍緣何而
　來由貪土地求而無厭不知止足致神道
　不祐而嬰禍害人之有過過非一途貪之
　爲禍禍之大爾
咎莫大於欲得
　䟽咎殃咎也夫貪冒之雄欲心增侈得之

　不已而又求之非道得之則不旋踵自招
　殃咎不亦宜乎可欲謂欲而未得初起貪
　心罪輕於禍不知足者得而更須禍重於
　罪莫甚於欲得者謂求之已得欲心尚無
　厭足則咎之爲過斯又甚於禍也
故知足之足常足矣
　䟽此結有道之君也言有道之君無欲廣
　大不貪土地固於本分而知足則爲天下
　樂推身安國理此知足之足乃至於讓而
　常足矣注云物足者非知足心足者乃知

　足知足者謂足在於心不在於物循涯守
　分雖少而多有欲無厭雖多亦少矣
　　　不出户章第四十七(前章明天下有/道欲令知足常)
　　　(足此章明教不出户示以不爲而成/初兩句標不出則能知次兩句明人)
　　　(和則天下順又兩句示彌岀之/爲失後四句結無爲而化成爾)
不出户知天下
　䟽有道聖君無爲而理言教不出於户外
　淳風自洽於寰區此可謂知理天下之道
　爾又解曰人君善教天下應之以善則不
　煩出户而天下可知故易曰君子出其言

　善則千里之外應之况其邇者乎此之謂
　也
不窺牖見天道
　䟽人天相應精氣交通人君爲政以德則
　象緯以之不迷威侮五行則陰陽由其舛
　候故書曰休徵則肅時兩若咎徵則蒙恒
　風若是知行發於己象著於天豈俟窺牖
　然後見也易曰言行君子所以動天地矣
其出彌遠其知彌少
　䟽此明失道之君也不能處無爲而恭己

　將欲申教令以化人令出彌遠旣失無爲
　所知政理更爲寡少
是以聖人不行而知
　䟽此覆釋不出户而知天下也無事無爲
　教令不出故云不行近取諸身遂知來物
　故我無爲而人自化豈待言教出户然後
　謂之知乎
不見而名
　䟽此覆釋不窺牖見天道也夫鶴鳴即子
　和行感而天動原小可以知大審己可以

　知物元吉所召在乎其人則太平之化可
　得而言爾何必窺見然後名乎故云不見
　而名
不爲而成
　䟽此總結不出不窺之義也夫以上有所
　爲下必有擾今聖人凝神端扆玄默廟堂
　君無爲人無事百姓家給萬化自成
　　　爲學日益章第四十八(前章明不出/不窺可以知)
　　　(政理之道此章明爲學爲道則至乎/無爲之事首兩句示進修忘遣之漸)
　　　(次三句明損有歸無之益後四句/結成其意戒有事不足以化人矣)

爲學日益爲道日損
　䟽爲修爲也損忘損也言初修學者日求
　見聞以爲益因益爲道則忘遣功行以爲
　損所以者何夫爲學者莫不初則因學以
　知道修功而補過終則悟理而忘言遺功
　而去執故注云益見聞爲修道之漸蓋言
　其初也損功行爲悟道之門蓋言其終矣
損之又損以至於無爲
　䟽損之者謂損爲道者之功行也又損之
　者謂除忘功行之心也斯乃前損忘迹後

　損忘心心迹俱忘可謂造極則以至於無
　爲矣
無爲而無不爲
　䟽夫有爲則有礙有礙則有所不爲今旣
　無爲無爲則無礙故能無所不爲也以謂
　契道則應用而周普也故上卷云道常無
　爲而無不爲
取天下常以無事
　䟽此勸人君行無爲也取猶攝化也攝化
　天下必須爲無爲事無事無事則下人不

　擾無爲則百姓自安以斯臨莅于何不可
　所言常者無爲御物不可斯須離也
及其有事不足以取天下
　䟽夫有事謂政令煩苛禁網凝密令苛則
　人擾網密則刑煩百姓不安四方離散欲
　求攝化不亦難乎故此有事不足以取天
　下矣


唐玄宗御製道徳眞經䟽卷之六
