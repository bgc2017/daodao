








玄帝燈儀法事如式
臣聞應化無窮常處玄都之金闕本形不動
巳生淨樂之王宫斂萬物而爲一身散一神
而爲萬境靈通太妙道備鬱明上開混沌之
玄下統虚危之宿撫成地紀實育天元持造
化於四時緫權綱於一炁肅清宇宙鎭靜乾
坤德並諸天功齊浩劫十極悉依於神化九
霄咸頼於眞威利濟群生而利博難言功加
萬有而功成不處巍巍聖德蕩蕩眞風旣竭
凡才紀之莫德今某人夙欽聖化乆被眞恩

羅列香燈進陳酒果通光於禁上常融之境
續明於天一眞慶之宫獻此寳燈特垂洪造
暫降飛雲之輦納兹行潦之觴宻俟眞光俯
祈盻蠁不勝戰懼謹以奏聞稽首皈依虔誠
讃詠舉聖號
　臣衆等志心歸命北極鎭天眞武玄天上
　帝眞君一切神仙諸靈官
臣聞數盡曆窮有餘殃之未殄運推劫始奈
舊染之猶存尚執澆漓不還淳朴六天伺隙
九醜乘機始欲害於惡民因中傷於善𩔖怨

積下土毒衝上天自非大道之慈悲安得上
眞之濟度念爾元元之衆傷于緫緫之妖於
是元始頒符眞尊受命旣匪一朝一夕之故
有煩七日七夜之勤人鬼乃分重黎奠位惟
神之德永劫常存今某人稱頌元功敬陳淨
供仰瀆髙髙之聽俯伸翼翼之誠志心歸命
北極鎭天眞武玄天上帝伏願寳炬騰輝上
燭玄枵之次蘭膏續焰旁通天一之宫冀仙
仗之遐臨祈雲軿之下邁求祈百福殄滅千
災注生籍於南宫削罪名於北府學道悟无

形之妙修眞獲隱景之方災障不干精邪蕩
散百神守護萬事先知稽首皈依虔誠讃詠
惟爾玄元衆妙之尊不言而教莫知其神
渺渺億劫綿綿若存虚心實腹和光同塵
鑿開造化樸散胚渾六百萬歳八十二身
曲全枉直窪盈蔽新扶衰度厄起死成人
其功不恃其德乃貞令宜再顯永鎭北旻
上罰逆象下滅妖氛飛符走籙遊行乾坤
甲庚之將賛衞爾身周環六合普護兆民
魔鬼永滅道炁長存

　臣衆等志心歸命北極鎭天眞武玄天上
　帝眞君一切神仙諸靈官
臣聞衆星拱北而知北極之尊諸數始一乃
見數一爲首自非全功全德豈能爲首爲尊
仰爲玄武之至眞永鎭北方之大位化生十
號老君本自於强名託籍諸天眞武伏曰於
應化神功赫赫聖烈洋洋欲頌眞尊巳殫誠
意今某人肅淸庭宇齋沐身心仰叩玄天輒
攄丹悃志心歸命靈應佑聖眞君伏願花開
善瑞燼落浮災泉曲分光罷九幽之業對羅

酆洞耀原七世之愆尤近逝先亡登眞離苦
家多孝悌世足忠良千災並散萬福咸臻稽
首皈依虔誠讃詠
北極玄天杳杳神君億千變化玄武靈眞
騰天倒地驅雷奔雲隊仗千萬掃蕩妖氛
雷公電母玉女將軍鬼神降伏龍虎潜奔
威鎭五岳萬靈咸遵鳴鐘擊皷遊行乾坤
收捕逆鬼摧斬魔群除邪輔正道炁長存
　臣衆等志心歸命北極鎭天眞武玄天上
　帝眞君一切神仙諸靈官

臣聞玉虛師相金闕化身自在於無有之郷
逍遥於聖凡之境或去爲十天之主或來作
百王之師故八十次顯爲老君亦八十二號
爲玄武現相或異本體無殊含隂育陽躡龜
蛇而成妙用司南居北示離坎而作乾罡道
德難知功勲不紀故在地有太和之境爲武
可當在天有壬癸之方非玄不授無涯功德
難盡讃揚今某人灑掃塵居宏陳法席顒望
虛危之次馳誠北極之天俯賜霓旌少留飈
馭納此蘋蘩之薦鑒兹豺獺之誠下憫丹衷

伸知素愊志心歸命靈應佑聖眞君伏願瑞
開金羊之焰祥輝銅鴨之光下破重昏上通
無極存亡受惠長㓜蒙恩宅宇光輝門闌喜
慶災不生而禍不作家愈富而業愈隆錫五
福於身宫除六極於眷屬恩推上聖悉頼眞
休稽首皈依虔誠讃詠
太隂化生水火之精虚危上應龜蛇合形
周環六合威攝萬靈無幽不察無願不成
劫終劫始剪伐妖精救護羣品家國咸寧
數終末甲妖氣流行上帝有勑聖固降臨

闡楊正教蕩邪辟兵化洽黎兆恊賛中興
敢有小鬼輒撓生靈悉皆消滅永不留停
兇穢消蕩道炁長存
　　　諷經化財回向
玄帝燈儀(終)
















