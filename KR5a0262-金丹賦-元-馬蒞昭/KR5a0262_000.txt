








金丹賦序果九
竊聞生者道之本唯天地日月而長存教者
道之尊徴造化自然而立訓元始懸黍珠妙
演玄玄之義老君升玉扃宏宣寂寂之宗所
謂金丹之名所由以立也是故漢之魏伯陽
倣周易以作參同契以迨晋唐宋以來若許
旌陽葛稚川之徒皆造詣其極而成其道者
也弟子馬蒞昭叨生天地竊慕玄風雖無爲
之路大闢動惟側足然衆妙之門廣設窺必
兢心賴聖人而推誘資深知眞德而隨方引

汲是敢輒披妙典猥諷玄文惟堅似鐵之心
以鎸頑礦只曠如灰之志欲契靈根念浮生
而水沫風燈知大道而天長地久然則神運
不息研思豈精欲决私誠未有良已向旅館
而空驚秋吹一夜蟬鳴對霜燈而歛卷凝愁
幾傷蟲砌有金丹賦遇而偶也不知誰所著
矣得已常誦此文而自蠲其抑每每吟罷莫
不抱膝昂首而顒無所容哉然訣不輒造理
不虚擬乃聖人之深誡實以愚是率躭難閱
具思亦冀遊心妙埋漸賾於眞奥之中有冒

讁筭之科自責僣踰之極謹藏筐篋虔候至
人勉閱于衷敢爲註省













金丹賦
大道弟子馬蒞昭註
夫道自成
夫者冲邈其思含亮竚神微像欲言故曰
夫也道者虚元混成之本也太上曰有物
混成先天地生寂兮寥兮獨立而不改周
行而不殆可以爲天下母吾不知其名字
之曰道强謂之曰大此言明大道從太虚
之中寂寥之境生化一氣而分陰陽立夭
地運四時以變有萬物故曰先於天地之

前爲萬物之母又玄綱論曰道者虚无之
係造化之根神明之本天地之源此則足
以明天地萬物含氣有識有象有色觸類
之事莫不因氣展轉變化無窮皆自道生
也自然者夫混元未闢之時寥廓太空莫
有其際及其虚極而自有神神者空之洞
至靈者也故神運而化氣氣分而立清濁
之象象設而萬物化形清濁象形本皆虚
无而立豈有主宰制作而爲然之理而知
不聖人見天地萬物變化之時自故曰自

然是故可違故因而制之制之者模範一
氣取法二儀得自然之妙以至長生羽化
豈有法術作用而爲之是得至眞自然之
理故與天地日月而長久而常自然而然
之若强然之則不然也是故人法地地法
天天法道道法自然也
術眀眞假
在心曰術術作也欲術作之時先大道之
理既明大道自虚无太空而有根元分化
處所故聖人向混成萬物之中而仰觀天

文俯察地理曆象星辰日月窮四時之由
極五行之義而定金木水火配象龍虎龜
雀而明相生相剋休王之所而晝八卦九
宫成天下之文極相生之象使學者明之
達其變極其數然后以術而作也眞假者
相混而成也夫一氣而生萬物萬物之中
各負眞假且何者不從道生既皆從道生
則萬物無有眞假夫道者體貫無爲包天
地不爲大入微塵不爲小無親無疏無醜
無好不可得而害豈有眞假哉然自是萬

物於物得利而親好者曰眞萬物於物得
害而疏醜者曰假令親疏醜好利害萬物
皆各有所附既各有所附則欲於所欲而
溺於欲而深矣確矣誰有豁廓襟抱探妙
於形神之外而混彼眞假倪入希義之源
者哉今以愚述曰眞假者天地也陰陽水
火也寒暑也晝夜也剛柔也然天地陰陽
水火晝夜剛柔殊矣於道豈有異哉故有
無相生長短相形高下相傾難易相成音
聲相和前后相隨是故萬物本無其假假

則因眞而有假萬物本無其眞因假而有
眞如陰陽相生寒暑相反故假必有眞眞
必因假若離石求玉離下求高棄夜求晨
棄假求眞眞無有是也故先言自然后辯
眞假
法則兩儀
法者術斯至而爲法也明斯極而有則也
兩儀者天地也制之以法天地而立鼎器
則陰陽而運四時使化氣於爐鼎之中周
道氣而行天地經曰處中以制外故在於

曆紀此言大丹於爐鼎之内中含律曆外
制天地之紀而結至眞之精不可不明造
化之數而奪天地之權以至化成之道乎
故言法則兩儀也
取象八卦
而取八卦之象易曰卦者言乎掛者也彖
曰言乎象者也言如懸掛物像以示於人
故以卦象而稱也夫在天成象在地成形
變化見矣故聖人仰法天而取象俯於地
而察形欲曉天元之微畫八卦八卦者乾

坎艮震巽离坤兊也乾三長晝純陽爻也
爲夭爲金爲君爲父位居西北對坤而合
天地坤者三短畫純陰之爻也爲地爲土
爲臣爲母位居西南以火生之故配位於
比也震者上兩晝短下一畫長二陰一陽
之爻也爲雷爲木爲長男爲青龍位居正
東對巽而合天地巽者上兩畫長下一畫
短二陽一陰之爻也爲風爲木爲長女位
居東南而行號令坎者上下兩畫短中一
畫長二陰一陽之爻也爲水爲月爲玄武

爲中男位居正北一陽生於二陰之間故
十一月冬至之日生陽氣於地下也對离
而合天地离者上下兩畫長中一畫短二
陽一陰之爻也爲火爲日爲朱雀爲中女
位居正南爲天之心一陰生於二陽之中
故五月夏至之日停午之時一陰之氣降
於天上也艮者上一畫長下兩畫短一陽
二陰之爻也爲山爲土爲少男萬物遇艮
皆止位居東北對兊而合乾坤兊者上一
畫短下兩畫長一陰二陽之爻也爲澤爲

金爲白虎爲少女位居正西而爲月窟夫
乾坤兩卦皆純陽純陰之爻故極而爲天
地巽离兊三卦悉二陽一陰之爻故皆爲
女震坎艮三卦悉二陰一陽之爻故皆爲
男者何也夫陰多陽少陽爲主陽多陰少
陰爲主皆以少者爲主也故少者多之所
貴一者衆之所尊其爻乾坤二卦皆純陰
陽之爻無中與不中震艮二卦各二陰一
陽之爻而一陽不得其中巽兊二卦各
二陽一陰之爻而一陰不得其中凡陰陽

不得其中則雖能變化而不能通也故坎
离二卦者坎有一陽离有一陰皆居陰陽
之中所以通天地還返也故言法二儀之
時須取象於八卦也
闢天地以區分
闢者開也夫混元之中有眞神而運一氣
而闢天地天地既闢圓覆方載暄凉寒暑
金木水火各歸一方區分天地之内變化
之事以歷劫爲常是故聖人立教道人而
指此混元開闢區分之象今修大丹者玄

奥之義也故太上曰夫天下大物哉甚綿
綿冥冥混沌不可知此言欲認聖人欲以
拆大丹之理蓋大物在於天下綿綿不絶
常有乃冥冥混沌同於太元眞神之氣開
闢天地區分五行四時變化之功齊矣而
理義幽隱徒孜孜於金章玉書而世民不
可知也金取象八卦而各使區分於鼎器
之内亦天開地闢而成大丹也
混陰陽而變化
混者同也陰陽者變化之氣也陰陽未運

而混同陰陽運而生變化陽者天之氣也
始生於極陰之中九地之下仲冬之月中
氣之日夜半子時藴然而動氤氲漸資上
昇左旋東面而生化萬物以至東南爲盛
陽之位陰者坤之氣也始生於極陽之中
九天之上仲夏之月停午之時微然而靜
漸漸滋長下沉左旋西面而凝實萬物以
至西北爲盛陰之位欲明大丹於鼎器之
内自有眞元陰陽之氣眞氣運轉八卦從
律而不雜五色成文而不亂一以陰陽氣

全變化道足而成大丹矣
指乾坤以形以位
指者指其象也而取乾坤形象安排位次
立其鼎器而修大丹經曰乾坤鼎也夫乾
坤之形如雞卵之象故經曰圓高中起狀
若蓬壺又曰類如雞子黃白相扶須蒙密
固濟也夫雞卵黃在中而白在外抱伏之
時得母暖氣二十四日而化成觜眼爪脚
毛羽文彩此乃得眞自然而化豈不異哉
此則是黃白相扶必然而成則其卵不可

殈殈則得眞之氣散自然不成也又曰乾
坤之形狀似人首經云首若蓬壺又經云
腦者一身之靈宗百神之命窟津液之山
源金泥之精魂是以胃池體方以受物腦
宫圓虚以貫眞萬穴植立千孔生煙德備
天地道同太玄故名之曰混元泥丸者形
軀之上神也以位者欲以修此大丹先知
此雞卵腦宫二種形像法似乾坤而立鼎
器運而爲其位也又曰易之門户衆卦之
父母也

類南北而有取有捨
類者比類體同也南北者太陰太陽之二
方丹玄丹眞之二位也坎陷離麗之一卦
也取捨者坎离相合而爲天地二卦氣交
而一取一捨而得善曰取失善曰捨此義
幽隱非翰簡能申欲明其由洞曉二卦之
微此人鼎器之妙然后可窮取捨之義矣
氐房騰躍於蒼龍
氐房者天上二十八宿東方之星也蒼者
青也龍者東方之氣也周易中正義曰龍

能變化陽氣亦能變化故稱爲龍氣至東
方萬木榮生青蒼之氣盛也故運火修丹
至仲舂之月大鼎之中眞氣方盛亦蒼龍
騰躍東方氐房之星揺動而應之也故魏
君歌曰青龍處房六兮舂華震東卯是也
翼張襟帶於白馬
翼張者二十八宿南方之星也襟帶者通
連之義也白馬者初品大丹之名也淮南
子曰白馬牙好丹砂白者西方色馬者南
方獸牙者丹之物也又言氐房張翼蒼龍

皆襟帶通連南方之獸西方之白運火修
鍊至此而乃成初品大丹也
固乾坤之形質
固者牢固之義也制賦之士更鄭重而言
之且乾坤鼎也喻如雞卵若殈則抱伏不
成眞鼎疏則化氣流散天地之外中失造
化之本焉作神丹者固際之義誠大矣哉
於是言也若非窮神知化而豈能明固際
之義夫固乾坤之質者非以固際之功而
固也非不以固際之功而固也何哉且乾

坤自然非所固際若不固際則乾坤毀而
天傾地淪矣
脱肌肉而瀟洒
脱肌者解脱之義也肌肉同也瀟洒者澄
靜清虚無親無撓之義太易至五行歌曰
何言金木水火土留神寳命是龍虎學者
不識五行精强認他人爲父母木主氣兮
骨主金血象水兮肉象土不死之道在離
宫會得五行身有主五行須是水銀親殊
質不堪爲伴侶此明大丹從水化木從木

化火從火化土從土化金金從土生出之
時是脱肌肉也金性剛體靜無雜豈不瀟
洒清靈哉因言脱肌肉而瀟洒也
本乎陽精陰魄
本元陽精魄也夫陽之精曰神與魂陰之
精曰尸與魄故人之初生二氣齊體須假
陰陽神體魂魄精氣而成此身此身雖成
身中陰陽神魂尸魄之氣又復相勝至乎
一旺二衰陽勝則陰衰而生陰勝則陽衰
而死自然之理也夫萬物皆有陰陽魂魄

而成之悉乃相勝而不久夭地日月亦乃
陰陽魂魄而成之則能良久者何是雖有
陰陽魂魄而不相勝故經曰五行不相剋
萬物悉可全故聖人法此夭地陰陽魂魄
而修大丹故言本乎陽精陰魄者
純素淡然
精粹無雜謂之純皓然無染謂之素泊然
無味謂之淡此言服此大丹則陰陽不相
勝魂魄不相戰精氣不相吞五藏不相剋
我之一身如石之貞如金之堅皓潔而不

能染純精而不能雜恬和而無味若有酸
辛鹹苦豈免相勝哉
棲巖隱壑
棲止巖巒也隱匿也壑溪洞也此言服食
大丹之後恬淡無欲自厭塵世萬事麤惡
而愛棲隱山巖溪洞之中爲神仙之侣矣
跨岳憑川
跨騎也岳五岳之山也此言服此大丹自
然雲飛羽化可以騎遊五岳之上或憑廣
川大澤之安居

堆日魂之與月彩
堆積也夫修大丹假日魂月彩而成之日
者離卦也魂者離卦中一陰爻也月者坎
卦也彩者坎卦中一陽爻也夫魂之與彩
體同適異也魂則隱而於内彩即見而上
外故離卦陽爻在外陰爻居内爲火則外
暗而内明也故水銀於朱砂中内暗也白
銀在黑鉛中内明也經曰易者日月也坎
離也日中有烏月中有兔是日魂月彩也
假此修鍊而成大丹可以堆積

亦彌代而曆歲年
數極日彌三十年爲一代言修而積之服
食長生久視可以彌極年代而永存夫極
數者積疊草木葉夫不能載爲之極數此
亦筭經大約之㫖故有億兆京垓梓壤溝
澗正載也然有此數乃人事言之且天地
之大其形無外何有不能載乎
俟造化而變化
俟者來也造化陰陽之用也言修鍊大丹
奪其天地陰陽運用造化之權無失纎毫

之理以成神丹自然之道夫大丹變化自
有其經可以呼吸風雲騰雷作霧移山轉
海入水不溺入火不焚坐在立亡迴生起
死如斯變化盡自大丹之功非有術法爲
之是奪天地變化自然之功而俟還丹之
力故言俟造化之變化也
順天時而奉天
順者不悖其時逆其時而則鐘灾害順其
序而則降嘉祥經云五氣順序應時而得
又云猶御者執銜轡准繩墨隨軌轍處中

以制外故在於曆紀此言欲御火之士如
執銜轡使車馬馴其軌轍而不差以合四
時八節二十四氣七十二候也奉天者易
曰先天而天弗違後天而奉天時夫天且
弗違而况於人乎此明大丹既成孳引相
生如後天而奉天時子孫而養父母而曆
億不絶耳
必雌雄而配偶
經曰陽不獨立陰不獨居玄武龜蛇盤紏
相扶以明牝牡竟當相須故言雌雄者陰

陽也坎男曰雄離女曰雌夫乾爲父有三
男震坎艮也坤爲母有三女巽離兊也今
配此雄雌何獨坎離但以坎離得中而震
艮巽兊不得中也故以坎男離女匹配而
偶夫婦也故陶公曰男冠女笄牝牡相得
氣交體合應變無窮此道之用也又經云
觀夫陰陽交會之時得其節符而不可解
然后明其配偶以成大丹也
終翺翔而上仙
終者三年之功畢也翶翔者身歸純陽萬

神全而輕舉也上於三清太虚太微之境
故曰上仙仙者立人山也言服此大丹神
爲寳骨爲金如不動之山
爰有物外之人
爰有者言自古有得道之人羽化之士長
生久視者皆此之常流而自凡入聖故言
爰有物外者凡世人因物以生欲而溺於
物溺於物則拘於塵網若不營不欲無慮
無拘謂之物外經云外天下者有天下外
其身者存其身夫物之資身亦能滅身故

修眞之士虚己忘形而資於生而避其患
如功成名遂溺而無數何爲有智哉則物
外人爰有也
性禀天眞
眞者道之紀也吴眞人云神禀於道靜而
合乎性人禀於神動而合乎情故率性則
神凝而禀夭眞爲情則神撓而邪氣自襲
故情動神濁性靜神清清則故能參入妙
門得夭眞之理而神監於内故言性禀夭
眞也

抱沖和之志氣
抱藴也沖和天地中庸之氣天之純陽赫
赫地之純陰冥冥若純陽在上純陰居下
則天地不通萬物不生陰陽不交豈能分
别善惡乎天地既交陰陽混蒸生有萬物
而正在天地之間謂之冲和之氣冲和者
均平之義志公之心故舉事發機其猶張
弓乎高者抑之下者舉之如動必取中故
言志氣也
厭寰海之泥塵

厭棄也寰海者四海相通逆而繞之謂之
寰海泥塵者寰海之内地也言此地上有
水則泥乾燥則塵泥能污物塵能蒙之污
已至于歸故可厭棄也
乃尋不死之方
方者象也聖人指象以立教則有古文龍
虎金碧上經三卷有紫陽金碧經三卷有
金碧潜通訣三卷有周易參同契三卷有
太易志二十四篇更有得道諸仙諸子演
而著之莫可勝數並論修制大丹之門云

服之不死故言尋
求延齡之訣
夫求延齡之訣聖人非不指之而丁寧自
是求人而不悟耳冲虚子曰仙人路連雲
鶴不踏偏梁與劍閣世人不知仙路與世
路都不同但指關山根迷錯自數言者謂
世人不知求訣之門也夫求訣者當自求
也必在推考參同而翫金碧外明天象内
合玄庭撮微妙於心中機造化於神契故
冲虚眞人曰神仙不在他方界只在明公

心與神又神仙可學論曰道遠乎哉行斯
至矣夫至虚藴妙待感而靈猶金石含響
待擊而嗚故豁方寸以導虚虚則靜以感
感則通通則宇宙大定天光發耀如此言
可認虚靜藴妙精感而通大丹訣也又煙
蘿子曰夫學眞之士莫不挺方外之見藴
重玄之機與道通眞内明中正恬淡虚寂
動合淵微后觀天地於指掌中視六合於
毫芒之内細無不入大無不包眞僞是非
子能分辯然后可以棲眞谷神矣此數言

者豈可尸居而待訣乎是以愚鄙求天地
祝神祇禮日月尋眞經學陰陽窮造化諷
念不輟搜研不休緇縷妙言剖拆隱密扣
之於靜擊之於虚於今二紀餘矣猶未象
得遇道者略垂㫖訣者歟然聖則已志期
得感通乎
得金丹之奥㫖
金丹以金爲之故曰金丹龍虎鏡曰乾象
著明莫大乎日月日者太陽之火精朱汞
爲龍是也月者太陰之水精鉛銀爲虎是

也又曰朱砂者火之子水銀金之孫金者
日之所生銀者月之所育日月互用水火
合成龍虎相隨陰陽相制而成大丹此之
二寳天地至靈得之修成謂之金丹奥㫖
者金碧經參同契太易志日月混元經此
之眞文並金丹之奥㫖窮微極妙而可以
討尋也
洞玄妙之眞說
洞者智之照曜無礙爲之通也玄者水火
也水色黑曰玄冥火色赤曰丹玄老君歌

曰黑金取精赤取髓解取赤黑藥無比用
赤入黑保長年用黑入赤天仙矣顛倒兩
法總稱玄黑能化赤赤能仙是也妙者二
玄之妙水精爲月火精爲日輪還洞虚變
化萬物其妙大焉又經曰水能生萬物聖
人獨知之又曰兩無宗一有靈化妙難窺
故言妙也眞經云言不苟造論不虚生非
丹成得道而不可著其經訣此聖人之誡
則金碧參同太易爲之眞訣也
因知窈窈冥冥其中有精

知者因金碧參同眞說金丹玄妙然始知
窈冥之中有精太上曰惚兮恍其中有象
恍兮惚其中有物窈兮冥兮其中有精其
精甚眞其中有信是也其又水曰玄窈火
曰丹冥窈者深也冥者昩也水則外暗内
明而深火則外明内暗而昩精者水火之
中有精日月混元經曰鼎爲天地藥爲日
月水火爲陰陽
汞不呈材金不露形
汞在朱砂中如日之有鳥金在黑鉛中若

月之有兔日之盈昊可以見朱砂水銀月
之滿虧可以見黑鉛白金不呈村與露形
者俱言隱也既乾坤爲鼎日月爲藥日月
在鼎中精魄居日月内豈可得而見邪故
不呈村
貫丹田之一氣
貫者通連之義也經曰天有三玄日月星
也人有三眞三丹田也三寳鉛汞砂一氣
者眞道也眞氣潜運在天爲三光在人爲
三田在地爲三寳故言貫丹之田一氣也

察水火之兩名
夫道無形而不可睹視之不見聽之無聲
潜運而生水火乃察水一火二其數有三
而三生萬物因察知而制之也
分布四象
分布者一氣運行分布在北爲冬坎象在
東爲春震象在南爲夏離象在西爲秋兊
象也
陶鍊五行
陶鍊者埏埴也鎔鑄也皆造化之名五行

者金木水火土也古歌曰五行深妙義難
思又曰細視五行君自見又曰爲復四象
成爲復五神作夫一氣分爲陰陽運爲四
時終爲五行亦若人有四肢加之以頭謂
之五行故運火之時鼎中眞氣而分陰陽
陰陽生四象四象畢而成五行故李眞人
曰水一金四爲之戊土火二木三爲之己
土皆以運火成功而自金造化故言修鍊
矣
駐日魂而呼月魄

駐者不動之義長生篇日魂月魄乾坤體
成日魂金鳥月魄玉兔魂魄呼吸鳥蟾吞
吐修鍊大丹之時雖魂魄呼吸而不動也
遵虎性而契龍情
遵者依也禀也虎者西方白虎性者道之
紀也契者以物合物謂之契今以情合性
故言契龍者東方青龍也夫大丹之有龍
虎情性如人之有肝肺情性肝青屬木爲龍
肺白屬金爲虎又曰龍爲情虎爲性情性
相依還返自然之義也又曰性主於内立

致鄞鄂情主營外築垣城郭又曰情性於
人非外物也龍虎於物非雜類也龍虎故
言遵依也
於是演易示期
演伸也易周易也夫易論天地之道聖人
演而立教令修大丹而有期程大道玄妙
變化之氣始從十一月中氣爲之夭正之
時而生一陽至四月極而成乾體又從五
月中氣而生一陰至十月極而成坤體此
皆演其日月之數而成變化之期故此言

杓星設位
杓者北斗之杓柄星也正月杓指寅二月
杓指卯三月杓指辰隨其月建杓指而行
設子丑寅卯辰巳午未申酉戌亥言運火
之上設此十二位而觀杓星也
循箕翼而散彩
循者輪也箕者二十八宿東方之星翼者
南方之宿也散彩者言運火之時如太陽
行其二十八宿循輪而散彩也箕者月初
三日而見也翼者十五日月就圓也外運

其火内循律曆而散彩
綿艮兊而通氣
綿連不斷也經曰山澤相連艮兊通氣艮
屬土位屬東北兊屬金位居正西巳酉丑
金之位又艮卦納丙兊卦納丁故言通氣
播刑德而合剛柔
播施也刑殺也德生也經曰德主生起刑
主伏殺合聚也剛火金也柔水木也言運
火播施眞氣至春得爲生秋刑而殺水火
金木剛柔相合皆應節候而成丹

中宫而歸戊己
此言金木水火而俠刑德剛柔而入於中
宫歸戊己之土水金爲戊木火爲己
爾乃九還變態
爾猶時也九者極陽之數筭經曰數只有
九十則歸一又經曰日者太陽其數有九
故坎一坤二震三巽四中五乾六兊七艮
八離九還者巡遶之義言運火之時大鼎
之内眞神之氣同太陽天上日行一度五
日一候變化萬物至十月而罷其數返而

歸一故言九還變態
七返呈妍
七者兊金也去而復來謂之返妍端正之
義也兊爲月窟月始去右轉從南奔東北
入土下改易不定却至西方本位而呈其
妍
兹由外貞而内順
兹由此也外貞者天内順者地大藥亦如
雞卵白在外爲貞黃在内爲順抱伏暖氣
而成鶵者由此内黃外白而貞順也

其乃玄之又玄
玄者水火也大道運一氣而生水火是一
玄也後聖人法天地運水火而成神丹是
又玄
當其火東旋而爲龍水西轉而爲虎
夫天輪左轉日月五星右旋天輪左轉運
之以四時日月右旋化之以萬物故朱砂
色赤象火爲位居南方爲朱雀東旋則朱
砂中出水銀也色青象木也位居東方爲
青龍也鉛色黑屬水位居北方爲玄武西

轉則黑鉛中生白銀也故曰火東旋而爲
龍水西轉而爲虎此言大鼎之眞氣潜運
象天輪者左轉象日月五星者右旋並在
鼎中一氣所爲非外物也古歌曰龍不在
東溟虎不在西虜若向一元求昭昭知臧
否若向東西求有目亦如瞽也
虎脱胎而育子龍辭雲而致雨
虎者金也白金既離黑鉛之胎還自爲母
亦養育其子故言脱胎育子龍辭雲而致
雨者雲藏山岫之中如朱砂氣也水銀既

出朱砂之中爲東方青龍而致雨而潤萬
物也
豈唯先白黑而後黄抑亦始水火而終土
此同論水銀朱砂之道也先亦始也白黑
者言朱砂中水銀也水銀言水則有黑象
言銀則有白象始水火者朱砂爲火水銀
爲水則是水銀在砂未出之時故言始水
火也既朱砂水銀有白有黑有火有水有
其四象之色乃法天象地運火修之而隨
四時終畢而皆歸土矣

捨南取北
夫取之與捨經有三途初乃捨北取南後
又捨南取北此何縁君位在北而臣在南
則君爲君臣爲臣後君却爲臣臣却爲君
故捨南而取北
甲乙宗祖
宗祖者天地也甲乙者十干也甲乙壬癸
丙丁戊己庚辛十干者如天地覆載萬物
也故乾卦六爻下三爻納甲上三爻納壬
紳卦六爻下三爻納乙上三爻納癸故言

甲乙宗祖
神水聖石
夫水之與石有凡有聖如人之亦有凡聖
夫欲自凡成聖者但能離形去智隳體黜
聰身如槁木心如死灰已至于道也水者
水銀石者朱砂朱砂水銀未依法制之時
則爲凡也及立鼎器法天地運一氣生陰
陽四時足五行全而自神聖故言聖石也
帝男龍女
帝者天地之主男是帝王之男欲爲儲宫

而紹天位則南方赤帝之男也龍女者亦
南方赤帝之女也言龍種者夫帝王夭地
之主萬化之尊有南北重臣皆王之所使
南北者陰陽也若帝男紹其寳位而御陰
陽也古歌曰一母産兩子一男復一女男
是陰之宗女是陽之主陰來陽亦往不失
本宗祖脾磨食自銷相將歸后土此則帝
王位居中土之位也
道本不離於玄黃
道者無名無象無極之氣運而生化萬物

玄黃者天地也天玄而地黃之内貫穿萬
物萬物生化不離天地之内今修鍊鼎中
眞氣變化不出於玄黃
守一要存乎三五
混元經曰三五與一天地至精陰陽感化
道以自生又曰三五與一辯認君臣不越
五行勿違天道又曰不知三五一何處覓
仙鄉又曰至精不過守一立義不過三才
破題不出五行伏藏不出水火相類之道
皆歸其一焉今略以愚言之一生二二生

三三生萬物萬物負陰而抱陽冲氣以爲
和一水也二火也一二成三水火歸土故
言其五又一者無也能昇沈變化生有萬
物又歌曰五行成土含眞一眞一變化之
主也夫人修道全自守三歸一則道自歸
之若心競生則一不率見眞不即應若能
專心無二藴妙而虚三月内視注心一神
而衆眞歸一而玄功生焉則所以故兹一
門而無别逕聖人深㫖能無徹骨乎也
信由青腰致遠

信者從此一信而生萬信青腰者水銀之
别名夫五行之象以木爲氣虚以金爲堅
實水火之形如有如無也今水銀色青爲
東方氣萬物因氣生然後至秋而實故萬
物而實相續不斷故言致遠
玄素鉤深
玄素者玄元也素白也天地未立之時太
虚玄元眞氣之中有此青元而素眞鉤深
者義理隱妙深遠之名也乃鉤深惻隱大
丹之中青腰是龍玄素是虎一氣之運龍

來化虎故能致遠鉤深
風調七八之火
風則氣也調律吕和也七八者變化之係
也易曰七八在上有口能嗚七八在下有
足能行七八在中有腹能盛此乃天上太
陰月曜行二十四氣變化之道也且十五
日爲一氣八日上弦爲一象又至十五日
盛圓而滿一氣而有十八也火者火行火
運火動火作故經曰得之在火而失之在
火也

冰生九六之金
冰本是水而因仲夏之月離宫之内一陰
支生馴致其道漸盛嚴凝寒沍結蹙而爲
冰也九者離宫之數六水之成名言此冰
因從離宫微陰之氣馴至盛冬凍結爲冰
堅而白之不異於金
剛表柔裏外陽内陰
此含沍之義也萬物在陰則剛在陽則柔
今外是陽内是陰則柔在裏而剛在表亦
乃陰之物於表與陽同陽之物於裏與陰

同之也
青龍躍而白虎伏
躍跳走也伏不起也青龍欲躍白虎來伏
亦含沍而伏躍也
朱雀飛而玄武沈
朱雀與青龍皆陽之精好昇白虎與玄武
皆陰之精好沈青龍欲躍白虎伏之朱雀
欲飛玄武沈之此明飛沈相制而成金丹
故經曰陽精上昇陰精下沈以沈制昇使
不離散也

繇是日爍金華黃芽月欽
繇是舉義之稱也日者太陽之精金華丹
之髓黃芽初品之名此云日運而爍月行
而欽鼎内之金華相制而成黃芽也
流珠姹女
皆水銀也在朱砂中爲之流珠出朱砂謂
之姹女
金烏玉兔
金鳥陽之精朱砂中水銀玉兔陰之精黑
鉛中白銀

土弱金强
土者四象所化之土土爲道氣萬物皆從
土生金是眞一之宗變化萬物之主土雖
生金而不强於金也
一寒一暑
坎離水火而成其丹坎水冬寒離火夏暑
一寒一暑一陰一陽一金一石謂之丹矣
龍虎呼吸
經曰龍呼其虎虎吸龍精兩相飲食俱相
貪榮又曰龍爲情虎爲性情性相依還返

之義也是謂變化由其眞終始自相因則
呼吸之理可明
魂魄吞吐
龍虎既相呼吸則月吐魄而日吞魂
南北交媾於水火卯酉輪還於子午
水在北坎男陽也火在南離女陰也南北
相交而媾也卯雖在東酉雖在西修鍊之
時輪還鼎中不離子午也
總括乾坤之册優遊變化之主
總括天地之册數也經曰乾之册二百一

十有六坤之册一百四十有四引而伸之
觸類而長之總萬一千五百二十所以盡
萬物之數備剛柔之體故言總括也優遊
變化者坎離也經曰坎離亡没精曜垂敷
此言坎離二卦不在乾坤之數故言亡没
優遊於六虚之内垂敷精曜變化萬物今
畫象以明之此乾卦也乾一反索爲巽再
索是艮三索爲坤又坤索爲震再索爲兊
三索復乾故乾坤之用事只見巽艮震兊
不見坎離之象故言亡没者是坎離爲日

月垂數化萬物
母子包羅於匡郭育養因依於鼎金
母子者眞氣與水銀包羅混同也匡郭坎
離也著生論曰坎離匡郭還轂正軸陰中
陽而成形陽中陰而成象巡環四象交錯
五行也育者如人之以陽和哺飼時不停
也因依鼎釜者乾坤鼎也其鼎自然衆眞
所居同夭地覆載育養萬物故乃言因依
也
配銖兩以定旬遊參爻象而較其火

數銖兩者權衡之用也夫十六兩重一斤
有三百八十四銖也旬遊者十日一旬數
旬周遊一年終則復始參爻象者詳六十
四卦爻象之數以分三百八十四銖於大
藥之中終制大丹觀象較數以合造化運
火而成也
若夫二至啓候陰陽遞遷
二至冬夏二至節也陽從冬至用事啓候
至四月陰從夏至用事曆候至十月周而
復始冬至陽生夏至陰生是以故言遞遷

也
終結坤而遘遁
終末結聚成也坤卦也遘遁從乾入坤次
第之卦也乾卦四月圓五月缺乃坤卦從
乾用事也乾之六爻初拆而爲遘五月卦
一陰爻生也九二拆爲遁六月卦二陰爻
生也九三拆爲否七月卦三陰爻生也九
四拆爲觀八月卦四陰爻生也九五拆爲
剥九月卦五陰爻生也上九拆終結坤也
十月卦純陰爻也故言此制賦之士順平

上之律以興而言合後十一月而運火
始復臨而盡乾
始初終盡也初從坤卦復至於乾此言坤
十月成十一月虧乾卦從坤用事一陽爻
生爲復十一月卦六二動爲臨十二月卦
二陽爻六三動爲泰正月卦三陽爻生六
四動爲大壯二月卦四陽爻生也六五動
爲夬三月卦五陽爻生也六動而盡乾也
純陽之爻也此言從冬至而運火至夏至
夏至十月一年周備也

龍飛偃月上下兩弦
龍者陽氣也易曰初九潜龍勿用九二見
龍在田飛昇也陽氣上昇故言龍飛夫陽
氣升者是太陽日曜從中氣天正之時初
行盈道故陽氣隨日而生太陽既行爲君
太陰月曜爲臣應其節候而行偃側其身
故言偃月而有上下兩弦也夫太陰二十
七日半行一周天復行兩日半迩赴太陽
合朔故一月有三十日且月之三日太陰
初見於庚地乃陽氣動而木應之故震卦

納庚太陰又行五日計前三日有八暮見
南方丁地偃之一半而望太陽平如弓弦
謂之上弦則陰陽氣靜而金應之故兊卦
納丁也太陰又行七日計前八日而有十
五日太陰暮見東方甲地藏滿而回對望
太陽正隆之氣動而金應之故乾卦納甲
也此十五日已前屬暮見是陽中之陰氣
也太陰又行三日計前有一十八日而晨
見辛地陰氣靜而木應之故巽卦納辛也
太陰又行五日計前有二十三日晨見南

方丙地偃側一半而望太陽平如弓弦謂
之下弦陽氣動而土應之故艮卦納丙也
太陰又行七日計前而有三十日晨没乙
地晦而不明爲盡盛隆之陰氣應之故坤
卦納乙也故言偃月上下兩弦也
黄金白虎神化自然
黃金者五行成土内藴其金故言黃金白
虎者眞一之金也眞一皓白得西方之白
色若非眞則不能神化自然自上二至啓
候及上下兩弦皆語大鼎之中眞氣變化

神契而合乾之坤内也
融坤艮以成地
融鑄之義也坤艮土也初融之時以巽爲
風融巽以爲艮融艮以爲坤是從虚而生
實也
仰乾兊而爲天
仰法象也欲法其天初以震爲氣融震以
成兊震來成兊是結爲金融兊成乾則仰
法以爲天也
子母恩感飛駐鉤連

經曰長子繼父體因母立兆基長子震卦
也震爲長男坤爲老母今融艮成地仰兊
爲天因其母子恩感天性自然而繼父體
是地陰爻而從坤成乾也飛駐者天陽動
而不息言其飛地陰著而不極言其駐今
既天地混合是飛駐鉤連
一包三五水激雲煙
上已明其三五之道今更述之魏君曰本
之但二物兮末而爲三五三五並與一兮
都集應二所云雲煙眞氣也水數一凝激

而結也水一火二爲三也五土也相類無
離故言一包太易至太陽歌曰日者太陽
之精其數有九在天成象在地成形含和
萬類布氣生靈日中有鳥名曰陰精陰陽
互爲魂魄相經是以離火宫得九名結氣
朱英鍊之因精參三五一龍駕來迎古之
仙者鍊日之精身歸純陽飛遊太清是故
言其太陽其數有九者一包三五之義也
又陶公讚曰是知一者水數五行之始色
禀北方包含五彩修之合道理契自然又

曰水者太玄之始爲道根本當其樞紐天
地鍊鍛陰陽功侔造化此並一包之氣如
雲若煙激結而成至藥之理
伊變化骨之靈液反耆嫗而爲少年
伊一粒神丹能變老成少經曰金丹入五
内霧散若風雲薰蒸達四支顔色悦澤好
老翁復丁壯耆嫗成姹女改形超世厄號
之眞人也
觀其刑德生殺道契君臣
刑德賞罰之道經云德主生起舂也刑主

伏殺秋也刑德之用帝王之憲章也欲以
政清王道施德施刑契於至公之理則王
道隆而天下平也今修大丹亦合刑德春
秋無差律吕有緒故李眞人丹歌曰陰陽
既正魂魄相依君臣道全夫妻義合日月
有度寒暑不愆還丹乃成靈化無比也
飛張朱夏
飛者南火宫之朱雀也張者二十八宿張
星朱夏者夏爲朱明並論南方也
伏卯仲春

伏刑政伏也仲舂二月卯爲木也水銀色
青爲藥爲龍若天地節序刑政則水銀之
龍自伏也
方九二見龍
方象者九二乾下卦之中爻也見龍在田
德施普也乾六爻上兩爻爲天下兩爻爲
地中兩爻爲人今見龍九二是下爻之地
上也如鼎中天眞之陽出於九二之地生
化萬物無不霑蘇故德施普也神丹之化
亦此之也

挺二八致神
挺生也二八者重證乾坤鼎中神化之道
太陽偃側上下兩弦之二八也
既西南而得位貫東北而獨尊
西南坤之位也夫土無正形寄在丙丁之
下者何縁五行相生而有位次且金生水
水生木木生火火生土故坤土在丙丁之
下也貫東北而獨尊者東北艮位也坤艮
相連艮止也萬物遇艮皆止故地德安靜
不動故萬物亦止易西南得朋乃與類行

東北喪朋安貞之吉應地無彊也
于時河車聳駕
于時至也至于神丹功畢而成也聳駕河
車者河則愛河煩惱之河車則船車也言
神丹已成得河車而濟渡也
白黑周彰
白素眞一也黑玄冥水也周施也彰見也
經曰知白守黑神明自來此言今已濟度
塵網明知白守黑不差神丹功備而彰顯
也

大銷金而神氣不敗
大運火也云眞一之金經年累歲運火鍊
之火但銷滅神化之氣而終不敗
土剋水而形體無傷
古歌曰土能剋水自伏藏文武順時天道
昌魏君曰伏以太陽温之而相吞伏伏者
類也龍虎之精伏於戊己戊己者中之色
能正四方能偃於水故云水遇土而必亡
亡者伏也人服此藥感而長生蓋天地眞
鉛之所變化此四象戊己之土與玄冥之

水雖相剋而無傷損之也
長生不離於玄素
玄者丹玄也素者眞一白金丹之體也經
曰伏火汞成還丹豈謬又曰伏之長生故
非謬也又曰金性不敗朽故爲萬物寳術
士服食之壽命得長久李眞人曰若求延
駐之丹服餌則漸可登眞如終冬之草覆
之不死露之見傷故食金如金食玉如玉
蝨處頭中而黑麝食桐而香汞性染身莫
不由此也

昇降必藉乎太陽
昇降者陰陽之上下也從十一月至四月
陽氣上昇陰氣下降天地一合而萬物生
又從五月至十月陰氣上昇陽氣下降天
地一翻而萬物凋故昇降必藉太陽者又
陽曰曜天地之中萬象之内獨土稱尊統
御陰陽使昇降上下生成萬物以至神丹
之妙而至得長生久視皆頼於一輪眞神
無極之尊變化之所致也故言升降必藉
於太陽也

何二物之焜燿炫五色以芬芳
二物者日月也言日月焜燿光明廣大也
焜者懸光之義也言日月懸施大光五色
芬芳天地之内變化萬物也夫日月五星
皆不常色各應四時之氣而變其色若冬
得夏應必降灾害經曰自開闢以來日月
不虧明金不失其重是金木榮於内水火
應於外乾健不息所以致用日彩不爍所
以益震惟天地日月能長且久與萬物終
始而龍虎配合爲道魁柄與天地准合陰

陽之數玄化潜應如連珠合璧以極至於
無窮以言修鍊神丹包含天地陰陽日月
虎龍四時之功五行之氣同五星連珠日
月合璧而成大丹故曰二物焜燿五色芬
芳也
情性展轉而相依魂魄更互而伏藏
此言神丹既成陶甄而相續不斷也又龍
爲情虎爲性日之魂月之魄大丹既就可
以可使龍虎展轉相依以將一粒大丹同
於日同於月故言更互也

厥有神室巍峨玄白相守
厥元也神室者鼎器也天地也人心也金
碧經曰神室鍊乎精金丹然後成可不堅
乎鍊化之包氣括飛凝開闔虚户希夷之
府造化泉窟陽氣發坤是也又曰心者靈
之府神棲於其間又曰心在腹而千智生
藥居鼎而萬種化又曰神室者丹之樞紐
衆石父母巍峨者如山不動玄白上已解
之同知白守黑相繫俱在神室鼎器之中
也

液水火而凝金
液其鼎中眞氣眞水眞火陰陽之氣也外
火既運鼎中水火陰陽蒸而如雲如雨水
火俱液陰陽俱潤及至秋慘冬烈之時則
自凝結故言液水火而凝金金者眞一之
金窈冥者鼎中之天地天地在窈冥之中
水火在天地之内眞氣所化也故云水火
而凝金
向窈冥而立有
窈水冥火而有眞精是虚煙之氣而成有

也
耀朱紫兮必在乾坤
耀榮光之朱紫大丹之眞色也魏君曰丹
者是朱化爲汞汞化爲砂砂化爲丹故曰
還丹還者反歸之義丹者赤色之名汞者
本體是金成砂之後故號金砂紫赤成金
還歸本體故稱大還丹也又古歌云運至
紫河車黃金歸我家又曰色轉爲紫赫然
成丹也今天地之内帝王之家曳樓朱紫
以爲榮耀是聖人法象於神丹之義也

履天地兮而長久
履遊行也遊履天地之内四極何足遠八
荒何足遼身同天地而長久道同太虚而
不極魏君曰若有冲虚之士立性能和見
世路如探湯棄妻子如脱履睹浮生之瞬
速知大道而長存即可授之此經研尋至
理莫辭得失爲之必成必成之後見江海
如丘陵睹人生如聚沬飛騰向太虚之外
逍遥於汗漫之中此非天地之功實是還
丹之力也

此還丹之祕㫖皆神仙之授受
祕㫖金碧參同太易混元前已說之皆神
仙授者理有述也且非神仙來授凡人自
非能得之者於神仙也故玄綱云夫學仙
者必禀陽靈之氣所生也非陽靈之氣所
禀者皆無慕仙之心也今既專於好道志
在求仙則未有不挺乎仙骨者也又神仙
可學論曰於是識元命之所自知正氣之
所由虚凝澹漠怡其性吐納屈伸和其體
高虚保定之良藥匡輔之使表裏兼濟形

神俱超雖未騰舉吾必謂之仙矣
服餌而骨化形延齋修而道德成就
言服此大丹筋化爲金骨化爲玉形改命
命長生不死也齋修道德者道以虚無爲
用德以功善爲名著生論云若有道而無
德則神理殃殘若有德而無道則性命夭
折莫不道德並著形神相全三元混成長
生無極此之謂也
倏然而脱屣世塵與天地而同長久
倐然者倐忽也屣破履也言上氣大丹人

服當日冲天抛此世塵如脱破徙與天地
以其長久者大丹之力也鶴壽龜年可以
爲電轉風旋芥城拂石可以爲雲銷霧飛
陶仙公曰天地壞而我全己萬象廢而我
全身此乃假言指事而欲眀其無窮者矣
太上曰迎之不見其首隨之不見其後諒
斯聖意其道何有極乎
金丹賦











