








莊周氣訣解
莊子曰指窮於爲薪火傳也窮盡也爲薪猶
前薪也將以指盡前薪之理故火傳而不滅
心得納養之中故命續而不絶夫養生乃生
之所以生也不知其盡也夫時不再來命不
一停故人之生也乃一息一得耳向息非今
息故納養而命續前火非後火故薪傳而火
續由夫納養得理其極世豈知其生而盡哉
隂符䟽曰太公賊命以一銷天下用之以味
何也一者心禀於自然變化之元故善賊命

者用銷息杜欲還眞故曰長年轉成神化是
一銷之義也䟽曰太公聖人謂之五賊天下
謂之五徳人食五味死無有怨而棄者心之
所味亦然夫聖人以至眞之體觀乎五者皆
欲也故謂之五賊天下之人食五味者死無
有怨而棄者心之所味亦然蓋言衆庶貪溺
五味終也五欲使自爲也人皆欲其生欲其
飬欲其成欲其通欲其安隨而與之因而制
之天下奔逐其性咸獲所欲特謂造化自成
我不知自爲利也其天下之人不逹其要者

但以味適口充腹飽胃以養其性命恐隔滋
味而巳然其腑藏長欲蒸心亂神反資百疾
以至夭殂故太公曰人食五味而死無有怨
而棄之不食五味者仙眞也廣成子以爲積
火焚五毒五毒者五味也若去五味盡可以
長生以此驗之明矣予以爲積火則心積鍊
其心陽和氣充布氣流液如心在陽故五味
消滋味自淡也夫欲神仙當先營氣能益能
易名上仙籍不益不易不離死厄但能握固
閉氣吞液氣化爲血血化爲精精化爲神神

化爲液液化爲骨胎結丹田綿綿長存行之
不倦神光體溢凡嚥氣皆須喉中徐徐咽不
得泄泄即令人發煩毎嚥從容中間隔十息
停歇又一嚥彌佳若但嚥之則易奔出初服
氣必須心意坦然無疑無畏必大勝若懐疑
惑即正氣難行蓋須安心決志耳凡服氣四
體調和必須情意欣樂自足不羨一物事日
暢一日凡食穀服氣雖得食食不得飽飽即
氣住氣住即逆出彌忌葷辛須坦然棄滋味
自抑捺不抑捺即心不正氣不行也凡服氣

日别飮少藥酒亦妙并煑薤食之益氣若氣
不下喫少許薑蜜湯能遊心於玄漠百物不
思至誠感神則自然飽足絶粒久視一無所
妨服氣縱體中胷心問不安亦非害事久久
日勝一日矣服氣次不得食肉及一切果子
生菜若未能全斷肉味須除十二屬亦腹
中不安穩又滓穢腸中正氣難行且漸空腹
但自忍抑久自覺神情有異四體漸勝眼中
自識善惡澄心定志三七日即内視腸胃通
鍳五藏歷歷使用妙不可言凡身中氣常從

口鼻中出令制使不岀仙訣曰欲得不死腸
中無滓欲得長生五藏當清欲得不老還精
補腦蓋爲行道也初學一日一夜不可忘四
時六時內自通融作慣行住坐卧縱横並得
服氣飽須閉氣令遍身中次想氣覺氣道成
毎欲嚥氣先瞑目叩齒握固訖存五藏各爲
獸肺化爲白麟心化爲赤麟肝化爲青麟脾
化爲黄麟腎化爲黑麟各吐本方正色濛濛
縈繞狀如五雲入于口中即鼓頰受之如常
嚥法畢即摩拭面目七遍定心叩齒七通咒

曰
太霞發暉雲霧四千結氣宛屈五色洞天神
嚥合氣金石華眞靄鬰紫空鍊形保全岀景
藏幽五雲合分合明太虛時乗六雲和攝我
身上昇九天咒畢又叩齒七通嚥液七遍無
爲無作安神定志無與氣爭乃候出息便鼓
頰如嬰兒含乳而嚥之定心意送至丹田察
其氣在左邊下歷歴聞之如水之度坎聾極
分明乃爲一氣如此良久又送一氣覺似滿
即休不得過多日久通乃知也初服氣皆因

出息時住其息少時似閉滿其息出時三分
出二又住少時想滿腹中時服之朝暮子午
是也覺滿欲出咬少許甘草桂心嚥液亦得
漸散丹田未滿亦不到滿也元氣下時自然
有少悶抑莫令出凡氣欲從口鼻中衝出即
須強嚥津液直要加力小腹從容抑下如不
可禁即合返取所出氣還鼓腮努小腹嚥入
漸固久久自不出矣
莊周氣訣解(終)

