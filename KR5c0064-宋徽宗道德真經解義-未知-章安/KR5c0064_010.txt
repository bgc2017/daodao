










宋徽宗道德眞經解義卷之十良十
登仕郎臣章安撰義
德經
吾言甚易知章第七十
吾言甚易知甚易行天下莫能知莫能行
御注曰道炳而易見也故載之言則甚易
知要而易守也故見之事則甚易行孟子
曰道若大路然豈難知哉故道無難而天
下無不能有難不能者不知反求諸己耳
臣義曰聖人之言明道析理而已故其爲

教皆本乎性命之固然而祛其蔽也反己
則得之非難知難行也惟捨近圖遠徇末
失本求諸在外溺於多言汨於多事而莫
得其宗故莫能知莫能行
言有宗事有君
御注曰言不勝窮也而理爲之本事不勝
應也而道爲之主順理而索循道而行天
下無難矣
臣義曰言宗於理得理則忘言而理爲之
本事君於道得道則無事而事爲之末

夫惟無知是以不吾知也
御注曰小夫之知不離乎竿牘雖曰有知
而實無知也夫豈足以知道
臣義曰言之宗事之君且不知人豈吾知
也知吾則知道
知我者稀則我貴矣
御注曰有高世之行者見非於衆有獨智
之慮者見驚於民故有以少爲貴者
臣義曰我道大故知者稀知者稀則我貴
矣貴於道故莫之爵而常自貴

是以聖人被褐懷玉
御注曰聖人藏於天下而不自衒鬻
臣義曰有道則不矜於外而退藏於密
知不知章第七十一
知不知尚矣
御注曰至道之精窈窈㝠㝠至道之極昏
昏默默知之外矣不知内矣知之淺矣不
知深矣知曰不知是謂眞知道之至也故
曰尚矣
臣義曰介然有知道之失也復乎無知其

知尚矣
不知知病矣
御注曰不知至道之精而知事物之粗不
知至道之極而知事物之末方且爲緒使
方且爲物絯而日趨於憂患之塗故病
臣義曰不知道而自以爲知所知者事物
之在外者爾以其妄見而爲眞知其病大
矣
夫唯病病是以不病
御注曰知其愚者非大愚也知其惑者非

大惑也大惑者終身不解大愚者終身不
靈
臣義曰病而不知其病其病不可治惟知
其病故不病
聖人之不病以其病病是以不病
御注曰聖人素逝而耻通於事立本而知
通於神有眞知也而常若不知是以不病
臣義曰聖人之不病眞知也以知爲病常
若不知故不病
民不畏威章第七十二

民不畏威則大威至矣
御注曰小人以小惡爲無傷而弗去也故
惡積而不可揜易曰荷校滅耳凶
臣義曰民以不畏故卒陷於禍患
無狹其所居
御注曰居者性之宅人之性至大不可
圍而曲士不可以語於道者狹其所居故
也擴而充之則充滿天地包裹六極無自
而不可孟子曰居天下之廣居
臣義曰性宅爲天下之廣居日與物僞接

構柴塞而敝於一曲居之所以狹也
無厭其所生
御注曰生者氣之聚人之生通乎物之所
造而厭其所生者旦晝之所爲有梏亡之
矣梏之反復則夜氣不足以存彼保合太
和而無中道夭者無厭其所生故也
臣義曰人生於道本實一致不遷於物則
通物所造性以情動情隨物遷故氣喪神
敝精虧形去而生不自保厭其所生而不
知也抱一反樸全精體神至於與道長乆

可謂無厭其生
夫惟不厭是以不厭
御注曰禍福無不自已求之者
臣義曰不厭其生故其生不厭
是以聖人自知不自見自愛不自貴故去彼
取此
御注曰聖人有自知之明而不自見以矜
其能有自愛之仁而不自貴以臨物若是
者處物不傷物物莫之能傷也方且樂天
而無憂何威怒之足畏乎聖人之去取抑

可見矣
臣義曰聖人神全於己固自知也不自見
者不有己以矜人道在於我固自愛也不
自貴者物我且忘矣我何貴於物哉狹其
所居厭其所生自見自貴所謂彼也反之
所謂此也
勇於敢則殺章第七十三
勇於敢則殺勇於不敢則活
御注曰剛强者死之徒柔弱者生之徒勇
於敢者能勇而已能勇而不能怯非成材

也適足以殺其軀而已故子路好勇孔子
以謂無所取材勇於不敢則知所以持後
持後者處先之道也列子曰天下有常然
之道曰柔
臣義曰能勇者失於暴故其性殘忍而視
人如草菅故其事還以殺持後者不輕敵
故其性仁愛而視民如傷故其事還以活
此兩者或利或害
御注曰有所正者有所差有所拂者有所
宜

臣義曰勇於殺用兵之事也勇於不敢用
兵之道也道之與事或利或害概可見矣
然奇變無常故於正而有所差於拂而有
所宜
天之所惡孰知其故
御注曰畸於人者侔於天人之所利天之
所惡人孰從而知之
臣義曰勇於敢殺人之所利也天之所惡
者天之德好生故也人之所利而不知天
之所惡故曰孰知其故

是以聖人猶難之
御注曰順天者存逆天者亡雖聖人不敢
易也
臣義曰禹征三苗而聽益之贊其難如此
故聖人要乎順天而不敢易
天之道不爭而善勝
御注曰萬物之出與之出而不辭萬物之
歸與之歸而不迕是謂不爭消息滿虚物
之與俱而萬物之多皆所受命是謂不爭
而善勝

臣義曰萬物之生也任其所自生萬物之
殺也聽其所自殺無事於爭也萬物冒於
天之覆被而受命焉善勝至矣
不言而善應
御注曰天何言哉變以雷風示以福禍無
毫釐之差有影響之應
臣義曰作善降祥作不善降殃善惡之應
無毫釐差不善應如此
不召而自來
御注曰有所受命則出命者能召之矣萬

物之紛錯而天有以制其命孰得而召之
健行不息任一氣之自運而已
臣義曰召而至者臣子之義天制萬物之
命尊之至也其孰能召一氣自運固非使
然
坦然而善謀
御注曰德行恒易以知險
臣義曰恒易故坦然知險故善謀
天網恢恢䟽而不失
御注曰密而有間人所爲也天則雖䟽而

無間積善積惡殃慶各以其類至所以爲
不失且爭而後勝言而後應者人也天則
不爭而善勝不言而善應召之則至難於
知天者人也天則不召而自來坦然而善
謀惟聖人爲能體此故不就利不違害常
利而無害所以與天合德異夫勇於敢者
臣義曰天之覆物不以善惡爲間廣博無
際恢恢然孰知其極也禍福災祥各以類
至雖遲速特未定然報應無有免者故曰
不失

民常不畏章第七十四
民常不畏死奈何以死懼之
御注曰民有常心其生可樂茍無常心何
死之畏釿鋸制焉繩墨殺焉椎鑿决焉是
謂以死懼之民將抵冒而終不化
臣義曰民忘其所自愛失其全生之理俗
雕民弊抵法冒禁至於六親不得相保困
於塗炭瘠於溝壑雖生曾不若死之爲愈
此死之不畏也上不以道治至於民不畏
死而猶將以死懼之期底於治不亦難乎

若使民常畏死而爲奇者吾豈執而殺之孰
敢
御注曰天下樂其生而重犯法矣然後奇
言者有誅異行者有禁苟卿所謂犯治之
罪固重也
臣義曰民知生之可樂則知死之可畏畏
死則重犯法
常有司殺者殺而代司殺者殺是代大匠斲
御注曰上必無爲而用天下下必有爲而
爲天下用不易之道也代司殺者殺代大

匠斲是上與下同德倒道而言迕道而說
人之所治也安能治人文王罔攸兼於庶
言庶獄庶愼惟有司之牧夫爲是故也
臣義曰無爲者君道有爲者臣道君尊臣
卑上下之分有常而不紊君仰成於下臣
服勤以恭上故大治也國有常刑司殺者
殺苟代其殺則殺不以典非當刑也是代
大匠斲反所自傷爾
夫代大匠斲希有不傷其手矣
御注曰代斲且不免於傷况代殺乎此古

之人所以貴夫無爲也無爲也則任事者
貴矣
臣義曰非其所任而任之斯失矣大匠以
斧斤爲用也代之必傷其手司殺以刑戮
爲事也代之則刑斯濫矣所以傷民也民
傷乃所自傷
民之饑章第七十五
民之饑以其上食税之多也是以饑
御注曰賦重則田萊多荒民不足於食
臣義曰五穀民恃之以生而賦於上也爲

多故民食不足
民之難治以其上之有爲也是以難治
御注曰政煩則奸僞滋起民失其樸
臣義曰上有爲益煩則民應之益巧所以
難治
人之輕死以其生生之厚也是以輕死
御注曰矜生大厚則欲利甚勤放僻邪侈
無不爲已
臣義曰矜生厚則求欲無已傷生而不自
愛也

唯無以生爲者是賢於貴生也
御注曰莊子曰達生之情者不務生之所
無以爲無以生爲者不務生之所無以爲
棄事而遺生故也棄事則形不勞遺生則
精不虧形全精復與天爲一所以賢於貴
生貴生則異於輕死遺生則賢於貴生推
所以善吾生者而施之於民則薄税斂簡
刑罰家給人足畫衣冠異章服而民不犯
帝王之極功也
臣義曰無以生爲者任理之自爾非務有

爲於生也蓋不有其生則其生常全形不
勞於事精不虧其全故也貴生賢於輕死
爾知生之可貴曾不知所以全生之爲本
也
人之生章第七十六
人之生也柔弱其死也堅强草木之生也柔
脆其死也枯槁故堅强者死之徒柔弱者
生之徒也
御注曰萬物負陰而抱陽沖氣以爲和陽
以發生爲德陰以肅殺爲事方其肅殺則

沖和喪矣故曰堅强者死之徒柔弱者生
之徒
臣義曰柔弱道之用故爲生之徒强梁者
不得其死故爲死之徒死則沖和喪而反
生理故堅强
是以兵强則不勝
御注曰抗兵相加則哀者勝矣
臣義曰以强爲勝必有勝之者矣
木强則共
御注曰拱把之桐梓人皆知養之强則伐

而共之矣
臣義曰木强則伐
故堅强居下柔弱處上
御注曰柔之勝剛弱之勝强老氏之道術
有在於是莊子曰以懦弱謙下爲表
臣義曰老氏以柔弱爲本道術之妙在是
也
天之道章第七十七
天之道其猶張弓乎高者抑之下者舉之有
餘者損之不足者補之

御注曰道無益損物有盈虚注焉而不滿
酌焉而不竭者聖人之所保也降而在物
則天地盈虚與時消息而况於人乎天之
道以中爲至故高者抑之不至於有餘下
者舉之不至於不足將來者進成功者退
四時運行各得其序
臣義曰益損盈虚迭運迭旋皆反於極本
乎自然也高者有餘者皆盈益者也故必
抑必損下者不足者皆損虚也故必舉必
補皆自然之理故天之道其猶張弓必蘄

乎得中而後已
天之道損有餘補不足
御注曰滿招損謙得益時乃天道
臣義曰惡盈也故損有餘好謙也故補不
足
人之道則不然損不足以奉有餘
御注曰人心排下而進上虐煢獨而畏高
明
臣義曰凌其不足而損之求爲己之益畏
其有餘而奉之求爲己之悦

孰能損有餘而奉不足於天下者其唯道乎
御注曰不虐煢獨而罄者與之不畏高明
而饒者損之非有道者不能
臣義曰罄者與之使無不足之累饒者損
之使無過滿之災唯道爲能
是以聖人爲而不恃功成不居其不欲見賢
耶
御注曰不恃其爲故無自伐之心不居其
功故無自滿之志人皆飾智己獨若愚人
皆求勝己獨曲全惟不欲見賢也故常無

損得天之道
臣義曰聖人體道在天下故能以有餘奉
天下非以有餘爲恃也爲而不自恃功成
而不處者不欲自伐自滿以見其賢爾賢
以業言也有餘者己之道以己之先覺覺
後覺以己之先知覺後知其下至於輕税
薄賦散利於天下而不收於上皆所謂以
有餘奉天下唯不見賢故下不知帝力此
聖人與天同德也故曰得天之道
天下柔弱章第七十八

天下莫柔弱於水而攻堅强者莫之能先以
其無以易之也
御注曰易以井喻性言其不改老氏謂水
幾于道以其無以易之也有以易之則徇
人而失己烏能勝物惟無以易之故萬變
而常一物無得而勝之者
臣義曰水之性隨器任形曲直方圓與之
爲變至柔至弱然攻彼堅强莫之能勝者
以其性不易於變其體常㝠於一此柔弱
所以能擅其勝也

柔之勝剛弱之勝强天下莫不知而莫之能
行
御注曰知及之仁不能守之
臣義曰觀水之攻堅强則莫不知柔弱之
爲勝是知之所及也然莫之能行者有已
以好勝而仁不能守也
是以聖人言受國之垢是謂社稷主受國之
不祥是謂天下王
御注曰川澤納污山藪藏疾國君含垢體
道之虚而所受彌廣則爲物之歸而所制

彌遠經曰知其榮守其辱爲天下谷
臣義曰水幾於道故聖人體水以爲德柔
弱善下藏垢納污無所不容而無善惡小
大潔污遠邇之間故可以主社稷王天下
正言若反
御注曰言豈一端而已反于物而合于道
是謂天下之至正
臣義曰言其受垢不祥謂之社稷主天下
王斯聖人之正言也其言若反於俗蓋反
俗所以爲正也故曰反於物而合於道是

謂天下之至正
和大怨章第七十九
和大怨者必有餘怨安可以爲善
御注曰復讎者不折鏌干雖有忮心者不
怨飄瓦故無餘怨愛人者害人之本也偃
兵者造兵之本也安可以爲善
臣義曰古之善治人者使之自治非有以
治之也民之情蕩於利欲而淫侈爭奪以
自恣求得其欲而已上之人設爲禁令刑
誅一切治之天下不得其欲怨之所由生

也大怨者民之欲亦大矣以不得所欲故
謂之大怨以民之有是怨也於是又欲調
和而禁治之禮樂教化賞刑號令無所不
至所以調和禁治之也而天下益有餘怨
故聖人所以執左契也
是以聖人執左契而不責於人
御注曰聖人循大變而無所湮受而喜之
故無責于人人亦無責焉契有左右以别
取予執左契者予之而已
臣義曰執左契則無爲而付當於自然不

從事於物任萬物之自至吾應其至與之
爲合爾常任天下之責未始責於人也
故有德司契
御注曰以德分人謂之聖
臣義曰不德之德所以司契也
無德司徹
御注曰樂通物非聖人也無德者不自得
其得而得人之得方且物物求通而有和
怨之心焉兹徹也祗所以爲蔽莊子曰喪
己于物者謂之蔽蒙之民

臣義曰無得於己求徹於物蔽蒙甚矣
天道無親常與善人
御注曰善則與之何親之有
臣義曰和大怨不可以爲善而有德司契
者謂之善人天道之所與也
小國寡民章第八十
小國寡民
御注曰廣土衆民則事不勝應智不勝察
德自此衰刑自此起後世之亂自此始矣
老氏當周之末厭周之亂原道之意寓之

于書方且易文勝之敝俗而躋之淳厚之
域故以小國寡民爲言蓋至德之世自容
成氏至于神農十有二君號稱至治者以
此而已
臣義曰國小則其事易治民寡則欲易足
事易治則忘術智欲易足則無巧僞然後
可以反樸復古也
使民有什伯之器而不用也
御注曰一而不黨無衆至之累
臣義曰人各安其分各遂其生無朋比群

聚之累雖器有什伯無所用之
使民重死而不遠徙
御注曰其生可樂其死可葬故民不輕死
而之四方孔子曰上失其道民散乆矣遠
徙之謂歟
臣義曰知生之可樂而安其生故重死知
業之爲本而樂其業故不遠徙
雖有舟輿無所乗之雖有甲兵無所陳之
御注曰山無蹊隧澤無舟梁同乎無知其
德不離無絶險之迹故雖有舟輿無所乗

之無攻戰之患故雖有甲兵無所陳之
臣義曰安其生樂其業無事於動也雖有
舟輿無所乗無事於爭也雖有甲兵無所
陳足乎性分樂於自得者然也
使民復結繩而用之
御注曰紀要而已不假書契
臣義曰有不信有書契民復古則信於結
繩
甘其食美其服安其俗樂其業
御注曰耕而食織而衣含哺而嬉鼓腹而

游民能已此矣止分故甘去華故美不擾
故安存生故樂
臣義曰甘其食不待滋味而甘也甘其分
而已美其服者不待華綺而美也美其衣
而已安其居則無所往而不自安樂其俗
則無所處而不自樂
鄰國相望鷄犬之聲相聞使民至老死不相
與往來
御注曰居相比也聲相聞也而不相與往
來當是時也無欲無求莫之爲而常自然

此之謂至德
臣義曰嘘嘘爲仁孑孑爲義此民所以尚
往來也至德之世民相忘於自得之場無
欲於己無求於人相望相聞之間至老死
不相往來然則惡有徼情作僞相爲容悦
之弊耶
信言不美章第八十一
信言不美
御注曰道之出口淡乎其無味關百聖而
不慚歷萬世而無弊

臣義曰信言者信於道非苟人之好也不
可以投俗此世俗所以不美也
美言不信
御注曰貌言華也從事華辭以支爲㫖故
不足于信
臣義曰美好之言可以悦人非信於道也
故於信爲不足
善者不辯
御注曰辭尚體要言而當法
臣義曰善者不待辯而善自明故其言簡

約而不費
辯者不善
御注曰多駢旁枝而失天下之至正
臣義曰辯以求明辭費寡理故曰不善
知者不博
御注曰知道之微者反要而已
臣義曰道一而已非博者所能知反要則
復乎無知何事於博
博者不知
御注曰聞見之多不如其約也莊子曰博

之不必知辯之不必慧
臣義曰博有溺心之累益博而益不知務
外故也聞見自外至故欲其博自知則知
其性知其性則知天矣故不如其約
聖人無積
御注曰有積也故不足無藏也故有餘莊
子曰聖道運而無所積孔子曰丘是以日
徂
臣義曰聖人至虚而無物何積之有以至
無供天下萬物之求也苟有積而散之則

積有時而盡矣惟其無積此聖道之所運
也
旣以爲人已愈有旣以與人己愈多
御注曰善貸且成而未嘗費我萬物皆往
資焉而不匱
臣義曰人所不能爲待我而後爲者謂之
爲人之所亡待我而後有者謂之與聖人
所爲所與皆本乎道故於己無費於己無
乏
天之道利而不害

御注曰乾始能以美利天下不言所利
而物實利之未始有害
臣義曰生其所自生成其所自成美利萬
物而不言所利何害之有是天之道
聖人之道爲而不爭
御注曰順而不逆其動若水應而不藏其
靜若鑑和而不唱其應若響雖爲也而爲
出于無爲體天而已何爭之有兹德也而
同乎道故德經終焉
臣義曰聖人虚己以應世無爲而體道付

一氣之自運遂萬物於自然其動也頓若
水不逆其靜也明若鑑不藏物來來感應
之如響其爲出於無有者也無爲則無我
無我則無物物我且忘何爭之有爲而不
爭體道故也老氏明道德之意其要在乎
柔弱不爭爲本故以聖人之道爲而不爭
終焉惟得道者爲能與此故於德經之終
言之

宋徽宗道德眞經解義卷之十











