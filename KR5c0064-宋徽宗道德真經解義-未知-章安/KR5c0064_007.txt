










宋徽宗道德眞經解義卷之七良七
　　　　登仕郎臣章安撰義
　德經
　　　大成若缺章第四十五
大成若缺其用不敝
　御注曰域中有四大道居一焉體道之全
　故可名於大無成與虧是謂大成不有其
　成故若缺知化合變而不以故自持故其
　用不敝此孔子所以集大成而爲聖之時
　臣義曰大成者言乎道也道之大成孰得

　以見其全故若缺若缺者不見其成之謂
　也成而不見其所以爲成故其用不敝
大盈若沖其用不窮
　御注曰充塞無外贍足萬有大盈也虚以
　應物沖而用之故施之不竭其用不窮良
　賈深藏若虚盛德容貌若愚
　臣義曰大盈者言其德也德之大盈則其
　用也坎然若沖若沖則其用不窮蓋有其
　德而居其盈則窮矣
大直若屈

　御注曰順物之變而委蛇曲直不求其肆
　故若屈
　臣義曰曲以應變周流不居而不與物爭
　直物亦莫見其直而未始失其直
大巧若拙
　御注曰賦物之形而圓方曲直不覩其妙
　故若拙
　臣義曰雕刻衆形未嘗有爲也一無所爲
　而巧成在物大巧也不見其所以爲而莫
　覩其妙故若拙

大辯若訥
　御注曰不言之辯是謂大辯惠施多方其
　辯小矣
　臣義曰言以明道也未若不言而道自明
躁勝寒靜勝熱清靜爲天下正
　御注曰陽動而躁故勝寒陰止而靜故勝
　熱二者毗於陰陽而不適中方且爲物汨
　方且與動爭烏能正天下惟無勝寒之躁
　勝熱之靜則不雜而清抱神而靜天下將
　自正

　臣義曰躁則熱中熱中則雖寒可勝靜則
　心清心清則雖熱可勝惟寒與熱陰陽之
　氣也而躁靜之心勝則寒暑爲之不知故
　何所正也氣復於一故清而不雜神抱於
　一故靜而不亂惟清與靜致一者也故爲
　天下正
　　　天下有道章第四十六
天下有道却走馬以糞
　御注曰以道治天下者民各樂其業而無
　所爭糞其田疇而已

　臣義曰有道則無欲無欲則無爭故却走
　馬民務本而樂業故不辭賤事之作勞
天下無道戎馬生於郊
　御注曰强凌弱衆暴寡雖疆界不能正也
　臣義曰戎馬生於郊則荒田萊而蕪五穀
　弱寡者凌暴於强衆故不能正疆界則民
　失其所可知矣
罪莫大於可欲
　御注曰不見可欲使心不亂人之有欲至
　於决性命之情以爭之罪之所起也

　臣義曰無可無欲心之忘也有可有欲爭
　之始也欲而可之不得其欲則爭爭則亂
　罪莫大也
禍莫大於不知足
　御注曰平爲福有餘爲禍知足不辱何禍
　之有
　臣義曰不知足則其欲無窮故禍之至也
　不可解
咎莫大於欲得
　御注曰欲而得則人所咎也

　臣義曰得其所欲則人各求得而獲咎於
　衆
故知足之足常足矣
　御注曰人見可欲則不知足不知足則欲
　得欲得則爭端起而禍亂作泰至則戎馬
　生於郊然則知足而各安其性命之分無
　所施其智巧也日用飲食而已何爭亂之
　有
　臣義曰無厭之求天地所不能足知足乎
　性分之内則無欠餘而常自足

　　　不岀户章第四十七
不出户知天下不窺牖見天道
　御注曰天下雖大聖人知之以智天道雖
　遠聖人見之以心智周乎萬物無遠之不
　察故無待於出户心潜於神明無幽之不
　燭故無待於窺牖莊子曰其疾俯仰之間
　再撫四海之外兹聖人所以密運而獨化
　臣義曰出户而知知其所可知爾窺牖而
　見見其所可見爾天下之大天道之廣豈
　可以知知以見見乎出户則離此而有所

　知其知能幾也窺牖則即彼而有所見其
　見豈遠也聖人密運獨化不以知知故無
　所不知不以見見故無所不見天下者物
　之所在使然者也天道者道之所在自然
　者也其粗在物其妙在道皆不離當體而
　盡夫知見何事於出何待於窺也
其出彌遠其知彌少
　御注曰復其見天地之心乎近取諸身萬
　物咸備求之於陰陽求之於度數而去道
　彌遠所知彌少矣

　臣義曰出則離靜而之動彌遠則不能求
　復其初出彌遠知彌少理在於是
是以聖人不行而知不見而名不爲而成
　御注曰以吾之智而知天下是謂不行而
　知以吾之心而見天道是謂不見而名不
　行而知不見而名夫何爲哉巍巍乎其有
　成功是謂不爲而成
　臣義曰不離當體盡夫知見何俟出户窺
　牖也出户則有行窺牖則有見聖人不行
　而本乎智不見而本乎心故天下之事皆

　可得而知天道之妙皆可得而名能知能
　名故不爲而爲成其所自成也
　　　爲學日益章第四十八
爲學曰益
　御注曰學以致其道始乎爲士終乎爲聖
　人日加益而道積於厥躬孔子謂顔淵曰
　吾見其進也
　臣義曰爲學所以求多聞也多聞所以窮
　理故要乎進益
爲道曰損

　御注曰致道者墮肢體黜聰明離形去智
　而萬事銷忘故曰日損蘧伯玉所以行年
　六十而六十化
　臣義曰爲道所以致虚也致虚所以盡性
　故要乎日損
損之又損以至於無爲無爲而無不爲矣
　御注曰學以窮理而該有道以盡性而造
　無損之又損則未始有夫未始有無也者
　無爲也寂然不動無不爲也感而遂通天
　下之故以靜則聖以動則王

　臣義曰盡性則極乎至虚而物我忘矣忘
　其所忘而命復乎泰初故無爲以復道之
　體無不爲以盡道之用故靜則聖動則王
　也
故取天下者常以無事及其有事不足以取
天下
　御注曰天下大物也有大物者不可以物
　物而不物故能物物故取天下者常以無
　事天下神器不可爲也爲者敗之執者失
　之故及其有事不足以取天下聖人體道

　而以其眞治身帝之所興王之所起偶而
　應之天下將自賔太王亶父所以去邠而
　成國於岐山之下
　臣義曰天下者道妙之所在神化之所爲
　故謂之大物謂之神器惟有道者天下之
　所歸而未嘗以事爲事也無事而事而復
　乎無爲故天下所以爲我治及其有事則
　將以力取天下而卒底於敗
　　　聖人無常心章第四十九
聖人無常心以百姓心爲心

　御注曰聖人之心萬物之照也虚而能受
　靜而能應如鑑對形以彼妍醜如谷應聲
　以彼巨細何常之有䟽觀萬物而知其情
　因民而已此之謂以百姓心爲心莊子曰
　卑而不可不因者民也
　臣義曰聖人以無心爲心故因時適變豈
　有常哉百姓之心隨時異尚聖人因之因
　其時以爲心故如鑑對形不將不迎示其
　妍醜如谷應聲不揚不抑縁其細大何以
　常爲

善者吾善之不善者吾亦善之德善矣信者
吾信之不信者吾亦信之德信矣
　御注曰善否相非誕信相欺世俗之情自
　爲同異豈德也哉德善則見百行無非善
　者故不善者亦善之德信則見萬情無非
　信者故不信者亦信之眞僞兩忘是非一
　致是謂全德之人此舜之於象所以誠信
　而喜之
　臣義曰聖人之於人無不善無不信故人
　從於善從於信而不敢違也蓋善惡信否

　皆本乎妄情妄見私爲同異爾混一是非
　則無善不善玄同信否則無信不信不善
　者亦善之不信者亦信之則無棄人矣故
　不善者將自善不信者將自信故謂之德
　善德信
聖人之在天下惵惵爲天下渾其心
　御注曰方其在天下則吉凶與民同患雖
　無常心而不可以不戒也故所以爲己則
　惵惵然不自暇逸所以爲天下則齊善否
　同信誕兩忘而閉其所譽渾然而已

　臣義曰惵惵恐懼貌也聖人雖無常心而
　以道在天下及其應世未始不惵惵以爲
　戒蓋有而爲之不敢以易所以同民患也
　所以爲天下則其心渾然將以反樸復性
　同乎古始
百姓皆注其耳目聖人皆孩之
　御注曰天視自我民視天聽自我民聽故
　聖人以百姓爲心聖人作而萬物覩故百
　姓皆注其耳目百姓惟聖人之視聽則聖
　人者民之父母也矜憐撫奄若保赤子而

　仁覆天下
　臣義曰聖人以道渾一天下而心無異心
　故百姓之於上也注耳目以聞見於道而
　化於道聖人孩而視之以其心一而無事
　智巧所以返樸也
　　　出生入死章第五十
出生入死
　御注曰萬物皆出於機皆入於機天機自
　張與生俱生天機自止與死俱死生者造
　化之所始死者陰陽之所變

　臣義曰萬物之生死出入乎陰陽之化機
　而不能自已者也出而爲陽故爲生入而
　爲陰故爲死生於此者死於彼死於此者
　生於彼性無生死而自古以固存神之出
　入而形有生死故曰岀入生死
生之徒十有三死之徒十有三
　御注曰與死生爲徒者出入乎死生之機
　固未免乎累
　臣義曰岀入於生死之機而與生俱生與
　死俱死而未始相離故謂之徒十有三者

　鑿於形者有六麗於魄者有七岀於形生
　淪於幽陰皆與之爲徒
民之生動之死地亦十有三
　御注曰貪生而背理忘生而徇利凡民之
　生動之死地則其生也與死奚擇
　臣義曰有其形則有其生有其生則徇外
　而背理至於失性動皆之乎死地而不能
　全生亦以耳目口鼻四體心知之欲誘之
　至於死地而不自知雖苟得其生何異於
　死

夫何故以其生生之厚
　御注曰生之徒悦生而累形死之徒趣寂
　而忘身動之死地桁楊者相接也形戮者
　相望也是皆不知身之爲大患生之爲有
　涯而存生之過厚耳古之得道者富貴不
　以養傷身貧賤不以利累形不樂壽不哀
　夭朝徹而見獨故能無古今而入於不死
　不生
　臣義曰知生之可樂知死之可哀者泥於
　有形而以死生爲累者也知其未嘗生未

　嘗死者㝠於一致而不以死生爲累者也
　惟其以死生爲累故樂生而惡死以其樂
　也故存生過厚而反害其生曾不知生之
　爲有涯也
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地
　御注曰善攝生者形全精復與天爲一其
　天守全其神無却潜行不窒蹈火不熱行
　乎萬物之上而不慄故迕物而不慴物莫

　之能傷也易曰通乎晝夜之道而出入於
　死生之機者物莫不然知死生之說而超
　然通乎物之所造其惟至人乎
　臣義曰有生則有死者因氣生精因精生
　神神存以使形神亡則形蜕此涉乎生死
　之域者然也善攝生者氣復於初精全於
　一神妙於無與道同體故其生也天行而
　我未嘗生其出也不忻其死也物化而我
　未嘗化其入也不辭上與造物者游乎一
　氣之混全方且以生爲附贅垂疣以死爲

　决疣潰癰則誰蘄彼爲形乎誰蘄彼爲生
　乎惟能忘其生故無死地無死地則人之
　所畏者我何畏焉物亦莫能爲我之累矣
　爲我之傷矣
　道生之章第五十一
道生之
　御注曰道常無爲而無不爲萬物職職皆
　從無爲殖
　臣義曰道復於至無而群有待之以生
德畜之

　御注曰物得以生謂之德
　臣義曰物生於道而各得於道故畜於德
物形之
　御注曰留動而生物物生成理謂之形
　臣義曰萬物萬形各有得焉
勢成之
　御注曰形質旣具體勢斯成長短之相形
　高下之相傾其勢然也
　臣義曰相生相成相形相傾勢成之也
是以萬物莫不尊道而貴德

　御注曰萬物莫不首之者道也成而上者
　德也尊故能勝物而小之所貴故物莫能
　賤之孟子曰趙孟之貴趙孟能賤之非德
　故也
　臣義曰道爲天地萬物之本始故曰尊尊
　則貴不足言也故道言尊德繼道之後而
　物莫能賤故於德言貴
道之尊德之貴莫之爵而常自然
　御注曰物有時而弊勢有時而傾眞君高
　世良貴在我不假勢物而常自若也

　臣義曰道制萬物而不制於物故尊德繼
　於道而物莫能先故貴道不自尊也萬物
　之所尊德不自貴也萬物之所貴其尊其
　貴不蘄然而常自然
故道生之畜之長之育之成之熟之養之覆
之
　御注曰别而言則有道德勢物之異合而
　言則皆出於道道者萬物之奥也萬物化
　作而道與之生萬物斂藏而道與之成出
　乎震成乎艮養乎坤覆乎乾剛柔相摩八

　卦相蕩若有機緘而不能自已道實冒之
　臣義曰夫德之畜物之形勢之成皆出於
　道道冒萬物爲萬物之奥故物之出入生
　成作化覆被孰有外乎道者
生而不有爲而不恃長而不宰是謂玄德
　御注曰生則兆於動出爲則效於變化長
　則見於統壹道之降而在德者爾然生而
　不有其功爲而不恃其能長而不覩其刻
　制之巧非德之妙而小者孰能與此故曰
　是謂玄德

　臣義曰有所生有所爲有所長離乎道而
　見乎德者也惟其能生而其功不有能爲
　而其能不恃能長而其宰制之迹無所見
　故爲德之玄
　　　天下有始章第五十二
天下有始以爲天下母
　御注曰無名天地之始有名萬物之母始
　與母皆道也自其氣之始則謂之始自其
　生生則謂之母有始則能生生矣
　臣義曰天下有始道之一而已非天地之

　始也所謂有名萬物之母是也一者有名
　之始故爲天下母氣之始者一也物之所
　自生有母道焉
旣得其母以知其子
　御注曰道能母萬物而字之則物者其子
　也通於道者兼物物故得其母以知其子
　臣義曰一之所起道之所以生物也得其
　母則知萬物爲之子
旣知其子復守其母殁身不殆
　御注曰多聞則守之以約多見則守之以

　卓窮物之理而不累於物達道之徼而不
　失其妙則利用出入往來不窮可以全生
　可以盡年而無危殆之患
　臣義曰莊周曰形非道不生則萬物本乎
　道而一之所生也知萬物皆母於一則一
　不可以不守能守一則身雖殁而神不殆
塞其侃閉其門終身不勤
　御注曰兊以言悦門以言出物誘於外則
　心悦於内耳目鼻口神明出焉愼汝内閉
　汝外不以通物爲樂物無得而引之則樂

　天而自得孰弊弊然以物爲事
　臣義曰兊悦於外則心有所之門開其出
　則神嚮於動其兊塞心致一也其門閉神
　致靜也心一神靜此所以守其母也守其
　母則復乎道而無所適而不自得何勤之
　有
開其兊濟其事終身不救
　御注曰妄見可說與接爲構而從事於務
　則與物相刃相靡終身役役而不見其成
　功

　臣義曰心悦於物徇妄逐末往而不返費
　其神用竭勞於事以求其濟愚孰甚焉以
　此喪精失靈夫何以救
見小曰明
　御注曰小者道之妙見道之妙者自知而
　已故無不明
　臣義曰小與樸雖小同故見之曰明自知
　故也
守柔曰强
　御注曰柔者道之本守道之本者自勝而

　已故無不勝
　臣義曰知以柔爲守則知所以自勝
用其光復歸其明
　御注曰明者光之體光者明之用聖人之
　應世從體起用則輝散爲光攝用歸體則
　智徹爲明顯諸仁藏諸用如彼日月萬物
　皆照而明未嘗虧所以神明其德者是也
　臣義曰光者明之見於外者也聖人顯仁
　以應世光之用也藏用以復道明之復也
無遺身殃是謂襲常

　御注曰物之化無常也惟復命者遺物離
　人復歸於明而不與物俱化故體常而無
　患與形諜成光者異矣
　臣義曰用其光而不復則以我爲有而對
　物之無窮光用有盡而物爲身殃是自遺
　其殃也惟復歸其明而遺復於樸故體常
　而不與物化是謂襲常眞常之妙可以㝠
　一而不可以顯取故謂之襲
　　　使我介然章第五十三
使我介然有知行於大道唯施是畏

　御注曰道去奢去泰奢者淫於德泰則侈
　於性施之過也介者小而辯於物介然辯
　物而内以自知則深根固柢而取足於身
　故唯施是畏
　臣義曰忘心者可以得道忘心則無畏介
　然有知行於大道則有心於道矣故於施
　爲不能無畏
大道甚夷而民好徑
　御注曰道夷而徑遠欲速以邀近功而去
　道也遠矣

　臣義曰夫道易知易行而無難者也若大
　路然其夷甚矣而民好徑用智巧趨速捷
　以求近功故失道
朝甚除田甚蕪倉甚虚
　御注曰尚賢使能以致朝廷之治而不知
　力穡積用以成富庶之俗則徇末而棄本
　非可乆之道
　臣義曰朝甚除則飾於外田蕪倉虚則本
　不恤矣飾外而棄本非持乆之道
服文采帶利劍厭飲食資財有餘是謂盜誇

非道也哉
　御注曰劵内者行乎無名劵外者志乎期
　費行乎無名則惟施是畏志乎期費則服
　文采帶利劍厭飲食而資財有餘以爲榮
　不足以爲辱怙侈滅義驕淫矜夸豈道也
　哉
　臣義曰棄本逐末徇外傷内忘其固有而
　有非其所自有忘其自貴而誇非其所自
　貴是謂盜誇
宋徽宗道德眞經解義卷之七
