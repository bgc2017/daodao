








洞玄靈寳自然齋儀
　　　各禮師存念如法
　　　次鳴法皷二十四通
　　　次發爐
無上三天玄元始三氣太上老君召出臣等
身中三五功曹左右官使者左右捧香驛龍
騎吏侍香金童傳言玉女五帝直符直日香
官各三十六人出關啓此間土地里域眞官
正神臣今正爾燒香行道奉爲弟子某陳乞
所願願得

十方正眞生氣降流臣等身中令臣所啓速
達徑御
太上無極大道至眞玉皇上帝御前
　　　各稱名位
具法職某嶽先生臣某等同誠上啓
虚無自然元始天尊無極大道太上道君太
上老君髙上玉皇十方巳得道大聖衆至眞
諸君丈人三十二天帝玉虚上帝玉帝太帝
東華南極西靈北眞玄都玉京金闕七寳玄
臺紫微上宫靈寳至眞明皇道君玄中大法

師三界官屬一切尊靈臣等宿命因縁生逢
大化玄眞啓拔得入法門三師盟受三寳神
經供養尊禮以求所願荷恩隆重喜懼交并
然受法之日約當罄竭愚短自效毛髪宣通
法音讃揚妙化普令一切咸入法門救生度
死令衆安樂凡有投告理合申騰今有詞文
謹當宣奏
　　　次讀詞
具如詞言情唯丹慊仰憑至道由慮將來臣
等忝荷洪慈職唯拯救伏聞虚皇布法爲萬

品之津梁大帝垂文作千眞之軌躅門開接
引教許依投有感即通無求不應精誠内著
芝英爲之表祥靈澤下流星辰爲之列耀運
兹初捻上香歸身歸神歸命
十方無極大道太上三尊願以是功德歸流
大道弟子某家九玄七祖前亡後化一切宗
親並願俱出九幽齊登十極落北隂之玄籍
上南極之丹文福慶遐臻禎祥逺集仇讎罷
對慶及子孫今故燒香自歸依師尊大聖衆
至眞之德得道之後昇入無形和與道合同

夫玉京非逺斂念即通眞宰無方隨心必應
運兹二捻上香歸身歸神歸命
十方無極大道太上三尊願以是功德歸流
皇帝執象化人秉圖御運人懷凱悌物遂生
成次及臣等受道三師經生父母巖棲志士
同學之人九姻門族天下人民蜎飛蠢動一
切衆生各遂安寜悉離災横今故燒香自歸
依師尊大聖衆至眞之德得道之後昇入無
形和與道合同
夫大道無私隨機必應至精有信待感而通

運兹三捻上香歸身歸神歸命
十方無極大道太上三尊願以是功德歸流
齋主大道弟子某并門族親姻伏願厄患消
寧身心朗徹洞金房之奥㫖超酆部之幽徒
福善自彰神明匡衞生齡更逺比枯木而再
榮盡命方延𩔖寒燈而重焰男女貞順畜産
繁昌今故燒香自歸依師尊大聖衆至眞之
德得道之後昇入無形和與道合同
　　　次禮十方懴
　　　次四聖方懴

臣法衆等至心歸命
十方無極太上靈寳天尊十郷神仙諸靈官
但弟子某生自囂塵長多罪累淪神喪氣有
僞無眞恩愛所拘聲名所誘唯深愆犯莫保
安危又慮積生巳來至于今日隂罪陽過犯
觸十方或不順隂陽罔知避忌殺生害命恣
意極情或知而故爲或謬誤不覺或身心自
構或被逼從人罪咎貫盈神明譴責宿夜憂
懼不敢寧居仰憑髙尊希蒙覆育臣等洗心
首過靜念祈恩爲修靈寳妙齋拔贖幽明之

咎當願見存人口良賤尊卑厄難雲消算夀
天永見存姻屬内外宗親神爽清夷盡沾玄
慶子孫昌熾長㑹善縁福起十方禍沉九夜
稽首歸依正眞三寳
　　　次左迴向西平立思九色圓像命魔
　　　宻呪
　　　次歩虚旋繞
　　　次三啓
　　　次三禮
　　　次重稱名位

具法職某嶽先生臣某等同誠重上啓
太上無極大道至眞靈寳三十六部尊經太
上三尊十方衆聖玄中大法師三界官屬一
切神靈臣等餘福所流運遇大法玄眞啓拔
忝佩靈文而胎染結陋未能抗絶負越科禁
丹誠莫申自宜灰心甘寘冥罰但以千眞有
格許立微功輒勵管窺奉宣慈化期以拔贖
用濟群生今謹有大道弟子某辭情丹慊實
可哀矜生在塵途情唯昬蔽因縁所習超度
無門唯保倚上玄特希洪澤臣等謹相携率

沐俗身心焚香轉經以期悔謝伏惟
太上衆尊監齋大法師侍眞群靈三界官屬
垂神鑒映照覽所陳特開大宥之恩俯遂塵
微之懇伏乞赦弟子九玄七祖下及巳身積
世巳來至于今日恣情極欲廣構罪田或不
了義方不明妙趣喪神耗氣恥朴好華口實
心違外眞内僞隂罪陽過無量無邊或謬誤
不知或知而故犯違盟破戒怠墮幽冥諸如
此條不可憶識乞今燒香行道賜蒙蕩滌伏
願

太上髙聖大神至眞群靈垂大慈之澤致感
應之靈迴救度之福降罔極之恩召飛天神
人齎東華青宫九龍符命歷下十方檢校曹
局凡有弟子某家存亡罪咎咸願消除受錬
南宫削名北府福流玄葉吉享見存使老少
咸和子孫賢貴殃災雲散善瑞日生僕𨽻安
康豢養滋茂臣等謹爲齋主所首所謝咸乞
如言所啓所陳事蒙原解上明
天尊弘慈之澤下副臣等歸命之誠謹啓以
聞

　　　次十二願
　　　次復爐
香官使者左右龍虎君侍香諸靈官當令齋
堂之内自然生金液丹碧芝英百靈衆眞交
㑹在此香火爐前令弟子修齋巳後舉家受
福内外蒙恩十方仙童玉女侍衞香煙傳臣
向來關啓徑御
太上無極大道玉皇上帝(御前)
　　　次出堂
同玄靈寳自然齋義
