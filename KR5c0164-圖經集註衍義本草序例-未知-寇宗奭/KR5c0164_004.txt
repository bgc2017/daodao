










圖經衍義本草上卷三競七
宋通直郎辨驗藥材寇宗奭編撰
宋太醫助教辨驗藥材許洪校正
衍義總序
天地以生成爲德有生所甚重者身也身以
安樂爲本樂所可致者以保養爲本世之人
必本其本則本必固本既固疾病何由而生
夭橫何由而至此攝生之道無逮於此夫草
木無知猶假灌溉矧人爲萬物之靈豈不資
以保養然保養之義其理萬計約而言之其

術有三一養神二惜氣三隄疾忘情去智恬
憺虚無離事全眞内外無寄如是則神不内
耗境不外惑眞一不雜則神自寧矣此養神
也抱一元之根本固歸精之眞氣三焦定位
六賊忘形識界既空大同斯契則氣自定矣
此惜氣也飲食適時温凉合度岀處無犯於
八邪寤寐不可以勉强則身自安矣此隄疾
也三者甚易行然人自以謂難行而不肯行
如此雖有長生之法人罕專尚遂至永謝是
以疾病交攻天和頓失聖人憫之故假以保

救之術輔以蠲疴之藥俾有識無識咸臻壽
域所以國家編撰聖惠校正素問重定本草
别爲圖經至於張仲景傷寒論及千金金匱
外臺之類粲然列於書府今復考拾天下醫
生補以名職分隸曹屬普救世人之疾苦兹
蓋全聖至德之君合天地之至仁接物天上
大賚天下故野無遺逸之藥世無不識無乃
然本草二部其間撰著之人或執用己天人
於商較致使學者撿據之間不得無惑應不
併考諸家之說參之實事有未盡厥理都從

之以臻其理(如東壁土倒流水冬灰之類)隱避不斷者伸
之以見其情(如水自菊下過而水香影鼠溺精墜地而生子)文簡誤
脱者證之以明其義(如石泉石蜜之類)諱避而易名
者原之以存其名(如山藥避宋朝諱及唐避代宗諱)使是非
歸一治療有源撿用之際曉然無惑是以搜
求訪緝者十有餘年採拾衆善診療疾苦和
合收蓄之功率皆周盡矧疾爲聖人所謹無
常不可以爲醫豈容易言哉宗奭常謂疾病
所可憑者醫也醫可據者方也方可恃者藥
也苟知病之虚實方之可否若不能達藥性

之良毒辨方宜之早晚眞僞相亂新陳相錯
則曷由去道人陳宿之蠱(唐甄立言仕爲太常丞善醫術有道)
(人心腹懣煩彌二歲診日腹有蠱誤食髮而然令餌雄黃一劑少選吐一蛇如拇指無目)
(燒之有髮氣乃愈)生張果駢潔之齒(唐玄宗召張果謂高力士曰吾)
(聞飲堇無苦者奇士也時天寒取飲果三進頺然曰非佳酒乃寢須視齒焦縮顧左右取)
(鐵如意擊墮之藏帶中更出藥傅其齦良乆齒已生粲然駢潔帝益神之)此書之
意於是乎作今則編次成書謹依二經類例
分門條析仍衍序例爲三卷内有名未用及
意義已盡者更不編入其神農本經名醫别
録唐本先附今附新補新定之目縁本經已

著目録内更不聲說依舊作二十卷及目録
一卷目之曰本草衍義若博愛衛生之士志
意或同則更爲詮修以稱聖朝好生之德時
政和六年丙申歲記
本草之名自黄帝岐伯始其補注總叙言舊
說本草經者神農之所作而不經乎帝紀元
始五年舉天下通知方術本草者所在軺傳
遺詣京師此但見本草之名終不能斷自何
代而作又樓護傳稱護少誦醫經本草方術
數十萬言本草之名蓋見於此是尤不然也

世本曰神農嘗百草以和藥濟人然亦不著
本草之名皆未臻厥理嘗讀帝王世紀曰黄
帝使岐伯嘗味草木定本草經造醫方以療
衆疾則知本草之名自黄帝岐伯始其淮南
子之言神農嘗百草之滋味一日七十毒亦
無本草之說是知此書乃上古聖賢具生知
之智故能辨天下品物之性味合世人疾病
之所宜後之賢智之士從而和之者又增廣
其品至一千八十二名(補注本草稱一千八十二種然一種有分)
(兩用者有三用者其種字爲名字於義方允)可謂大備然其間注

說不盡或捨理别趣者往往多矣是以衍摭
餘義期於必當非足以發明聖賢之意冀有
補於闕疑
夫天地既判生萬物者惟五氣爾五氣定位
則五味生五味生則千變萬化至於不可窮
已故曰生物者氣也成之者味也以奇生則
成而耦以耦生則成而奇寒氣堅故其味可
用以軟熱氣軟故其味可用以堅風氣散故
其味可用以收燥氣收故其味可用以散土
者冲氣之所生冲氣則無所不和故其味可

用以緩氣堅則壯故苦可以養氣脉軟則和
故鹹可以養脉骨收則强故酸可以養骨筋
散則不攣故辛可以養筋肉緩則不壅故甘
可以養肉堅之而後可以軟收之而後可以
散欲緩則用甘不欲則弗用用之不可太過
太過亦病矣古之養生治疾者必先通乎此
不通乎此而能已人之疾者蓋寡矣
夫安藥之道在能保養者得之况招來和氣
之藥少攻决之藥多不可不察也是知人之
生須假保養無犯和氣以資生命纔失將護

便致病生苟或處治乖方旋見顚越防患須
在閑日故曰安不忘危存不忘亡此聖人之
預戒也
攝養之道莫若守中守中則無過與不及之
害經曰春秋冬夏四時陰陽生病起於過用
蓋不適其性而强云爲逐强處即病生五臟
受氣蓋有常分用之過耗是以病生善養生
者既無過耗之弊又能保守眞元何患乎外
邪所中也故善服藥不若善保養不善保養
不若善服藥世有不善保養又不善服藥倉

卒病生而歸咎於神天噫是亦未嘗思也可
不謹歟
夫未聞道者放逸其心逆於生樂以精神徇
智巧以憂畏徇得失以勞苦徇禮節以身世
徇財利四徇不置心爲之疾矣極力勞形躁
暴氣逆當風縱酒食嗜辛鹹肝爲之病矣飲
食生冷温凉失度乆坐乆卧大飽大饑脾爲
之病矣呼叫過常辨爭陪答冒犯寒暄恣食
鹹苦肺爲之病矣乆坐濕地强力入水縱慾
勞形三田漏溢腎爲之病矣五病既作故未

老而羸未羸而病病至則重重則必斃嗚呼
是皆弗思而自取之也衛生之士須謹此五
者可致終身無苦經曰不治已病治未病正
爲此矣
夫善養生者養内不善養生者養外養外者
實外以充𢗲悦澤貪欲恣情爲務殊不知外
實則内虚也善養内者實内使臟腑安和三
焦各守其位飲食常適其宜故莊周曰人之
可畏者衽席飲食之間而不知爲之戒者過
也若能常如是畏謹疾病何縁而起壽考焉

得不長賢者造形而悟愚者臨病不知誠可
畏也
夫柔情難綰而不斷不可不以智慧决也故
幃箔不可不遠斯言至近易其事至難行蓋
人之智慧淺陋不能勝其貪欲也故佛書曰
諸苦所因貪欲爲本若滅貪欲何所依止是
知貪欲不滅苦亦不滅貪欲滅苦亦滅聖人
言近而指遠不可不思不可不懼善攝生者
不勞神不苦形神形既安禍患何由而致也
夫人之生以氣血爲本人之病未有不先傷

其氣血者世有童男室女積想在心思慮過
當多致勞損男則神色先散女則月水先閉
何以致然蓋愁憂思慮則傷心心傷則血逆
竭血逆竭故神色先散而月水先閉也火既
受病不能榮養其子故不嗜食脾既虚則金
氣虧故發嗽嗽既作水氣絶故四肢乾木氣
不充故多怒鬢髮焦筋痿俟五臟傳遍故卒
不能死然終死矣此一種於諸勞中最爲難
治蓋病起於五臟之中無有已期藥力不可
及也若或自能改易心志用藥扶接如此則

可得九死一生舉此爲例其餘諸勞可按脉
與證而治之
夫治病有八要八要不審病不能去非病不
去無可去之術也故須審辨八要庶不違誤
其一曰虚五虚是也(脉細皮寒氣少泄利前後飲食不入此爲五虚)
二曰實五實是也(脉盛皮熱腹脹前後不通悶瞀此五實也)三曰
冷臟腑受其積冷是也四曰熱臟腑受其積
熱是也五曰邪非臟腑正病也六曰正非外
邪所中也七曰内病不在外也八曰外病不
在内也既先審此八要參之六脉審度所起

之源繼以望聞問切加諸病者豈有不可治
之疾也夫不可治者有六失失於不審失於
不信失於過時失於不擇醫失於不識病失
於不知藥六失之中有一於此即爲難治非
止醫家之罪亦病家之罪也矧又醫不慈仁
病者猜鄙二理交馳於病何益由是言之醫
者不可不慈仁不慈仁則招禍病者不可猜
鄙猜鄙則招禍惟賢者洞達物情各就安樂
亦治病之一說耳
合藥分劑料理法則中言凡方云用桂壹尺

者削去皮畢重半兩爲正既言廣而不言狹
如何便以半兩爲正且桂即皮也若言削去
皮畢即是全無桂也今定長一尺闊一寸削
去皮上粗虚無味者約爲半兩然終不見當
目用桂一尺之本意亦前人之失也
序例藥有酸鹹甘苦辛五味寒熱温凉四氣
今詳之凡稱氣者即是香臭之氣其寒熱温
凉則是藥之性且如鵝條中云白鵝脂性冷
不可言其氣冷也况自有藥性論其四氣則
是香臭臊腥故不可以寒熱温凉配之如蒜

阿魏鮑魚汗韈則其氣臭鷄魚鴨蛇則其氣
腥腎狐狸白馬莖裩近隱處人中白則其氣
臊沉檀龍麝則其氣香如此則方可以氣言
之其序例中氣字恐後世誤書當改爲性字
則於義方允
今人用巴豆皆去油訖生用兹必爲本經言
生温熟寒故欲避寒而即温也不知寒不足
避當避其大毒矧本經全無去油之說故陶
隱居云熬令黃黑然亦太過矣日華子云炒
不如去心膜煮五度换水各煮一沸爲佳其

杏人桃人葶藶胡麻亦不須熬至黑但慢火
炒令赤黄色斯可矣
凡服藥多少雖有所說一物一毒服一丸如
細麻之例今更合别論縁人氣有虚實年有
老少病有新乆藥有多毒少毒更在逐事斟
量不可舉此爲例但古人凡設例者皆是假
令豈可執以爲定法本草第一序例言犀角
羚羊角鹿角一概末如粉臨服内湯中然今
昔藥法中有生磨者煎取汁者且如丸藥中
用蠟取其能固護藥之氣味勢力全備以過

關鬲而作效也今若投之蜜相和雖易爲丸
劑然下咽亦易散化如何得到臟中若其間
更有毒藥則便與人作病豈徒無益而又害
之全非用蠟之本意至如桂心於得更有上
虚軟甲錯可削之也凡此之類亦更加詳究
今人用麻黄皆合搗諸藥中張仲景方中皆
言去上沫序例中言先别煮三兩沸掠去其
沫更益水如本數乃内餘藥不爾令人發煩
甚得用麻黄之意醫家可持此說然云折去
節令通理寸剉之寸剉之不若碎剉如豆大

爲佳藥味易出而無遺力也
陶隱居云藥有宣通補泄輕重澀滑燥濕此
十種今詳之惟寒熱二種何獨見遺如寒可
去熱大黄朴硝之屬是也如熱可去寒附子
桂之屬是也今特補此二種以盡厥㫖
序例
人之生實陰陽之氣所聚耳若不能調和陰
陽之氣則害其生故寳命全形篇論曰人以
天地之氣生又曰天地合氣命之曰人是以
陽化氣陰成形也夫遊魂爲變者陽化氣也

精氣爲物者陰成形也陰陽氣合神在其中
矣故陰陽應象大論曰天地之動靜神明爲
之綱紀即知神明不可以陰陽攝也易所以
言陰陽不測之謂神蓋爲此矣故曰神不可
大用大用即竭形不可大勞大勞則斃是知
精氣神人之大本不可不謹養智者養其神
惜其氣以固其本世有不謹衛生之經者動
皆觸犯既以犯養生之禁須假以外術保救
不可坐以待斃本草之經於是興焉既知保
救之理不可不窮保救之事衍義於是存焉

二者其名雖異其理僅同欲使有知無知盡
臻壽域率至安樂之鄉適是意者求其意而
可矣養心之道未可忽也六欲七情千變萬
化出没不定其言至簡其義無窮而以一心
對無窮之事不亦勞乎心苟不明不爲物所
病者未之有也故明達之士遂至忘心心既
忘矣則六欲七情無能爲也六欲七情無能
爲故内事不生内事不生故外患不能入外
患不能入則本草之用寔世之芻狗耳若未
能達是意而至是地則未有不縁六欲七情

而起憂患者憂患既作則此書一日不可闕
也愚何人哉必欲斯文絶人之憂患乎
右隱居以謂凡篩丸散藥畢皆更合於臼中
以杵搗數百過如此恐乾末湔蕩不可搗不
若令力士合研爲佳又曰凡湯酒膏中用諸
石皆細搗之如粟亦可以葛布篩令調匀并
以綿裹内中其雄黄朱砂輩細末如粉今詳
之凡諸石雖是湯酒中亦須稍細藥力方盡
出效亦速但臨服須澄濾後再上火不爾恐
遺藥力不見效湯酒中尚庶幾若在服食膏

中豈得更如粟也不合如此立例當在臨時
應用詳酌爾又說㕮咀兩字唐本注謂爲商
量斟酌非也嘉祐復符陶隱居說爲細切亦
非也儒家以謂有合味之意如人以口齒咀
嚙雖破而不塵但使含味耳張仲景方多言
㕮咀其義如此
病人有既不洞曉醫藥復自行臆度如此則
九死一生或醫人未識其病或以財勢所迫
占奪强治如此之輩醫家病家不可不察也
要在聰明賢達之士掌之則病無不濟醫無

不功世間如此之事甚多故須一一該舉以
隄或然
夫人有貴賤少長病當别論病有新乆虚實
理當别藥蓋人心如面各各不同惟其心不
同臟腑亦異臟腑既異乃以一藥治衆人之
病其可得乎故張仲景曰又有土地高下不
同物性剛柔食居亦異是故黄帝興四方之
問岐伯舉四治之能臨病之功宜須兩審如
是則依方合藥一概而用亦以疏矣且如貴
豪之家形樂志苦者也衣食足則形樂心慮

多則志苦岐伯曰病生於脉形樂則外實志
苦則内虚故病生於脉所養既與貧下異憂
樂思慮不同當各逐其人而治之後世醫者
直委此一節閉絶不行所失甚矣嘗有一醫
官暑月與貴人飲貴人曰我昨日飲食所傷
今日食减醫曰可餌消化藥他人當服十丸
公當减其半下咽未乆疏逐不已幾致斃以
此較之虚實相遼不可不察故曰病當别論
又一男子暑月患血痢醫妄以凉藥逆制專
用黄連阿膠木香藥治之此藥始感便治則

可今病乆腸虚理不可服逾旬不已幾致委
頓故曰理當别藥如是論之誠在醫之通變
又須經歷則萬無一失引此爲例餘可效此
凡用藥必須擇州土所宜者則藥力具用之
有據如上黨人參川蜀當歸齊州半夏華州
細辛又如東壁土冬月灰半天河水熱湯漿
水之類其物至微其用至廣蓋亦有理若不
推宄厥理治病徒費其功終亦不能活人聖
賢之意不易盡知然捨理何求哉
凡人少長老其氣血有盛壯衰三等故岐伯

曰少火之氣壯壯火之氣衰蓋少火生氣壯
火散氣况復衰火不可不知也故治法亦當
分三等其少日服餌之藥於壯老之時皆須
别處之决不可忽也世有不留心於此者往
往不信遂致困危哀哉
今人使理中湯丸倉卒之間多不效者何也
是不知仲景之意爲必效藥蓋用藥之人有
差殊耳如治胸痹心中痞堅氣結胸滿脅下
逆氣搶心治中湯主之人參术乾薑甘草四
物等共一十二兩水八升煮取三升每服一

升日三服以知爲度或作丸須鷄子黃大皆
奇效今人以一丸如楊梅許服之病既不去
乃曰藥不神非藥之罪用藥者之罪也今引
以爲例他可效此然年高及素虚寒人當逐
宜减甘草
夫高醫以蓄藥爲能倉卒之間防不可售者
所須也若桑寄生桑螵蛸鹿角膠天靈蓋虎
膽蟾酥野駝螢蓬蘽空青婆娑石石蟹冬灰
臘雪水松黄之類如此者甚多不能一一遍
舉唐元澹字行冲嘗謂狄仁杰曰下之事上

譬富家儲積以自資也脯腊膜胰以供滋膳
參术芝桂以防疾病門下充㫖味者多矣願
以小人備一藥可乎仁杰笑曰公正吾藥籠
中物不可一日無也然梁公因事而言獨譬
之以藥則有以見天下萬物之中尤不可闕
者也知斯道者知斯意而已
凡爲醫者須略通古今粗守仁義絶馳騖能
所之心專博施救拔之意如此則心識自明
神物來相又何必戚戚沽名齪齪求利也如
或不然則曷以致姜撫沽譽之慚逋華佗之

矜能受戮乎
嘗讀唐方技傳有云醫要在視脉唯用一物
攻之氣純而愈速一藥偶得他藥相制弗能
專力此難愈之驗也今詳之病有大小新乆
虚實豈可止以一藥攻之若初受病小則庶
幾若病大多日或虚或實豈得不以他藥佐
使如人用硫黃皆知此物大熱然石性緩倉
卒之間下咽不易便作效故智者又以附子
乾薑桂之類相佐使以發之將併力攻疾庶
幾速效若單用硫黄其可得乎故知許嗣宗

之言未可全信賢者當審度之
夫用藥如用刑刑不可誤誤即干人命用藥
亦然一誤即便隔生死然刑有鞫司鞫成然
後議定議定然後書罪蓋人命一死不可復
生故須如此詳謹今醫人纔到病家便以所
見用藥若高醫識病知脉藥又相當如此即
應手作效或庸下之流孟浪亂投湯劑逡巡
便致困危如此殺人何太容易世間此事甚
多良由病家不擇醫平日未嘗留心於醫術
也可不懼哉

序例下
治婦人雖有别科然亦有不能盡聖人之法
者今豪足之家居奥室之中處帷幔之内復
以帛幪手臂既不能行望色之神又不能殫
切脉之巧四者有二闕焉黄帝有言曰凡治
病察其形氣色澤形氣相得謂之可治色澤
以浮謂之易已形氣相失謂之難治色夭不
澤謂之難已又曰診病之道觀人勇怯骨肉
皮膚能知其情以爲診法若患人脉病不相
應既不得見其形醫人止據脉供藥其可得

乎如此言之烏能盡其術也此醫家之公患
世不能革醫者不免盡理質問病家見所問
繁還爲醫業不精往往得藥不肯服似此甚
多扁鵲見齊侯之色尚不肯信况其不得見
者嗚呼可謂難也已
又婦人病温已十二日診之其脉六七至而
澀寸稍大尺稍小發寒熱頰赤口乾不了了
耳聾問之病後數日經水乃行此屬少陽熱
入血室也若治不對病則必死乃按其證與
小柴胡湯服之二日又與小柴胡湯加桂枝

乾薑湯一日寒熱遂已又云我臍下急痛又
與抵當丸微利臍下痛痊身漸凉和脉漸匀
尚不了了乃復與小柴胡湯次日云我但胸
中熱燥口鼻乾又少與調胃承氣湯不得利
次日又云心下痛又與大陷胸丸半服利三
行而次日虚煩不寧時妄有所見時復狂言
雖知其尚有燥屎以其極虚不敢攻之遂與
竹葉湯去其煩熱其夜大便自通至曉兩次
中有燥屎數枚而狂言虚煩盡解但咳嗽唾
此肺虚也若不治恐乘虚而成肺痿遂與小

柴胡去人參大棗生薑加乾薑五味子湯一
日咳减二日而病悉愈以上皆用張仲景方
有婦人病吐逆大小便不通煩亂四肢冷漸
無脉凡一日半與大承氣湯兩劑至夜半漸
得大便通脉漸生翌日乃安此關格之病極
難治醫者當審謹也經曰關則吐逆格則不
得小便如此亦有不得大便者
有小兒病虚滑食略化大便日十餘次四肢
柴瘦腹大食訖又饑此疾正是大腸移熱於
胃善食而瘦又謂之食㑊者時五六月間脉

洪大按之則絶今六脉既單洪則夏之氣獨
然按之絶則無胃氣也經曰夏脉洪洪多胃
氣少曰病但洪無胃氣曰死夏以胃氣爲本
治療失於過時後不逾旬果卒有人病乆嗽
肺虚生寒熱以款冬花焚三兩芽俟烟出以
筆管吸其烟滿口則咽之至倦則已凡數日
之間五七作差
有人病瘧月餘日又以藥吐下之氣遂弱疾
未愈觀其病與脉乃夏傷暑秋又傷風乃與
柴胡湯一劑安後又飲食不節寒熱復作此

蓋前以傷暑今以飲食不謹遂致吐逆不食
脅下牽急而痛寒熱無時病名痰瘧以十棗
湯一服下痰水數升明日又與理中散二錢
遂愈
有人苦風痰頭痛顫掉吐逆飲食减醫以爲
傷冷物遂以藥温之不愈又以丸藥下之遂
厥復與金液丹後譫言吐逆顫掉不省人狂
若見鬼循衣摸床手足冷脉伏此胃中有結
熱故昏瞀不省人以陽氣不能布於外陰氣
不持於内即顫掉而厥遂與大承氣湯至一

劑乃愈方見仲景後服金箔丸方見删繁
有男子年六十一脚腫生瘡忽食猪肉不安
醫以藥利之稍愈時出外中風汗出後頭面
暴腫起紫黑色多睡耳輪上有浮泡小瘡黄
汁出乃與小續命湯中加羌活一倍服之遂
愈
有人年五十四素羸多中寒近服菟絲有效
小年常服生硫黄數斤脉左上二部右下二
部弦緊有力五七年來病右手足筋急拘攣
言語稍遲遂與仲景小續命湯加薏苡人一

兩以治筋急减黄芩人參芍藥各半以避中
寒杏人只用一百五枚後云尚覺大冷因令
盡去人參芍藥黄芩三物却加當歸一兩半
遂安今人用小續命湯者比比皆是既不能
逐證加减遂至危殆人亦不知今小續命湯
世所須也故舉以爲例可不謹哉
夫八節之正氣生活人者也八節之虚邪殺
人者也非正氣則爲邪非眞實則爲虚所謂
正氣者春温夏熱秋凉冬寒此天之氣也若
春在經絡夏在肌肉秋在皮膚冬在骨髓此

人之氣也在處爲實不在處爲虚故曰若以
身之虚逢時之虚邪不正之氣兩虚相感始
以皮膚經絡次傳至臟腑逮於骨髓則藥力
難及矣如此則醫家治病正宜用藥抵截散
補防其深固而不可救也又嘗須保護胃氣
舉斯爲例餘可效此



圖經衍義本草上卷三
