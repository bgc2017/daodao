










圖經衍義本草上卷二競六
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　　　序例
今按諸藥採造之法既并用見成非能自採
不復具論其事惟合藥須解節度列之如左
按諸藥所生皆的有境界秦漢已前當言列
國今郡縣之名後人所改爾江東已來小小
雜藥多出近道氣力性理不及本邦假令荆
益不通則全用歷陽當歸錢塘三建豈得相

似所以療病不及往人亦當縁此故也蜀藥
及北藥雖有去來亦非復精者且市人不解
藥性惟問形飾上黨人參世不復言華陰細
辛棄之如芥且各隨俗相競不能多備諸族
故往往遺漏今之所存二百許種爾衆醫都
不識藥惟聽市人市人又不辨究皆委採送
之家採送之家傳習造作眞僞好惡并皆莫
測所以鍾乳醋煮令白細辛水漬使直黄耆
蜜蒸爲甜當歸酒灑取潤螵蛸膠著桑枝蜈
蚣朱足令赤諸有此等皆非事實俗用既乆

轉以成法非復可改末如之何又依方分藥
不量剥除只如遠志牡丹纔不收半地黄門
冬三分耗一凡去皮除心之屬分兩皆不復
相應病家惟依此用不知更秤取足又王公
貴勝合藥之日悉付群下其中好藥貴石無
不竊换乃有紫石英丹砂吞出洗取一片動
經十數過賣諸有此例巧僞百端雖復監檢
終不能覺以此療病固難即效如斯并是藥
家之盈虚不得咎醫人之淺拙也
凡採藥時月皆是建寅歲首則從漢太初後

所記也其根物多以二月八月採者謂春初
津潤始萌未衝枝葉勢力淳濃故也至秋枝
葉乾枯津潤歸流於下今即事驗之春寧宜
早秋寧宜晚華實莖葉乃各隨其成熟爾歲
月亦有早晏不必都依本文也
經說陰乾者謂就六甲陰中乾之又依遁甲
法甲子旬陰中在癸酉以藥著酉地也實謂
不必然正是不露日暴於陰影處乾之爾所
以亦有云暴乾故也若幸可兩用益當爲善
(今按本草採藥陰乾者皆多惡至如鹿茸經/稱陰乾皆悉爛令壞今火乾易得且良草木)

(根苗陰之皆惡九月已前採者悉/宜日乾十月已後採者陰乾乃好)古秤惟有
銖兩而無分名今則以十黍爲一銖六銖爲
一分四分成一兩十六兩爲一斤雖有子穀
秬黍之制從來均之已乆正爾依此用之(臣/禹)
(錫等謹按唐本又云但古秤皆復今南秤是/也晋秤始後漢末已來分一斤爲二斤一兩)
(爲二兩耳金銀絲綿并與藥同無輕重矣古/方惟有仲景而已涉今秤若用古秤作湯則)
(水爲殊少故知非/復秤悉用今者耳)今方家所云等分者非分
兩之分謂諸藥斤兩多少皆同爾先視病之
大小輕重所須乃以意裁之
凡此之類皆是丸散丸散竟依節度用之湯

酒之中無等分也
凡散藥有云刀圭者十分方寸匕之一准如
梧桐子大也方寸匕者作匕正方一寸抄散
取不落爲度錢五匕者今五銖錢邊五字者
以抄之亦令不落爲度一撮者四刀圭也十
撮爲一勺十勺爲一合以藥升分之者謂藥
有虚實輕重不得用斤兩則以升平之藥升
方作上徑一寸下徑六分深八分内散藥勿
按抑之正爾微動令平調爾今人分藥不復
用此

凡丸藥有云如細麻者即胡麻也不必扁扁
但令較略大小相稱者如黍粟亦然以十六
黍爲一大豆也如大麻子者准三細麻也如
胡豆者即今青斑豆是也以二大麻子准之
如小豆者今赤小豆也粒有大小以三大麻
子准之如大豆者以二小豆准之如梧子者
以二大豆准之一方寸匕散蜜和得如梧子
准十丸爲度如彈丸及鷄子黃者以十梧子
准之(唐本注云方寸匕散爲丸如梧子得十/六丸如彈丸一枚若鷄子黄者准四十)
(丸今彈丸同鷄/子黄此甚不等)

凡湯酒膏藥舊方皆云㕮咀者謂秤畢搗之
如大豆又使吹去細末此於事殊不允當藥
有易碎難碎多末少末秤兩則不復均平今
皆細切之較略令如㕮咀者乃得無末而片
粒調和也(唐本注云㕮咀正謂商量斟酌之/餘解皆理外生情爾臣禹錫等)
(看詳㕮咀即上文細切/之義非商量斟酌也)
凡丸散藥亦先切細暴燥乃搗之有各搗者
有合搗者并隨方所言其潤濕藥如天門冬
乾地黄輩皆先切暴獨搗令偏碎更出細擘
暴乾若逢陰雨亦以微火烘之既燥小停冷

乃搗之
凡濕藥燥皆大耗當先增分兩須得屑乃秤
之爲正其湯酒中不須如此也
凡篩丸藥用重密絹令細於蜜丸易熟若篩
散草藥用輕疏絹於酒中服即不泥其石藥
亦用細絹篩令如丸者凡篩丸散藥畢皆更
合於臼中以杵搗之數百過視其色理和同
爲佳也
凡湯酒膏中用諸石皆細搗之如粟米亦可
以葛布篩令調并以新綿别裹内中其雄黄

朱砂輩細末如粉
凡煮湯用微火令小沸其水數依方多少大
略二十兩藥用水一斗煮取四升以此爲准
然則利湯欲生少水而多取汁補湯欲熟多
水而少取汁好詳視之不得令水多少用新
布兩人以尺木絞之澄去垽濁紙覆令密温
湯勿令鎗器中有水氣於熟湯上煮令暖亦
好服湯寧令小沸熱易下冷則嘔涌
凡云分再服三服者要令勢力相及并視人
之强羸病之輕重以爲進退增减之不必悉

依方說也凡漬藥酒皆須細切生絹袋盛之
乃入酒密封隨寒暑日數視其濃烈便可漉
出不必待至酒盡也滓可暴燥微搗更漬飲
之亦可散服
凡建中腎瀝諸補湯滓合兩劑加水煮竭飲
之亦敵一劑新藥貧人可當依此用皆應先
暴令燥
凡合膏初以苦酒漬令淹浹不用多汁密覆
勿泄云晬時者周時也從今旦至明旦亦有
止一宿者煮膏當三上三下以泄其熱勢令

藥味得出上之使匝匝沸乃下之使沸靜良
乆乃止寧欲小小生其中有薤白者以兩頭
微焦黄爲候有白芷附子者亦令小黄色爲
度猪肪皆勿令經水臘月者彌佳絞膏亦以
新布絞之若是可服之膏膏滓亦可酒煮飲
之可摩之膏膏滓則宜以傅病上此蓋欲兼
盡其藥力故也
凡膏中有雄黄朱砂輩皆别搗細研如麵須
絞膏畢乃投中以物疾攪至於凝强勿使沉
聚在下不調也有水銀者於凝膏中研令消

散胡粉亦爾
凡湯酒中用大黃不須細剉作湯者先以水
浸令淹浹密覆一宿明旦煮湯臨熟乃内湯
中又煮兩三沸便絞出則勢力猛易得快利
丸散中用大黃舊皆蒸之今不須爾
凡湯中用麻黄皆先别煮兩三沸掠去其沫
更益水如本數乃内餘藥不爾令人煩麻黃
皆折去節令理通寸剉之小草瞿麥五分剉
之細辛白前三分剉之丸散膏中則細剉也
凡湯中用完物皆擘破乾棗梔子栝樓之類

是也用細核物亦打破山茱萸五味子蕤核
决明子之類是也細花子物正爾完用之旋
復花菊花地膚子葵子之類是也米麥豆輩
亦完用之諸蟲先微熬之惟螵蛸當中破炙
之生薑射干皆薄切之芒硝飴糖阿膠皆須
絞湯畢内汁中更上火兩三沸烊盡乃服之
凡用麥門冬皆微潤抽去心杏人桃人湯柔
撻去皮巴豆打破剥其皮刮去心不爾令人
悶石韋刮去毛辛夷去毛及心鬼箭削取羽
皮藜蘆剔取根微炙枳實去其瓤亦炙之椒

去實於鐺中微熬令汗出則有勢力礬石於
瓦上若鐵物中熬令沸汁盡即止礜石皆以
黄土泥苞使燥燒之半日令熟而解散犀角
羚羊角皆鎊刮作屑諸齒骨并炙搗碎之皂
莢去皮子炙之
凡湯并丸散用天雄附子烏頭爲喙側子皆
煻灰中炮令微坼削去黑皮乃秤之惟薑附
湯及膏酒中生用亦削皮乃秤之直理破作
七八片隨其大小但削除外黑尖處令盡
凡湯酒丸散膏中用半夏皆且完用熱湯洗

去上滑以手挼之皮釋隨剥去更復易湯洗
令滑盡不爾戟人咽喉舊方云二十許過今
六七過便足亦可煮之一兩沸一易水如此
三四過仍挼洗畢便暴乾隨其大小破爲細
片乃秤之以入湯若膏酒丸散皆須暴燥乃
秤之
凡丸散用阿膠皆先炙使通體沸起燥乃可
搗有不沸處更炙之
凡丸中用蠟皆烊投少蜜中攪調以和藥若
用熟艾先細擘合諸藥搗令散不可篩者則

别搗内散中和之
凡用蜜皆先火煎掠去其沫令色微黄則丸
經乆不壞掠之多少隨蜜精粗
凡丸散用巴豆去皮心膜杏人桃人葶藶胡
麻諸有膏膩藥皆先熬黄黑别搗令如膏指
㩢視泯泯爾乃以向成散稍稍下臼中合研
搗令消散仍復都以輕疏絹篩度之須盡又
内臼中依法搗數百杵也湯膏中用亦有熬
之者雖生并搗破之
凡用桂心厚朴杜仲秦皮木蘭之輩皆削去

上虚軟甲錯處取裏有味者秤之茯苓猪苓
削除黑皮牡丹巴戟天遠志野葛等皆搥破
去心紫苑洗去土皆畢乃秤之薤白葱白除
青令盡莽草石南茵芋澤蘭皆剔取葉及嫩
莖去大枝鬼臼黄連皆除根毛蜀椒去閉口
者及目熬之
凡狼毒枳實橘皮半夏麻黄吴茱萸皆欲得
陳乆者良其餘惟須精新也
凡方云巴豆若干枚者粒有大小當先去心
皮乃秤之以一分准十六枚附子烏頭若干

枚者去皮畢以半兩准一枚枳實若干枚者
去穰畢以一分准二枚橘皮一分准三枚棗
有大小三枚准一兩云乾薑一累者以重一
兩爲正
凡方云半夏一升者洗畢秤五兩爲正蜀椒
一升者三兩爲正吴茱萸一升者五兩爲正
菟絲子一升九兩爲正菴䕡子一升四兩爲
正蛇床子一升三兩半爲正地膚子一升四
兩爲正此其不同也云某子一升者其子各
有虚實輕重不可通以秤准皆取平升爲正

凡方云用桂一尺者削去皮畢重半兩爲正
甘草一尺者重二兩爲正云某草一束者以
重三兩爲正云一把者重二兩爲正云蜜一
斤者有七合猪膏一斤者有一升二合也
　右合藥分劑料理法則
　　　臣禹錫等謹按徐之才藥對孫思邈
　　　千金方陳藏器本草拾遺序例如後
夫衆病積聚皆起於虚也虚生百病積者五
臟之所積聚者六腑之所聚如斯等疾多從
舊方不假增損虚而勞者其弊萬端宜應隨

病增减古之善爲醫者皆自採藥審其體性
所主取其時節早晚早則藥勢未成晚則盛
勢已歇今之爲醫不自採藥且不委節氣早
晚又不知冷熱消息分兩多少徒有療病之
名永無必愈之效此實浮惑聊復審其冷熱
記增損之主爾虚勞而頭痛復熱加枸杞萎
蕤虚而欲吐加人參虚而不安亦加人參虚
而多夢紛紜加龍骨虚而多熱加地黄牡蠣
地膚子甘草虚而冷加當歸芎藭乾薑虚而
損加鍾乳棘刺蓯蓉巴戟天虚而大熱加黄

芩天門冬虚而多忘加茯神遠志虚而驚悸
不安加龍齒沙參紫石英小草若冷則用紫
石英小草若客熱即用沙參龍齒不冷不熱
皆用之虚而口乾加麥門冬知母虚而吸吸
加胡麻覆盆子柏子人虚而多氣兼微咳加
五味子大棗虚而身强腰中不利加磁石杜
仲虚而多冷加桂心吴菜萸附子烏頭虚而
勞小便赤加黄苓虚而客熱加地骨皮白水
黄耆虚而冷用隴西黄耆虚而痰復有氣用
生薑半夏枳實虚而小腸利加桑螵蛸龍骨

鷄䏶胵虚而小腸不利加茯苓澤瀉虚而損
溺白加厚朴諸藥無有一一歷而用之但據
體性冷熱的相主對聊叙增損之一隅夫處
方者宜准此
凡諸藥子人皆去皮尖及雙人者仍切之凡
烏梅皆去核入丸散熬之大棗擘去核凡用
麥蘖麯大豆黄卷澤蘭蕪荑僵蠶乾漆蜂房
皆微炒
凡湯中用麝香犀角鹿角羚羊角牛黄蒲黄
丹砂須熟末如粉臨服内湯中攪令調和服

之
凡茯苓芍藥補藥須白者瀉藥惟赤者
凡石蟹皆以槌極打令碎乃入臼不爾搗不
可熟牛膝石斛等入湯酒拍碎用之
凡菟絲子暖湯淘汰去沙土乾漉暖酒漬經
一宿漉岀暴微白搗之不盡者更以酒漬經
一宿漉岀暴微白搗之不盡者更以酒漬經
三五日乃出更曬微乾搗之須臾悉盡極易
碎
凡斑猫等諸蟲皆去足翅微熬用牡蠣熬令

黄
凡諸湯用酒者皆臨熟下之
凡用銀屑以水銀和成泥
凡用鍾乳等諸石以玉槌水研三日三夜漂
煉務令極細藥有宣通補泄輕重澀滑燥濕
此十種者是藥之大體而本經都不言之後
人亦所未述遂令調合湯丸有昧於此者至
如宣可去壅即薑橘之屬是也通可去滯即
通草防己之屬是也補可去弱即人參羊肉
之屬是也泄可去閉即葶藶大黄之屬是也

輕可去實即麻黄葛根之屬是也重可去怯
即磁石鐵粉之屬是也澀可去脱即牡蠣龍
骨之屬是也滑可去著即冬葵榆皮之屬是
也燥可去濕即桑白皮赤小豆之屬是也濕
可去枯即紫石英白石英之屬是也只如此
體皆有所屬用藥者審而詳之則無遺失矣
凡五方之氣俱能損人人生其中即隨氣受
疾雖習成其性亦各有所資乃天生萬物以
與人亦人窮急以致物今嶺南多毒足解毒
藥之物即金蛇白藥之屬是也江湖多氣足

破氣之物即薑橘吴茱萸之屬是也寒温不
節足療温之藥即柴胡麻黄之屬是也凉氣
多風足理風之物即防風獨活之屬是也濕
氣多痹足主痹之物即魚鱉螺蜆之屬是也
陰氣多血足主血之物即地錦石血之屬是
也嶺氣多瘴足主瘴之物即常山鹽麩涪醋
之屬是也石氣多毒足主毒之物即犀角麝
香羚羊角之屬是也水氣多痢足主痢之物
即黄連黄檗之屬是也野氣多蠱足主蠱之
物即蘘荷茜根之屬是也沙氣多狐足主短

狐之物即鸀鳿鸂鶒之屬是也大略如此各
隨所生中央氣交兼有諸病故醫人之療亦
隨方之能若易地而居即致乖舛矣故古方
或多補養或多導泄或衆味或單行補養即
去風導泄即去氣衆味則貴要單行乃貧下
豈前賢之偏有所好或復用不遂其宜耳
重廣補注神農本草并圖經序
良醫之不能以無藥愈疾猶良將不能以無
兵勝敵也兵之形易見善用者能以其所以
殺者生人藥之性難窮不善用者返以其所

以生者殺人吁可畏哉寒熱温凉辛甘緩急
品類萬殊非一日而七十毒者孰能辨之彼
玉函金匱肘後囊中千金之所傳外臺之所
秘其爲方不知其幾何由是言之則非獨察
脉用方之爲難而辨藥最其難者金石之珍
草木之怪飛潜動植之廣且衆也風氣不同
南北不通或非中國之所有或人力之所不
可到乃欲眞僞無逃於指掌之間則本草圖
經二者何可須臾離也世所傳曰神農氏本
草三卷梁陶隱居離以爲七唐蘇恭李勣之

徒又附益爲二十卷别圖藥形以爲經其書
略備矣開寳中太祖皇帝命盧多遜等考驗
得失增藥尤多號爲開寳本草仁宗皇帝嘉
祐初又使掌禹錫林億蘇頌張洞爲之補注
因唐圖經别爲繪晝復增藥至千有餘種於
是收拾遺逸訂正訛繆刊在有司布之天下
其爲壽養生人之術無一不具然世之醫者
習故守陋妄意穿鑿操數湯劑幸而數中自
謂足以應無窮之病詰其論說則漠然不知
顧本草與圖經殆虚文耳况偏州下邑雖有

願見者何所售之閬中陳氏子承少好學尤
喜於醫該通諸家之說嘗患二書傳者不博
而學者不兼有也乃合爲一又附以古今論
說與己所見聞列爲二十三卷名曰重廣補
注神農本草并圖經書著其說圖見其形一
啓帙而兩得之不待至乎殊方絶域山巓水
涯而品類萬殊者森在目前譬夫談輿地者
觀於職方閲戰具者之入武庫也承之先世
爲將相歐陽子所謂四世六公者承其曾孫
少孤奉其母江淮間閉門蔬食以爲養君子

稱其孝間有奇疾衆醫愕眙不知所出承徐
察其脉曰當投某劑某刻良愈無不然者然
則承之學雖出於圖書而精識超絶兹二者
又安能域之哉鬼臾區岐伯遠矣吾不得而
知也其視秦越人淳于倉公華佗輩爲何如
識者當能知之元祐七年四月朔左朝請大
夫充天章閣待制知杭州軍州事兼管内勸
農使充兩浙西路兵馬鈐轄兼提舉本路兵
馬巡檢公事上輕車都尉賜紫金魚袋長樂
林希序

　　　雷公炮炙論序
若夫世人使藥豈知自有君臣既辨君臣寧
分相制秖如栨毛(今鹽/草也)霑溺立銷班腫之毒
象膽揮黏乃知藥有情異鮭魚插樹立便乾
枯用狗塗之(以犬膽灌之插/魚處立如故)却當榮盛無名
(無名異形似玉柳/面又如石灰味别)止楚截指而似去甲毛聖
石開盲明目而如雲離日當歸止血破血頭
尾效各不同(頭止血/尾破血)蕤子熟生足睡不眠立
據弊箄淡鹵(常使者甑中/箄能淡鹽味)如酒霑交(今蜜枳/繳枝又)
(云交/加枝)鐵遇神破如泥似粉石經鶴糞化作塵

飛栨見橘花似髓斷弦折劍遇鸞血而如初
(以下血煉作膠粘/折處鐵物永不斷)海竭江枯投仿波(燕子/是也)而
立泛令鉛拒火須仗修天(今呼爲/補天石)如要形堅
豈忘紫背(有紫背天葵如常食葵菜/秖有背紫面青能堅鉛形)留砒住
鼎全賴宗心(别有宗心草今呼石竹不是食/者必恐誤其草出欻州生處多)
(蟲/獸)雌得芹花(其草名爲立起其形如芍藥花/色青可長三尺已來葉上黄斑)
(色味苦澀堪用/煮雌黄立住火)立便成庚硇遇赤鬚(其草名/赤鬚今)
(呼爲虎鬚草是用/煮硇砂即生火驗)水留金鼎水中生火非□
髓而莫能(海中有獸名曰□以髓入在油中/其油沾水水中火生不可救之用)
(酒噴之即延/切於屋下收)長齒生牙賴雄鼠之骨末(其齒/若黃)

(年多不生者取雄鼠脊骨/作末揩折處齒立生如故)髮眉墮落塗半夏
而立生(待髮墮落者以生半夏莖/煉之取涎塗髮落處立生)目辟眼𥍃
有五花而自正(五加皮是也其葉有雄雌三/葉爲雄五葉爲雌須使五葉)
(者作末酒浸飲/之其目𥍃者正)脚生肉栨裩繫菪根(脚有肉/栨者取)
(莨菪根於褐帶上/繫之表感感永痊)囊皺旋多夜煎竹木(多小/便者)
(夜煎草薢一件服/之永不夜起也)體寒腹大全賴鸕鷀(若患/腹大)
(如鼓米飲調鸕鷀/末服立枯如故也)血泛經過飲調瓜子(甜瓜/子内)
(仁搗作末去油/飲調服之立絶)咳逆數數酒服熟雄(天雄炮/過以酒)
(調一錢匕/服立定也)遍體疹風冷調生側(附子傍生者/曰側子作末)
(冷酒服/立差)腸虚泄痢須假草零(搗五倍子作末/爲熟水下之立)

止乆渴心煩宜投竹瀝除癥去塊全仗硝硇
(稍硇即硇砂稍石二味於乳鉢/中研作粉同鍛了酒服神效也)益食加觴須
煎蘆朴(不食者并飲酒少者煎逆/水蘆根并厚朴二味湯服)强筋健骨
須是蓯鱔(蓯蓉并鱔魚二味作末以黄精酒/丸服之可力倍常時也出乾寧記)
(宰)駐色延年精蒸神錦(出顔色服黄精自然/汁拌細硏神錦於柳)
(木甑中蒸七日了以木蜜丸/服顔貌可如初女之容色也)知瘡所在口點
陰膠(陰膠即是甑中氣垢少許蒸口中即知/臓腑所起直徹至住處知痛足可醫也)
産後肌浮甘皮酒服(産後肌浮酒/服甘皮立枯)口瘡舌坼
立愈黃蘇(口瘡舌坼以根黄塗/蘇炙作末塗之立差)腦痛欲亡鼻
投硝(末頭痛者以硝石作/末内鼻中立止)心痛欲死速覓延

胡(以延胡索作散/酒服之立愈也)如斯百種是藥之功某忝
遇明時謬看醫理雖尋聖法難可窮微略陳
藥食之功能豈溺仙人之要術其制藥炮熬
煮炙不能記年月哉欲審元由須看海集某
不量短見直録炮熬煮炙列藥制方分爲上
中下三卷有三百件名具陳於後
　凡方云丸如細麻子許者取重四兩鯉魚
　　目比之
　云如大麻子許者取重六兩鯉魚目比之
　云如小豆許者取重八兩鯉魚目比之

　云如大豆許者取重十兩鯉魚目比之
　云如兔蕈(俗云/兔屎)許者取重十二兩鯉魚目
　　比之
　云如梧桐子許者取重十四兩鯉魚目比
　　之
　云如彈子許者取重十六兩鯉魚目比之
　　一十五個白珠爲准是一彈丸也
　凡方中云以水一鎰至二鎰至十鎰者每
　　鎰秤之重十二兩爲度
　凡云一兩一分一銖者正用今絲綿秤也

　勿得將四銖爲一分有誤必所損兼傷
　　藥力也
　凡云散衹作散丸衹作丸或酒煮或用醋
　　或乳煎不得遺法
　凡方煉蜜每一斤衹煉得十二兩半或一
　　分是數若火少若火過并用不得云也
　凡膏煎中用脂先須煉去革膜了方可用
　　之也
　凡修事諸藥物等一一并須令專心勿令
　　交雜使用或先熬後煮或先煮後熬不

　　得改移一依法則也
　凡修合丸藥用蜜衹用蜜用餳衹用餳用
　　糖衹用糖勿交雜用必宣瀉人

圖經衍義本草上卷二





