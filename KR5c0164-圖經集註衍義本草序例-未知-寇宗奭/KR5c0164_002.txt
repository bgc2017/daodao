










十五種因而注釋分爲七卷唐顯慶中監門
衛長史蘇恭又摭其差謬表請刊定乃命司
空英國公李世勣等與恭參考得失又增一
百一十四種分門部類廣爲二十卷世謂之
唐本草國朝開寳中兩詔醫工劉翰道士馬
志等相與撰集又取醫家嘗用有效者一百
三十三種而附益之仍命翰林學士盧多遜
李昉王祐扈蒙等重爲刊定乃有詳定重定
之目并鏤板摹行由是醫者用藥遂知適從
而僞蜀孟昶亦嘗命其學士韓保昇等以唐

本圖經參比爲書稍或增廣世謂之蜀本草
今亦傳行是書自漢迄今甫千歲其間三經
譔著所增藥六百餘種收採彌廣可謂大備
而知醫者猶以爲傳行既乆後來講求浸多
參校近之所用頗亦漏略宜有纂録以備頤
生驅疾之用嘉祐二年八月有詔臣禹錫臣
億臣頌臣洞等再加校正臣等亦既被命遂
更研覈竊謂前世醫工原診用藥隨效輒記
遂至增多概見諸書浩博難究雖屢加删定
而去取非一或本經已載而所述粗略或俚

俗嘗用而太醫未聞嚮非因事詳著則遺散
多矣乃請因其疏捂更爲補注應諸家醫書
藥譜所載物品功用并從採掇惟名近迂僻
類乎怪誕則所不取自餘經史百家雖非方
餌之急其間或有參說藥驗較然可據者亦
兼收載務從該洽以副詔意凡名本草者非
一家今以開寳重定本爲正其分布卷類經
注雜糅間以朱墨并從舊例不復厘改凡補
注并據諸書所說其意義與舊文相參者則
從删削以避重複其舊已著見而意有未完

後書復言亦具存之欲詳而易曉仍每條并
以朱書其端云臣等謹按某書云某事其别
立條者則解於其末云見某書凡所引書以
唐蜀二本草爲先他書則以所著先後爲次
第凡書舊名本草者今所引用但著其所作
人名曰某人惟唐蜀本則曰唐本云蜀本云
凡字朱墨之别所謂神農本經者以朱字名
醫因神農舊條而有增補者以墨字間於朱
字餘所增者皆别立條并以墨字凡陶隱居
所進者謂之名醫别録并以其注附於末凡

顯慶所增者亦注其末曰唐本先附凡開寳
所增者亦注其末曰今附凡今所增補舊經
未有者於逐條後開列云新補凡藥舊分上
中下三品今之新補難於詳辨但以類附見
如緑礬次於礬石山薑花次於豆蔻扶移次
於水楊之類是也凡藥有功用本經未見而
舊注已曾引據今之所增但涉相類更不立
條并附本注之末曰續注如地衣附於垣衣
燕覆附於通草馬藻附於海藻之類是也凡
舊注出於陶氏者曰陶隱居云出於顯慶者

曰唐本注出於開寳者曰今注其開寳考據
傳記者别曰今按今詳又按皆以朱字别於
其端凡藥名本經已見而功用未備今有所
益者亦附於本注之末凡藥有今世已嘗用
而諸書未見無所辨證者如葫蘆巴海帶之
類則請從太醫衆論參議别立爲條曰新定
舊藥九百八十三種新補八十二種附於注
者不預焉新定一十七種總新舊一千八十
二條皆隨類粗釋推以十五凡則補注之意
可見矣舊著開寳英公陶氏三序皆有義例

所不可去仍載於首篇云
　　新舊藥合一千八十二種
　　　三百六十種神農本經
　　　一百八十二種名醫别録
　　　一百一十四種唐本先附
　　　一百三十三種今附
　　　一百九十四種有名未用
　　　八十二種新補
　　　一十七種新定
　　　圖經序

昔神農嘗百草之滋味以救萬民之疾苦後
世師祖由是本草之學興焉漢魏以來名醫
相繼傳其書者則有吴普李當之藥録陶隱
居蘇恭等注解國初兩詔近臣總領上醫兼
集諸家之說則有開寳重定本草其言藥之
良毒性之寒温味之甘苦可謂備且詳矣然
而五方物産風氣異宜名類既多贋僞難别
以虺床當蘼蕪以薺苨亂人參古人猶且患
之况今醫師所用皆出於市賈市賈所得蓋
自山野之人隨時採獲無復究其所從來以

此爲療欲其中病不亦遠乎昔唐永徽中删
定本草之外復有圖經相輔而行圖以載其
形色經以釋其同異而明皇御製又有天寳
單方藥圖皆所以叙物眞濫使人易知原診
處方有所依據二書失傳且乆散落殆盡雖
鴻都秘府亦無其本天寳方書但存一卷類
例粗見本末可尋宜乎聖君哲輔留意於搜
輯也先是詔命儒臣重校神農本草等凡八
書光禄卿直秘閣臣禹錫尚書祠部郞中秘
閣校理臣億太常博士集賢校理臣頌殿中

丞臣檢光禄寺丞臣保衡相次被選仍領醫
官秦宗古朱有章等編繹累年既而補注本
草成書奏御又詔天下郡縣圖上所産藥本
用永徽故事重命編述臣禹錫以謂考正群
書資衆見則其功易就論著文事出異手則
其體不一今天下所上繪事千名其解說物
類皆據世醫之所聞見事有詳略言多鄙俚
嚮非專一整此縁飾以文則前後不倫披尋
難曉乃以臣頌嚮嘗刻意此書於是建言奏
請俾專撰述臣頌既被㫖則裒集衆說類聚

詮次粗有條目其間玉石金土之名草木蟲
魚之别有一物而雜出諸郡者有同名而形
類全别者則參用古今之說互相發明其荄
梗之細大華實之榮落雖與舊說相戾并兼
存之崖略不備則稍援舊注以足成文意注
又不足乃更旁引經史及方書小說以條悉
其本原若陸英爲蒴藋花則據爾雅之訓以
言之諸香本同則用嶺表録異以證之之類
是也生出郡縣則以本經爲先今時所宜次
之若菟絲生於朝鮮今則出於冤句奚獨生

於少室今乃來自三蜀之類是也收採時月
有不同者亦兩存其說若赤箭本經但著採
根今乃并取莖苗之類是也生於外夷者則
據今傳聞或用書傳所載若玉屑玉泉今人
但云玉出於于闐不究所得之因乃用平居
誨行程記爲質之類是也藥有上中下品皆
用本經爲次第其性類相近而人未的識或
出於遠方莫能形似者但於前條附之若溲
疏附於枸杞琥珀附於茯苓之類是也又古
方書所載簡而要者昔人已述其明驗今世

亦常用之及今諸郡醫工所陳經效之藥皆
并載其方用天寳之例也自餘書傳所無今
醫又不能解則不敢以臆說淺見傅會其文
故但闕而不録又有今醫所用而舊經不載
者并以類次系於末卷曰本經外類其間功
用尤著與舊名附近者則次於逐條載之若
通脱次於木通石蛇次於石蟹之類是也總
二十卷目録一卷撰次甫就將備親覽恭惟
主上以至仁厚德函養生類一物失所則爲
之惻然且謂札瘥薦臻四時代有救恤之患

無先醫術蚤歲屢敕近臣讎校岐黄内經重
定針艾俞穴或範金揭石或鏤板聯編憫南
方蠱惑之妖於是作慶曆善救方以賜之思
下民資用之闕於是作簡要濟衆方以示之
今復廣藥譜之未備圖地産之所宜物色萬
殊指掌斯見將使合和者得十全之效飲餌
者無未達之疑納斯民於壽康召和氣於穹
壤太平之致兹有助焉臣學不該通職預編
述仰奉宸㫖深愧寡聞嘉祐六年九月日朝
奉郞太常博士充集賢校理新差知潁州軍

州兼管内勸農及管句開治溝洫河道事騎
都尉借紫臣蘇頌謹上
　　　開寳重定序
三墳之書神農預其一百藥既辨本草存其
録舊經三卷世所流傳名醫别録互爲編纂
至梁貞白先生陶弘景乃以别録參其本經
朱墨雜書時謂明白而又考彼功用爲之注
釋列爲七卷南國行焉逮乎有唐别加參校
增藥餘八百味添注爲二十一卷本經漏功
則補之陶氏誤說則證之然而載歷年祀又

逾四百朱字墨字無本得同舊注新注其文
互闕非聖主撫大同之運永無疆之休其何
以改而正之哉乃命盡考傳誤刊爲定本類
例非允從而革焉至如筆頭灰兔毫也而在
草部今移附兔頭骨之下半天河地漿皆水
也亦在草部今移附土石類之間敗鼓皮移
附於獸皮胡桐泪改從於木類紫礦亦木也
自玉石品而取焉伏翼實禽也由蟲魚部而
移焉橘柚附於果實食鹽附於光鹽生薑乾
薑同歸一說至於鷄腸蘩蔞陸英蒴藋以類

相似從而附之仍採陳藏器拾遺李含光音
義或討源於别本或傳效於醫家參而較之
辨其臧否至如突屈白舊說灰類今是本根
天麻根解似赤箭今又全異去非取是特立
新條自餘刊正不可悉數下採衆議定爲印
板乃以白字爲神農所說墨字爲名醫所傳
唐附今附各加顯注詳其解釋審其形性證
謬誤而辨之者署爲今注考文記而述之者
又爲今按義既刊定理亦詳明今以新舊藥
合九百八十三種并目録二十一卷廣頒天

下傳而行焉
　　　唐本序禮部郞中孔志約撰
蓋聞天地之大德曰生運陰陽以播物含靈
之所保曰命資亭育以盡年蟄穴栖巢感物
之情蓋寡范金揉木逐欲之道方滋而五味
或爽時昧甘辛之節六氣斯沴易愆寒燠之
宜中外交侵形神分戰飲食伺釁成腸胃之
眚風濕候隙遘手足之灾幾纏膚腠莫知救
止漸固膏肓期於夭折暨炎暉紀物識藥石
之功雲瑞名官窮診候之術草木咸得其性

鬼神無所遁情刳麝剸犀驅泄邪惡飛丹煉
石引納清和大庇蒼生普濟黔首功侔造化
恩邁財成日用不知於今是賴岐和彭緩騰
絶軌於前李華張吴振英聲於後昔秦政煨
燔兹經不預永嘉喪亂斯道尚存梁陶弘景
雅好攝生研精藥術以爲本草經者神農之
所作不刊之書也惜其年代浸遠簡編殘蠧
與桐雷衆記頗或舛駁興言撰緝勒成一家
亦以雕琢經方潤色醫業然而時鍾鼎峙聞
見闕於殊方事非僉議詮釋拘於獨學至如

重建平之防己棄槐里之半夏秋採榆人冬
收雲實謬粱米之黄白混荆子之牡蔓異蘩
蔞於鷄腸合由跋於鳶尾防葵狼毒妄曰同
根鈎吻黄精引爲連類鉛錫莫辨橙柚不分
凡此比例蓋亦多矣自時厥後以迄於令雖
方技分鑣名醫繼軌更相祖述罕能厘正乃
復採杜蘅於及己求忍冬於絡石捨陟厘而
取莂藤退飛廉而用馬薊承疑行妄曾無有
覺疾瘵多殆良深慨嘆既而朝議郞行右監
門府長史騎都尉臣蘇恭摭陶氏之乖違辨

俗用之紕紊遂表請修定深副聖懷乃詔太
尉揚州都督監修國史上柱國趙國公臣無
忌太中大夫行尚藥奉御臣許孝崇等二十
二人與蘇恭詳撰竊以動植形生因方舛性
春秋節變感氣殊功離其本土則質同而效
異乖於採摘乃物是而時非名實既爽寒温
多謬用之凡庶其欺已甚施之君父逆莫大
焉於是上禀神規下詢衆議普頒天下營求
藥物羽毛鱗介無遠不臻根莖花實有名咸
萃遂乃詳探秘要博綜方術本經雖闕有驗

必書别録雖存無稽必正考其同異擇其去
取鉛翰昭章定群言之得失丹青綺焕備庶
物之形容撰本草并圖經目録等凡成五十
四卷(臣禹錫等謹按蜀本草序作五十三卷/及唐英公進本草表云勒成本草二十)
(卷目録二卷藥圖三十五卷圖經七卷凡五/十三卷又英公序云撰本草并圖經目録等)
(凡成五十三卷據此三者合作五十三卷又/據李含光本草音義云正經三十卷目録一)
(卷又别立圖二十五卷目録一卷圖經/七卷凡五十四卷二說不同令并注之)庶以
網羅今古開滌耳目盡醫方之妙極拯生靈
之性命傳萬祀而無昧懸百王而不朽
　　　梁陶隱居序

隱居先生在乎茅山岩嶺之上以吐納餘暇
頗遊意方技覽本草藥性以爲盡聖人之心
故撰而論之舊說皆稱神農本經余以爲信
然昔神農氏之王天下也畫八卦以通鬼神
之情造耕種以省殺生之弊宣藥療疾以拯
夭傷之命此三道者歷衆聖而滋彰文王孔
子彖象係辭幽贊人天后稷伊尹播厥百穀
惠被群生岐黄彭扁振楊輔導恩流含氣并
歲逾三千民到於今賴之但軒轅以前文字
未傳如六爻指垂畫象稼穡即事成迹至於

藥性所主當以識識相因不爾何由得聞至
於桐雷乃著在於編簡此書應與素問同類
但後人多更修飾之爾秦皇所焚醫方卜術
不預故猶得全録而遭漢獻遷徙晋懷奔迸
文籍焚靡(臣禹錫等謹按/蜀本作㸏音糜)千不遺一今之所
存有此四卷(臣禹錫等謹按唐本亦作四卷/韓保昇又云神農本草上中下)
(并序録合四卷今按四字當作三傳寫之誤/也何則按梁七録云神農本草三卷又據今)
(本經陶序後朱書云本草經卷上卷中卷下/卷上注云序藥性之源本論病名之形軫卷)
(中云玉石草木三品卷下云蟲獸果菜米食/三品即不云三卷外别有序録明如韓保昇)
(所云承據誤本妄生曲/說今當從三卷爲正)是其本經所出郡縣

乃後漢時制疑仲景元化等所記又有桐君
採藥録說其花葉形色藥對四卷論其佐使
相須魏晋已來吴普(臣禹錫等謹按蜀本注/云普廣陵人也華佗弟)
(子撰本/草一卷)李當之(臣禹錫等謹按蜀本注云華/佗弟子修神農舊經而世少)
(行/用)等更復益或五百九十五或四百四十一
或三百一十九或三品混糅冷熱舛錯草石
不分蟲獸無辨且所主治互有得失醫家不
能備見則智識有淺深今輒苞綜諸經研括
煩省以神農本經三品合三百六十五爲主
又進名醫副品亦三百六十五合七百三十

種精粗皆取無復遺落分别科條區畛物類
兼注詔時用土地所出及仙經道術所須并
此序録合爲七卷雖未足追踵前良蓋亦一
家撰製吾去世之後可貽諸知音爾
　　　本草經卷上(序藥性之源本論病名/之形軫題記品録詳覽)
　　　(施/用)
　　　本草經卷中(玉石草/木三品)
　　　本草經卷下(蟲獸果菜米食三/品有名未用三品)
右三卷其中下二卷藥合七百三十種各别
有目録并朱墨雜書并子注今大書分爲七

卷(唐本注漢書藝文志有黄帝内外經班固/論云經方者本草石之寒温原疾病之深)
(淺乃班固論經方之語而無本草之名惟梁/七録有神農本草三卷陶據此以别録加之)
(爲七卷序云三品混糅冷熱舛錯草石不分/蟲獸無辨豈使草木品蟲獸共條披覽既難)
(圖繪非易今以序爲一卷例爲二卷玉石三/品爲三卷草三品爲六卷木三品爲三卷禽)
(獸爲一卷蟲魚爲一卷果爲一卷菜爲一卷/米穀爲一卷有名未用爲一卷合二十卷其)
(十八卷中藥合八百五十種三百六十一種/本經一百八十一種别録一百一十五種新)
(附一百九十二/種有名未用)
上藥一百二十種爲君主養命以應天無毒
多服乆服不傷人欲輕身益氣不老延年者
本上經

中藥一百二十種爲臣主養性以應人無毒
有毒斟酌其宜欲遏病補虚羸者本中經
下藥一百二十五種爲佐使主治病以應地
多毒不可乆服欲除寒熱邪氣破積聚愈疾
者本下經
三品合三百六十五種法三百六十五度一
度應一日以成一歲倍其數合七百三十名
也(臣禹錫等謹按本草例神農本經以朱書/名醫别録以墨書神農本經藥三百六十)
(五種今此言倍其數合七百三十名是併名/醫别録副品而言也則此一節别録之文也)
(當作墨書矣蓋傳寫浸乆朱墨錯亂之所致/耳遂令後世覽之者捃摭此類以謂非神農)

(之書乃後人附託之/文者率以此故也)
　右本說如此今按上品藥性亦皆能遺疾
　但其勢力和厚不爲倉率之效然而歲月
　常服必獲大益病既愈矣命亦兼申天道
　仁育故云應天一百二十種者當謂寅卯
　辰已之月法萬物生榮時也中品藥性療
　病之辭漸深輕身之說稍薄於服之者祛
　患當速而延齡爲緩人懷情性故云應人
　一百二十種者當謂午未申酉之月法萬
　物成熟時也下品藥性專主攻擊毒烈之

　氣傾損中和不可常服疾愈即止地體收
　殺故云應地一百二十五種者當謂戌亥
　子丑之月法萬物枯藏時也兼以閏之盈
　數加之
凡合和之體不必偏用之自隨人患參而共
行但君臣配隸依後所說若單服之者所不
論爾
藥有君臣佐使以相宣攝合和宜用一君二
臣三佐五使又可一君三臣九佐使也
　右本說如此今按用藥猶如立人之制若

　多君少臣多臣少佐則氣力不周也而檢
　仙經世俗諸方亦不必皆爾大抵養命之
　藥則多君養性之藥則多臣療病之藥則
　多佐猶依本性所主而兼復斟酌詳用此
　者益當爲善又恐上品君中復各有貴賤
　譬如列國諸侯雖并得稱制而猶歸宗周
　臣佐之中亦當如此所以門冬遠志别有
　君臣甘草國老大黄將軍明其優劣皆不
　同秩自非農岐之徒孰詮正應領略輕重
　爲其分劑也

藥有陰陽配合(臣禹錫等謹按蜀本注云凡/天地萬物皆有陰陽大小各)
(有色類尋究其理并有法象故毛羽之類皆/生於陽而屬於陰鱗介之類皆生於陰而屬)
(於陽所以空青法木故色青而主肝丹砂法/火故色赤而主心雲母法金故色白而主肺)
(雌黄法土故色黄而主脾磁石法水故/色黑而主腎餘皆以此推之例可知也)子母
兄弟(臣禹錫等謹按蜀本注云若榆/皮爲母厚朴爲子之類是也)根莖花
實草石骨肉有單行者有相須者有相使者
有相畏者有相惡者有相反者有相殺者凡
此七情合和時視之當用相須相使者良勿
用相惡相反者若有毒宜制可用相畏相殺
者不爾勿合用也(臣禹錫等謹按蜀本注云/凡三百六十五種有單行)

(者七十一種相須者十二種相使者九十種/相畏者七十八種相惡者六十種相反者十)
(八種相殺者三十六種/凡此七情合和視之)
　右本說如此今按其主療雖同而性理不
　和更以成患今檢舊方用藥亦有相惡相
　反者服之乃不爲害或能有制持之者猶
　如寇賈輔漢程周佐吴人體既正不得以
　私情爲害雖爾恐不如不用今仙方甘草
　丸有防己細辛俗方玉石散用栝蔞乾薑
　略舉大體如此其餘復有數十條别注在
　後半夏有毒用之必須生薑此是取其所

　畏以相制爾其相須相使者不必同類猶
　如和羹調食魚肉葱豉各有所宜其相宣
　發也
藥有酸鹹甘苦辛五味又有寒熱温凉四氣
及有毒無毒陰乾暴乾採進時月生熟土地
所出眞僞陳新并各有法
　右本說如此又有分劑秤兩輕重多少皆
　須甄别若用得其宜與病相會入口必愈
　身安壽延若冷熱乖衷眞假非類分兩違
　舛湯丸失度當差反劇以至殞命醫者意

　也古之所謂良醫者蓋善以意量得其節
　也諺云俗無良醫枉死者半拙醫療病不
　如不療喻如宰夫以鱔鱉爲蒓羹食之更
　足成病豈充饑之可望乎故仲景云如此
　死者愚醫殺之也
藥性有宜丸者宜散者宜水煮者宜酒漬者
宜膏煎者亦有一物兼宜者亦有不可入湯
酒者并隨藥性不可違越
　右本說如此又按病有宜服丸者服散者
　服湯者服酒者服膏煎者亦兼參用察病

　之源以爲其制也
欲療病先察其源先候病機五臟未虚六腑
未竭血脉未亂精神未散服藥必活若病已
成可得半愈病勢已過命將難全
　右本說如此按今自非明醫聽聲察色至
　乎診脉孰能知未病之病乎且未病之人
　亦無肯自療故桓侯怠於皮膚之微以致
　骨髓之痼今非但識悟之爲難亦乃信受
　之弗易倉公有言曰病不肯服藥一死也
　信巫不信醫二死也輕身薄命不能將謹

　瘡癭贅疣子又治産後陰不能合濃煎汁
　熏洗解酒味酸令不壞治酒毒暖水臟倍
　勝爐灰又名鍛石
　雷公云凡使用醋浸一宿漉出待乾下火
　鍛令腥穢氣出用瓶盛密蓋放冷拭上灰
　令淨用
　别本注云燒青石爲灰也有兩種風化水
　化風化爲勝
　禹錫云謹按蜀本云有毒墮胎○藥性論
　云石灰治瘑疥蝕惡肉不入湯服止金瘡

　血和鷄子白敗船茹甚良
　抱朴子内篇古大墓中多石灰汁夏月行
　人有瘡者見墓中清水因自洗浴瘡偶愈
　於是諸病者聞之悉往洗之轉有飲以治
　腹内疾者
　丹房鏡源云石灰伏硫黄去錫上暈制雄
　黄制硇砂可用之
　聖惠方治螻蛄咬人用石灰醋和塗之
　又方治大腸乆積虚冷每因大便脱肛收
　不能入方炒石灰令熱故帛裹坐其上冷

　所以共成其害如此者豈得關於神明乎
　惟當勤於藥術療理爾
若用毒藥療病先起如黍粟病去即止不去
倍之不去十之取去爲度
　右本說如此按今藥中單行一兩種有毒
　物只如巴豆甘遂之輩不可便令至劑爾
　如經所言一物一毒服一丸如細麻二物
　一毒服二丸如大麻三物一毒服三丸如
　胡豆四物一毒服四丸如小豆五物一毒
　服五丸如大豆六物一毒服六丸如梧子

　從此至十皆如梧子以數爲丸而毒中又
　有輕重且如狼毒鈎吻豈同附子芫花輩
　邪凡此之類皆須量宜也臣禹錫等謹按
　唐本舊云三物一毒服三丸如小豆四物
　一毒服四丸如大豆五物一毒服五丸如
　兔屎注云謹按兔屎大如梧子等差不類
　今以胡豆替小豆小豆替大豆大豆替兔
　屎以爲折衷
療寒以熱藥療熱以寒藥飲食不消以吐下
藥鬼疰蟲毒以毒藥癰腫瘡瘤以瘡藥風濕

以風濕藥各隨其所宜
　右本說如此又按藥性一物兼主十餘病
　者取其偏長爲本復應觀人之虚實補瀉
　男女老少苦樂榮悴鄉壤風俗并各不同
　褚澄療寡婦尼僧異乎妻妾此是達其性
　懷之所致也
病在胸膈以上者先食後服藥病在心腹以
下者先服藥而後食病在四肢血脉者宜空
腹而在旦病在骨髓者宜飽滿而在夜
　右本說如此按其非但藥性之多方其節

　適早晚復須調理今方家所云先食後食
　蓋此義也又有須酒服者飲服者冷服者
　暖服者服湯則有疏有數煮湯則有生有
　熟各有法用并宜審詳爾
夫大病之主有中風傷寒寒熱温瘧中惡霍
亂大腹水腫腸澼下痢大小便不通賁豚上
氣咳逆嘔吐黄疸消渴留飲癖食堅積癥瘕
驚邪癲癇鬼疰喉痹齒痛耳聾目盲金瘡踒
折癰腫惡瘡痔瘻癭瘤男子五勞七傷虚乏
羸瘦女子帶下崩中血閉陰蝕蟲蛇蠱毒所

傷此大略宗兆其間變動枝葉各宜依端緒
以取之
　右本說如此按今藥之所主止說病之一
　名假令中風乃有數十種傷寒證候亦有
　二十餘條更復就中求其類例大體歸其
　始終以本性爲根宗然後配合諸證以合
　藥爾病之變狀不可一概言之所以醫方
　千卷猶未盡其理春秋已前及和緩之書
　蔑聞而道經略載扁鵲數法其用藥猶是
　本草家意至漢淳于意及華佗等方今時

　有存者亦皆條理藥性惟張仲景一部最
　爲衆方之祖又悉依本草但其善診脉明
　氣候以意消息之爾至於刳腸剖臆刮骨
　續筋之法乃别術所得非神農家事自晋
　代已來有張苗宫泰劉德史脱靳邵趙泉
　李子豫等一代良醫其貴勝阮德如張茂
　先裴逸民皇甫士安及江左葛洪蔡謨商
　仲堪諸名人等并研精藥術宋有羊欣元
　徽胡洽秦承祖齊有尚書褚澄徐文伯嗣
　伯群從兄弟療病亦十愈其八九凡此諸

　即易之
　外臺秘要元希聲侍郞治卒發疹秘驗方
　石灰隨多少和醋漿水調塗隨手即减
　肘後方治産後陰道開不閉石灰一斗熬
　之令可燒草以水二斗投灰中適寒温入
　水中坐
　梅師方治産後陰腫下脱腸出玉門不閉
　取石灰一斗熬令黄以水三斗投灰中放
　冷澄清取一斗二升暖洗
　孫用和方治誤吞金銀或錢在腹内石灰

　一杏核大硫黄一皂子大同研爲末酒調
　下
　斗門方治刀斧傷用石灰上包定痛止血
　立差
　崔氏方治血痢十年方石灰三升熬令黄
　以水一斗攪令清澄一服一升日三服
　衍義曰石灰水調一盞如稠粥揀好糯米
　粒全者半置灰中半灰外經宿灰中米色
　變如水精若人手面上有黑黶子及紋刺
　先微微以針頭撥動置少許如水精者於

　亦有焉性大熱置水中令水不冰又堅而
　拒火燒之一日夕但解散而不奪其堅市
　人多取潔白石當之燒即爲灰也此藥攻
　擊積聚痼冷之病爲良用之須眞者乃佳
　又有特生礜石生西域張華博物志云鸛
　巢中者爲眞即此特生礜石也然此色難
　得人多使漢中者
　藥性論云礜石使鉛丹爲之使味甘有小
　毒主除胸膈間積氣去冷風濕痹瘙癢忌
　羊血

　陶隱居云今蜀漢亦有而好者出南康南
　野溪及彭城界中洛陽城南塹常取少室
　生礜石内水中令水不冰如此則生亦大
　熱今以黄土泥苞炭火燒之一日一夕則
　解碎可用療冷結爲良丹方及黄白術多
　用之此又湘東新寧及零陵皆有白譽石
　能柔金
　博物志云鸛伏卵時取譽石周圍繞卵以
　助暖氣方術家取鸛巢中礜石爲眞也
　胡洽大露宿丸主寒冷百病方礜石煉乾

　聞風競往自有新學該明而名稱未播貴
　勝以爲始習多不信用委命虚名諒可惜
　也京邑諸人皆尚聲譽不取實事余祖世
　已來務御諱方藥本有范汪方一部斟酌
　詳用多獲其效内護家門傍及親族其有
　虚心告請者不限貴賤皆摩踵救活數百
　千人自余投纓宅嶺猶不忘此日夜玩味
　常覺欣欣今亦撰方三卷并效驗方五卷
　又補葛氏肘後方三卷蓋欲承嗣善業令
　諸子侄不敢失墜可以輔身濟物者也



圖經衍義本草上卷一







