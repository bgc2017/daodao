










完孝録凢例封一
一堪輿論巒頭者雪心賦葬經等書言之備
矣論星氣者催官篇玉尺經等書言之備
矣更復何贅是編中所載皆因古人所未
言者而言之或古人言而未詳者而詳言
之一切陳言不載但其中如廣□熊氏饒
安李氏括蒼季氏泰和周氏臨川昊氏之
類言皆切理尚未廣傳于世故併録之
一論形氣諸前賢格言皆可備參考至七政
造命年月世所罕傳故編中論形氣者略

而論七政者詳論形氣者止存今文論七
政者併存古文
一天符紫白闡五運六氣之機發洛書河圖
之秘其理與七政相表裏者此亦世所罕
傳故併存之
一仁人孝子之心原無所爲而爲而編中輙
言吉凶禍福後來之應驗者不亦惑世乎
然以純孝之士不恒有於世故舉其騐以
歆動之不必一一如所云
一地理本靜也古人制作毎於靜中求動故

多用變夫變者權也權非聖人不能用時
師而誤用之其不敗乃事幾希是編惟道
其常而已至用變而涉奇怪幽玄皆所不
載


















完孝録目録
卷一
一章論陰陽正宗二章論氣運通塞
三章論氣色貴賤四章論氣色眞假
五章論五氣生尅六章論天地氣機
七章論龍穴砂水八章論龍
九章論穴十章論砂
十一章論水十二章論峽位
十三章論形勢十四章論定穴
十五章論證穴十六章論星氣

十七章論極暈十八章論四神星宿
十九九章論左右朝對
二十章論體槩廿一章論花假
廿二章論約束廿三章論交度
廿四章論五行生尅廿五章論三合
廿六章論應騐廿七章論用神冲合
廿八章論變體作穴廿九章論尋龍總要
三十章論宅墓總要
卷二
三十一章論選期正式三十二章論天時

三十三章論造命三十四章論格局
三十五章論身命三十六章論審氣
三十七章論推星三十八章論二五
三十九章論山向二五
四十章論七政四十一章論過官
四十二章論定時四十三章論天文
四十四章論天運四十五章論經星
四十六章論緯星四十七章論星土
四十八章論帝星四十九章論五星
五十章論中針五十一章論二曜

五十二章論天機五十三章論火星
五十四章論土星五十五章論金星
五十六章論水星五十七章論紫氣
五十八章論月孛五十九章論羅㬋
六十章論計都
三卷
選擇條例(细目見後)觀星節要(凡三十四章)
四卷
七政(细目見政)
五卷

天符正經(细目見後)
六卷
九宫紫白(细目見後)
七卷
五星命畧(细目見後)
八卷
安葬儀節(细目見後)

目録終













儒門崇理折衷堪輿完孝録卷之一
蓋自有天有地分陰分陽至理流通於兩間
元氣運行於萬古昏昏默默妙闔闢於無窮
混混沌沌神變通於莫測或敷而爲二氣之
推遷或布而爲五行之生尅一消一長總妙
玄工爲盈爲虚無非造化天地之神固不可
知推遷之數則有可考爲日月爲星辰其燦
然扵上者有一定之度爲山川爲土石其凝
然扵下者有一定之形推其度可以知年月
日時之吉㐫察其形可以决龍穴砂水之禍

福道叅三極理無二途惟三才合一之士可
以凝天命佑神工彼拘攣執一之徒安得肩
鴻鉅當重任高其談闊其步依然遠類乎楊
曾擬其象畫其圖居然自安於廖賴若問天
文地理那有實見眞知大者勿論乃拘拘扵
小節之疵全體罔聞顧屑屑於一偏之見巳
昧乎山川向背之分且以方向言禍福既踈
扵聖正授時之令更以雜說論日時况僞書
之紛紛濟誕說之喋喋天無二日古今定理
今之論太陽者則曰曆數曰烏兔曰都篡之

類有七位太陽之參差民無二王聖賢格言
今之論帝星者則曰尊帝曰天皇曰口斗之
類有十三帝星之間雜變亂陰陽者則有爲
凈陰爲凈陽爲分陰爲分陽爲眞陰爲眞陽
爲先天爲後天詎知太極之陰陽無二理易
置五行者則有爲陰府爲洪範爲八卦爲雙
山爲玄空爲納音爲渾天爲星宿誰知生成
之五行無兩端似此之類難以悉舉信此之
輩舉世皆然是以疑信交馳令人一二世而
無葬地可否難辨致人數十年而無葬期始

信僞術不足憑惟有吾心爲眞主吾心果善
人自傑而地自靈念慮少虧地不庇而神不
佑不然胡龍頭政嚴灾兆十日胡牛眠山上
位至三公况興衰成敗之機莫非天定故貪
謀詐求之計枉自心勞或侵掘巳祖猶如剜
肉以充饑或偷葬人塋無異盗鈴而掩耳奉
勸世人無如守正培心地乃爲得地之本循
天理誠爲地理之根崇信明師毋惑幻術相
地以五星巒頭爲先而卦例天星奚足惑擇
期以七政要㫖爲重而百家襍說何足憑守

此陰陽正理可叅造化玄機(相地㕥五星四句是一部大㫖)
右第一章論陰陽正宗
龍穴砂水地之形也盛衰消長地之氣也形
本吉而氣未至則無先作福之理如尼丘生
孔嵩嶽生申前古豈非此山水耶以氣運未
至雖造化不能先啓其機形甚吉而氣巳洩
亦無再作福之理如諸馮生舜岐周生文後
世豈變易此山水耶以氣運之既盡雖造化
不能復啓其機蓋天地之氣流行不滯古之
洛陽今非昔此

今之京師視古獨盛均此山川而作福
有遲早乆近之不同者以氣運之至與未至
盡與未盡耳何嘗拘拘扵龍穴砂水間耶然
盛衰之機必有先兆是故河洛呈祥發卦疇
之預兆麒麟郊見啓王法之先機黄河清而
知聖王之御極五星聚而兆賢士之竝生此
皆關乎天下國家之盛故天地精萃之氣顯
而爲禎祥有如此也若氣數將亡則妖孽竝
生而㐫氣集矣是氣也固大無不包亦小無
不貫雖市廛之間墓宅之所亦有盛衰之可

言者凢入其郷登其宅墓見其禽獸繁育草
木暢茂風氣和煖山谷騰輝水深土厚景色
清奇至扵晨昏半子之時乃見祥光呈現淑
氣交騰又有若遠遠微聞鍾皷之聲老者持
杖壯者軒昴童子班班俊秀人人和樂雍雍
揖遜凢此皆盛氣也發福必大若入其郷登
其宅墓見其草木焦枯禽獸離散風聲悽𢡖
氣色消索山川崩破寒谷幽暗及晨昏半子
之時又見光明不著滯氣交騰而寂寂然如
入於無人之境家無頒白少壯罷弱内有風

聲庭多忤逆凢此皆衰氣也爲禍必速又有
等人家出麻白悽𢡖之氣者必主喪服有黑
爛沉滯之氣者必主疾疫有赤燥炎蒸之氣
者必主火灾官非之類或生菁苔或生白毫
或牝雞鳴亦皆㐫氣致之也又有等墓塜無
故自䧟風㧞其樹雷擊其處其家亦主退敗
墓土焦枯炎燥發露此火氣盛也必主虫蟻
墓上獨生青蒿或生白草白葉𣗳皆水氣盛
也必主水泉凡山大水小而無龍穴者必生
白蟻凢山小水大而無龍穴者必主水泉或

來龍雖眞而穴扵無氣之所其禍亦然四旁
皆生草木而塜上獨無者其中白蟻滿棺塜
上獨生青苔而四旁皆無者其中水泉盈穴
穴有砂石者水泉不免穴乘殺氣者白蟻亦
生葬虚窩者水必浸葬頑硬者蟻必至此亦
理之必然者皆衰氣也此盛衰之氣巳見其
大槪苟細察之愈推愈妙今人見靈芝等瑞
誰不重之然非無别也(如或靈芝之始出頭)
(者有如寳蓋之微露其頂或如蜜蜂之吹飴)
(微微然似有其聲實無其聲此初盛氣也露)

(其頭者復露其盤露其頂者復露其簷似有)
(其聲者實有其聲或紅或黄或赤或五色間)
(雜而成章此正盛之氣也至若如靈芝之有)
(盤者露其幹如寳蓋之有簷者露其柄或郁)
(郁然盈人之日或鬨鬨然盈人之耳此極盛)
(之氣也過此則盛極而衰矣如靈芝之有幹)
(而長如寳蓋有柄而高如蚊鼓之自近而遠)
(如微雷之自低而升如祥烟之結五彩者外)
(濃而内淡此將衰之氣也如靈芝之有幹而)
(斜飄不着於地如寳之柄高而飛拂無所依)

(如蚊鼓之去遠如微雷之過高如五彩之一)
(片一片而聚散無常此正衰之氣也至若如)
(靈芝寳蓋之朽而壞變而無聲之高而亢遠)
(而極色之濃者倏而爲淡飄飄然如殘星之)
(將散拂拂然如敗葉之經風此極衰之氣也)
在智士之善惟耳
右第二章論氣運通塞
卜氏曰相地一似相人此善喻相地之法也
余觀風鑑之流每每以形體觀人之貴賤以
氣色辨人之窮通二者兼盡然後相法無遁

情也何今之相地者徒知相形體而不知觀
氣色卒不能如相人之騐矣范氏曰祖龍高
頂名樓殿常有雲氣現楊氏曰望氣尋龍易
是古人相地丑來嘗不决之於氣也今人胡
置而勿論耶然氣之現於微芒者認之尤難
惟平旦之時清氣未散泊暮之際正氣方收
及時兩方霽之㬋初秋中元之旦斯時也㣲
露者皆可見恍惚者皆可觀至於更深半子
之時認之尤當凢青紅者皆陽氣也白黑者
皆陰氣也黄而潤澤者陰陽冲和之氣也觀

氣之高低体態可以卜所結龍穴之長短觀
氣之廣狹規模可以卜所收砂水之多少觀
氣之端然而直上定知正穴必在幹龍觀氣
之飄然而斜行定知正穴必是枝落幹氣自
然雄偉高大枝氣自然卑小清弱山雄健者
氣旺盛山柔弱者氣微細故曰龍行十里氣
高一丈富穴氣如叠壘色艶而濁貴穴氣如
張蓋色清而奇初吐一線上結華蓋葱葱欝
欝如雲如煙如旃冕垂琉黄中五色具備似
龍燔者名曰旺氣帝王之地蓋帝王陰陽合

德五氣儲精又土爲君政其色本黄龍爲君
象其形本肖所以備具五色又黄多而象龍
也紅光明爍森森林林如虹如月如鳳舞者
名曰淑氣后妃之地蓋后妃與君敵體相去
不遠又火能助土鳳爲君瑞所以紅多而象
鳳也或内白外黄前青后紫青如牛首赤如
虎尾者猛將之氣侯伯之地初若雲煙终類
鼎沸中青外紅如流星燭地如蛟騰鳳翥者
福喜之氣宰相之地赤白一線直冲貫日者
忠幹之氣諫臣之地赤紅一線如虹而微帶

綵色者文奇之氣狀元之地純白純黄民牧
之地紅黄紫白相間而青潤者翰苑之俊紅
黄黑白相間而厚重者附馬之英初吐一線
終結寳蓋五色俱備輕清上浮有紋不襍如
踏節如寳塔如揺旌如幢幡耀日燭星者爲
異氣神仙之地此氣多現於飛鴈龍鐵拐龍
五色具備正直無倚如大臣之立朝者爲正
氣道學之地此地多現於中正龍逸士龍大
抵青紅而明亮者文臣也白黑而徑直者武
職也青紅白黑又帶一絲黄潤者文武全才

也其氣類禽者出文其氣類獸者出武其氣
盛大而燭天者必產出將入相之士其氣低
小而光明者亦出文官而兼武備欲知官禄
之崇卑視氣之高低廣狡而可見欲知官禄
之乆暫察氣之大小厚薄而可知欲知官禄
之在何方蔭何命人則分野可考方位可斷
(如坐命坐穴皆在子而吉氣正躔玄枵之次)
(者官禄多在宋利亥卯未人坐命坐穴皆在)
(丑而吉氣正躔星紀之次者官禄多在鄭利)
(申子辰人坐命穴皆在寅而吉氣正躔析木)

(之次者官禄多在楚利巳酉丑人坐命穴皆)
(在卯而吉氣正躔大火之次者官禄多在周)
(利寅午戌人坐命穴皆在辰而吉氣正躔壽)
(星之次者官禄多在秦利亥卯未人坐命穴)
(皆在巳而吉氣正躔鶉尾之次者官禄多在)
(晋利申子辰人坐命穴皆在午而吉氣正躔)
(鶉火之次者官禄多在趙利巳酉丑人坐命)
(穴皆在未而吉氣正躔鶉首之次者官禄多)
(在魯利寅午戌人坐命穴皆在申而吉氣正)
(躔實沈之次者官禄多在衛利亥卯未人坐)

(命穴皆在酉而吉氣正躔大梁之次者官禄)
(多在齊利申子辰人坐命穴皆在戌而吉氣)
(正躔降婁之次者官禄多在昊利巳酉丑人)
(坐命穴皆在亥而吉氣正躔娵訾之次者官)
(禄多在燕利寅午戌人)官位之陞遷無定方
則吉氣之旋轉亦無定在(如坐命坐山在子)
(而官貴之氣現於申者官禄多在晋若有時)
(轉入於辰則官禄又在鄭或再轉而入於午)
(則官禄又遷於周)凡自低而高自微而著必
升遷之氣也若漸低漸微必降謫之氣也變

而爲無者必退斥之氣也又有飄揚而入於
坐山者必致仕還郷之氣也凡此之類未可
盡述非聰明特達之士不能探其玄㣲
右第三章論氣色貴賤
地之氣色有眞有僞僞者似眞眞者似僞作
福之地其氣特奇停停然如寳蓋郁郁然似
靈芝望之則有影可見即之則無形可拘或
紅或黄或紫或赤或白而滋潤或黑而有光
或五色相間或萬象交騰又或如空中之錦
繡或如五彩之文章凢此皆造化吉氣鍾之

於地故精光特露有如是也若夫或白或藍
横欄散漫其象甚著其中甚澆此必是日氣
與水氣相交而成者又有日出曙氣日落霞
氣月出入輝光氣雨後雲氣老山濕氣川澤
嵐氣珠藏澤媚玉韞山輝古窖浮光古墓有
耀延平之劔芒射斗牛瓜園之刀光含夜月
草木之枯老則有光器物之年深則有火人
血之在野日久則暮夜生明禽獸之血亦積
久而有焰妖蛇之吐氣似雲妖雉之吐氣似
錦妖龜之吐氣似霞蜃之吐氣每每結成樓

䑓之狀與夫神火鬼火土地燈社司燈之類
難以枚舉皆僞氣之似眞者也大抵眞氣上
大下小僞氣上小下大眞氣外淡内濃僞氣
外濃内淡眞氣外暗内明僞氣外明内暗眞
氣有氣而有光僞氣有光而無氣眞氣出山
之巔僞氣横山之腰眞氣多結於陽明之地
僞氣多結於幽谷之中眞氣多現於衆山攢
聚之郷僞氣多現於孤陰獨陽之處辨之不
精未必不指鶡雀而爲鳳野鳥而爲鸞蝘蜒
而爲龍也氣之僞者勿論已而氣之眞者又

有龍氣穴氣砂氣水氣之不同祖龍之氣定
是光芒燭天穴中之氣必然精光獨露一分
砂之爲氣所以輔龍穴之用也故欲看砂上
之氣者當以龍穴之氣爲主未可以砂上之
氣旺而遂以爲吉穴在砂也如東方龍穴砂
上見白氣紅氣南方龍穴砂上見黑氣黄氣
之類皆尅洩之氣也見之必凶惟龍穴本氣
極旺者方可免咎若東方龍穴砂上見黑潤
之氣南方龍穴砂上見青潤之氣之類見之
甚吉雖龍穴本極衰弱亦不作禍凢尅洩之

氣落䧟宫爲禍必淺生扶之氣落䧟宫作福
亦輕如火在北土在東之類即䧟宫也水之
氣其象與砂氣同
右第四章論氣色眞假
春氣青兮夏氣紅清秋白潤黑居冬黄氣分
居四季流行總是不同如青氣獨盛於芳春
雖見白氣而無害赤光騰耀於夏日縱遇黑
氣而不防白旺不畏赤臨黑盛何愁黄至夏
季之土見木不生灾旺氣之黄逢青而不尅
細觀氣之盛者既不畏尅則知氣之衰者自

不能生三春之土難以助金九夏之白何能
生水冬火不救季土秋木不顧炎君四季水
衰青黄何賴東方青氣輕飄本嫌白露若見
絲絲紅紫定知賜宴瓊林西方嫩白飛揚不
宜炎至或者微微黑現必然汗馬成功赤微
畏黑見黄婆則功成可待水少忌土見青黄
則事業可成黄雖懼木白解救土獨青能爲
筋骨之疾單紅必興牢獄之灾重黄瘟疫孤
白死亡孛在北方無間色灾生不測不須疑
此皆青紅黄白不潤黑帶濕滯無光若是中

和何妨灾至青氣散亂而不正多生巫祝紅
光尖射而怪異定出訟師白氣亂出而亂飄
世傳剛惡黑光斜没而斜現代有穿窬黄現
昏暗無光定產盲聾喑啞青亂必多變黑亂
必多淫紅亂則文筆不開花白亂則干戈必
生耀更有黄氣亂則生疾紅黄現總曰禎祥
豈知亂紅現於西方必招血疾亂黄產於北
地定主賢虚青黑生似非淑氣豈知青潤生
於南地則光輝益著嫩黑呈於東土則生意
可人蓋㐫中也㑹藏吉吉處也會藏凶皆自

然之機亦一定之理太旺則凶暴强悍太弱
則孤苦伶仃旺極者斬後必速弱極者終亦
絶嗣久暫雖殊同歸一致
右第五章論五氣生尅
風水之術先識氣機(氣機不識)風水何爲氣通於
天機達於地通天達地逈别時師略舉一二
誨我支裔氣有進成機亦有進成進者吉成
者又吉氣有退敗機亦有退敗退者㐫敗者
又㐫履其龍登其穴挹其砂水審其氣機爲
進爲成則貴地决其尊榮富地决其興旺縱

貧賤之地亦安好也爲退爲敗則貧龍斷其
枯竭賤龍斷其疾患縱富貴之地亦零落也
春屬於木木之氣青木之機升夏屬於火火
之氣赤火之機炎秋屬於金金之氣白金之
機融冬屬於水水之氣黑水之機沉四季屬
土土之氣黄土之機凝悠悠揚揚絪氲滿眼
蕩樣飛絲淅瀝震響此木氣也鳥嬌其聲人
含其咲青衣童子提壼挈榼此木機也舉凡
所見所遇帶有動盪之情懽虞之狀崛起之
體態者皆屬於木皆爲春之所宜矣緑靄紅

光飛英集曰閃閃爍爍激烈怒號此火氣也
犬吠雞鳴妻呼子叫牧堅樵夫歌吟咲跳此
火機也舉凢旿見所遇帶有汹湧之情咆哮
之狀轟烈之體態者皆屬於火皆爲夏之所
冝矣清清白白風色飄揺聽若有聲視之無
形此金氣也行歌坐咲聲應聲呼驅牛趕馬
緩語徐行此金機也舉凡所見所聞帶有思
嘆之情倦怠之狀醉飽之體態者皆屬於金
皆爲秋之所宜矣寧寧靜靜無塵無上不動
不揺亦不寂寥此水氣也扶肩而行對膝而

坐携手而語爲飛不嗚此水機也舉凢所見
所遇帶有憂傷之情抱悶之狀妝歛之體態
者皆屬於水皆爲冬之所宜矣塵埃滿眼黄
沙霏微萬籟無聲風氣温涼此土氣也整衣
束屢正立清談肩負擔荷爲宿獸歸此土機
也舉凢所見所遇帶有端肅之情負戴之狀
沉潜之體態者皆屬於土皆四季之所宜矣
春得火氣機爲進木氣機爲成水氣機爲退
金氣機爲敗舉其一可以知其餘四季之土
亦附四時而論氣斷人丁宫爵機斷祖業財

帛氣雜者一門數姓氣進者子孫成名氣成
者添丁進爵氣退者官休子病氣敗者官禍
子死機襍者陽宅主淫奔陰墳亦主淫奔機
進者產益財來機成者庫充倉滿機退者家
耗廩虚機敗者賣田借債審氣機之時屬寅
即應寅亥之生命審氣機之時在巳即應巳
申之生命餘可類推而知斷其吉推生命禄
寅之月斷其凶推生命刑刃之期萬無一失
者也有春月登山見跨馬者一墳石砌斷其
有隔足之疾一墳荒草斷其全富貴之家有

夏月入聞聞燕語者問疾病斷其秋必死亡
問功名斷其秋必榮捷有秋月登山見携酒
者一有碑之墳斷其富而無積一無碑之墳
斷其吝而有財有冬月登山聞鴉聲者一男
墳斷其子陛御史一女墳斷其家寒子孝有
日午登墳見日影者斷西方興旺齗東方零
落有日午登堂見賣菜者斷男女無縁中年
失偶此皆以氣機論也
右第六章論天地氣機(此以前論氣以後論形)
談龍者必曰來龍龍不見其來則將何作主

論穴者必曰穴情穴不審其情則以何爲証
龍之枝幹雖殊其來也皆有飛見潜躍如一
不全則龍不眞穴之形體雖異其落也皆有
情勢氣脉如一不聚則穴不正有眞龍有正
穴則砂之吉者吉也凶者亦將爲我制譬之
朝廷有道則奸雄化爲純良水之來者來也
去者亦將爲我用譬之心腹無虞則疥癬何
嫌一二無個非龍其來不終葬者乘之孤獨
貧窮無穴非穴其中必拙葬者當之輕貧重
絶生尅皆砂皆宜就我子父財官皆宜柔抱

抱我皆吉皆我皆禍來去皆水皆宜舒徐艮
丙巽辛皆宜溶注金水土佳木火爲崇裹赶
非砂蟹蝦非水一以定龍一以證穴龍有正
變穴有乘除金變如木火溶其傍勢如一線
貴不可當見土成穴穴欲其藏土變如金木
列其間勢如剖瓜富不可言遇火伏側穴除
其巓砂嫌離郷亦愛離郷嫌在尖削爲漂爲
蕩愛在圓秀遠宦富商水莫愛去亦莫伯去
去者回顧四處招財來者箭跳一事不諧○
穴(音緯交覆深屋也)

右第七章論龍穴砂水
待哺之雛伏棲何鳴起微之犬黨巷何聲發
將之巓(龍之起祖曰發將過峽曰過將結穴曰住將)巉然何圓結
咽之關混然何平二氣何儀五兆何行奇幻
倏忽易步分程聯鑣附轡並足爭衡降高就
卑僕從紛紛如群羊之躑躅如驚鳥之翻翎
如蚓沿壤陌如蛛絲畫簷如帛之紋如水之
痕其翩翩片葉必趨於一陣其壘壘群隊必
隨於一奔若起若伏若斷若連勢不累形形
不累塋崇雅之崗其住欲巧稠衆之崗其住

欲專隱隱微微其降既弱其住欲端蜿蜿蜒
蜒其勢既横其住必旋葉茂枝繁定湏腰結
葉踈枝朗盡處可扜故曰衆山回頭結在原
頭衆山飛走結在水口上下相抄結在中腰
此可爲尋龍之要領亦可爲點穴之大端是
以龍之行也有手有足龍之住也有頭有面
龍子端嚴也不顧四面龍之四面也皆顧龍
神龍之行度宜相生相合龍之硤位宜相尅
相刑龍之起祖必顧子孫龍之到頭必肖宗
祖祖宗重厚有好子孫子孫秀異由好宗祖

故曰祖强宗强立已善艮子孫其昌宗雖分
泒祖德未艾子孫昌大發跡雖涼承世延長
聲聞遠揚祖没宗茂一代之富祖榮宗燁富
貴奕葉子孫迎迎宗祖繩繩宗派降勢祖本
山泠一代小康宗泒降勢祖本山顧光大之
葬亡祖失宗望人門户皆祖棄宗南北西東
平地之龍無異高山蓋高山之五星堅體平
地之五星卧體分枝結咽開帳出胍順逆迎
送無一不同但北龍山勝於水故多就氣南
龍水勝於山故多就水

右第八章論龍
近日顓門人家輙曰窩鉗乳突窩鉗一也窩
則圓而鉗則直乳突一也突則聳而乳則垂
金水之龍愛成窩鉗土木之龍愛成乳突窩
以心泡爲證高無心泡爲側爲空空側之窩
孤寡貧窮鉗以貫耳爲證鉗無貫耳爲蕩爲
散蕩散之鉗人離家散乳以隨水爲證乳無
隨水爲枯爲竭枯竭之乳非貧即絶突以鬚
翼爲證突無鬚翼爲孤爲孑孤孑之突艱難
四裂地在高山突中愛窩地在平洋窩中愛

突穿空穿薄穴情便惡夾堅夾頓穴情鎔煖
借官不借鬼借鬼者絶借虎不借龍借龍者
滅借案莫借托借托者家蕩如雪借山莫借
水借水者財蕩如裂
右第九章論穴
主山降勢衆山必輔相衛相隨爲羽爲翼山
必欲特特則不群出類拔萃稠衆難倫山不
欲獨獨則必孤流落羈旅宗黨無徒山不欲多
多則無憑亂臣賊子朋伍縱横山必欲衆衆
中有尊羅列左右扈從元勳山必欲交交則

必鬭山必欲鎻鎻則不漏闘漏之辨相湏相
擊之侯山不欲垂垂則失利山必欲降降則
勢止垂降之辨殺氣得氣之謂所喜者完其
四面所忌者勝扵一偏不集不應五氣散於
八風或逼或沉三光囚扵五造惟三方稠密
以舒以容一水平澄以防以衛貴賤固係於
後龍吉凶盡應於前對螘螘繩繩以屬其的
低結盤窩蜂蜂旅旅以羅其傍高藏壺盪進
前勢以若闘退却立以惟恭集左右以爲輔
峻門户以藏風如展屏如列城而無馳逐離

去之意如懸鍾如覆釜而有朝宗顧主之情
何取如纛如旗又何必如筍如鎗後卧前聳
左回右拱此衆山拘龍之蕩後瘦前亂左反
右宜此衆山脫源之窮皆後分枝面前分溪
左如梳腦右如□眉此衆山脫水而脚不齊
皆後如傘欄面前如𤖼板左去如出軍右去
如群奔此衆山逐水而脚分岐雖然欲知砂
法之美惡先看本主之盛衰如本主木星過
盛宜見火見金本主木星甚衰宜見木見水
扶其衰亦當制其過舉其一可以例其餘

右第十章論砂
山隨水行水界山住水隨山轉山防水去人
知山之不可頗不可偏孰知水之不可淫不
可蠱無劔佩之腋流無偏鏘之面去無隔胷
之建瓴無分臂之墻瓦無蛙背之披淋無鷄
胷之兩下横琴卧笏精神有類於環襟新月
長虹氣象不同扵反弩六相西朝而右不虚
六替東行而左不空來如展席之平且分地
濁去如鋪簾之鎻又辨天清有織有交無冲
無射入首尋龍蕩必分於内外隨形擬穴應

當復其污降蓋山尋住脚連延則未絶他情
水愛環城反背則不鍾内氣固取瀦而後洩
尤愛去而復留乾流欲鎭於長流堂前不脫
小畜相逄於大畜腕内宜灣雖有江湖池沼
之澄凝不若金魚蔭腮之親切横平寬整欲
江澗之無聲抖直瀏奔忌田濠之短折平不
平而横不横分途八字傾不傾而宜不宜鎻
節丁文揺旌反弩者禍臨崩唇夾脇者災至
溍筧長槽不數年財箱如洗偏鎗幹割一二
世宗祀伶仃或如帶或如練湏應於天文或

是之或是玄各司乎宫分駇襍交宫縱清流
而蹈濁耀眞純入路凝緑鑑以照蒼淵主衰
則宜生宜扶主旺則宜尅宜洩扶其弱抑其
盛總歸中和龍既眞穴既正水自合法○抖
(音收衰他)瓴(音靈)
右第十一章論水
星峰固宜剥換亦湏不失原神如金星更迭
之後必復見土見金方爲本原主露方論過
峽過峽與束氣迹相似而實不同束氣者恐
其發洩大盡欲暫安憩焉耳峽則如蟬之蛻

如龍之化最爲機軸如金龍過峽則思金爲
土之精水之母生於巳墓於丑養於辰旺於
酉寡於箕孤於鬼冲於卯絶於寅禄扵申酉
而貴扵寅午自墓絶而過生旺自孤寡而過
禄貴即善地矣而所過之體尤分正變纍絡
如珠金之正体也以正体過則凡諸星護衛
皆以合正爲妙液流如線金之變體也以變
體過則凡諸宿遮攔亦以用變爲奇峽之未
過以生爲體峽之既過以尅爲用譬如養子
者骨格既成欲其脫嬰兒之態任大人之事

則必勞其筋骨苦其心志和以切磋而琢磨
方成人矣是故火雖尅金而金以火過爲融
水雖尅火而火以水過爲制木雖尅土而土
以木過爲踈金雖尅木而木以金過爲用土
雖尅水而水以土過爲凝觀峽左右知青與
曰觀峽閃昂知乳與突觀峽曲直知窩與鉗
觀峽之形即知穴態觀峽之勢即知穴證觀
峽之星即知穴色觀峽平沉知穴淺深觀峽
長短知穴唇氊峽既過矣則觀其作何星辰
以爲少祖如金過而金則龍露湏障之以水

則以子護母母不抛頭露面而體勢以尊金
過而水則龍洩湏培之以土而后元氣不凋
金過而土則龍壅湏制之以木而后英華漸
露金過而木則龍病湏輔之以金而后氣力
不虧金過而火則龍傷湏制之以水洩之以
土而后精靈不損既起祖星湏宜剥換剥換
一二便須束氣束氣而再束便宜起頂起頂
之星尤宜分曉過峽是金而金作頂始見原
神之眞骨也木土二星子母亦堪互用惟水
與火則匪佳城金逄木火財殺同郷惟叠叠

皆金並無剥換則又宜見木火譬之獨創門
户非財不安非官不顯也
右第十二章論峽位
來山爲勢結□成形勢如根本形如蕊英英
華則實固根遠則幹榮勢必欲行行則遠遠
而騰蹤形不欲行行則蕩蕩而不鍾勢不欲
止止則來無所從形必欲止止則蓄而有容
形不欲露露則氣散於飄風勢必欲露露則
氣聚扵高賛勢不欲汙汙則氣菽而不鍾形
必欲汙汙則氣聚而有融蓋形者勢之積勢

者形之崇形者勢之結勢者形之從彼有左
右之勢以從中而衛穴面前之勢以朝穴而
應龍外勢欲圓内勢欲才宗龍之形如花之
的騎龍之形如宇之堂的承貼萼之正堂居
門仞之防㐴龍之形如人卧之肩井如魚奮
之顋鬛皆隨其趨向而横應偏傍承龍之穴
如心目之顧帶如日月之精光皆引其來歷
而寬接窳藏如世族之居兮門仞之高峻莫
窺其堂如大度之設兮實主之交際以盡其
温恭如荒園敗圃兮藩離已壞者來徃之蒙

衝如巨翁權勳兮必森翼衛而環左右如藏
寳積粟兮必厚蓄而峻厫君故曰燔根固蒂
者枝必茂於喬木夾輔礞流者形必就於眞
龍
右第十三章論形勢
横脉定穴横脉龍過處而起起又伏在中
央梭肚有泡處扞之要前有朝案後有落托
左右有肩㡌方眞爲闘斧孔脉多腰受宜後
頂龍脊書云横擔横落無龍須下有龍是也
切不可出出則脫氣

直脉定穴直脉龍直來不左不右扦穴多
宜脫出必湏兩手重重拱揖攔截去水方可
下之若眠體少緩則閃殺可扦書云直送直
奔有氣要安無氣是也切不可正闘闘則撞
殺
斷胍定穴斷脉龍行兩頭大中央小如折
藕之絲又如銀錠之中則從細小中認定應
樂以腰受氣横騎扦之無應樂而穴糢糊切
不可扜漏脉定穴漏脉者大山之下胎息
之旁輕漏一湶入於平也或也起敦阜此眞

氣傍漏穴宜就頂扦之向宜就局
偷脉定穴偷胍是平地中草蛇灰線連帶
龜脊起扵平中詳其盡處粘脊扦之要前有
明堂後有送水方眞
飛脉定穴飛脉龍行如蛛絲馬跡飛燕遊
絲勢多斜旋擇其衆山圍遶中取其端正者
而扦之
平胍定穴平脉平地之龍如四圍田高遶
將來中間低田低田又起一路高田則低者
爲水高者爲脉外高者爲龍虎看水合處認

掌心扞之
墜脉定穴墜脉龍行高大落下一絲如懸
絲之蟲如掛網之蛛穴當就泡珠小塋扦之
勿大作大則損龍
長胍定穴長脉龍鋪平出洋悠悠遠去或
出或没或大或小只從氣盡水交堂聚處認
中扦之
短胍定穴短脉正龍不住只於行龍上落
一二節或聚講處落一脉結穴宜扦中正不
可偏倚然亦易發易敗之地

正脉定穴正脉龍行中出逶迤軟活星辰
端秀只看朝對正中蓋穴扦之玄武嘴長壓
殺扦之玄武頭縮屏殺扦之
右第十四章論定穴
五星證穴金體圖扞其虚而動木體直扦
其芽而泡水體曲扦其正而靜火體烈扞其
焰之盡土體方扞其饑而薄
九星證穴貪狼出穴是乳頭巨門出穴窩
中求武曲結穴釵鉗覔禄廉梳齒鑗鐴頭文
曲求穴平裏作高處亦是掌中落破軍作穴

如戈矛西邊左右手背收輔星正穴燕巢仰
若在高山掛燈樣弼星出穴在低平縱有圓
頭亦凹象
三勢證穴立體山聳氣上浮眠是山伏氣
下墜坐是山和氣中藏此乃天地人三勢
朝山證穴案對之說取其應也如主客相
迎如夫婦相親情意相投而無間形勢相駐
而不踆奇峰特發直中取的耦巒聯秀拗裏
平分高則齊眉低則應心故曰惟有朝山識
幸心

明堂證穴結穴處必有小明堂收小界水
合入其内看堂正則居中而取偏左穴居左
偏右穴居右堂之輔穴如盤盛杯如裀藉足
斷無一偏之堂
水勢證穴結穴處水到此必灣環澄聚儼
若不流書云水不亂灣水聚左穴偏左水聚
右穴偏右又曰左水明偏左右水明偏右朝
水宜高順水宜低蓋水者龍之血脉山行則
水隨水合則山住故穴以水爲的
樂山證穴龍行有委曲結穴多不對頂必

穴星後生一山爲樂托不拘他山本山只要
立穴處坐後對之爲應直來多坐本祖横坐
必是他山樂星不對穴亦不眞
官鬼證穴横來湏有鬼直落定逢官結穴
處後拖者爲鬼亦可以爲托前拖者爲官亦
可以爲案若有此二山立穴處後要坐鬼前
要對官如不坐不對非眞穴也
龍虎證穴龍逆水穴依龍虎逆水穴依虎
左單提倚龍右單提倚虎龍虎高穴高龍虎
低穴低龍虎中停穴中穴低龍虎高則忌壓

塜穴高龍虎低則忌露胎故察龍虎亦可以
得穴情
十道證穴十道取乎四應前後相對左右
相稱謂坐不宜偏案不宜斜夾耳不宜進前
退後故立穴處先看穿㬹十字後枕圓前對
尖左右對㬹曰天心十道曰㗸枚
分合證穴上面有分其來明下面有合其
住眞此小明堂内合水即蝦鬚金魚界合也
有合無分來不明有分無合住不眞是假穴
也

曜氣證穴龍虎肘外盛氣發而爲曜亦可
以證穴左有曜則穴居左右有曜則穴居右
左右雙曜穴居其中長而清者爲貴短而掬
者最强龍盡方有初中罕遇
方隅證穴衆形既各可證方隅又可總證
如穴結于中心穿岀處則以兩水交止證之
如穴結于平緩水横處則以龍脉特氣證之
如穴結于脉並水兢處則以朝山有意證之
主背脉側之結穴處以左右停匀證之龍虎
偏護之結穴處以堂氣聚大證之平凸之難

向結穴處則以砂寬水抱證之大抵證穴多
端總認情勢如果有情則雖獨證不嫌偏倘
或無情則雖合證不言備在智者之自悟耳
右第十五章論證穴
陶公曰上法少備眞龍難辨眞穴難明有旺
氣依巒頭而行者得其星則得其氣其辨之
也易有星辰布後而氣則鋪前星巒偏左而
氣則鋪右若此等則得其星必失其氣得其
氣必遺其星故曰認氣難大抵龍從氣鍾星
輔氣住善認者得其氣不遺其星不善認者

得其星而脫其氣亦必然理也但扵蚌腰鶴
膝處考其過則來眞於肥圓平聚處認其靨
則結明觸類而推萬無一失
右第十六章論星氣
地理關健極暈爲至行行有極星星有暈不
極不暈富貴難問土爲金極水木火暈極爲
元氣暈爲用神極不送亦不迎閃閃渾如顧
復情暈不昴亦不俯依依恰似相面互金龍
過峽土星微露端倪而子父財官森森互列
過峽起祖土星遠相照映而水金土木簇簇

親隨束氣以土藏金父元護衛生龍以金帶
土財鬼遮隨官出現財伏藏子端拱是爲正
暈正暈者爵禄悠長而爲牧爲相官俯伏財
崛起子縱横是爲變暈變暈者威權猛烈而
爲臺爲將行龍不帶極丹桂無根縱有一乙
二甲不產狀元之子堂氣不聚極黄金無種
縱有文武輔弼難登公相之堂極見暈而端
凝龍章鳳誥暈見極而低縮紫閣丹扉登穴
場而極居落托或爲屏嶂之尊挹明堂而暈
列官禽必作排衙之狀極在砂中鋒鋩不露

而暈皆隱隱流行極藏水曲源派有踪而暈
即洋洋布置龍穴之極暈不全懼貽灾於卿
黨砂水之極暈不備恐播惡於蒼生極有欠
缺不爲孝子忠臣暈有踈違難說經邦濟世
極有極之方方宜出現極奪於財者貪極奪
於子者弱極奪於官者爭不若以我壓之尤
爲耀祖暈有暈之位位有異宜官暈之位宜
踈財暈之位宜伏子暈之位宜端一有不得
其宜即爲禍端明堂内四暈俱全少年及第
水口中四暈乃備晩嵗登科大富者財暈常

端而得位蓋富非驟至如珠聚如帛累而後
千倉萬箱大貴者官暈必踈而居方蓋貴不
倏來必琢磨必勤苦而后姓揚名顯故曰我
尅爲財尅我爲官時師不識吾徒愼焉
右第十七章論極暈
地有百形理原一致尋宗問祖見影知形峽
位與公位相當后鬼與前官相應來氣與餘
氣相因分襟與合襟相稱后有落托前有唇
氊來有撓掉住有頭面龍湏媚虎虎必馴龍
最忌者龍巉似虎最愛者虎軟如龍虎軟如

龍者無刑併而盈財帛龍巉似虎者損丁壯
而耗財箱朱玄子父青白財官傍無凹借富
䝿雙全鬼不愛鬼官却宜官落不宜落曜湏
見曜以鬼爲鬼名爲盗氣家道伶仃子孫不
庶以官作官不懼尖巒生人軒豁甲第魁元
鬼不愛鬼亦不愛子父兄財星方爲得所官
宜扵官亦宜財父木火二星最爲天助落而
落者其勢卑弱雖有若無人家消索曜而曜
者其形俊俏若是貴龍爲官清要爲禍之鬼
十有五六凢有官曜盡皆爲福大富大貴裹

趕分明只愛財官有氣有情貴龍無官趕者
不貴無財裹者亦不貴富龍無財趕者不富
無官裹者亦不富蓋富貴相連財官相衛財
不見官其財不熾官不見財其官不庇時師
開口門開户閉門開無屏長房凌替户閉不
伏幼子乖戾堂喚明堂不宜遮閉平正有情
更爲吉利周匝開鎻寬狹無計寬曠氣洩狹
端情聚水口葫蘆時師咲跳不察星巒空誇
華表若遇子孫陶朱寂寥筆印端嚴去水主
貴倉庫逆生水去財聚砂無鶴𤓰文名士少

鶴瓜不掬反成齷齪砂無牛角終成寥落牛
角不開反出奸回砂無蟬翼穴情不的蟬翼
壅腫生人懵懂頂愛中穿穿愛之玄不之不
玄反成死繕枝遭幹尅何誇正落受尅到穴
終有一絶縱有水城定多冲割時師不識貪
愛鎻織尅龍鎻水反成牢獄若無赦文女童
縲絏此係秘傳善悟自得
右第十八章論四神星宿
門内有君子自致佳賓門外少佳賓諒非賢
主况門庭有寇爲禍百端鎻鑰不嚴飛灾四

至捷報之案與流徒何殊哭兒之山與神童
不異舞䄂之狀似離郷牢獄之形如倉庫朔
南百步無聳案六十年一掃如空西東舉首
見高峰千百年愁煩不了故曰午子堂開老
無聊賴酉卯户閉少不軒昂登科及第定有
三合火星積玉堆金湏是八方水局馬上貴
人未必非探頭之賊幕中伴讀或又是宣詔
之山文筆揺而老作書生玉琴瘦而四方游
蕩祖宗前聳迎之吉而背之凶旦生陋劣屍
虎回來文爲禍而武爲福更看勳庸龍穴俱

全水火土星皆美利元辰見出子財官位定
爲灾龍抱虎虎抱龍皆從水判右射左左射
右盡自堂分山特來而俯伏貴壓千官水遠
至而凝澄財增萬頃衆山混沌獨一位之對
穴者端然萬派支流惟半鑑之當堂者沉注
斷定家門富貴却難親戚榮華水窮
山盡須宜陪表之賛召亂墳多惟愛跪眠之
狀
右第十九章論左右朝對
直龍看化生之腦横龍尋落托之形既有腦

氣落托自有上分下合分合之間天造地設
孫不肖祖者曰素素者不產文章客子不養
毋者曰漏漏者難培富貴根兄弟不論弱與
强只要無衝無尅主賓不論遠與近只要相
合相生僕從不論多與寡要無反主之星門
户不論闊與狹要有捍門之宿山不論前後
左右要合星辰而頭不見飛脚不見竄水不
論來去澄流要合方位而來不見冲去不見
割束氣要圓凈兩傍不要洩洩者行龍無力
過峽要融煖兩傍不要散散者到穴無情寧

可借停驂之主以爲客不可認憩駕之客以
爲主寧可挽元神之水以爲富不可招黄泉
之水以爲貴祖宗雖好隔五世六世則無功
僕從雖多去五代六代則即散龍竄虎飛只
要水城環抱堂寬案遠只宜龍勢高强地可
催官湏用情於禄貴穴能造福必迎氣於龍
神官殺同郷差毫釐而或殃或慶毬簷咫尺
悮一掐而爲福爲灾星峰秩秩縱一節兩節
之小庇猶爲吉地鬼劫重重雖一山一水之
可取不爲佳城水愛曲不愛直直去者固凶

直來者亦防衝射朝愛來不愛去去長者不
吉去短者亦是支離水秀山明可靠可吞者
有力山嘯水哭不聞不見者無妨龍不開屏
列帳何誇粉黛烟花穴無后鬼前官空有樓
臺鼓角文章蓋世不科第只因筆印糢糊子
孫富貴不繁多縁是唇氊淺薄水去處石曜
一卷千鈞之力箭來時巽水一勺萬鎰之情
正龍之福遲而久故將門出將相門出相傍
龍之福驟而短故一發如雷一敗如灰
右第二十章論體槩

龍穴易識眞假難知眞者多拙假者多奇眞
者如眞女垂簾肅駕無傍窺雜覘之人假者
如淫女暴面露頭多横覷交馳之勢眞者如
法駕雖樓臺鼓角而拱手埋頭假者如浪子
雖烟花粉黛而東馳西逐巒頭大而歪竄是
假山也砂脚多而反抱是假砂也穴場孤曠
而耳無貫賛腦無屏枕陽無唇褥陰無鬚翼
是假穴也水城屈曲而方位不合衝射暗來
近視悠揚遠觀遮樸是假水也眞龍中穿假
龍亦中穿眞龍遮護假龍亦遮護中出無根

多是幹龍之逐客遮護無裹半爲帶刼之零
星大假者久而大殃小假者久而小昌勾勾
搭搭十無一二眞踪閃閃藏藏萬有百千假
態俗眼指稱灰線傍有子父則眞時師愛道
跡絲側見官財則假
右第二十一章論花假
地無約束龍神碌碌約束端然富貴雙全約
束之山氣象尊嚴后不爲鬼前不爲官左不
爲龍右不爲虎帝都王都之約束在一百二
百里之外宦家世族之約束在一十二十里

之間父爲約束根基厚而世代簪纓子爲約
束驟興旺而威名遠播財爲約束盈倉箱而
納粟奏名官爲約東登科甲而出將入相兄
爲約束勢頡頏而聯芳齊美金星約束定是
獻天如釜如鍾而火星滅迹木星約束定是
冲天不戟不矛而金星低避水星約束定是
漲天不擺不揺而土星低回火星約束定是
燄天不飛不竄而水星潜伏土星約束定是
齊天不尖不瘦而水星低遯約束遇官雖詩
禮而難逃訟獄約束見父敦孝友而遷徙防

危約束見子多英俊而老成凋謝約速見財
尚豐殖而妻宫寡阨約東見兄分門户而爭
雄競勢惟一山端然傍無並峙衆星低避者
則家道尊嚴而干祥萬福矣龍從左來則約
束在右如竦於左龍從右來則約束在左如
竦於右龍從後來則約束在前如衛於後龍
到處宜有約束在龍虎數層之外者爲奇龍
去處宜有約束在水口門户之内者爲妙約
束出於生旺之鄕長春百嵗約束出於墓絶
之所七十來稀居水口之内郊爲陪表現玄

武之臂便是干城專宰大勢大形不照一山
一水時師不究法眼先尋
右第二十二章論約束
斷福如符要知交度秘云風水無文度富不
陶朱貴不三公壽不彭祖夫婦不齊眉孤寡
號門户故龍不文度其名曰妬龍之妬者無
百年之福穴不交度其名曰痼穴之痼者無
十年之祚砂不文度名曰齷齪齷齪之砂子
孫不禄水不交度名曰支離支離之水門户
流移○自過峽而起少祖是爲龍度如金龍

不見水來護則爲子妬安望兒孫有三五水
龍不見金來顧則爲父妬定無白髮盈門户
金龍不見木來扶則爲財妬營營食用常難
措木龍不見金來助則爲官妬文章不上青
雲路金龍不見金來護則爲兄妬煢煢獨自
撑門户○起鬼落而至唇氈是爲穴度坐金
不見木則爲財痼何誇四處有倉庫坐金不
見金則爲兄痼莫羨龍神多夾輔坐金不見
火則爲官痼何論色色文星助坐金不見土
則爲父痼定主堂前少姑舅坐金不見水則

爲子痼時有孤兒與寡婦○自隨龍及門户
是爲水度金穴水城水是爲子支離定知祖
業難豐足金穴木城水是爲財支離终日運
籌持斗斛木穴金城水是爲官支離白頭尤
把文章讀金穴金城水是爲兄支離打虎䦧
闇常僕僕○自左青以至右白是爲水度金
龍水叠叠則爲子齷齪生者頻頻育者遲水
龍金揚揚則爲父齷齪異父異母不相宜金
龍木汨汨則爲財齷齪散得多多聚得稀木
龍金條條則爲官齷齪聲名位分常卑微金

龍金焰焰則爲兄齷齪手足文齊福不齊○
蓋龍穴之度以表而見者爲力砂水之度
以表而見者爲忌此訣在心悟非可以言傳
也
右第二十三章論交度
地理之宗統於五行五行之柄權於生尅生
固可愛亦有不愛之生尅固可僧亦有不僧
之尅生之目有五一曰飛伏二曰感應三曰
順逆四曰雌雄五曰眠坐立生是也獻天金
生水爲飛生少陰金生水爲伏生飛生忌其

促伏生忌其强促强之生家多忤逆金穴水
案爲感生金穴土案爲應生感生宜於近應
生宜於特不近不特富貴不獲金巒剥水爲
順生金巒剥土爲逆生順生愛其秀逆生愛
其簇不秀不簇英才不育左金右水爲雄生
右金左水爲雌生雄生宜於俯雌生宜於仰
不俯者骨肉相殘不仰者家道乖張正體生
者曰坐側腦生者曰眠平面生者曰立坐而
生者宜正眠而生者宜附平面生者宜平不
正不附不平者初亡老哭五行之相尅其目

亦有五一曰强弱二曰有無三曰愛伯四曰
明暗五曰人已是也獻天之金居庚申辛酉
之方而尅木星是强尅也少陰之金出丙丁
巳午之方而尅木星是弱尅也强尅强弱尅
弱者殺强尅弱弱尅强者降火星直射金穴
而鬼托禽曜皆水星證映而無土星制水則
有尅如無矣正體金龍並無火星侵擾木星
簇簇孤金莫能鉗制則雖無尅而有矣有尅
如無者爵位高强無尅而有者數被中傷如
金星入手廉眞高妬者爲明尅磊磊火星夾

逓金龍到穴者爲暗尅明尅者顯禍暗尅者
陰傷隱隱金龍帶有火星壓主者曰已尅外
山特聳火星並敵者曰人尅人尅者爭競郷
邦已尅者骨肉參商凶星惡曜如妬主廉眞
則喜見水星此爲愛尅吉星得地如金居兊
位則懼見火星此爲伯尅愛尅而尅爲福不
小怕尅而尅爲禍不了
右第二十四章論五行生尅
龍不合穴則龍不眞穴不合水則穴不正如
木龍起在亥穴在卯水流未則萬福矣蓋水

來處宜生宜旺水去處宜墓宜絶故曰門户
不許子孫居是也水無三合其福不昌火無
三合其貴不彰龍無三合其氣不增穴無三
合其情不集砂無三合其勢不端富貴之地
以此爲的術數家有假三合之說以談禍福
者則謬矣龍之起得其方是爲天合穴之結
乘其生是爲人合水乘其旺是爲地合此龍
之三合也如鬼坐於玄是爲后合官竦於明
是爲前合曜展於側是爲傍合此穴之三合
也一不刼龍是爲來合二不悖穴是爲止合

三不順水是爲去合此砂之三合也來從生
養是爲源合注於官旺是爲注合去從墓絶
是爲流合此水之三合也龍虎兩溶是爲耳
合八字均注是爲肘合蝦鬚並𣲖是爲液合
亦水之三合也如正案在午而起秀峰是爲
天地合寅上有峰相應是爲日月合戌上有
峰相照是爲風雲合此火之三合也一合者
不竄不絶再合者不貧不賤全合者大富大
貴然亦可遇不可求也大凢地有全合則峽
有角顧峽有角顧則龍有祖宗龍有祖宗則

穴無孤露或如泊㟁之舟橈棹俱住或如登
殿之主文武齊護若夫三敗三忌之說則即
與此相反耳可類推也(火助文章之客故單舉火以見其餘也)
右第二十五章論三合
别人看形我看星别人看格我看情星賛本
是龍之表情脉却是龍之精金星宜何鬼落
托土木二物情交錯青白朝迎無水火不融
不化成頑朴金木水土穴之星窩鉗乳突穴
之形凸凹高沉穴之地細將証佐論分明前看
明堂與朝案後看落托與鬼撑傍看龍虎與

畍水過此却論砂水清我見屏風筆架砂貼
身白虎形如畫只因峽位右邊單幼房到底
無聲價我見玉帶眠弓水灣廻遶抱青龍嘴
只峽左邊無吉星長房遇此無祥瑞我見席
㡌横琴案端嚴竦樹眞看羨子孫何故不科
名保因鬼落星辰亂我見明堂萬馬容排衙
唱諾人傳頌誰知唇褥不悠揚富無藏積官
無俸我見水口似葫蘆之玄屈曲相回願如
何家道不興隆只因龍穴無倉庫我見案上
文筆插又有宜詔與天馬若還龍穴無設施

何勞十載寒窗下我見錦被蓋牙床團山叠
叠兒孫樣只因龍穴落幽寒伶仃子媳難興
旺砂水如何爲禍災只因龍穴元神敗渾如
弱主與庸君奸臣悍將威權大砂水如何福
力强只因龍穴元神旺渾如聖主坐朝堂四
方皆是干城將我聞龍與穴相迎我聞水與
砂相稱吉水常能消惡砂好砂亦能調水病
陰砂右方插過左左方水去難爲禍只恐砂
去水亦去家筵頃刻多崩破
右第二十六章論應騐(自此章至三十章皆廣豐熊氏)

()
(之論)
龍穴湏知有用神用神冲動事非輕叮嚀可
知不可說只恐時師認未眞金龍金穴用何
神生在巳兮墓在丑或用二方作向山或用
二方爲入手不忌黄泉與刑墓穴要穴與龍
相就亡命愛是水火宫葬期湏在丑時㬋巳
丑宫中有酉藏湏用卯冲魂始受子孫如有
亥未人合起冲星眞不謬金馬原居亥酉藏
金禄輪來申酉□冲動禄時官即至冲動馬
處病難防馬在病宫宜生合禄居官位要軒

昂富貴根源愛在胎維持却喜長生地設施
必湏居旺方應驗便宜墓絶位勸君冲生莫
冲胎冲胎却恐根原壞惟從生處一冲之維
持圓活天機快勸君冲墓莫冲旺冲旺却愁
設施妄惟從墓處一冲之自然應驗無遮障
金貴却在寅午中貴人可合不可冲合起貴
人冲動禄何愁富貴不相從請問貴人如何
合金貴寅午用戌合寅午二方有吉曜戌命
生人爲甚妙亡命若更是卯酉富貴重重相
輻輳(水火以墓絶爲貴金以□□爲貴水以土之衰旺爲貴土以未之墓絶爲)

(貴也)
右第二十七章論用神冲合
貴穴十九是變體時師俗眼何曾識第一穿
變火灼金金液而流惟一線到頭遇土便安
墳乳如懸膽眞金現第二穿變木趕土土星
磊磊變金子窩傍帶火便尋踪必有當頭屏
與几第三穿變金琢木木變鳳形雞涿粟水
星一見便堪扦突微如苞爲眞木第四穿變
土壅水水勢奔騰如蛇蛻金峰隱隱面前迎
一穴安然如孔墜第五穿變水滅火火星撲

滅如菱角尋見條條木節開水星□映穴場
辰尅而變者喜見父見父安墳貴富生而變
者喜見財見財富貴自天來精微妙訣說不
盡尅生生尅兩安排(生變喜見財官尅愛喜見父子故曰兩安)
右第二十八章論變體作穴
莫道尋龍難難於平地望高山莫道尋龍易
易在高山望平地一看龍是如何起眞龍起
處便有鬼二看龍是如何博眞龍博處便有
托三看龍是如何伏眞龍伏處便有簇四看
龍是如何行眞龍行處便有情五看情勢向

何方所向之方多閃藏閃藏何處討分明後
有送者前有迎送迎却在兩邊看護龍莫作
眞龍斷眞龍一閃一出頭此閒却要認根苗
細認金木水火土認定星辰作少祖少祖遠
祖若相生便知此處勢層層得時子父財宫
逐便知種有千年福行時龍生與氣東便知
藏有眞堂局看了少祖却看趕財官趕處眞
爲罕父母趕要來得緩子孫趕要到得滿若
然不緩與不滿興隆有數難綿遠若求大富
與大貴楊公只愛財官趕若還只是我趕我

縱有驟福亦無禍看了龍時看鬼落鬼落看
也星辰愽鬼落生龍與生穴暗中爲福眞堪
賀若是龍穴生鬼落反生盗氣反爲禍我尅
尅我皆不宜不若比和相負荷平洋鬼落要
可枕高山鬼落要可靠不論左右與中間看
他情向何邊抱看了鬼落却看穴高沉凸凹
宜分别穴看氣從何處入葬乘生氣湏當記
氣從耳入爲第一第二頂入第三腰化生腦
下認毬簷穴情要似生芽荳上有一靨中有
跡下有唇氈莫消瘦鰕鬚蟬翼兩邊挨鷄心

魚泡高相照土木行龍乳突多金水行龍鈴
與窩看了穴時却看裹裹處要與龍神合若
還裹我兩邊財子孫腰下黄金帶若還裹我
兩邊官堆金積玉福千般父母裹時子孫罕
子孫裹時父母殘不如只是我裹我安居樂
業無艱難看了裏時却看朝我生生我皆相
投更有財官來並列門庭富貴無休歇看了
朝案看門户門户不許子孫居第一父母第
二財第三亦愛官星來吉人形象由人取只
宜頭向内安排朱玄青白都看了砂水明堂

自然好水來水去捴不拘只從方位討分曉
來愛長兮不愛急去如眷戀情不走若求大
富與大貴巽水源源流到口地在高山易爲
術地在平地多鶻突高山跌下平洋來時時
要見毛與骨却問如何認是毛不生禾稼生
草茅却問如何認是骨土石一坯常竦出有
毛有骨便有護護處便有星神助無風水處
有風水有風水處無風水無風水處有風水
十有八九容窀穸有風水處無風水尋盡世
間萬無一此是尋龍一掌金眼明心巧方能

述
右第二十九章論尋龍總要
人家富貴豈容易必有陽基與陰地陽似舟
兮陰似棹論陽先要定方位胎養周正富貴
根生浴開張富貴至冠帶平坦富貴清官旺
軒昂富貴義衰病遮攔富貴安死處䟽納富
貴易墓處藏聚富貴久吉神湏用應方位中
間又要看聯絡聯絡之文多禁忌胎養長生
湏間隔若無間隔不清白沐浴冠帶嫌凹突
有凹有突生鶻鶟臨官帝旺宜抄插不抄不

插無科甲衰旺中間莫高下一高一下常驚
訝死病二方宜擁護不擁不護生嫉妬陰地
陽地一般論墳屋星辰宜既濟陰地生陽與
尅陽子孫富貴多軒昂陰地生陰與尅陰子
孫富貴多沉吟若見陰陽同一氣子孫富貴
無興替陽地富貴要根源又要維持與設施
到處又要有應驗五吉俱全天地賜中間方
位又相殊生養墓旺四處是縱有根源無設
施聲名不到鳳凰池虎砂兜插即官罷不許
腰纏萬貫歸有了設施無根源何湏苦向仕

途鑚龍頭拱出席㡌様奏名納粟可求官有
了根源有設施登科奪得錦衣歸如何不繫
黄金帶湏知墓下無維持維持設施俱各有
根源得位科多首如何位不到三公應驗須
知無輻輳亥上有吉蔭子人離宫有吉午人
受登山從此細推詳胷中星斗神仙授
右第三十章論宅墓總要


完孝録一卷終
