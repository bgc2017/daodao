








太上老君說常清静經註是五
　　　　(左右街弘教大師傳眞天師賜紫廣成先生杜/光庭註)
太上老君
　太者大也上者尊也髙眞莫先衆聖共尊
　故曰太上老君老者夀也明老君修天修
　地自然長夀故曰老也君者尊號也道清
　徳極故曰君也以明老君爲衆聖之祖眞
　神之宗一切萬物莫不皆因老君所制故
爲宗祖也
説常清靜經

　此明清静之理且常者法也常能法則此
　經清静也凊者元也靜者氣也經則法也
　一則為聖人之徑路二則爲神仙之梯櫈
　凡學道之人皆因經戒而成眞聖聖人未
　有不假經戒而立不因元氣而成道者也
　此一章之句分為三叚先明無形之道次
　説運行之理下明無名之法第一明大道
　無形第二明大道無情第三明大道無名
第一明大道無形能匠成天地分判清濁
老君曰大道無形生育天地

　這者開口動舌發言之詞也又云道者虛
　無之炁也混池之宗乹坤之祖能有能無
　包羅天地道本無形莫之能名無形之形
　是謂眞形無象之象是謂眞象先天地而
　不爲長後天地而不爲老無形而自彰無
　象而自立無爲而自化故曰大道經云視
　之不見故曰無形杳杳㝠㝠其中有精混
　混沌沌分爲隂陽故爲天池也育者養也
　長養隂陽故爲生育也陽者清也上騰爲
　天隂者濁也下潜爲地天地者乃大道之

　子也此一叚明無情而運行隂陽之用也
　日月者是隂陽之精氣也
大道無情運行日月
　自無而生有造化以成形故天無精氣無
　以制日月之明地無精氣無以制山嶽鎭
　焉人無精氣無以制身形之存焉故曰日
　月稟隂陽之所運行故知道之無情隨機
　而所化又云天何言哉四時行焉地何言
　哉萬物生焉經云門之不可旣無情而運
　行日月也日月者大道之用也此一段明

　無名而萬物自生長養萬物
大道無名長養萬物
　故元氣無形不可名也經云道隠無名乃
　生於天地故曰道生一一生二二生三三
　生萬物萬物者五行之子孫也三才者萬
　物之父母也道者三才之祖宗也故元氣
　清静不可常名也凡學道之人且在觀宗
　察行若能智性無礙可以登渉大道之徑
　游於三才之外常人無所能知也前章明
　無形無名故能運行於日月此兩句乃是

　太上之自稱無名之名強名爲道也
吾不知其名強名曰道
　吾者我也此明太上自言吾不知其名強
　名曰道此故亦明上徳不德是以有德之
　義也老君匠成天地開闢乾坤變化萬物
　不言我爲縁道法自然不䏻名號一則從
　有入無或從無入有隱顯無方存亡自在
　豈有常名之稱焉故經云吾不知誰之子
　象帝之先又云吾不知其名字之曰道前
　兩句明太上之所自稱縁道無名此後九

　句明大道尊卑之體以元炁清静以天地
　男女爲喻就此章中分爲三叚第一明道
　分清濁動靜之喻第二明天地男女動靜
　之機第三眀萬物本末之由
夫道者有清有濁有動有靜
　清者天也正陽之炁上騰爲天濁者地也
　正隂之炁下結爲地夫者發語之詞也夫
　道能清能濁能動能靜以至大道無測常
　名清濁動靜皆爲至道之用凡曰學道之
　士若能明動静之炁安其位則至道自來

　歸之動靜合宜故爲正色也此四句與前
　三句俱明清濁動靜之理并後二句共成
　一章以契至道尊卑之位本末之由於三
　段之中第二段明男女清濁之用動靜之
　機
天清地濁天動地静男清女濁男動女靜
　列子曰天積炁爾地積塊爾天地相連終
　不相離自地以上皆是天也有諸天諸地
　其名不一四面八天上有三十二天三十
　二帝皆清炁也下有九地九地之下謂之

　風水風水之下㝠㝠不測自九地之上上
　至諸天皆岀混元之圖也上清經云諸方
　各有五億五萬五千五百五十重天天地
　之數亦然此乃以彰至道之尊大無不包
　細無不納也男者陽也女者隂也夫人在
　於母腹之中受胎之日皆禀天地隂陽之
　炁以成其形禀天地純陽之炁者以成其
　男十月之中常在母左腋下者男也禀天
　地純隂之炁者以成其女十月之中常在
　母右腋下者女也女之水性極隂之炁故

　爲静也男之火性極陽之炁故爲動也動
　者飛昇上應於天靜者濁滯下應於地故
　云天尊地卑乾坤定矣男尊女卑隂陽分
　矣故曰男動女靜此二句明本末之由與
　前七句合爲一章義分三别
降本流末而生萬物
　本者元也元者道也道本包於元炁元炁
　分爲二儀二儀分爲三才三才分爲五行
　五行化爲萬物萬物者末也人能抱元守
　一歸於至道復於根元非返於末末者化

　也本者生也人能歸於根本是謂調復性
　命之道者也南華眞經云生者神凝也死
　者物化也人能歸眞神歸眞神是謂返本
　還源不可逐物也此一段四句明清濁之
　源動靜之基人能有道道自然皆歸
清者濁之源動者靜之基人能常清静天地
悉皆歸
　清者天之炁也濁者地之炁也皆因清濁
　之炁生育萬物世人若求長生之道鍊隂
　爲陽錬凡成聖皆因清自濁之所生動因

　靜之所起清濁者道之别名也學仙之人
　能堅守於至道一切萬物自然歸之故西
　昇經云江河淮海非欲於魚鼈蛟龍魚鼈
　蛟龍自來歸之人能清虚寡欲無爲非欲
　於至道至道自來歸之於人但能守太和
　元炁體道合眞萬物悉皆歸耳此四句明
　心神本來清靜皆因世欲之所牽也
夫人神好清而心擾之人心好靜而欲牽之
　神者妙而不測謂之神心者神也神者心
　也心擾則神動神動則心浮心浮則欲生

　欲生則傷神傷神則失道人能調伏其心
　内安其神外除其欲則自然清靜謂下文
　也此一段四句眀修行之功道欲澄心自
　然清静也
常能遣其欲而心自静澄其心而神自清
　遣者去除之喻也人能去其情欲內守元
　和自然心神安静心旣安静世欲豈能生
　焉故引西昇經之言所謂教人修道即修
　心也教人修心即修道也故以令人絶利
　一源修眞養性次保心神安樂故聖人云

　修眞養性載神扶命則離苦昇樂福慶延
　流而成眞道矣此兩句為一段明修眞至
　神六欲三毒自然消滅
自然六欲不生三毒消滅
　六欲者六根也六根者是眼耳口鼻心意
　也欲者染著之貌情愛之喻觀境而染謂
　之欲故眼見耳聞意知心覺世人若能斷
　其情去其欲澄其心忘其慮而安其神則
　六欲自然消滅豈能生乎内神不出六識
　不動則六根自然清静故不生也三毒消

　滅三毒者三塗之根三業之祖也三者身
　心口也人有身時身有妄動之業心有妄
　思之業口有妄語之業此三業又爲三毒
　又云三毒者乃三尸也彭琚彭瓆彭矯上
　尸好華飾中尸好滋味下尸好淫欲人若
　能斷得其華飾逺其滋味絶其淫欲去此
　三事謂之曰三毒消滅三毒旣滅則神和
　炁暢精固三元安靜三業不生自然清静
　三元者上元中元下元也上爲三境生於
　萬物天下三元掌人性命且上元主泥丸

　腦宫爲上丹田中元主心府絳官則爲中
　丹田下元主炁海屬腎宫爲下丹田此之
　三元上主於神中主於炁下主於精故乃
　掌人之性命也人若能絶其三業保此三
　宫更辯四時之炁運轉精華徃來無窮則
　三丹田固實萬和柔順心若太虛内外貞
　白皆因三尸消滅除假留眞乃爲清靜之
　道矣前眀修眞至神六欲三毒自然消滅
　此明迷惑未斷而心有所染著故未能窮
　於妙用

所以不能者爲心未澄欲未遣也
　人若能去前三業則三尸滅三尸滅則保
　其三丹田三丹田固實則炁通暢徃來無
　窮即無世欲牽心故為清静之道若未能
　專勤志意澄心絶慮則心不能内修至道
　難窮妙用之理則無所制伏於心猿即漸
　失精神精神旣失則六根妄起世欲牽纏
　此謂自不能解於生死之羅難出輪迴之
　網者也前章明能與不能修習此章獨明
　能修而不著破執而成眞九句正經義分

　三别合爲一段
能遣之者内觀其心心無其心
　人能斷情絶貪去欲即無三業之罪不以
　專志修於内行守於絳宮自内觀己心心
　者火也故引内觀經之言心者火也南方
　太陽之精主於火也上應熒惑下應心也
　心爲絳宫者神也妙用不測變化無定神
　明依泊三葉如蓮花又云制之則正放之
　則狂清静則生濁躁則亡明照八表暗迷
　一方故使學人可以觀之者心處於形内

　不以形觀心旣使形觀則爲二義形者舍
　也心者主也舍不能觀主故不可觀也可
　使神觀心神者炁之子炁者神之母但心
　意引炁存神而觀之自然感應何以知之
　古徳云爲使炁神神之與心炁之與道不
　相遠離故聖人設法教人修道即修心也
　修心即修道也心無所著即無心可觀旣
　無心可觀則無所用無所修即凝然合道
　故心無其心乃爲清静之道矣
外觀其形形無其形

　心者形之主形者心之舍形無主則不安
　心無舍則不立心處於内形見於外内外
　相承不可相離心形俱用不可觀執凝然
　混沌有若無形亦非無也若非無心豈䏻
　忘於形體乎心忘形體故曰無心本經云
　吾有大患為吾有身及吾無身吾有何患
　心之與形動無所染静而無著此謂形無
　其形也
逺觀其物物無其物
　五行造化謂之物又云塊然有凝謂之形

　凡有形質者俱謂之物也物無其物者謂
　之眞眞空也本經云恍兮惚兮其中有物
　物者道之妙用也非世之常物
三者旣悟唯見於空
　三者心形物也内外中間俱無所著是名
　無爲既入無爲是名空法空者道之用也
　有用有著不名於道矣前一段分三事此
　一段獨明無空寂雖名空寂之理則俱無
　所著即爲眞道也此一章六句合爲一段
觀空亦空空無所空

　空者眞空也空法之相乃有二種有大空
　有小空大空者無爲不爲之理小空者破
　有歸無以無爲爲無是名小空此二空俱
　無即自然不染正性乃成眞道也空無大
　小亦無所去有著即顯無著即隱空法之
　相即隨影而見形若言無見即斷滅其法
　長存如水似鏡在人之身掌人之性命凡
　居有質皆藉道以成形一切物類無不從
　道而生大道坦然常存於物非爲斷滅者
　也

　所空旣無無無亦無
　　空者亦非大非小喻如道性本無長短亦
　　無塵垢悟即謂之眞空不悟謂之假相非
　　爲至道上清經云空假之相還復成假亦
　　非爲假道法自然本無空假天尊慈悲乃
　　　立空假之相善巧方便隨機應化教導人
　　　天皆歸至道所説空相亦非空相空相是
　　道之妙用應道用即有不用即無非無非
　　有非名爲道道本無形之形眞之能名徳
　　本無象之象是謂眞象杳杳冥冥其中有

　　精其精甚眞非無爲也萬法俱無是爲空
　　無空無之道亦非自然破此空無還歸於
　　無也
　無無旣無湛然常寂
　　無無者無執也雖無執見歸於寂法寂法
　　亦無非為寂也亦非空也亦非無也非空
　　爲空謂之眞空非無爲無是無中之法法
　　亦俱無歸於眞寂眞寂亦無非爲無法不
　　有不無非空非色假名稱見化導衆生種
　　種分別皆為埶見執見既無名曰自然清

　靜非爲空寂之法空寂旣無則湛然常存
　豁然無礙即謂之眞常之道也前六句明
　空寂之理此一段四句明空寂俱無自然
　無欲即成眞道也
寂無所寂欲豈能生
　此明法相皆歸寂滅眞道自然長存不去
　無著無欲自然成道也
欲旣不生即是眞靜
　真静者自然無欲也有欲則患生無欲則
　道生本經云吾有大患謂吾有身及吾無

　身吾有何患無身者無欲也無欲謂之真
　身眞身者道身也前四句明無欲無寂此
　四句明眞性之道隨機應物無所不應自
　然清静
眞常應物
　眞者體無增減謂之眞常者法也常能法
　則謂之眞常之法也法則眞常應物隨機
　而化導衆生無所不應於物道之物也常
　者道之法也應者道之用也法用無有皆
　爲常道常道之中自有眞應之道故云眞

　常應物道之妙用也
眞常得性
　凡欲得成眞性煩修常性而爲道性得者
　動也動其本性謂其得性也
常應常静常清靜矣
　旣在道性本求清静自然應物常用於世
　無染無著無垢無塵隨機而化本經云上
　善若水水善利萬物又云和其光同其塵
　湛兮似或存存者道也本清靜常應而無
　所不應隨方而無所不静故云常清靜矣

　此一段六句標前清靜之性道性旣清静
　乃得眞性旣得眞性返歸於無得之理也
如此清静漸入眞道
　此言清靜之性名爲眞道經中不言令人
　須假性修漸進而成眞也眞者能長能久
　不增不減與天地齊壽故爲眞道也
旣入眞道名爲得道
　旣入眞道名悟修眞鍊凡成眞錬眞成神
　神眞者道也故與天地同壽日月齊明造
　化萬物故名爲得道也

雖名得道實無所得
　道者無得無失亦無常形本經云道本無
　形莫之能名故云雖名得道實無所得也
　大道常存亦無去住又云上德不徳是以
　有徳前明眞性之道返歸無得之理此明
　大聖立教以無名之名強名爲道教導人
　天應接羣品雖無正形悟者必得
爲化衆生名爲得道
　化者返以守眞謂之化化者是遷變之義
　逐換應見之名化别種種應見容儀有無

　莫測誘化時人誘化者指事爲喻恒勸開
　悟教道之名普令後學之人捨惡從善惜
　身保命故要歸於聖教只如太上西化流
　沙八十一國亦法視相或見大人身長千
　丈或見小人身長丈八變見無方易形改
　號或爲金仙或曰梵仙隨方設化同體異
　名教人修道去妄成眞乃立清靜之教皆
　為化也應見降生於太清渦水之右眞源
　之左九井長存雙檜猶在見其道相以化
　人天又聖紀經云老君自上古混沌初分

　或以未分開闢天地安置日月星辰分配
　五行造化萬物代代不休爲天王之師時
　人莫能知之非獨爲西國演化所言道本
　自然無所不入十方諸天莫不皆弘至道
　普天之内皆爲造化蠢動含生皆有道性
　若能明解即名爲得道者也
能悟之者可傳聖道
　悟者覺也猶通也通者達也凡學仙之士
　若悟眞理則不以西竺東土為名分别六
　合之内天上地下道化一也若悟解之者

　亦不以至道爲尊亦不以象教爲異亦不
　以儒宗為别也三教聖人所説各異其理
　一也本經云同出而異名又云道生一一
　生二二生三三生萬物能悟本性非分別
　所得也但能體似虚無常得至道歸身内
　修清靜則順天從正外合人事可以救苦
　拔衰以此修持自然清静傳者付度之名
　也人能清静至道自来不求而得不學而
　成本經云天道無親常與善人清靜自然
　聖道歸身所以言可傳聖道也凡此一段

　前獨標無爭無徳後學衆生皆執偏見妄
　情所起失道迷源老君又徹其前意以上
　下有殊乃破執性
老君曰上士無爭下士好爭
　爭求静也所言上士好爭處而求安静本
　性而自靜爭者執有也上士不執有見非
　爲喧爭也縁下士求達本性故好爭而求
　靜以其執見而求之者也是名能體道合
　眞者不著於耳目鼻口身意之病亦不著
　於鹹苦辛甜之味亦不著於宫商角徴羽

　之音此之執見皆非本性此者下士好爭
　之理諸見無心豈有爭乎人若無爭為清
　靜也
上徳不徳下徳執徳
　徳者貴也有名稱也上徳者明上古之君
　本無名號亦無所稱故言不徳本經云上
　徳無爲者道徳所稱也又云有若無實若
　虚道者若執有見有名即非上徳也本不
　有不無不虚不實應用即有昧用即無故
　云知者不言言者不知知而不言者隱也

　又知可如不知知不知上不知知病故云
　知者不可言也故云上徳不徳下徳執徳
　也下徳執徳者有名跡功業以成稱名自
　見凡諸有見皆生分別又本經云迎之不
　見其首隨之不見其後何以分别旣有分
　别即爲執徳若能除兩件之心乃名爲自
　然之道两件者有爲無爲之法或立無爲
　爲是破有為爲非或執有爲爲是乃破無
　爲爲非此是兩件之心至道自然亦非有
　爲亦非無爲故至道自然湛寂清靜混而

　不染和而不同非有非無凡學仙之士無
　以執非但俱無執見則自達眞道超越三
　乗悉歸一乘道不爲下故執徳者不名爲
　道矣
執著之者不名道徳
　前説執徳以爲下徳故執諸相行流渉于
　有爲不名道徳也道徳者通變無方存亡
　自在應用即見能尊能貴悉皆自然非執
　見之人若執見之人豈能知之乎此一段
　明衆生所以不得眞道至常清靜矣

衆生所以不得眞道者爲有妄心
　妄者動也情浮意動心生所妄動者思之
　因妄者亂之本也一切衆生不得眞道者
　皆爲情染意動妄有所思思有所感感者
　感其情而妄動於意意動其思而妄生於
　心人若妄心不生自然清靜又云妄動者
　亡也皆亡失其道性故逐境而感情妄動
　其心故不得眞道
旣有妄心即驚其神
　驚者心之極畏名曰驚也非祗指於心驚

　也驚有二説一則内修清靜乃忘於形而
　驚其神二則外習事業乃勞於心而驚其
　形外旣驚其形體内誘則驚於其神若得
　心神安靜則外欲不生欲旣不生自然清
　靜也
旣驚其神即著萬物
　凡人若驚其神則外有所著於境内則失
　於正性萬物者衆多之名也縁道貴守一
　不可著於萬物而驚其神也夫人得生於
　世故禀地水火風四大之中和炁而生按

　三才而所育貴亦難勝若能安然不動内
　守元和則思慮不惑自然清靜也
旣著萬物即生貪求
　貪者是愛著之貌雖名愛著亦有二種分
　别之義一者貪於世事外求華飾欲樂其
　情則爲隂咎不合於陽教旣屬於隂即不
　能清靜乃爲濁滯也二者貪於進修窮尋
　眞教堅求至道此為内貪名為貪其理合
　於陽教即輕清而爲正隂即濁滯而歸邪
　若能體道合眞自然清靜也

旣生貪求即是煩惱
　然貪外事漸漸斷除貪求内事勤勤修進
　雖即内求至道不可堅埶之亦乃生煩惱
　凡言煩惱亦有二種分别輕重一者輕煩
　惱二者重煩惱一輕則是貪求至道執之
　亦生煩惱二則是外求世法名重煩惱輕
　即合陽是名為清重即合隂是名爲濁雖
　分輕重則不可埶之執猶著也旣貪著即
　生迷惑但以捨重棄輕内守元和湛然不
　動故謂之懷道抱徳自然淳朴夫長生之

　道全在養神若守元和不失神即居之神
　若居則心大安忻忻而若喜自然清靜豈
　有煩惱生乎
煩惱妄想憂苦身心便遭濁辱流浪生死常
沉苦海永失眞道
　身心躭著外境憂苦自生於内濁者染也
　辱者汚也身心染汚自歸流浪者返復也
　返復生死不離輪迴流浪於苦海之中苦
　海者憂苦之海也海者大也憂苦事不能
　免也非千至道不慈自爲人心造作夫學

　道之士但内守其一外除其想一者身也
　聖人皆云存三守一三者精炁神也但守
　其身必存於三也故西昇經云守身不失
　常存也専守其一不生妄想即免於苦海
　沉淪憂苦不著於身心自然解脱合於清
　静故聖人遺其經文以正其義施大法橋
　開其徑路教化未悟令入妙門此明人皆
　自失眞元故非爲至道不慈者也
眞常之道悟者自得得悟道者常清靜矣
　眞道者常存非古非今非生非滅外包天

　地内入毫芒法則萬物常用於世人能悟
　解雖巳自得非爲化物也夫太上所言人
　能覺悟悟則本性謂之得道也亦非至道
　難求亦非易得也本經云天道無親常與
　善人又云道本無形其之能名得悟之者
　唯巳自知善人常能守於清靜即皆爲得
　其眞道者也
　此一章至書而録之緫爲一段先明仙翁
　誦持此法次明傳授帝君天宫洞府悉皆
　祕隱非爲常輕者也

仙人葛玄曰吾得眞道曾誦此經萬遍
　仙人姓葛諱玄字孝先初學道之時常誦
　此經後得神仙之道今位登左仙翁者是
　也仙翁有孫名洪字稚川今之世人皆只
　呼抱朴子祖代求仙皆成眞人矣仙翁初
　入道之時居長白山或居東嶽自後遍歷
　名山慇懃求道成道之後隱跡潜形唯留
　經教於世勸悟後學之徒凡言誦經萬遍
　者萬遍即萬行圓備也又靈寳經云萬範
　開張者乃明諸天梵炁彌羅無不周遍也

　範者法也萬法皆同内外俱應分即爲萬
　象之形聚爲萬神之體此乃爲圓滿之義
　也又云萬遍道備飛昇太空萬神之備萬
　遍旣周乃成清靜之道非祇爲誦持經文
　何必苦於形而勞其神者也
此經是天人所習不傳下士
　天人者極陽之仙也天仙者碧落飛騰遊
　行自在兩腋有毛羽亦名羽客也凡是天
　仙羽客住於三清之上常行於經法亦非
　輕傳下士世人若修天人之行即謂天上

　人也凡欲修學之士何不誦習此經日有
　進修之業若無退慢之心是謂有進無退
　之士也亦不令輕傅下士又聖人云經法
　流行於世學人若遇須當寳而貴之不可
　輕泄如逢賢士有心即授有善即傅此蓋
　流通救度要其悟解者也可傳可授弘在
　人矣
吾昔受之於東華帝君
　吾者仙翁自稱也東華者按上清經云東
　方有飄雲世界碧霞之國翠羽城中蒼龍

　宫其中宫闕並是龍鳳寳珠合就上有五
　色蒼雲覆蓋其上故號蒼龍宫也乃是東
　華小童君所居之處此明仙翁自云吾逢
　彼帝君即傳受此經且非輕傳於下士也
東華帝君受之於金闕帝君
　金闕者西方有琅玕世界瓊瑤之國瑠璃
　宫内其中宫闕並是琅玕寳珍瑠璃合就
　故號曰瑠璃宫也有一帝君於宫内亦寳
　祕此經又云金闕帝君者也應其名號或
　太上分形化體名號有殊上清經云後聖

　金闕玄元黃帝老君太上是也又尹氏玄
　中記曰太上老君常居紫微宫或號天皇
　大帝或曰太一救苦天尊或號金闕聖君
　故知太上隨方設化應號無窮即知先聖
　金闕西方瓊瑶國主帝君是也上聖帝君
　盡皆寳祕此經何況後學傳受修持諷誦
　豈不欽崇重而行之者乎
金闕帝君受之於西王母
　王母者諸天神王帝主之母居於崑崙按
　天地論曰王母居崑崙西側黃河出水之

　處王母者是天地之母又云天公地母主
　統衆眞緫攝三界天上天下是王母爲至
　尊之母也昔於金闕帝君受得此經其帝
　君受此經於西王母之時亦非輕傳於下
　士也
西王母皆口口相傳不記文字吾今於世書
而録之
　口口相傳者古聖人傳受經法皆以內藏
　心腹祕受經文流通行化教導人天並不
　記文字即不以今世所見也自仙翁後来

　故書此經傳於下世普遍流行即要抜度
　後學之徒者也前明先聖傳受次明後學
　尊卑若能悟解眞道則隨功而獲果矣
上士悟之昇爲天官
　上士者外錬形質內養精神外和其光而
　同其塵内修功而保其元也元者元炁也
　元炁是神之母人能常存於元炁下保於
　丹田上固於泥丸中守於絳宫如此愛重
　保於三元是謂内養於神神者炁之子形
　者神之舍神是身之主身無主則不安形

　無神而不立上達之士常服日精保於下
　丹田飲於月華保於腦戸腦戸者泥丸上
　丹田也屬陽故使太隂精炁保之下丹田
　腎宫氣海屬隂故使太陽精炁保之又易
　曰一隂一陽之謂道也且能待口月二景
　扶身形而行之必昇爲天官也是五雲五
　炁者是五行之正炁也凡上道之人五臟
　旣眞五臓炁自生五行眞炁化成五雲扶
　其形質上游三界三界者欲界色界無色
　界也下游十方十方者四維上下是也三

　界十方俱無滯礙然後昇入上清得位爲
　天官之號也
中士悟之南宫列仙
　金者肺也玊者骨也凡學道之士先須鍊
　骨謂之寳玊錬肺保津謂之炁金石者腎
　也丹者心也安心息炁保於腎臓乃得延
　年非爲世間金石寳玊也此之金石能保
　其命又圖南子云外寳如何内寳存此之
　謂也若能内保於性命然上參於上清聖
　文聖文者皆上清祕寳之書下達玄微者

　下元腎也又上清經云南方有丹靈天内
　有蘂珠宫内有一眞君號曰靈天君又云
　朱陽宫或云朱陵宫其天中内有炎炎火
　錬池池有七寳宫殿亦號曰紫陽宫若有
　下達之士學道成功者乃同司命眞君録
　其姓名奏上南宮得爲仙官之號也
下士得之在世長年
　下士者未能絶利一源皆求資身益命之
　道或服靈藥或餌丹砂或休名棄位或淡
　静安神或依倚林泉或藏跡於朝市内修

　至道外合五常或隱或見體道合眞如斯
　不退尚保延年何況髙士英賢隱於巖谷
　學神仙餐藥而得白日昇天何故後人不
　能専至即今西嶽華山山居隱士丁陳二
　人在世延年注名以入仙位况後人不能
　相効故舉此數喻乃明至道無偏求者必
　達故本經云天道無親常與善人也又參
　同歸一
游行三界昇入金門
　靈寳經云三十二天三十二帝第六名上

　明七曜摩夷天帝名恬懀延此是欲界也
　雖有此說凡學道但去其欲即名眞人又
　色界在二十四重天無極曇誓天爲色界
　其帝君號名飄弩穹隆又太素秀樂禁上
　天爲無色界帝君名龍羅覺長此名三界
　乃指天地而言此爲外約大網之說也若
　喻人身而言之三界即三丹田也下丹田
　爲欲界中丹田爲色界上丹田爲無色界
　人若保守於三丹田則精氣神存上中下
　三丹田之境眞人游於三界也若得三丹

　田神俱足則自然昇天矣故經云形神俱
　妙與道合眞此之謂也上清經云大羅天
　在三十二天之上又靈寶經云三界之上
　渺渺大羅大羅之境唯有三清宫闕莫不
　上聖髙尊游於其上又云有五億五萬五
　千五百五十重天此不具載又唐賢樂朋
　龜云原夫八十一天比太上之半夀此者
　大約而言也學道人若先修内行保固守
　於三元神三元神俱備自得昇天游於三
　清之境出入金闕之前朝拜太上得爲眞

　人故曰昇入金門也前仙翁書録乃標至
　學尊卑此明眞人所說導引羣生普令誦
　持眞經得善神擁䕶其身漸入仙眞之階
左玄眞人曰
　左者陽也玄者一也道君號得一眞人乃
　立其左右隂陽一是也故言左玄眞人左
　玄眞人者號法解爲此眞人大慈仁者多
　請問因縁下游五濁救抜一切復歸三境
　侍從尊慈太上保之稱其名號學仙之士
　但能存一守於隂陽二炁則為眞人何爲

　守二者道之本性一為大也又云身也
　故引西昇經云愛人不如愛身愛身不如
　愛神愛神不如舍神舍神不如守身守身
　長乆長存也學人未悟玄微但且䕶形愛
　炁輕物賤名思慮不惑則血氣和平如此
　即其一可存也隂陽二炁即坎離之用也
　故謂爲眞人之身然後朝於太上皆得爲
　道之臣也上則參於三境下則游於十方
　開導衆生教化未悟引接群生普令得其
　道此即爲眞人之所作也

學道之士持誦此經
　持誦者依本曰讀離本曰誦學道之士若
　能心正道念不退依法奉修如對太上行
　住坐立常持専一是謂誦持者也
即得十天善神擁䕶其人
　此明學士心常念道持誦眞經即得善神
　擁䕶十天者八方上下是也因縁經云每
　月十直齋各有善神直日亦爲善神也且
　人有三業六根身形之業故有十惡十惡
　者淫殺盜嫉妬恚惡口兩舌妄言綺語此

　爲十惡十善者身不妄行心不妄動意不
　妄思性不妄亂耳不妄聽邪聲口不妄言
　綺語目不妄視邪色鼻不妄受邪穢舌不
　妄貪邪味識不妄受於驚怖即名十善十
　善旣生十惡自滅乃得眞聖相䕶十行旣
　周自然清靜旣生清静則無煩惱煩惱旣
　無乃成眞道
然後玉符寳神金液鍊形形神俱妙與道合
眞
　玉符者玊皇之符也令人學道功圓行滿

　昇入仙階者先得玊皇符命然後昇仙也
　玊符於身而論之可明中元之事中元者
　心也學人之心若能安靜自然無染於塵
　垢清静而保固形神若上等之人悟錬金
　液之道以固形質中士未悟身外求藥合
　和修錬以佇性命若論出入之道亦先固
　形體然後養於神識而形體固形瘦力倦
　神者爲彼之主主安則外固假如世之屋
　宅無人則不能全矣内外之事如此也故
　引西昇經之言我身乃神之車神之舍神

　之主主人安静神即居之躁動神即去之
　又云神生形形成神形不得神不能自生
　神不得形不能自成形神合同更相生更
　相成此事表裏相應之道又云神常愛人
　人不愛神神常愛人者願其人生人不愛
　神者爲心所擾也心亦神也其神名曰靈
　童能惡能善能昧能明能喜能怒能正能
　邪使意馬如風驅心猿如箭疾巧生千種
　機出萬端皆在此神又内觀經云心者神
　也非青非白非赤非黄非大非小非短非

　長非曲非直非柔非剛非厚非薄非圓非
　方變化莫測混合隂陽大包天地細入毫
　芒制之則止放之則狂清靜則生濁躁則
　亡人能清靜内修至道制伏其心心旣安
　靜其神則生神生則形固形固成神神藉
　形而成形藉神而生形神相藉安靜修功
　形固神全故云形神俱妙内外相應自然
　與道合眞也前眀誦持威力修錬成眞此
　明眞經道徳貴重世人悟解玄微即得身
　超三界也

正一眞人曰
　正者眞也一者大也亦爲心也心者南方
　太陽之象元處北方因何太陽處於北方
　爲坎離中有一畫故爲一陽是謂也一
　是隂中陽位二是陽中隂位此是五行返
　復之理隂陽變化之用是謂正一也正一
　眞人者漢天師也姓張諱道陵也今爲三
　天大法師位任正一眞人又爲三清度師
　其眞人今居聖眞之位亦曽鍊五行修功
　爲國扶衰救苦除害興物利濟庶民功圓

　行滿超凡成聖位居髙上正一眞人人若
　能修鍊其心自然關府通泰神和氣暢皆
　由正一之事今有天師所行正一斬邪三
　五飛歩之道銅符鐵劵金丹寳經祕訣靈
　章二十四階品籙此不一一載也
人家有此經悟解之者災障不干衆聖䕶門
　家者身也經者心也外學喻則家宅也眞
　人曰家有此經若能悟解玄微清靜身心
　修行念道持誦不退即得衆聖神人護衛
　其門旣得神人䕶門則災障不干於家庭

　邪魔無犯於住止皆因主人清静故得神
　明䕶門内舉此喻則家猶身也心則經也
　人能清静行其至道於心則謂之有此經
　也悟者覺也達者解也通者了也覺了則
　謂心有經也無經則未悟解故有災障煩
　惱所生若心了達則無煩惱煩惱旣無自
　然清静災障不生故不干也衆聖護門者
　人身中有三萬六千神左三䰟右七𩲸身
　有一萬二千形影體有二萬四千精光五
　臓六腑二十四神耳眼口鼻皆有也一一

　各有宫闕所居人若清静衆神歸身各居
　宫闕故云衆聖䕶門又三萬六千神各居
　瓊宫即知煙蘿先生語不虛也
神昇上界朝拜髙尊
　神者心也道典云聦明正直謂之神隂陽
　不測謂之聖故云心靈則道降道降則神
　靈神靈則聖也神明旣聖即可昇也昇者
　登也昇登於上界上界者則三界之上三
　清之境大羅天也人能保精養炁愛神調
　和於元炁塡補於腦烹鍊神水變化精神

　神炁若全即得上昇三界朝禮太上髙尊
　凡學仙之士所說朝元即有二種一論天
　地二論人身即明三丹田且三界朝元者
　即上中下是三元也上元者上應玊清始
　炁所化號天寳君理玊清聖境清微天緫
　一十二部聖行之經爲洞眞教主下於人
　身中爲上丹田腦宫亦號泥丸宫帝君以
　主於炁中元者上應上清元炁所化號靈
　寳君理上清境禹餘天緫一十二部眞行
　之經為洞玄教主下於人身中爲中丹田

　心府絳宮帝君主於神下元者上應太清
　玄炁所化號神寳君理太清仙境大赤天
　緫一十二部仙行之經爲洞神教主下於
　人身中爲下丹田炁海腎宫帝君主於命
　此三元三宫三寳者天地得之以成失之
　以傾人身得之以生失之以死故黃庭經
　云一身精神慎勿失故要保愛也又云仙
　人道士非有神積精累炁以成眞凡學道
　之人若能運用精華存想神炁朝拜三元
　修功不退乆而行之自得眞道故聖人云

　心爲使炁神若知行炁主便是得仙人此
　明存想之道皆以心而使之也
功滿徳就相感帝君誦持不退身騰紫雲
　此明修道得果也功滿八百行滿三千功
　行者乃是修鍊之功行也學人若能行胎
　息之道者日行八百即可以昇天功行感
　應自然昇舉也古徳云功圓行滿昇爲金
　闕之臣獨歩玊京之上道也學人若能専
　守三宫朝拜眞元百節關府自然通泰萬
　神和暢相感帝君者既存守三元三元各

　有帝君也誦持不退則心念正道謂誦持
　也身騰紫雲者内觀之道乃有正説人有
　五臟屬於五行人若修鍊五行眞炁傳於
　五臓故爲實腹五臓眞炁旣成自然尸解
　出有入無變化自在存亡恍惚此爲得道
　之中也紫雲者五行眞炁結成紫雲乃是
　上天之誥命之炁故凡得道之人皆乗紫
　雲而去上昇三境朝拜太上髙尊以表得
　道人證於尊貴之貌也
太上老君說常清靜經註











