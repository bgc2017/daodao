








漢武帝内傳海四
孝武皇帝好長生之術常祭名山大澤以求
神仙元封元年甲子祭嵩山起神宫帝齊七
日祠訖廼還至四月戊辰帝夜閒居承華殿
東方朔董仲舒侍忽見一女子着青衣美麗
非常帝愕然問之女對曰我墉宫玉女王子
登也向爲王母所使從昆山來(昆山崑/崙山也)語帝
曰聞子輕四海之尊尋道求生降帝王之位
而屢禱山嶽勤哉有似可教者也從今百日
清齊不閑人事(不治/也)至七月七日王母暫來

也帝下席跪諾言訖女忽然不知所在帝問
東方朔此何人朔曰是西王母紫蘭室玉女
常傳使命往來榑桑出入靈州交關常陽傳
言玄都阿母昔以出配北燭仙人近又召還
使領命録眞靈官也帝於是登延靈之臺盛
齊存道其四方之事權委於冢宰焉至七月
七日廼脩除宫掖之内設座殿上以紫羅薦
地燔百和之香張雲錦之帳然九光之燈設
玉門之棗蒲桃之酒躬監肴物爲天官之饌
帝廼盛服立于陛下敕端門之内不得妄有

窺者内外寂謐(靜肅/也)以俟雲駕至二唱之後
(即二/更也)忽天西南如白雲起鬱然直來遥趨宫
庭間雲中有簫鼓之聲人馬之響復半食頃
王母至也縣投殿前有似鳥集或駕龍虎或
椉(音/乘)獅子或御白虎或騎白麐(音/麟)或控白鶴
或椉科車羣仙數萬光耀庭宇旣至從官不
復所在唯見王母椉紫雲之輦駕九色斑龍
别有五十天仙側近鸞輿皆身長一丈同執
綵毛之節金剛靈璽帶天策咸住殿前王母
唯扶二侍女上殿侍女年可十六七服青綾

之袿(古兮切裾/也上服)容眸流眄(莫見切袤視/也作盻非)神姿
清發眞美人也王母上殿東向坐着黄錦袷
䙱(上夾下蜀無/絮長襦也)文采鮮明光儀淑穆帶靈飛
大綬腰分頭之劍頭上大華結(上花/下髻)戴太眞
晨嬰之冠履玄璚鳳文之舄眎之可年卅許
脩短得中天姿菴靄雲顔絶世眞靈人也下
車登牀帝拜跪問寒温畢立如也因呼帝共
坐帝南面向王母母自設膳膳精非常豐珍
之肴芳華百果紫芝萎蕤(華盛/貌)紛若填樏(上/音)
(田下/音螺)清香之酒非地上所有甘氣殊絶帝不

能名也又命侍女索桃須臾以鎜盛桃七枚
大如鴨子形色青以呈王母母以四枚與帝
自食三桃桃之甘美口有盈味帝食輒録核
(録留/也)母曰何謂帝曰欲種之耳母曰此桃三
千歲一生實耳中夏地薄種之不生如何帝
乃止於坐上酒觴數過王母乃命侍女王子
登彈八琅之璈又命侍女董雙成吹雲龢之
笙又命侍女石公子擊昆庭之鐘又命侍女
許飛瓊鼓震靈之簧侍女阮靈華拊五靈之
石(拊循也石如/鳴球之類也)侍女范成君擊洞庭之磬侍

女段安香作九天之鈞於是衆聲澈朗靈音
駭空又命侍女安法嬰歌玄靈之曲其詞曰
大象雖寥廓我把天地户披雲沉靈輿儵忽
適下士空洞成玄音至靈不容冶太眞嘘中
唱始知風塵苦頤神三田中納精六闕下遂
乘萬龍椿馳騁眄九野
二曲曰玄圃遏北臺五城焕嵯峨啓彼無涯
津汎此織女河仰上升絳庭下遊月窟阿顧
眄八落外指招九雲遐忽已不覺勞豈寤少
與多撫璈命衆女詠發感中和妙暢自然樂

爲此玄雲歌韶盡至韻存眞音辭無邪
歌畢帝乃下地叩頭自陳曰徹(武帝自/稱名)受質
不才沉淪流俗承禪先業遂羈世累政事多
闕兆民不和風雨失節五穀無實德澤不建
寇盜四海黔首勞斃户口滅半當非其主積
臯丘山然少好道仰慕靈仙未能棄禄委榮
棲跡山林思絶塵餌罔知攸向且捨世尋眞
鑽啓無師歲月見及恒慮奄忽不圖天顔頓
集今日下臣有幸得膽上聖是臣宿命合得
度世願垂哀憐賜諸不悟得以奉承切己之

教王母曰女(音汝/後同)能賤榮樂卑躭虚味道自
復佳耳然女情恣體慾淫亂過甚殺伐非法
奢侈其性恣則裂身之車淫爲破年之斧殺
則響對奢則心爛慾則神隕聚穢命斷以子
蕞(在會/切)爾之身而宅滅形之殘盈尺之材攻
以百仞之害欲此解脱三尸全身永乆難可
得也有似無翅之鸎願鼓翼天池朝生之蟲
而樂春秋者哉若能蕩此衆亂撥穢易韻保
神炁於絳府閉淫宫而開悟靜奢侈於寂室
愛衆生而不危守兹道戒思乎靈味務施惠

和練惜精氣棄却浮麗令百競速游女行若
斯之事將豈無彷佛也如其不爾無爲抱石
而濟長津矣帝跪受聖戒請事斯語養身之
要旣聞之矣然體非玉石而無主於恒炁非
四時而常生於内政當率御出入呼吸中適
和液得循形神靡錯炁旣隨冝則䰟𩲸不滯
若使理合其分炁甄(居延切/察也)其適則形可不
枯宅可不廢昔受道書具以施業之矣遂不
獲眞驗未爲巨益使精神疲於往來津液勞
於出入歲減其始月虧其昔形亦漸凋神亦

廢落是徹不得所奉於口訣開闇塞於明堂
爾不審服御可以永乆者吐納可以延年者
乞賜長生之術暫悟於行尸之身若蒙聖誥
於即日臣伏聽麗天之教矣王母曰昔先師
元始天王時及閒居登於藂霄之臺侍者天
皇榑桑大帝君及九眞諸王十方衆神仙官
爰延弟子丹房之内說玄微之言因問我何
爲而欲索長存矣吾因避席叩頭請問長生
之術天王登見遺以要言辭深㫖幽實天人
之玄觀上帝之奇祕女今日願聞之乎帝跪

曰徹小醜賤生枯骨之餘敢以不肖之軀而
慕龍鳳之年欲以朝花之質希晦朔之期雖
樂遠流莫知以濟塗路堅塞所要無寄常恐
一旦死於鑽仰之難取笑於世俗之夫豈圖
今日遭遇光會一睹聖姿而精神飛揚恍惚
大夢如以涉世千年救護死歸之日乞願垂
哀誥賜徹元元王母曰將吿女要言我曾聞
天王曰夫欲長生者宜先取諸身但堅守三
一保爾旅族金瑛夾草廣山黄木昌城玉蘂
夜山火玉逮及鳳林鳴酢(音/醋)西瑤瓊酒中華

紫蜜北陵緑阜太上之藥風實雲子玉津金
漿月精萬壽碧海琅菜蓬萊文醜濁河七榮
動山高柳北采玄都之綺華仰漱雲山之朱
蜜夜河天骨昆吾漆沫空洞靈瓜四劫一實
宜陵麟膽炎山夜日東掇扶桑之丹椹俯探
長河之文藻素虬童子九色鳳腦太眞虹□
(音/芝)天漠巨草南宫火碧西鄕扶老三梁龍華
生子大道有得食之後天而老此太上之所
服非中仙之所保其次藥有八光太和斑龍
黑胎文虎白沫出于西丘七玄飛節九孔連

珠雲漿玉酒玄圃瓊腴鐘山白膠玉屋青敷
閬風石髓黑河珊瑚蒙山白鳳之肺靈丘蒼
鸞之血東英朱菜九節交結太微嘉禾瓊華
腦實流淵鯨眼赤河絳璧北汲太玄之酪中
握二儀之脉雲瀆藂艾昆丘神雀廣夜□草
流淵青狄眞陵雷精玄都平盖左食神元右
閬玄瀨上屈蘭圓之金精下摘圓丘之紫奈
鸞水靈蛤八陔赤薤萬載一生流光九隊有
得食之後天而逝此天帝之所服下仙之所
逮其次藥有九丹金液紫華紅英太清九轉

五雲之漿玄霜絳雪騰躍三黄東瀛白香炎
洲飛生八石十□威僖九光西流石膽東滄
青錢高丘餘糧精石瓊田太虚還丹盛次金
蘭長光緑草雲童飛干子得服之白日升天
此飛仙之所服地仙之所見也其下藥有松
栢之膏山薑沈精芻草澤瀉枸𣏌茯苓菖蒲
門冬巨勝黄菁雲飛赤版桃膠朱英椒麻續
斷萎蕤黄連如此下藥略舉其端草類繁多
名有數千子得服之可以延年雖不長享無
期上升青天亦能身生光澤還髮童顔役使

羣鬼得爲地仙要且録此有階漸尋遠勝也
是以天官遠妙靈藥别品靈無竒挺眞仙有
域今不可謂呼吸六炁安在一身灌溉三宫
近出阿庭淺薄其術棄而不爲其大戇者也
夫呼吸御精保明神炁足以精不脱則永久
炁長存則不死旣得其和其壽不已又復不
用藥物之煩費營索之劬勞者也百姓日用
故上品謂之自然者矣但不得游乎十天飛
我八外自得縱身於四域之内亦駐策衆靈
焉夫始欲脩之先營其炁太上眞經所謂行

益易之道益者益精易者易形能益能易名
上仙籍不益不易不離死厄行益易者謂常
思靈寳也靈者神也寳者精也子但受精握
固閉炁吞液炁化血血化精精化液液化骨
行之不倦神精充溢爲之一年易炁二年易
血三年易脉四年易𡧢(音/肉)五年易髓六年易
筋七年易骨八年易髮九年易形變化易形
變化則道成道成則位爲仙人吐納六炁口
中甘香欲食靈□存得其味微息挹吞從心
所適炁者水也無所不成至柔之物通致神

精矣此元始天王丹房之中微言所說今敕
侍笈玉女李慶孫書出以相付子善録而循
焉於是王母言粗畢嘯命靈官使駕龍嚴車
欲去帝叩頭請留殷勤王母廼止王母廼遣
侍女郭密香與上元夫人相問云王九光母
敬謝但不相見四千餘年天事勞我致以愆
面劉徹好道適來視之徹了了似可成進然
形慢神穢腦血淫漏五藏不淳關胃彭勃骨
無津液浮反外内𡧢多精少瞳子不夷三尸
狡亂玄白失時語之至道殆恐非仙才吾乆

在人間實謂臭濁然時復可游望以寫細念
庸主對坐悒悒不樂夫人肯暫來否若能屈
駕當停相須帝不知上元夫人何神人也又
見侍女下殿俄失所在須臾郭侍女返上元
夫人又遺侍女答相問云阿環再拜上問起
居遠隔絳河擾以官事遂替顔色近五千年
仰戀光潤情係無違密香至奉信承降尊於
劉徹處聞命之際登當顛倒先被大帝君勅
使詣玄洲校定天元正爾暫往如是當還還
便束帶須臾少留帝因問上元夫人由王母

曰是三天上元之官統領十方玉女之名録
者也當二時許上元夫人至來時亦聞雲中
簫鼓之聲旣至從官文武千餘人皆女子年
同十八九許形容明逸多服青衣光彩耀日
眞靈官也夫人可廿餘天姿清輝靈眸絶朗
着赤霜之袍雲彩亂色非錦非繡不可名字
頭作三角髻餘髮散垂之至腰戴九靈夜光
之冠帶六出火玉之珮垂鳳文琳華之綬腰
流黃揮精之劍上殿向王母拜王母坐而止
之呼同坐北向夫人設厨厨之精珍與王母

所設者相似王母勑帝曰此眞元之母尊貴
之神女當起拜帝問寒温還坐夫人笑曰五
濁之人躭湎榮利嗜味淫色固其常也且徹
以天子之貴其亂目者倍於常人焉而復於
華麗之墟振根願無爲之事良有志也王母
日所謂有心哉上元夫人謂帝曰女好道乎
聞數招方士祭山嶽祠靈神禱河川亦爲勤
矣面不獲者寔有由也女胎性暴胎性奢胎
性淫胎性酷胎性賊五者恒舍於榮衛之中
五藏之内雖鋒鋩良針固難愈矣暴則使炁

奔而神攻是故神擾而炁謁淫則使精漏而
䰟疲是故精謁而䰟銷奢則使眞離而䰟穢
是故本游面靈臰酷則使喪仁而自攻是故
失仁而服亂賊則使心鬭而口乾是故内戰
而外絶五者皆是截身之刀鋸刳命之斧鉞
雖復疲好於長生而不能遺兹五難亦何爲
損性面自勞乎然猶是得此小益以自知往
爾若從今已捨爾五性反諸柔善明務察下
慈務矜怨惠務濟窮賑務施勞念務存孤惜
務及身恒爲陰德救濟死厄亘乆孜孜不泄

精液於是閉諸淫養爾神放諸奢從至儉勤
齋戒節飲食絶五穀去臰腥鳴天鼓飲玉漿
蕩華池叩金梁按而行之當有翼爾今阿母
迂天尊之重下降於蟪蛄之窟霄虚之靈而
詣孤鳥之俎且阿母至戒妙唱玄發驗其敬
勗節度明脩所奉比及百年阿母必能致女
於玄都之墟迎女於昆闕之中位以仙官游
邁十方吾言之畢矣子厲之哉若不能爾無
所言矣帝下席跪謝曰臣受性兇頑生長亂
濁面墻不啓無由開達然貪生畏死奉靈敬

神今日受教此廼天也輒戢聖令以爲身範
是小醜之臣當獲生活唯垂哀護願賜元元
夫人使帝還坐王母謂夫人曰卿之戒言言
甚急切更使未解之人畏於至意夫人曰若
其志道將以身投餓虎忘軀破滅蹈火履水
固於一志必無憂也若其無忠志則心疑眞
信嫌惑之徒勿畏急言急言之發欲成其志
耳阿母旣有念必當賜以尸解之方耳王母
曰此子勤心已乆而不遇良師遂欲毁其正
志當疑天下必無仙人是故發我閬宫暫舍

塵濁旣欲堅其仙志又欲令向化不惑也今
日相見令人念之至於尸解下方吾甚不惜
復三年吾必欲賜以成丹半劑石象策一具
與之則徹不得復停當今匈奴未彌邊陲有
事何必令其倉卒捨天下之尊而便入林岫
也但當問篤向之志必卒何如如其回改吾
方數來王母因撫帝背曰女用上元夫人至
言必得長生可不勗勉帝跪曰徹書之金簡
以身模之焉帝又見王母巾笈中有卷子小
書盛以紫錦之囊帝問此書是仙靈之方邪

不審其目可得膽眄王母出以示之曰此五
嶽眞形圖也昨青城諸仙就我求請當過以
付之廼三天太上所出文秘禁極重豈女穢
質所宜佩乎今且與汝靈光生經可以通神
勸志也帝下地叩頭固請不已王母曰昔上
皇清虚元年三天太上道君下觀六合膽河
海之短長察丘嶽之高卑名立天柱安于地
理植五嶽而擬諸鎮輔貴昆靈以舍靈仙尊
蓬丘以館眞人安水神乎極陰之源栖太帝
乎榑桑之墟於是方丈之阜爲理命之室滄

浪海島養九老之堂祖瀛玄炎長元流生鳳
麟聚窟各爲洲名並在滄流大海玄津之中
水則碧黑俱流波則振蕩羣精諸仙玉女聚
於滄溟其名難測其實分明廼因山源之規
矩睹河嶽之盤曲陵回阜轉山高壠長周旋
委蛇形似書字是故因象制名定實之號畫
形祕於玄臺而出爲靈眞之信諸仙佩之皆
如傳章道士執之經行山川百神羣靈尊奉
親迎女雖不正然數訪山澤叩求之志不忘
于道欣子有心今以相與當深奉慎如事君

父泄示凡夫必致禍考也上元夫人語帝曰
阿母今以瓊笈妙藴發紫臺之文賜女八會
之書五嶽眞形可謂至珍且貴上帝之玄觀
矣子自非受命合神弗見此文今雖得其眞
形觀其妙理而無五帝六甲左右靈飛之符
太陰六丁通眞遁虚玉女之籙太陽六戊招
神天光策精之書左乙混沌東蒙之文右庚
素收攝殺之律壬癸六遁隱地八術丙丁入
火九赤班符六辛入金致黄水月華之法六
巳石精金光藏影化形之方子午卯酉八禀

十决六靈威儀丑辰未戌地眞素訣長生紫
書三五順行寅申巳亥紫度炎光内視中方
凡闕此十二事者何以召山靈朝地神總攝
萬精驅策百鬼來虎豹役蚊龍乎子所謂適
知其一未見其他也帝下席叩頭曰徹下士
濁民不識清眞今日聞道是生命會遇聖母
今當賜與眞形脩以度世夫人今告徹應須
五帝六甲六丁六戊致靈之術旣蒙啓發弘
益無量唯原吿誨濟臣飢渴得使已枯之木
蒙靈陽之潤焦炎之草幸甘雨之溉不敢多

陳願賜指授上元夫人曰我無此文也昔曾
扶廣山見青眞小童有此金書祕字云求道
益命千端萬緒皆須五帝六甲靈飛之術六
丁六壬名字之號得以請命延筭長生久視
驅策衆靈役使百神者也其無六甲要事唯
守眞形者於通靈之來必無階矣女有心可
念故相告篇目耳幸復廣加搜訪焉帝固請
不已叩頭流血上元夫人曰吾無此文所以
相示十二事者欲令女廣尋博求以參眞形
之用耳王母廼告上元夫人曰夫眞形寳文

靈官所貴此子守求不已誓以必得故虧科
禁特以與之然五帝六甲通眞招神此術眇
邈必當須精潔至誠殆非流濁所宜施行吾
今旣賜徹以眞形夫人今當授以致靈之途
矣吾嘗憶昔日與夫人共登玄壟朔野及曜
眞之山眎王子童王子童廼就吾請求太上
隱書吾以三元祕言不可傳泄於中仙夫人
時亦有言見守助子童之言志矣吾旣難違
來意不獨執惜至於今日之事有以相似後
造朱火丹陵食靈瓜其味甚好憶此未乆而

已七千歲矣夫人旣已告徹篇目十二事畢
必當匠而成之何縁令人主啓顙請乞叩頭
流血邪上元夫人曰阿環不苟惜向不持來
耳此是太虚羣文眞人赤童所出傳之旣自
有男女之限禁又宜授得道者恐徹下才未
應用此爾王母色不平廼曰若天禁漏泄犯
違明科傳必其人授必知眞者何縁夫人向
下才而說靈飛之篇目乎妄言則漏妄說則
泄說而不傳是謂衒天道此禁豈輕於傳也
别勑三官司直推夫人之輕泄也吾之五嶽

眞形文廼太上天皇所出其文寳妙而爲天
仙之信豈復應下授之於劉徹也邪直以孜
孜之心數請川嶽勤脩齋戒以求神仙之應
志在度世不遭明師故吾等有以下眄之耳
至於教仙之術不復限惜而弗傳夫人但有
致靈眞之事足以卻不信之狂夫耳吾意在
是矣然此子性氣淫暴服精不純何能得成
眞仙浮空參差十方乎勤而行之適足以不
死耳明科所云非長生難也聞道難非聞道
難也行之難非行之難也終之難良匠能與

人規矩不能使人必巧明師能授人妙術不
能使人必爲何足其隱之也夫人不嘗憶問
爲長桑公子請吾求八光揮疾藥玉樹方乎
上元夫人有慙色跪謝曰阿環昔初學道於
廣都之丘建木丹誠術數未成之時倒景君
無常先生此二人盖太清玄和天之靈官也
見授六甲左右靈飛方十二事初授之日二
君告阿環曰初學道者聽四十年一傳得道
者四百年一傳得仙者四千年一傳得眞者
四萬年一傳得昇太上者四十萬年一傳女

受傳女男受傳男太上科禁已表於昭生之
符矣阿環受書已來凡傳六十八女子賢大
女郞抱蘭即阿環之弟子也阿環所授者固
不可以授男也伏見扶廣山青眞小童往授
太微中元君五帝六甲靈飛遁虚天光左右
策精等方凡十二事與阿環所受者同文一
無異也青眞男官也未聞復有所授此子先
是阿環學入火弟子今正勑取以授徹也先
所以告徹篇目者意是愍其有心將欲堅其
專氣今且廣求他日與之亦欲以男授男承

科而行旣勤而獲令知天眞之珍貴非徒苟
執衒泄天道矣本情如此阿環主臣願不辠
焉阿母眞形之妙靈人傳信天仙寳貴封之
金臺佩入紫微廼經行而前衛門大虎却伏
抱關出過太清則振身瑶房左遨滄海長揖
東蒙右接常陽下盻版桐汎彼八海則乘蚪
從龍游此名山則衆眞奉迎動有雲輪羽蓋
靜可長存永安至術洪矣初不傳地官阿母
今廼授於淫濁之尸賜於枯骨之身可謂太
不宜矣况阿環有六甲下術唯驅策百靈致

日月之華精藏匿形影化生萬物出入水火
唾叱杳㝠徹視反聽收束千精乘虎豹以驅
馳采月華以長生隱淪八地回倒辰星乆視
輕身與天相傾耳安得及太上之靈書八會
之奇文乎用之眇邈可以游景靈之宫紛紛
飆飆登流霞之堂臣五嶽之主挹蘂醴之觴
駕九龍以虚騰落紫鴻而玄翔邪王母笑曰
先失自可恕乎上元夫人即命侍女紀離容
徑到扶廣山勅青眞小童出六甲左右靈飛
致神之方十二事來以授徹也須臾侍女還

奉八色玉笈鳳文之藴玄光明曜眞華煒煥
云青眞小童問訊弟子阿昌言向奉詣絳河
攝南眞七元君檢校羣龍猛獸之數事畢過
門受教承阿母相邀詣劉徹家不意天靈至
尊廼復下降於臭濁中也不審起居如何侍
女紀離容至云尊欲得金書祕字六甲靈飛
左右策精之文十二事輒封一通付徹雖有
心求慕實非仙才詎宜以此術傳泄於行尸
乎阿昌近在帝處見有上言者甚衆云山鬼
哭於藂林孤䰟號於絶域興師旅而族有功

忘賞勞而刑士卒縱橫白骨奢擾黔首淫酷
自恣罪已彰於太上怨已見於天氣囂言互
聞必不得度世也眞尊見勑不敢違耳王母
笑曰言此子者誠多愆帝亦不必推也夫好
道慕仙者精誠志念齋戒思愆輒除過一月
剋己反善奉敬眞神存眞守一行此一月輒
除過一年徹念道累年齊亦勤積屢禱名山
眞靈願求度脱校計功過殆以相掩但自今
已去勤脩至誠奉上元夫人之言不宜復奢
淫暴虐使萬兆勞殘怨𩲸窮鬼有破掘之訴

流血之尸忘功賞之辭耳於是上元夫人離
席起立手執八色玉笈鳳文之藴仰天向帝
而祝曰
九天浩洞太上曜靈神照玄寂清虚朗明登
虚者妙守氣者牛至念道臻寂感眞誠役神
形辱安精年榮授徹靈飛及此六丁左右招
神天光策精可以步虚可以隱形長牛乆視
還白留青我傳有四萬之紀授徹傳在四十
之齡違犯泄漏必沉於幽㝠必慎其禍敢告
劉生爾師主是青童小君太上中黄道君之

師眞元始天王入室弟子也姓延陵名陽字
庇華形有嬰孩之貌故仙官以青眞小童之
號其爲器也環朗洞照聖周萬變玄鏡幽鑒
才爲眞㑺游于扶廣權此始運宫館玄圃治
仙職分子存師君從爾所願不存所授命必
傾隕上元夫人祝畢乃一一手指所施用節
度示帝
第一篇有五帝六甲左右靈飛之符
第二篇有六丁通眞遁虚玉女之籙
第三篇有太陽六戊招神天光策精之書

第四篇有左乙混沌東蒙之文
第五篇有右庚素收攝殺之律
第六篇有壬癸六遁隱地八術之方
第七篇有丙丁入火九赤班文之符
第八篇有六辛入金致黄水月華之法
第九篇有六巳石精金光藏影化形之方
第十篇有子午卯酉八禀十訣六靈威儀
第十一篇有辰戌丑未地眞曲素之訣長生
紫書地三五順行
第十二篇有寅申己亥紫度炎光内視中方

凡十二事都畢因復告帝曰夫五帝者方面
之天精六甲六位之通靈太陰有潜空之妙
遁靈履機之神秋含春挺千眞之牛動則寂
應成波靜則川陵緬平所以毫末不移浩嶽
可傾赫哉太陽之招神策萬靈而驅馳六戊
飛而神暢天光因景以揚暉西鄉激電而砰
磕東桑空震以成雷盖陽靈之日丙赫實九
天之元威左乙混洞萬物始通陽微其升蒼
暉應龍輕雲揚景飆胎潜風神眇集於有宅
眞感應而必鍾萬春迴始是爲東蒙右庚素

秋歛散聚炁攝萬神而我役白虎動以彭勃
少女起而通眞延九天之眄視金精地靈來
爲身衛馘彼邪惡故稱攝殺之律壬癸六遁
沉淪無根藏蔽萬鋒移行丘山隱地匿影崩
流塞川八術六奇萬勝常全佩我六遁乆視
長存丙丁入火凌煙雲漠九赤龍書翳蔚朗
煥爾用斑符致千靈以朝謁廼由丙神迴丹
火以衝散炎光上術妙乎異觀六辛入金飛
害銷磨致日精得陽光之珠求月𩲸獲黄水
之華能致八石之靈菌能引扶桑之丹霞酣

雲漿於丹庭騰碧川於玄河其用少矣有益
盖多佩此六辛必造我家六巳石精金液流
光變化萬端千載孰當佩我六巳易形游行
長生畢天無復始終元哉已書甚要難衝子
午卯酉大神四界方面峙鎮八禀十訣降靈
之來必由齋祭萬事取成於精愼千神求通
於此術知我名字天人可致丑辰未戌地眞
之符游行五嶽當用紫書曲素訣辭可以凌
虚三五順行與靈同車寅申巳亥可禳飛灾
紫度炎光内視反聽神辭通達六甲收攝地

司游天踐地與眞不疑夫此十二事者上帝
封於玄景之臺子其祕慎之焉王母曰此皆
太靈羣文並三天太上所譔或三皇天眞所
造校定或九天父母眞人赤童所出此輩書
符藏之於紫陵之臺隱以靈壇之房封以華
琳之函藴以蘭簡之帛約以北羅之素印以
太帝之璽諸名眞貴靈下遊山川看林岫以
眇視察有心之學夫或吿之以道德或傳之
以天符諸學道未成者受此書文聽四十年
授一人如無其人八十年可頓授二人得道

者四百年授一人無其人八百年併授二人
得仙者四千年授一人知無其人八千年可
頓授二人得眞者四萬年授一人如無其人
八萬年頓授二人昇太上者四十萬年授一
人傳非其人是爲泄天道可授而不傳是爲
閉天寳不計限而妄授者是爲輕天老受而
不敬是爲慢天藻泄閉輕慢四者取死之刀
斧延禍之車乘也泄之者身死道路受土形
而骸裂閉則目盲耳聾於來生命凋枉而卒
没輕則鍾禍於父母詣玄都而考罰慢則暴

終而墮惡道生棄疾於後世復有愈兹罪者
則宗斷而族滅同道謂之天親同心謂之地
愛爲道者當相親授共均榮辱營守眞一珍
惜精液恭養和氣氣全神歸必齊靈會如其
不爾天降爾癘此皆道之科禁今故相誡不
可不慎然此法宜傳但當以年限齊之爾若
便有其人不必須限訖而授之也汝欲授五
嶽眞形者董仲舒似其人也欲行六甲靈飛
左右之符者可傳李少君此二人得道者也
王母又命侍女宋靈賔更取一圖與帝靈賔

探懷中得一卷盛以雲錦之囊形書精明俱
如向巾器中者王母起立手以付帝又祝曰
天高地卑五嶽鎮形元津激炁滄澤玄精天
回九道六和長平太上八會飛天之成眞僊
節信由兹通靈泄墜滅腐實歸長生徹其慎
之敢告劉生祝畢授帝帝拜稽首王母曰夫
始學道符者宜别祭五嶽諸仙眞靈潔齋而
佩之今亦以六甲雜事須用節度相與可明
依案之也若女遂剋明正身反惡修善復三
年七月更來吿女要道也須臾殿南朱雀䆫

中忽有一人來窺看仙官帝驚問何人王母
曰女不識此人邪是女侍郎東方朔是我鄰
家小兒也性多滑稽曾三來偷此桃此子昔
爲太上使令到方丈助三天司命收録仙家
朔到方丈但務山水游戲了不共營和氣擅
弄雷電激波揚風風雨失時陰陽錯迕致今
蛟鯨陸行山崩境壞海水暴竭黄鳥宿淵妨
農芸田沉湎玉酒失部御之和虧奉命之科
於是九源丈人廼言之於太上太上遂謫斥
使在人間去太清之朝令處臰濁之鄉近金

華山二仙人及九疑君比爲陳乞以行原之
於是帝廼知朔非世俗之徒也時酒酣周宴
言請粗畢上元夫人自彈雲林之璈鳴絃駭
調清音靈朗玄風四發廼歌步玄之曲辭曰
昔涉玄眞道　騰步登太霞　負笈造天關
借問太上家　忽過紫微垣　眞人列如麻
渌景清飆起　靈盖映朱葩　蘭宫敞琳闕
碧空啓璚沙　丹臺結空構　暐暐生光華
飛鳳踶甍峙　燭龍倚委蛇　玉胎來絳□
九色紛相拏　挹景練仙骸　萬劫方童牙

誰言壽有終　扶桑不爲查
王母又命侍女田四飛答歌曰
晨登太霞宫　挹此八玉蘭　夕入玄元闕
采蘂掇琅玕　濯足匏瓜河　織女立津盤
吐納挹景雲　味之當一餐　紫微何濟濟
璚輪復朱丹　朝發汗漫府　暮宿句陳垣
去去道不同　且各體所安　二儀設猶存
奚疑億萬椿　莫與世人說　行尸言此難
歌畢因告武帝仙官從者姓名及冠帶執佩
物名所以得知而紀焉至明旦王母别去上

元夫人謂帝曰夫李少君者專念精進理妙
微密必得道矣其似未有六甲靈飛之文女
當可以示之帝曰諾於是夫人與王母同乘
而去臨發人馬龍虎威儀如初來時雲氣勃
蔚盡爲香氣極望西南良乆廼絶於是帝旣
見王母及上元夫人廼信天下有神仙之事
亦有欲去世計數矣而淫色恣性殺伐不休
兆人怨於勞役死者怨於無辜其年作甘泉
宫通天臺長安蜚廉館朝鮮王攻遼東都尉
廼募天下死罪擊朝鮮八月甘泉宫内生□

草九莖詔曰甘泉宫中産芷九莖聯葉上帝
博臨不異下房賜朕弘休其大赦天下賜雲
陽都百户牛酒作□房之歌至元封三年春
作角觗戲三百人至元封四年又行幸雍祠
五畤至元封五年行内守至於盛唐祠虞舜
于九疑登灊山天柱山春三月還至泰山增
封甲子祠高祖于明堂以配上帝因朝諸侯
王元封六年行幸回中作首山宫三月行幸
河東詞后土又先以元封二年七月七日西
王母上元夫人下降於武帝王母授帝五嶽

眞形圖靈光生經上元夫人授六甲靈飛招
眞十二事王母及上元夫人見帝之日多所
稱說或延年之訣致神靈之法或乘虚之數
步玄之術諸要妙辭帝廼自撰爲一卷及所
授眞形經書六甲靈飛之事帝廼盛以黄金
之箱封以白玉之函珊瑚爲軸紫錦爲幃囊
安着栢梁臺上數自齋戒整衣服親詣朝拜
燒香盥潄然後執省之焉帝自受書已來出
入六年意㫖自暢高韻自許云以爲神眞見
降必當度世强悍氣力不脩至誡廼興起臺

館勞弊百姓坑殺降卒遠征夷狄路盈怨嘆
流血臯城每事不從王母之深言上元夫人
之妙誡王母遂不復來也到太初元年十一
月乙酉天火燒栢梁臺於是眞形圖者凡四
卷共函燒失王母嘗以武帝不能從訓故以
火災之耳但帝先承王母言以元封三年七
月齋戒以五嶽眞形圖授董仲舒登受帝又
承上元夫人言以元封四年七月齋戒以五
帝六甲靈飛十二事授李少君登寫受此書
得傳行於世者先傳此二君以存矣帝旣失

書悔不行德自知道喪其後東方朔一旦乘
雲龍飛去同時衆人見從西北上再仰望大
霧覆之不知所在帝愈懊惱其年禪蒿里祠
后土東臨渤海望祠蓬萊仰天自誓重要靈
應而終無感春還受計於甘泉二月起建章
宫夏五月正曆以正月爲歲首色尚黄數用
五定官名協律吕此本王母意也至太初二
年三月行幸河東祠后土以太初三年正月
行幸東巡海上夏四月還脩封泰山以太初
四年起明光宫改號天漢元年正月行幸河

東祠后土至天漢二年春行幸東海還幸回
中三月行幸泰山脩封祠明堂至太始三年
五月行幸東海山稱萬歲冬賜行所道户錢
五千餘鰥寡孤獨者人帛一匹太始四年三
月行幸泰山祠西王母求靈應征和四年春
行幸東萊臨大海清齋祀王母上元夫人求
應亦不得還行幸泰山脩封庚寅祀于明堂
改號後元元年正月行幸甘泉宫效泰畤秋
七月地震湧泉二年春朝諸侯王於甘泉宫
賜宗室二月帝疾行幸盩厔五祚宫丁卯帝

崩入殯未央前殿三月葬茂陵山陵之夕帝
棺自動而有聲聞宫外如此數過又有芳香
之氣異常陵畢於是墳埏間大霧門壞霧經
一月許日帝塚中先有一玉箱一玉杖此二
物是帝所蓄用者忽出在世間人見其誌吿
之有司有司詰辭買者乃商人也從關外來
詣郿市見一人於北車卷賣此二物責素三
十匹錢九萬即售之度實不知賣箱杖主名
昨來洛市因見詰此二物事實如辭有司以
聞二物簿入官遺商人勿問帝未崩時先詔

以雜書四十餘卷常所讀玩者使隨身斂於
棺内至延康二年河東功曹李友入上黨抱
犢山採藥於嚴室中得所葬之書盛以金箱
書卷後題東觀臣姓名記書月日武帝時侍
臣有典書郎冉登見書及箱流涕曰此是孝
武皇帝殯殮時物也臣時料以着棺中不知
何縁得出耳宣帝大愴然驚愕以書又付武
帝廟中其茂陵安完如故而書箱玉杖忽出
地外又物尚鮮盛無點汙也見之者亦甚惑
不能名之矣按九都龍眞經云得仙之下者

皆先死過太陰中練尸骸度地户然後廼得
尸解去耳按武帝箱杖雜書先並隨身入槨
廼從無間忽然顯出貨杖於市書見山室自
非神變幽妙孰有如此者乎明武帝之死尚
未可知應運靈化又王莽篡位到地皇二年
莽使通祭漢家諸陵言符瑞之意使者到茂
陵聞地中大噫咤而長嘆者四使者悚怖以
聞莽莽曰武帝當恨吾祠祭之晩耳又特更
祭以太牢
　　　所葬書目

　老子經二卷　　太上紫文十三卷
　靈蹻經六卷　　太素中胎經六卷
　天柱經九卷　　六龍步玄文七卷
　馬皇受眞術四卷
漢武帝内傳終　
















