








上清髙上滅魔玉帝神慧玉清隱書承二
髙上玉清刻石隱銘内文
上清髙上刻石内文玉清上宫北壁隱書鬼
神内銘髙上玉帝以傳太微天帝君三道立
正太微天帝君以授後聖太平道君以刻書
酆都六宫下制北帝酆都之山道君書其文
僃遊十天召神滅魔威伏萬精封撿五嶽束
縳羣靈上披天關廻轉五星縱景萬變貟光
洞明流金交煥十天鬱冥欲殺者殺欲戮者
戮適意所造平斷死生其道嚴妙玉帝之精

有見其文不學立成北酆落死青華記名眞
仙來朝上造王庭玉清隱書玄㫖秀靈瓊音
洞微妙趣明徹八電激威制靈使氣筞召璇
璣輪轉五辰七星奔移坐命九天萬神總歸
玉司浮位二景停暉千精伏竄羣魔滅摧詠
其辭則天關洞開說其呪則萬眞解懐紫霞
流暎金仙侍靈天元敷庭八風肅清玄光冥
滯三景合明天淵靜波巨虬嚴征神虎振威
毒獸羅兵斬馘不祥妖魔伏形萬萬受事千
千皆平五通七合三氣齊并子有玉骨當尋

寳經勤心苦行尅造雲營上之玄宫朝謁三清
酆都山在北方癸地山髙三千六百里周廻
三萬里其山洞天在山髙下周廻一萬五千
里其上下並有鬼神宫室山上有六宫洞中
又有六宫一宫輙周廻千里是爲六天鬼神
之宫二處合一十二宫上宫主鬼洞中主神
生死之所由名簿悉𨽻北帝君也
玉清刻石隱銘内文二篇一篇制鬼一篇檢
神十二宫北壁輙刻一篇隱銘内文也
第一宫名紂絶隂天宫第二宫名泰殺諒事

宗天宫第三宫名明晨耐犯武城天宫第四
宫名恬照罪氣天宫第五宫名宗靈七非天
宫第六宫名敢司連宛屢天宫
右六宫治酆都山上主領萬鬼總統地上人
民之死生玉帝刻石隱銘以書宫北壁制檢
羣凶不使横暴枉害生民學者得佩此文則
萬鬼衛身北酆落名度命南宫得爲眞人也
酆都山洞中六宫主領萬神玉帝隱銘刻名
文書宫北壁以制六宫萬神之靈
第一宫名休明總靈洞天宫第二宫名玄司

重正宗虚天宫第三宫名統仙升靈希微天
宫第四宫名正眞邵靈宛司天宫第五宫名
雲樓玉紀明朗天宫第六宫名崇虚赤暎雲
由天宫
右酆都山洞中宫名總領萬神生死簿録莫
不係之若有知洞中六宫之名佩玉帝隱文
南神内朝不復害人北酆落除死目度名南
宫眞神衛從白日昇天







































右玉清刻石隱文以朱書青繒三尺佩之兼
青書所住北壁出入行來逺近萬鬼朝巳千
鬼衛眞此玄古之道玉清隱文得者神仙不
復隷於酆都之宫受者祕之愼勿示人有金
骨玉名名叅青宫得有此文當依玄科七百
年内聽得三傳傳非其人北帝爲所奏殃延
七祖長充鬼責身没形殘萬不得仙








































右王清刻石隱文内銘凡九十一言玉帝刻
書酆都洞天六官北壁以檢制萬神若有玉
骨名書紫清得遇此文當以朱書青繒三尺

佩之又朱書所住北壁則眞仙下降萬靈衛
形千妖伏竄天魔䘮精威制十天總統衆生
縱景變體萬化立成乗空駕浮飛行玉清輕
泄寳文殃連七玄身没鬼官永不得仙
凡受玉清隱文洞景金玄之章誦詠萬徧常
呼酆都上下六宫名萬徧自當洞解刻石隱
名此音發於髙上玉虚之天自然之篇皆著
天魔内名或表九天玉章其辭幽逺非始學
凡夫所可意通自非大帝下降坐致瓊軒叅
晨乗雲駕浮洛景紫天不得諳究此銘後學

有心者得見此篇皆東華書名骨相合仙天
眞降感故受此文但當依法佩身以却萬靈
道滿氣澄必得洞覽隱音遊行玉清也
凡受玉清隱書洞景金玄之章而无玉帝刻
石隱銘内文皆不得誦詠金玄之章輕誦駭
動髙上萬魔乗機而生徒有隱銘内文而不
受洞景金玄亦无以制魔上下相部二用齊
并三景合契萬氣肅清金根經言凡修大洞
當坐震靈凡修金玄當佩隱銘其道至妙藏
於玉虚九曲之房金神侍衛玉華執巾三十

六眞典領玉篇違科犯禁列奏三清身没鬼
官長責幽泉天科重告愼勿妄宣
凡受玉清隱書刻石内銘皆先清齋七日齋
竟然後賫錦繒三十尺金鐶九𩀱告北帝而
盟𧵥誓而傳長齋之士絶交人間身不染穢
體清氣澄乃得修行行此道太一監試司命
定生玄感妙告上徹玉清帝君懽恱羣眞詣
庭萬遍道僃尅乘緑軿叅駕玄浮上造
帝庭


髙上滅魔殺鬼上法
甲乙日殺鬼都伯吏姓宋名巨暎主領甲乙
日萬鬼目録丙丁日殺鬼都伯吏姓友筒諱
法生主領丙丁日萬鬼目録戊巳日殺鬼都
伯吏姓黄諱安正理主領戊巳日萬鬼目録
庚辛日殺鬼都伯吏姓帛諱西子留主領庚
辛日萬鬼目録壬癸日殺鬼都伯吏姓鄭諱
玄丘伯主領壬癸日萬鬼目録
玉帝曰此五帝殺鬼都伯吏皆受北帝清虚
之號雖爲領殺鬼之主至於階級亦不爲輕

乃五嶽所宗奉學者所仰憑也其例二千四
百年皆轉升玉清爲總仙之官也學者不知
伯吏内名又无殺鬼玉文鬼魔莫不干試毀
其仙正也諸以北帝萬鬼天下羣魔及苦爽
未升者名𨽻北酆悉總主之有知其名則勤
録九天萬魔滅凶羣鬼匿爽將无復試敗之
患必自然成眞也然此髙上所祕藏之於瑶
臺不傳於下世輕泄者没身負風刀之考七
祖受罰於濛山也













此神吏七寳間翠元冠碧玉簪金華翠縁
紫綃之服白綬絳帬朱履紅繡窄衣執棨
幡五色
北帝寒靈滅魔殺鬼玉文受之於髙上三天
衛以玉女三十六人一名九天命靈文髙上
神霄王所佩欲殺甲乙日鬼當朱書文白奏
長一尺二寸廣三寸二分置西方庚上乙日
辛上閉氣七息叩左齒三十六通呪曰
乗天履氣奉行威章髙上玉文普攝萬凶寒
靈受制嚴如天鍾明告伯吏檢制北酆先戮

鬼爽後剪魔王大小滅種髙下摧崩如天之
命絶氣火宫太一監詔五老促翁天清地朗
萬津開通甲乙所執靡不敬從畢引氣七咽
止行此七日天魔束形見景受事於眼前鬼
爽滅種萬精自亡朱書白素佩身可遊行天
下羣妖試滅萬鬼不敢干也役使太丹玉女八人










此神吏金華緑絳綃之服黄帬青羅窄衣
綬帶冠履同前
北帝丹靈滅魔殺鬼玉文受於髙上三天衛
以朱宫玉女六十四人一名攝殺律髙上消
魔王所佩欲殺丙丁日鬼當黄書文黑奏上

長一尺二寸廣三寸二分置北方壬上丁日
置癸上閉氣五息叩齒三十六通呪曰
髙上告命普攝萬靈伯吏受符校案玉清檢
督北酆條送魔名上帝所須无𧇊時呈皇老
監詔五仙部兵天一秉鉞斬滅无停萬萬伏
法千千戮形殺律所攝莫不悉清畢引氣五
咽止行之五日鬼魔皆束形露景受事於眼
前萬凶滅跡千精自䘮黄書玄繒佩身遊行
天下萬妖滅凶羣靈不敢干也五年自得役
使黄素玉女十二人












此神吏金華皂縁紫綃之服絳帬黄錦窄
衣綬帶冠履同前
北帝素靈滅魔殺鬼玉文受之於髙上三天
衛以素靈玉女三十六人一名九天兵信玉
清玉霄王所佩欲殺庚辛日鬼當黑丹奏上
長一尺二寸廣三寸二分置南方丙上辛日
置丁上閉氣三息叩左齒三十六通呪曰
天開地通玄氣朗清掃除浮翳五道煥明奉
帝詔命檢校萬靈北酆所部嚴束正形髙上
所攝促氣時呈羣魔自到鬼爽滅精風發電

激自天肅平皆如玄符伏法帝庭畢引氣三
咽止行之三日鬼魔皆束形見景受事於眼
前萬魔伏法羣凶滅跡也黒書丹文上佩身
遊行天下萬魔竄㐲羣靈不敢干三年自得
後使太玄玉女五人











此神吏金華緑縁絳綃之服皂縁紅帬青
羅窄衣綬帶冠履同前
北帝威靈滅魔殺鬼玉文受之於髙上三天
衛以太玄玉女二十五人一名威神玉策玉
清消魔王所佩欲殺壬癸日鬼當青書黄上

長一尺二寸廣三寸二分置中央戊上癸日
置已上閉氣十二息叩齒三十六通呪曰
天摧地激四時攝光五行促校檢定十方天
帝浮位皇老出房髙上所討嚴剪无容先戮
鬼爽後截羣凶千妖萬試莫不伏降皆如玉
文流鈴八衝豁落交擲山嶽摧崩承天順命
伯吏齊功畢引氣十二咽止行之十二日鬼
魔束形皆見景受事於眼前萬魔滅種羣妖
䘮精青書黄繒上佩身遊行天下萬鬼自竄
千妖匿景十二年自得役使青腰玉女九人












此神吏金華翠縁朱羅之服紅縁絳裙白
繡窄衣綬帶冠履同前
北帝洞靈滅魔殺鬼玉文受之於髙上三天
衞以黄素玉女十二人一名黄神威靈筞髙
上玉帝君所佩欲殺戊已日鬼當白書青奏
上長一尺二寸廣三寸二分置東方甲上已
日置乙上閉氣九息叩左齒三十六通呪曰
黄中理氣制命九天三靈應符五老校仙促
檢北帝束送魔身羣凶瞽目不得推遷上帝
所告捕追无親敢有越逸急制酆山明如帝

信上對玉晨畢引氣九咽止行之九日鬼魔
束形見景受事於眼前萬魔滅種羣妖䘮精
白書青繒上佩身遊行天下萬鬼伏竄千妖
匿景不敢干犯九年自得役使素靈玉女七
人玉帝曰殺鬼玉文出自九天隱空之中髙
上以付殺鬼都吏以制御萬魔剪滅羣卤如
消魔王神霄王等皆受之於髙上神慧祕呪
自玉清中之微辭凡學仙之夫遊行名山經
歴險阻皆當依具施行又登齋誦經修求飛
騰之道亦案其施之以遏鬼試若在人中多

鬼之䖏亦當施之以滅鬼妖也若行此之道
皆當精心苦誠執志審固无有疑預如法計
日天魔无不露形伏法若萬一不見眞形者
便是巳身自履穢未消雖爾鬼魔亦於冥内
受形於伯吏也若浮好之士身不精感輕施
召鬼鬼反害於己便受大殃也明愼之勿輕
脫也
玉清神霄王曰凡鬼魔巧便變化萬端或沉
或浮或見或亡或聚或隱或蔵或形或氣或
死或生或飛雲中或治空洞五色恍惚无有

常形如此皆承六天之運受㑹於三天在其
度之内故得肆其兇醜髙上亦以後學多巧
民心不純洎害繁生惡逆滋彰故容之以威
民使協眞以罰非役之以兼考官故不滅其
根種也若使運終數訖則其氣自消民心自
然而純學者自然成仙也今鬼之爲物貪濁
无廉因威生凶干試後學无復有眞皆九天
逆明其象故置五帝殺鬼玉文以檢截其凶
横也若後學得此文將鬼魔自滅其凶試不
干也九天禁限依四極明科七百年中有其

人聽三傳輕泄漏慢身受大殃宜詳愼奉行
髙上消魔王曰凡上眞已成眞人猶凶魔所
試何况凡學之夫耶仙道不成亦不被試者
皆是九天制魔保舉故魔宜先試其邪正也
得魔保舉便白日昇天豈可爲咎魔也但魔
所試其欲令敗不欲使過故髙上明其凶横
置於殺鬼玉文滅魔之章及玉帝神慧皆以
防滅此横也若使其干試以理者亦當不湏
又消滅之方也後學故宜勤修施行玉文及
誦玉帝神慧以禳此災也自非受氣玉虚結

秀瓊胎者空身而求肉飛之舉无有此文自
勞鬼於疲曵无獲於圖尚也
髙上九天驅除邪精神慧上法
上清隱玄玉帝大慧一名九天驅除神呪内
法此之經文皆虚皇之上道髙上所神祕攝
靈命眞滅魔總慧振六天招衛神兵摧落姦
妖伐戮邪精蓋玉帝大試之時正立三天之
法也瓊音旣震則凶穢消除山精殘滅萬靈
受事神眞輔衛九魔伏形寒靈失氣天鋒仰
曜神威俯攝辟毒禳試萬妖滅跡此法至不

可輕泄傳授之者皆立盟爲誓約不宣漏若
違盟負誓不崇科禁者身爲下鬼長閉地獄
七玄之祖受風刀考罰矣
九天玉帝神呪曰九天上化化道常生保景
太无寢暎朱瓊逸宅丹玄受事玉清十轉九
過七混五成神暉赫曜振䇿皇庭道逹三變
録神命靈玉帝散慧隱玄羽経千眞傾輪五
皇命征披朱巾羽森列帝庭左佩神虎右策
金兵九天征伐煥擲火鈴滅魔破妖剪邪校
精風火奕震六天摧傾豁落北酆九魔塞靈

逆道者誅順化者生上帝委命勑衛神兵千
邪滅試萬鬼无停敢試有干一付天丁有妖
則滅有毒則刑旣滅旣刑攝邪録精六天巳
誅威震七靈寳神驅穢霄浪三清萬眞受事
俱㑹帝庭六象調和七晨暉明神風散魔道
暢无名神慧滅魔玉帝呪生九天垂命攝眞
御靈請奉皇命仙道乃明呪畢又叩齒三十
六通咽液十過於是乃寢都畢也
若道士他行獨宿及有心震之地或於林廟
之間多有山精惡鬼喜來犯試於人心神畏

恐者當誦玉帝神呪之法以禳辟之靈音旣震
則天魔滅試萬邪竄迹神眞營衛若與萬人
同宿是夕也當有靈應妙覺神兵見衛伐戮
姦祅驅滅凶穢三官受眞五帝輔弼内填靈
闕外威賊氣於是神清體平都无所畏矣
玉帝呪鬼衛靈上法
玉帝呪曰九天有命上奉玉清促召千眞俱
㑹帝庭太一下觀𩀱皇翼形鑑察萬邪理氣
攝生若有不祥干試神明請帝之道勑整神
兵七神秉鉞天鋒右征揮劍前驅煥擲火鈴

檄命甲騶武卒天丁風火齊戰伐邪校精上
威六天下攝魔靈旣威旣攝萬凶滅形神戈
電掃姦妖无生仙皇秉節有令敢停拒節違
令是誅是刑各敬各慎保兹黄寧九天告命
萬神敬聽兆若夜行畏恐心震意怯或惡夢
之時魔鬼試人犯眞干氣欲病害人者急行
玉帝衛靈之法兆當心存至道求濟於帝方
北向叩齒三十六通閉氣宻呪畢又叩齒如
上十過咽液十過於是姦惡消摧伏魔伏滅七
神纒綿太一鑑攝萬靈衛眞外威凶氣亦可

日日誦習振響誦念坐卧隨意以塞百邪之
来試閉姦鬼之凶跡每當卧寢亦可誦之令
人神安意明辟夢除厭消諸毒惡使終身不
恐誦習之日不復北向閉氣也所以閉氣宻
呪者謂鬼魔巳試其左右姦精巳干其神室
故敕靈命眞以收其兇惡耳而寢卧之呪不
復同之於此法也


上清髙上滅魔玉帝神慧玉清隱書
