






<md:KR5a0174_HFL_004-001a>
　　長真譚真人
先生諱玉字伯玉譚其姓也世居寧海爲人慷慨識度不凡孝
義傳家甚爲鄕里所重適大定丁亥冬風眩癱瘓纏綿不解鍼
藥甚多皆莫能效聞重陽先生來自終南方在宜甫馬君宅中
閒居扶杖往謁將求治療之法先生扃戸不納公乃堅守終夕
剝啄不已門忽自開重陽大悅以爲仙緣所契乃召之同衾<md:KR5a0174_HFL_004-001b>而
寢談話親密過於故交比曉下床舊疾頓愈四體輕健奔走如
飛方知重陽之爲異人也輒抛棄產金如視糞壤乞侍左右終
身不退乃賜之法名曰處端字曰通正號曰長真子焉贈詩云
超出陰陽造化關一心向道莫回還清虛本是真仙路只要安

居養內顏先生旣受師訣滅人我絶思慮戴青巾穿紙布大定
戊子歲辭親戚别鄕黨從祖師左右南遊汴梁朝參夕請多得
玄旨比及三年祖師乘雲而朝元矣乃以仙骨西歸劉蔣葬之
以<md:KR5a0174_HFL_004-002a>禮厥後遁跡於伊洛之間調神鍊氣雖託宿紅衢紫陌花林
酒陣之間心如土木未嘗動念雖萬兩黃金未嘗爲之折腰因
循漂泊至水南朝元宮以爲朗然子鍊丹之地故愛而不捨自
後門眾大集尚駸駸然乞食不已曾過招提就禪師處乞殘食
禪師大怒以拳毆之擊折兩齒先生和血咽入腹中傍人欲爲
之爭先生笑而稽首殊不動心由是名滿京洛平昔好書龜蛇
二字習而不已妙將入神有飛騰變化之狀奉道信士多收藏

之以爲<md:KR5a0174_HFL_004-002b>珍寶後府中火災延燒數百家但蓄二字者皆免一旦
戒門人曰重陽師真與我有蓬萊之約今將往矣言訖五色祥
雲繚繞庭際青鸞白鶴翶翔往來於是首東面南枕肱而蛻骨
焉時四月初一日也所有應世歌詠近數百首目之曰水雲深
明鉛汞泝流之道大行於世
　贊曰長真老仙寧海豪士與三髻以同學拜重陽而受盟一
　夕之清談未終數年之痼疾頓愈抵千金而不顧挂百衲以
　甘貧<md:KR5a0174_HFL_004-003a>鍊氣調神幾載長遊於洛下歸根復命半生不返於山
　東鎮百怪以潛形龜蛇兩字握二儀而在手龍虎九還正逢
　丹桂之芬芳又值金蓮之爛熳鉛汞注水雲之集烟霞爲蓬

　閬之遊若非骨肉同飛形神共妙者其孰能與於此乎張神
　童詩云風火胸心鐵石腸正豪强裏便回光洛陽春暖神遊
　處猶有龜蛇鎮北方

　　長生劉真人
東萊長生真人卯金右族炎漢遺英矯矯雲<md:KR5a0174_HFL_004-003b>翮堂堂嶽精湖海
不足以盡其含容星斗不足以極其高明乃祖乃父世居武官
好陰德樂推恩恤寒餒惠孤惸捨良田八十餘頃與龍興巨刹
以爲常住種福之根當前宋太平興國間朝廷嘉厥孝義旌表
門閭蠲免租征光照連郡天不負仁自紅霞丹景中選擇其仙
材之精明者降瑞於掖城旣挺世也謹事孀母特以孝聞誓不

婚宦憎華醜榮清靜自守希夷若昏顧世間物無足以撼其胷
中之誠屢辭故山欲訪異人而慈親盻盻然未之<md:KR5a0174_HFL_004-004a>許也大定己
丑之春忽於鄰居壁間人所不能及處見揮灑二頌而墨跡尚
新不留姓名其末句云武官養性真仙地須有長生不死人先
生歡賞其筆力遒勁疑神物之所化成而未能決其信情是歲
九月霜寒露清重陽祖師杖屨西行𢹂丘譚馬三仙之英度海
島厯山城先生聞之竭蹷而趨香火而迎祖師顧而笑曰壁間
墨痕汝知之乎三子者亦相視而冰哂方悟其頌乃神通變現
之所以相驚也於是鏤肝薦誠刻骨效盟負几杖執巾<md:KR5a0174_HFL_004-004b>瓶左右
惟命死生自程祖師愛其殷勤美其專精顧其神采之不羣乃

歎曰松之月竹之雪故不受於黃塵贈之詩曰釣罷歸來又見
鼇已知有分列仙曹鳴榔相喚知予意濯出洪波萬丈高仍取
壁間語意以長生爲之號處玄爲之諱通妙爲之字時方弱冠
之明年也丘劉譚馬之名充塞乎九野與八紘遊汴梁寓夷門
乞食鍊形隱姓埋名朝叩暮請行薰坐蒸委曲而挑斡玄機丁
寧而啟迪丹經掃惑雲泮迷冰祖師旣盡付其四象五行乃<md:KR5a0174_HFL_004-005a>遺
物離人而退藏于天所謂得知友而赴蓬瀛也四子乃負仙骸
報洪恩叩咸陽歷華陰寧神於劉蔣舊廬之坰四子之志各異
先生獨遁跡於洛京鍊性於塵埃混合之中養素於市鄽雜沓
之藂管絃不足以滑其和花柳不足以撓其精心灰爲之益寒

形木爲之不春人饋則食不饋則殊無愠容人問則對之以手
不問則終日純純定力圓滿天光發明乃遷居於雲溪之濱門
人爲之穿洞室於巖垠忽遇古井寒泉泠泠眾駭其異先生笑
曰<md:KR5a0174_HFL_004-005b>不遠數尺更有二井乃我宿生修鍊之所經營也鑿之果然
迄今洞官號爲三泉逮丙申歲復還武官往拜母氏相見甚歡
卜太基之陰麓建靈虛之祖堂手植檜栢蒼翠成行居無何鄕
里誣告先生殺人輒不辭而就縛坐狴犴者近將十旬純陽祖
師聽玉漏駕蒼麟下碧霄入幽囹就枷尾付管城教之習文後
殺人者自首先生得以免縲絏之刑比其出也翰墨絶妙有龍
蛇飛舉之形大定戊申主醮于昌陽綵雲覆壇白鶴舞庭是歲

也秋旱<md:KR5a0174_HFL_004-006a>如焚復披禱雨之誠旣登厥壇四望無雲曰來朝巳午
之交當有甘澍如傾言出有徵如影響之應形聲自後東州醮
壇獨師主盟必有祥風泠泠捲楮幣而上騰其感應也如神迄
今諸郡石刻猶存至承安之三年也章宗聞其道價鏗鍧乃遣
使者徵之以鶴板蒲輪接於紫宸待如上賓賜以琳宇名曰修
真官寮士庶絡繹相仍戸外之屨無時不盈明年三月乞還故
山天子不敢臣額賜靈虛寵光祖庭迨癸亥歲二月中春初六
吉辰鳴鼓集<md:KR5a0174_HFL_004-006b>眾告之以閬苑之行曲眠左肱翛然返真祥光氤
氲瑞氣紛綸所有遺文仙樂太虛盤陽同塵安閑修真仍注道
德演陰符述黃庭奧涉理窟條達聖真足以爲萬世之規繩

　贊曰長生老仙主張化權吞虛無吐自然乘紫雲而下遊碧
　海之邊遇甲子天元之會契重陽多劫之緣撞百關通九泉
　驅四獸耕三田坐洛陽之市井鑿雲溪之洞天融白雪以成
　粉熟玄霜而不煙聲名簧鼓於鳳州光華照耀於金蓮搆靈
　盧之紺宇<md:KR5a0174_HFL_004-007a>拜朝廷之紫宣還斷東萊之宿債然後骨肉都融
　遊宴八騫也張神童詩曰蓬萊深處了天真一點靈明迥出
　塵高卧東風歸去後靈虛閑鎖碧堂春

　　長春邱真人
真人諱處機字通密號曰長春子家世棲霞最爲名族敏而强
記博而高才眉宇閑曠舉措詳雅善相者言足下有龜文必爲

帝王師年未弱冠酷慕玄風非長生久視之說不道也非驂鸞
跨鳳之語不詠也大定丁亥春聞<md:KR5a0174_HFL_004-007b>重陽在崑嵛山煙霞洞竭蹷
而往摳衣請教重陽見而愛之與語終夕玄機契合故贈之詩
云細密金鱗戲碧流能尋香餌會吞鈎被予緩緩收綸線拽入
蓬萊永自由先生拜而受之旦夕親侍左右甘洒掃之役迤邐
從師東别海山南遊汴梁歲月旣久志氣彌堅師資之道過於
膠漆玄關妙揵多所啟明一旦祖師赴蓬壺之約遺物離人而
入於天矣大葬禮畢西遊鳳翔乞食於磻溪太公垂釣之所戰
睡魔除雜念前後七載脇不占席一簑<md:KR5a0174_HFL_004-008a>一笠雖寒暑不變也人
呼爲簑衣先生妙合虛無理通玄奧復歸劉蔣以爲先師舊隱

之地戀戀不能捨去大定戊申春二月世宗聞其名遣使召赴
闕所賜甚厚待詔於天長觀久之奉勅主行萬春醮事逮四月
朔以中旨住持全真堂仍御書篆額五月初一日召見於長松
島秋七月十日再召見剖析天人之理演明道德之宗甚愜上
意應制獻瑤臺第一層曰寶運龍飛當四海群仙降跡時萬機
多暇三靈協贊不動槍旗玉樓金殿廣間月<md:KR5a0174_HFL_004-008b>臺風榭臨池靜無
爲泛綵舟鳴棹凉簟枰碁深惟前王創業太平難遇道難期會
逢天祐遐荒入貢玄教開迷坐朝垂聽暇伴赤松談論希夷勝
驅馳向人間一度天外空歸上覽之大悅薄暮言歸翌日遣中
使賜桃一盤先生不食茶果己十有餘年以其聖恩過厚强餐

一枚至中秋得旨還山仍賜錢十萬表而辭之逮己酉歲二月
鶴駕出燕臺抵關陜間忽聞哀詔下先生歎曰嗚呼生死之大
貴爲萬乘富有四海不能終於百年若之何哉遂<md:KR5a0174_HFL_004-009a>浩然有西歸
之志度函谷厯終南隨方闡化玄風爲之或然明昌之改元也
東還海上歸隱棲霞修建壇宇比及戊辰歲道價鴻起名滿四
方天子嘉之勑賜爲太虛觀仍加賜玄都寶藏六千餘卷以爲
常住居無何兵革滿河朔間宋使洎金使各持詔來宣同日北
方大䝉古亦使便宜劉仲祿來宣人皆以爲師當南行蓋南方
奉道之意甚厚而北方則殺戮大過况復言語不通而我師不
言但選門人之可與共行者得一十八人同宣差劉仲<md:KR5a0174_HFL_004-009b>祿西行

過薊至德與府寓於龍陽觀以詩寄燕京諸友云十年兵火萬
民愁千萬中無一二留去歲幸逢慈詔下今春須索冒寒遊不
辭嶺北三千里仍念山東二百州窮急漏誅殘喘在早教身命
得消憂過白骨甸陰風積雪寒入骨髓險阻艱難備嘗之矣乃
作長篇古調以記行色云金山東畔陰山西千巖萬壑攢深溪
溪邊亂石當道卧古今不許通輪蹄前年軍興二太子修道架
橋徹溪水今年吾道欲西行車馬喧闐復經此銀山鐵壁千<md:KR5a0174_HFL_004-010a>萬
重爭頭競角誇清雄日出下觀滄海近月明上與天河通參天
松如筆管直森森動有百餘尺萬株相倚鬱蒼蒼一鳥不鳴空
寂寂羊腸孟門壓太行比斯大略猶尋常雙車上下苦敦攧百

騎前後多驚惶天池海在山頭上百里鏡空含萬象懸車束馬
西下山四十八橋低萬丈河南海北山無窮千變萬化規模同
未若兹山太奇絶磊落峭拔如神功我來時當八九月半山已
上皆爲雪山前草木暖如春山後衣衾冷如鐵西行數萬里凡<md:KR5a0174_HFL_004-010b>
見山形水勢奇人怪物不與中國同者甚多是時成吉思皇帝
方守算端國未下宣差劉仲祿乃以師見帝勞之曰他國徵聘
皆不應命遠逾萬里而來此間朕甚嘉之對曰山野奉詔而起
者天也非人力之所爲也上賜之食食畢問曰真人遠來有何
長生之藥以資朕乎師曰但有衛生之道而無長生之藥上愛
其誠實由是每日召見即勸之少殺戮減嗜慾前後數千言耶

律晉卿方爲侍郎錄其言以爲玄風慶會錄皇帝皆信而用之
問鎮<md:KR5a0174_HFL_004-011a>海曰真人當以何爲號鎮海奏曰有人尊之曰父師者有
曰真人者有曰神仙者上曰從今已往可以神仙號之至癸未
春首奉旨以甲騎數千送還燕京勑改天長觀爲長春宫更修
白雲觀合而爲一以北宫萬歲山太液池並賜之改爲萬安宫
詔天下出家善人皆隸焉仍賜之以金虎符便宜行事前後所
受詔勑甚多師旣住持長春宮而教化大行全真之道翕然而
興主持醮壇祈風禱雨刻期不差如影響焉千門萬戸莫不歸
向師方逍<md:KR5a0174_HFL_004-011b>遙自得凡午齋之餘必以數騎往遊萬安宫翫山溪
之富盛樂禽魚之暮息日凡一往將暮則歸歲在丁亥六月二

十有三日因疾不出人報巳午間雷雨大作太液池之南岸崩
裂水入東湖聲聞數十里黿鼉魚鼈盡去池遂枯竭北口山壁
自摧師聞之笑曰山摧池枯吾將與之俱乎七月初四日師謂
門人曰昔丹陽嘗授記於予云吾没之後教門大興四方往往
化爲道鄉公正當其時也住持大宮觀皆勅賜名額仍有使者
佩符乘傳此時<md:KR5a0174_HFL_004-012a>乃功成名遂歸休之時也丹陽之言一一皆驗
吾歸無遺恨矣旣示疾九日午後一刻昇寶玄堂留頌云生死
朝昏事一般幻泡出没水長閑微光現處跳烏兔玄量開時納
海山揮斥八紘如咫尺吹虛萬有似機關狂辭落筆成塵垢寄
在時人妄聽間遂歸葆光堂栩栩然蝶化矣是時有青鸞白鶴

徘徊上下瑞氣瀰漫仙音繚繞乘空而去官寮士庶靡不瞻拜
殯於白雲觀之處順堂焉三年之後啟棺更衣手足如綿顏采
如生所有歌詩雜說<md:KR5a0174_HFL_004-012b>書簡論議直言語錄曰磻溪集鳴道集西
遊記近數千首見行於世
　雪峯贊曰乾坤作堂屋日月爲燈燭樓霞一老仙俯仰於中
　宿對眾口談天語句噴冰玉開啟玄微機潛享高穹祿煅煉
　神何清神光炫二目起立身何輕清風生健足大道興不興
　到處人心服金丹成未成白雲滿巖谷
　贊曰僕嘗遊燕臺見三人相與論丘仙翁之功德其一人曰
　我以爲磻水溪邊七年<md:KR5a0174_HFL_004-013a>苦志寶玄堂上數載流光鍊金丹太

　藥之基種火棗交梨之樹出神入夢斡地回天此功德之最
　大者也其一人曰非也我以爲修宫立觀傳教度人開全真
　七朶之蓮種無影三花之樹受簪冠者半天下談道德者匝
　世間無人不飲於重玄有物盡霑於至化此功德之最大者
　也其一人曰乃二公之所說見其小不見其大得其麤不得
　其精取太山之半拳拾鄧林之一葉也我則以爲當蒙古之
　銳兵南來也飲馬則<md:KR5a0174_HFL_004-013b>黃河欲竭鳴鏑而華嶽將崩玉石俱焚
　賢愚並戮尸山積而依稀犯斗血海漲而髣髴彌天赫威若
　雷無赦如虎幸我長春丘仙翁應詔而起一見而龍顏稍霽
　再奏而天意漸回詔順命者不誅許降城而免死宥驅丁而
