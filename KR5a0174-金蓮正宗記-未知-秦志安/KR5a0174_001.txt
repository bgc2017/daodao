







重刋道藏輯要
金蓮正宗記
林間羽客樗櫟道人編

東華帝君
帝君姓王氏字玄甫道號東華子生有奇表幼慕真風白雲上
真見而愛之曰天上謫仙人也乃引之入山授之以青符玉篆
金科靈文大丹秘訣周天火侯青龍劍法先生得之拳拳服膺
三年精心盡得其妙遂退居於崑崙山煙霞洞頤神養浩久之
結草庵以自居篆其額曰東華觀韜光晦迹百有餘年而人未
之知也後徙居代州五臺之陽山中今有紫府洞天山下有道

人縣在人間數百歲殊無衰老之容開闡玄宗發揮妙藴陰功
濟物玄德動天故天真賜號曰東華帝君又曰紫府少陽君授
度門人正陽真人鍾離雲房嗣弘法教所有聖遠不能具述全
真之道由此濫觴故立之以爲全真第一祖也
贊曰帝君之仙名如此其赫煥道價如此其高大何故不見
犯於漢史鄕里世族年代行藏如此其黯暗也僕應之曰仙
道多隱非垂世立教之急務故史官滅裂逸漏而不書兼儒
家之所惡言者也年歲深遠碑刻泯滅由是不得而詳焉且
兩漢四百年間幽人隱士不可勝計豈數千帙故紙能盡錄
之乎且全真之道醖釀久矣自太上傳之於金母金母傳之

於白雲白雲傳之於帝君天其意者將以此一枝大教付於
若人豈草草學者之所能負荷哉必自紅霞丹景中精選其
可以爲群仙領袖者然後挺於下方其初降也豈無奇蹤異
跡輝天晃地者哉蓋隱而不錄史官之忌也故於傳尾諄諄
而明言之庶幾學者讀之有所歸過焉詩云隱隱龍樓靄瑞
霞風流紫府少陽家崑崙高聳光千丈初放全真第一花

正陽鍾離真君
謹按廬山金泉觀記云曾祖諱朴祖諱守道父諱源當後漢末
年皆據要津有功於國世濟其美先生諱權字雲房號正陽子
京兆咸陽人也少工文學尤喜草聖身長八尺七寸髯過臍下

目有神光仕至左諫議大夫因表李堅邊事不當謫爲南康知
軍漢滅之後復仕於晉及武帝時與偏將周處同領兵事屨出
征討已而失利逃於亂山不知所往偶見老氏者流問而不語
但舉手而指東南公遽往焉行六七里峰巒峭拔松柏參差中
有樓閣金碧炫燿二青衣應門而立揖而問曰此何方也對曰
紫府少陽君之所居東華帝君之别業也吾師侯君久矣遂延
入館中拜見帝君方談笑間童子報云客仙至矣帝君出門迎
三仙客鍾離自牖窺之見一仙人身長八尺青衣練帶草履雲
冠神目如電堂堂乎哉次一人素袍大袖結於頸後橫握鐵笛
次一人容貌魁梧挂絳紅袍頂華陽巾跨蒼毛虎橫按笻枝遂

邀三仙入於别館進酒果肴饌語笑諠譁聞於館外青衣曰多
少紅塵客何由到此來洞門無鎖鑰今日爲誰開眾仙皆笑曰
昔爲鐵衣子今逢達道人又云奈何壯士侵莊上耶鐵笛仙曰
紫府少陽家龍樓靄瑞霞滿斟千日酒常翫四時花跨虎仙曰
親指蓬萊路何須更問津神仙知有分幸矣拜高真帝君答曰
偉矣青雲器相逢一解顏丹臺元有籍聊謫在人間眾仙皆醉
命駕言歸帝君送之各跨鸞鳳冉冉而入於雲中帝君遂回復
與鍾離談玄終日情愛深密甚於素交遂授之以赤符玉篆金
科靈文大丹秘訣周天火侯青龍劍法公服膺受教一聞千悟
旣盡其妙辭而下山椎髻布衣積行救人調神鍊氣變化無常

至唐文宗開成年間因遊廬山遇吕公洞賓授以天遁劍法自
稱天下都散漢後隱居於晉之羊角山天真賜號曰太極左宮
保生真人曾於邢州開元寺觀音殿後題詩二絶筆勢飄逸有
龍飛之狀其詩曰得道真仙不易逢幾時歸去願相從自言居
處連滄海别是蓬萊第一峰又云莫厭追歡語笑頻尋思離亂
可傷神閒來屈指從頭數得到清平有幾人宋朝劉從廣於皇
祐四年九月九日立石刊勒又有頌云見錢如患真仙子遇色
如讎大丈夫養氣氣如龜喘息煉形形似鶴肌膚生我之門死
我戸幾箇惺惺幾箇悟夜來鐵漢細尋思長生不死由人做又
撰真仙傳道集洎靈寶畢法授於吕公言天地造化陰陽交泰

內丹養命之道秘於玄都寶藏以爲萬世龜鏡此後復厯廬山
登三級紅樓冉冉而昇空矣乃五月二十日
贊曰道不可以虛妄得仙不可以詐偽成惟貴夫真功實行
也觀正陽子之未遇但鐵衣武夫耳及其拜東華帝君之後
分玉篆以通天按金科而動地鑄劍而青龍入匣燒丹而紫
鳳朝元養氣而喘息如龜煉形而肌膚似鶴自漢厯唐五百
餘歲止度一純陽老仙而已甚矣哉人之難化也乃遊廬山
登三級紅樓冉冉然飛上太虛自爾以來全真教法漸有綸
緒故可以爲金蓮正宗第二祖也詩云鐵笛曾聞跨虎仙金
丹親向帝君傳臨行付與純陽子三級紅樓上碧天


純陽呂真人
謹按岳州青羊觀石壁記云曾祖諱景仕至翰林學士金紫光
祿大夫祖諱獻位至河南府尹父諱渭禮部尚書先生諱巖字
洞賔蒲州蒲坂永樂人也唐德宗興元十四年丙子四月十四
日生於林禽樹下至唐文宗開成元年丁酉歲擢進士第年二
十有二歲也龍姿鳳目鬢眉疏秀美鬚髯金水之相頂華陽巾
服逍遙衣狀貌類張子房太史公之爲人後任五峰廬山縣令
因暇日遊廬山之勝跡偶與正陽先生相遇一話一言之間心
與心契密受大道天遁劍法龍虎金丹秘文賜號純陽子由是
之後休官棄爵專心向道師資膠漆未嘗暫離俄而之間仙人

數輩特邀先生東赴蓬萊之會吕公泣下拜啟師真雲車東邁
何日言歸遂以詩禱之曰功滿來來際會難又聞東去幸仙壇
杖頭春色一壺酒頂上雲攅五嶽冠飲海龜兒人不識燒丹符
子鬼難看先生去後身須老乞與貧儒換骨丹正陽答云金丹
一粒定長生須向真鉛鍊甲庚火取南方赤鳳髓水求北海黑
龜精鼎攅四季中央合藥運三元八卦行齋戒與君成九轉一
丸入腹鬼神驚詩畢遂去自是之後吕公隱於市鄽或貨丹而
救疾苦或賣墨以惠貧窮積功累行以至成真神化無方或隱
或顯多遊蒼梧南越之間嘗有詩云朝遊南越暮蒼梧袖裏青
蛇膽氣麤三入岳陽人不識高吟飛過洞庭湖又宋政和間洛

陽上清宮題詩二絶曰吾來兩次謁三清四大蒼生眼不明今
日却歸塵外去五雲深處指神京又云五雲深處是吾鄕四大
皆非不可常今日不知身是客來朝只在這邊傍又於戊子歲
中秋西京察判宅有道者來謁閽人阻難之間已在堂上巍然
而坐曰願乞斗酒察判賜之一飲而竭仍索素絹三尺以酒噀
之搏入瓶中不辭而去急令追之已失所在探瓶中展絹而視
之上有畫像與先生狀貌無别神清骨秀耳出三毫後有二絶
云飲酒須當百十杯養壽河清千萬迴至道日新通事塞玄開
早放地中雷又云千古閻浮自在身唯然上善可開陳幾多念
念承予教隔在閻浮寄下真後題曰純陽子宋宣和間泰山岱

嶽觀石壁間題一聯云昔年留字識曾來事滿華夷徧九垓後
因雷雨大作蛟龍戰闘山勢崩摧唯先生墨跡儼然無損後九
十年再遊於此復題一聯云無奈蛟龍知我意故留蹤跡不沉
埋又題一絶云昔日曾遊此經今九十春紅塵多少客誰是識
予人後書云回公作隨方顯跡不能備錄平生述作數百篇目
之曰傳劍集飛騰變化接引者不知其數後遊厯鄂州昇黃鶴
樓冉冉飛昇日當卓午五月二十日也市鄽中人瞻仰企慕但
見隱隱入于雲中矣
贊曰自古得道神仙數甚多矣然而鍾呂之名獨顯於世雖
樵童牧竪婦人女子皆知之者何也蓋慈悲之心接物利生

無所不至感人之最深耳老松之精無情之物也猶且區區
訓誨使成無上神仙况於人爲萬物之最靈者乎三入岳陽
佩丹篆千年之術重遊岱觀誦黃庭兩卷之經採南方赤鳳
之精奪北海黑龜之髓一粒定超於物外九還普散於人間
點石餅而作黃金折柳枝而成白骨餌之者回顏換質遇之
者起死回骸百怪形潜袖有青蛇之劍九天詔下身飛黃鶴
之樓故曰名者天下之公器不可以多得其信然乎詩云三
尺青蛇照膽寒乾坤移向掌中看一從黃鶴樓頭去留與人
間換骨丹

海蟾劉真人

先生姓劉諱操字宗成號海蟾公燕山人也年一十六歲以明
經擢甲科累遷至上相平昔好談性命之說然終不得其妙一
旦有道者來謁邀坐堂上以賓禮待之問其姓名默而不答但
自稱正陽子願乞鷄卵十枚金錢一文安金錢於案上而高累
十卵危而不墜海蟾歎曰危哉先生曰相公身命俱危更甚於
此海蟾頓悟先生乃收卵而藏之擘金錢而棄之遂辭而去海
蟾於是催設夜宴佯托沉醉以杯盤寶器俱擲於地而碎之夫
人洎兒女輩莫不怒責比及朝退猶未解顏輒解印而辭官佯
狂歌舞自述歌曰余緣太歲生燕地憶昔三光分秀氣卯角圓
明霜雪心十六早登科甲第紆朱懷紫金章貴各各綺羅輕挂

體而今位極掌絲綸倏忽從前春一寐昨宵家宴至三更兒女
夫人并待婢被予佯醉撥杯盤擊碎珊瑚珍玉器兒女嫌夫人
惡忘却從前衣食樂來朝朝退怒猶存些兒小過無推托因此
事方省悟前有輪迴誰救度退官納印棄榮華慷慨身心求出
路遂易衣而道處於卑賤以辱其形又述一聯云抛離火宅三
千口屏去門兵百萬家厥後遠泛秦川陶真於太華之前遁跡
於終南之下頤精煉氣以至成真忽一旦於代州壽寧觀以墨
水潑成龜鶴齊壽四字納一丈餘並自寫真於壁間繼有西蜀
成都府青羊宫以墨水潑成清安福壽四字代州鳳凰山來儀
觀潑成壽山福海四字三處相隔不啻數千里皆同日而書之

以表其神變無方耳後題長篇詩云醉騎白驢來倒提銅尾㨀
引箇碧眼奴擔著獨胡癭自忘塵世事家住葛洪井不讀黃庭
經豈燒龍虎鼎獨立都市中不受俗人請欲𢹂霹靂琴去上崑
崙頂吳牛買十角溪田耕半頃種黍釀白醪便是仙家景醉卧
古松陰間立白雲嶺要去即便去直入秋毫影隨代所顯靈跡
甚多不能具述聊記其大概云
贊曰甚矣富貴之難捨也眷屬之難離也苟有能捨而離之
者未有不登大羅而遊玉京者也自古迄今吾於海蟾先生
見之矣由進士科登燕國相懷金章而恩霑九族曳紫綬而
名滿四方一旦遇正陽子悟金錢之决破歎累卵之終危碎
