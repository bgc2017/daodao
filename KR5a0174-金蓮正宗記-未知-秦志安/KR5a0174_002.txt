







　七寶而爲塵埃抵萬金而如糞壤抛火宅者三千口屏門兵
　者百萬家辭官而狂舞市鄽納印<md:KR5a0174_HFL_001-011b>而棲遲山野煉氣於終南
　之下陶真於太華之前故能蹈水火以無傷貫金石而罔礙
　間騎紫鳳手𢹂霹靂之琴醉走白驢脚踏崑崙之頂潑墨而
　書成四字化形而地隔千山有以見道不負人也信矣詩云
　擊碎珊瑚不相燕歸來高卧白雲邊𢹂琴直上崑崙頂冷笑
　浮生盡小年<md:KR5a0174_HFL_002-001a>

　　重陽王真人
先生諱中孚字久卿家世咸陽最爲右族當劉蔣水竹煙霞爽
𤧸之地營起别墅作終焉計其爲人也骨木雄壯氣象渾厚眼

大於口髯過於腹聲如鐘面如玉清風飄飄紫氣鬱鬱有湖海
之相焉膂力倍人才名拔俗蚤通經史晩習弓刀當廢齊阜昌
間獻賦春官迕意而黜復試武舉遂中甲科逮乎四十有七<md:KR5a0174_HFL_002-001b>歲
也喟然歎曰孔子四十而不惑孟子四十而不動心吾今已過
之矣尚且吞腥啄腐紆紫懷金不亦太愚之甚乎遂辭官解印
黜妻屏子拂衣塵外類楚狂之放蕩焉時正隆己卯四十有八
歲也甘河橋上過屠門嗜氈根而大嚼焉有二道者各披白氈
忽從南方翛然而來煙霞態度霄漢精神觀厥眉宇大抵相類
先生不覺驚起趨進俛首前揖相與語言皆出世語滌塵澣垢
蠲膏剔盲如醉而醒如瘖而鳴密授真訣更名曰嚞字曰知明

號<md:KR5a0174_HFL_002-002a>曰重陽子旣畢指東方曰汝何不觀之先生回首而望道者
曰何見曰見七朵金蓮結子道者笑曰豈止如是而已將有萬
朶玉蓮芳矣言訖忽失所在由是之後落魄不羈乞食於市短
簑破瓢眠冰卧雪有詩曰四十八上始遭逢口訣傳來便有功
一粒金丹色愈好玉京山上顯殷紅明年庚辰有一道者同宿
月中乃言曰吾居西北大山之中彼間有人善於談演陰符道
德尤所精通聞君平昔好此二經胡不相從試往觀聽先生躊
躇未之<md:KR5a0174_HFL_002-002b>能決道者忽起抛拄杖乘風而去左右求之杳無音耗
茫然如有所失比及中秋過醴泉縣再遇道者趨而拜之忻然
相邀入於酒館共飲之次問其鄕里答曰蒲板永樂是所居也

又問年甲幾何答曰春秋二十有二復問其族默而不言遂索
毫楮書秘語五篇使之詳讀先生讀之數過方悟妙理戒之曰
天機不可輕泄即令投之火中道者曰速往東海丘劉譚中有
一俊馬可以擒之言畢不知所在其一篇曰驀臨秦地泛遊長
安或貨丹於<md:KR5a0174_HFL_002-003a>市邑或隱跡於山林因循數載觀見滿目蒼生盡
是兇頑下鬼今逢吾弟子何不頓抛俗海猛悟浮囂好餐霞於
碧嶠之前堪煉氣於松峰之下斡旋造化反覆陰陽燦列宿於
九鼎之中聚萬化於一壺之內千朝功滿名挂仙都三載殷勤
永鎭萬劫恐爾來遲身沉泉下其二曰莫將樽酒戀浮囂每向
鄽中作繫腰龍虎動時抛雪浪水聲澄處碧塵消自從有悟途

中色述意蹉跎不計聊一朝九轉神丹就同伴蓬萊去一遭其
三曰蛟龍煉在火<md:KR5a0174_HFL_002-003b>烽亭猛虎擒來囚水精强意莫言胡亂道論
說縱橫與事情其四曰鉛是汞藥汞是鉛精識鉛識汞性住命
停其五曰九轉成入南京得知友赴蓬瀛先生遂歸劉蔣自搆
一庵題其牓曰活死人墓又以紙牌立於墓上曰王害風靈位
自作詩曰活死人兮王嚞乖水雲别是一般諧道名喚作重陽
子謔號稱爲没地埋來者路不忘懷行𣪁須是挂靈牌他日又
𢹂酒一壺立於路次有道人呼曰害風害風將汝酒來先生應
聲與之一飲而竭却遣<md:KR5a0174_HFL_002-004a>先生以空壺就甘河中取水令自飲之
其味極佳真仙酎也道人告曰吾海蟾公也言訖忽失所在自

是以來不復飲酒但飲水而已常有醉容因述虞美人也害風
飲水知多少因此通玄妙白麻衲襖布青巾好模好樣真箇好
精神不須鏡子前來照事事心頭了夢中識破夢中身便是逍
遙達彼岸頭人忽一日自焚其庵鄰家爭來救火先生但婆娑
而舞人問其故答曰三年之後别有人修乃題詩曰茅庵燒了
事休休决有人人却要修便<md:KR5a0174_HFL_002-004b>做惺惺成猛烈怎生學得我風流
大定七年四月二十六日迤邐東邁經過咸陽自畫一幅作三
髻道者青松鬱棲白雲繚繞仙鶴婆娑有出塵之格見史風仙
欣然贈之曰待我他日擒得馬來以爲勘同又過洛陽謁上清
宫題詩於壁間曰丘譚王風捉馬劉崑崙頂上打玉毬你還搬

在寰海內贏得三千八百籌東海衛州見蕭真人頗有仙風道
骨深欲提挈盤桓數日話不相投贈之驀山溪曰真人已悟四
海名先到只爲有聲聞却隔了玄<md:KR5a0174_HFL_002-005a>元妙道可憐仙骨落入鬼形
骸一般衰一般老空恁一般了豈知玄妙剛把身心傲度日若
聾盲誚不識丹砂爐竈好將二物鼎內結成丹服餌了得長生
𢹂手歸蓬島真人讀之終不能悟其妙旨但點頭而已祖師遂
東歸海邊徜徉數載接誘訓化旣得丘劉譚馬郝孫王以足滿
七朶金蓮之數普化三州同歸五會一曰平等二曰金蓮三曰
玉華四曰三光五曰七寶其牓曰竊以平等者爲道德之祖清
淨之源乃金蓮玉華之本三光七寶之<md:KR5a0174_HFL_002-005b>宗普濟羣生遍超庶俗

銀熖充盈於八極彩霞蒸滿於十方人人願吐於黃芽比比不
遊於黑路玉華者氣之宗金蓮者神之祖氣神相結謂之神仙
一旦將引丘劉譚馬南赴汴京甆王逆旅中依泊歲餘多所指
明因書竹杖歌以示之曰一條拄杖名無著節節輝輝光灼灼
偉矣虛心直又端裏頭都是靈丹藥不搖不動自清閒應物隨
機能做作海上專尋知友來兀誰堪可爲依托昨宵夢裏見諸
虬內有四虬能跳躍杖一引移一脚頂中迸<md:KR5a0174_HFL_002-006a>斷銀絲索攢眉露
目震精神吐出靈珠光閃爍明焰挑來共樂然白雲不負紅霞
灼書畢語之曰昔日披氈師真秘語云九轉成入南京得知友
赴蓬瀛吾今將赴其約門人惶恐乞遺世語祖師曰我三年前

已題於壁矣曰地肺重陽子强呼王害風來時隨日月去後任
西東作伴雲和水爲鄰虛與空一靈真性在不與眾人同又云
害風害風舊病發壽命不過五十八兩箇先生決定來一靈真
性誠搜刷謂眾人曰吾歸之後慎勿舉哀言訖而<md:KR5a0174_HFL_002-006b>委蛻焉丹陽
不覺泣下甚慟眾皆勸之曰不可違仙師之語丹陽曰入道區
區尚無所得吾師棄我遑遑何歸訴之未終忽開目曰汝輩憾
恨奚爲若此昔日甘河所得秘語五篇今付于汝丹陽再拜跪
而授之復謂譚公曰汝等性命皆在丹陽手中矣遂言物外親
眷曰一姪二子一山侗連予五箇一心雄六明齊伴天邊月七
爽俱邀海上風真妙裏頭拈密妙睛空上面躡虛空東西南北

皆圓轉到此方知處處通又曰一弟一姪兩箇兒連予<md:KR5a0174_HFL_002-007a>五逸做
修持結爲物外真親眷擺脫人間假合屍周匝種成清淨境遞
相傳授紫靈枝山頭迸出靈華會我趁蓬萊先禮師詩畢奄然
返真異香馥郁瑞氣彌漫白鶴翔空青鸞拂地仙儀冉冉高出
雲端士庶官寮號呼瞻拜如喪考妣靡不讚歎真千古異事也
於是備棺槨衣衾禮而葬之時大定庚寅正月初四日也升遐
之後濬儀橋下談玄誘臧老之心劉蔣溪邊賜藥愈張公之病
或舞蹈於昆明池右或吟詠於終南境中有以表其不死者<md:KR5a0174_HFL_002-007b>也
丘劉譚馬四子相𢹂西入長安見史風先生獻以松鶴圖史風
笑曰當時留下勘同正與此圖相合兩相比較毫髮無差於是

厯終南訪劉蔣住持祖庵修葺稍完卻返梁園共移仙骨發棺
視之形神尚有生意四人交代負以西行程途所到將酬館穀
之資逆旅主人必曰先有道者償價已訖竭力追之終不能見
問其狀貌乃祖師之化身也旣至終南遂卜地而葬焉初遊登
州望仙門外見畫橋太險遂言曰此橋異日逢何必壞眾皆莫
曉<md:KR5a0174_HFL_002-008a>其意後經一紀太守何公惡其險極遂毁其嶮而平甃之今
改遇仙橋者是也繼有文登縣作醮於五色雲中見白龜甚大
背有蓮花祖師端坐於蓮蘂之上須臾側卧而歸縣宰尼龎窟
親見其事拈香恭禮命畫師對寫真容三州之人皆仰觀焉丹
陽聞之作滿庭芳以讚之曰古郡登州望仙門外畫橋車馬難

通重陽聖跡對眾顯家風預說逢何必壞經一紀太守何公嫌
巇嶮令人折毁命匠别興工文登重出現白龜蓮上端坐空中
宰公緣<md:KR5a0174_HFL_002-008b>底事得遇真容忽覩回身側卧祥雲動復返仙宫分明
見丹青邈出何處不欽崇可謂死而不亡者矣宜乎其爲七真
之祖也所有神變無窮不能備錄東海西秦勸化道俗長歌短
詠殆千餘首目之曰全真前後集並雲中錄明鉛汞坎離之說
盛行于世又答登州道眾書詩及十九枝圖

　　書
嚞稽首四時運轉能般年少之容三教分明解救平生之苦諸
公存想一悟齊修九轉成<md:KR5a0174_HFL_002-009a>指日登仙八門開長春作伴敢希搜

妙更乞投玄便作鄙章錄於圖後<md:KR5a0174_HFL_002-009b>











　　詩曰
盡知常與道爲鄰搜得玄玄便結親悟理莫忘三教語全真搜
取四時春養成元氣當充滿結作靈神没漏津十九光明如我
願敢邀相伴樂天真
　贊曰祖師出世四遇真仙飲甘河之一味授秘辭之五篇十
　九葉相承於桂樹一萬枝不絶於金蓮寶鏡高提照譚馬壺
　中之景神珠獨耀見丘劉劫外之緣誰知太古家風憑衲衣
　而暗度卻羡玉陽名字仗傘<md:KR5a0174_HFL_002-010a>竹以偷傳錯上鈎竿大士出默
　然之海晩歸船舫散人遊清靜之淵作大教權輿之主開全
　真戸牖之先逮功成而名遂然後跨鸞鶴而飛上青天也張

　神童詩曰占斷終南一洞天曾來東海領諸仙只憑入聖超
　凡手種出黃金七朶蓮

　　玉蟾和真人
先生諱德瑾秦州甘泉人也才能超拔器識高遠玄資霞映妙
質雲停及其壯也尤攻翰墨初隱身於刀筆吏然清懷淡泊以
道爲心<md:KR5a0174_HFL_002-010b>未嘗取非義之財幽人逸客靡不叅訪偶因暇日遇一
道者酌酒談玄終夕不倦定爲莫逆之交他日道者臂擎一梟
自外而入謂和公曰此禽怪哉眼目許大不能識人公亦不悟
但唯唯應對而已後經月不意道者身染惡疾百醫無效數日
告殂於是備棺槨而葬之比及數旬忽有老嫗叩門相謁曰昔

有道者於此告亡乃吾之嫡子也奈何老矣隻身飄然無所依
倚衣餐不給將何告也和公憫之贈以金帛老嫗曰我欲發墓
啟棺一面吾<md:KR5a0174_HFL_002-011a>子終身無憾矣懇求再四義莫能已遽令發棺不
見骸骨但有所贈金帛而已復求老嫗亦失所在和公歎曰神
通變化如此奇異若非仙聖能如是乎由兹感激屏棄俗緣退
居林下精心修煉與道合真聞終南重陽祖師深得九還鍛煉
之術乃往參同遂居祖庭日益玄妙氣漸冲和心地開通有先
見之明預知丘劉譚馬將至乃與李公靈陽子同往餅店留錢
四分告貨羹主人曰今日當有四客仙至曰丘劉譚馬以此待
之旣言而歸良久<md:KR5a0174_HFL_002-011b>果有四道者至貨羹主人曰汝非丘劉譚馬

乎四人相視而笑曰汝何以知之對曰和李二老已留羹錢在
此矣四人歎息曰真異人也食畢而往相見欣然甚於舊契比
及升遐三年已前預命畫師寫出真相前凭虎頭昏然而睡眾
莫能曉至大定庚寅歲二月十有九日乃召功德主馬公曰我
蒙子厚恩無以爲報汝若將來有大患難但請焚香密誦吾名
卽當救汝是日天氣清爽霞彩輝映東鄰西舍皆聞異香就草
堂中枕肱而卧寂然遺<md:KR5a0174_HFL_002-012a>物而返真矣乃預表歸期在庚寅年也
升遐之後臨潼張叟久患痼疾眾醫無功殆將屬纊一夕夢中
偶遇先生詳說藥餌治療之法問其姓氏乃和公也覺而用其
所說疾果頓瘳足見先生之神迹有不死者在焉

　贊曰甚矣哉人之難化也道之難明也以玉蟾子之慕希夷
　耽玄妙也道者造門定交而不悟千方萬便誘之而不悟又
　以梟目警之而不悟又以惡疾感之而不悟又以尸解入棺
　而不悟又以老嫗來謁而不<md:KR5a0174_HFL_002-012b>悟及乎啟棺不見骸骨並失老
　嫗然後知其聖賢之感應也乃洒然而醒矣棄妻子而歸隱
　林泉受簪冠而精研性命拜重陽而分明指訣得九轉而鍛
　煉成功先知四客之來明留餅直預畫三年之像剋定歸期
　卒能乘空步虛出神入夢可謂道不棄人也信矣重陽點破
　還丹訣老嫗通開宿世緣笑憑虎頭歸去也風流同會紫金
　蓮


　　靈陽李真人
先生之名誤忘之矣道號曰靈陽子京兆終<md:KR5a0174_HFL_002-013a>南人也沉默寡言
聰敏超世學問該博識量弘深道德留心利名絶念諒由宿契
得遇重陽密泄真風頓消俗念坎倒離顛朝磨夕煉常與玉蟾
子和公共結因緣愛人濟物損己利他多積陰功密符大造重
陽有詩云傳與和公與李公首先一志三人同逮乎大定戊申
歲春二月世宗皇帝遣使召長春子丘公赴闕臨别謂先生曰
劉蔣因緣祖師所建不可輕視善自住持先生曰來歲春光早
回鶴馭山野及期專待主喪眾人莫曉其理比及<md:KR5a0174_HFL_002-013b>來年己酉二
月先生無恙輒自清齋門人勉之曰我師肌體素羸加以不穀

將如之何先生曰汝等無疑吾專俟喪主而已當是時也長春
子得中旨還故山過秦渡鎮盤桓不進先生遣門人往迎之長
春遽往纔抵庵中先生怡然化爲周蝶栩栩而歸矣祥雲拂地
瑞氣凝空青鸞容與白鶴翶翔士庶官寮靡不欽歎於是長春
子率門人具棺槨而瘞之時己酉之三月初一日也
　贊曰天下不二道聖人無兩心故王公和<md:KR5a0174_HFL_002-014a>公李公共傳秘訣
　同鍊還砂終南之丹桂齊芳海上之金蓮並秀遂使全真門
　下列以爲三祖而尊祀之又何慊乎哉詩云兩手雙𢹂日月
　輪輝輝照破萬華新臨行未肯輕分付直待長春作主人<md:KR5a0174_HFL_002-014b><md:KR5a0174_HFL_003-001a>

　　丹陽馬真人
