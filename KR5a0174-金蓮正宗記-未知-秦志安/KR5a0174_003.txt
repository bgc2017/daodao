







先生寧海人也號曰丹陽子祖諱覺字華叟通五經爲人信義
言無宿諾嘗販繒於鄰境暮憩邸中見一貧婦擗踊哭泣聞人
說云此貞婦也良人少亡誓不復嫁孝養舅姑不幸併亡無資
以葬方欲質身以爲棺槨之費公正色言曰鄕鄰疾病尚且扶
持里有死亡不爲助給非孝義之坊也解縑二束而贈之不<md:KR5a0174_HFL_003-001b>通
姓氏趨走前邸是夕公之財物爲暴客所劫遂不告人怡然而
歸其妻問之託言賒貸後經半載盜者分臟不均經公首露公
曰臟物紛紜展轉相關連坐非一枉遭推勘臟滿百疋犯至極
刑非好善之所爲也可持銀二兩補爾不平之怒其人遂感謝
而去時方歲饑曝米於庭鄰婦竊之公出潜見復隱身而避之

任彼將去父諱師揚字希賢姿貌魁秀沉靜有度量生子五人
取仁義禮智信爲名號曰五常馬氏之坊甚富於貲故號曰馬
半<md:KR5a0174_HFL_003-002a>州弟姪三人皆擢進士故有餘慶堂今改爲降仙坊者是也
至辛亥歲饑饉荐臻八月清旦有客倉皇擲紬複於案上輙過
門而不知所往公欲收入巾箱間舉之甚重解而觀之金色射
目以權衡稱之其重兩鎰旬日客來即奉與之客謝曰吾吕仙
也家在幽谷村陶採爲業得金兩鎰欲貨於市稅監逼逐幾䧟
於刑賴公以免願兩分之聊以酬恩公曰橫來之金慮招其禍
辭而不受吕仙曰公有黃向之風異日子孫當出神仙自後公
屢訪幽<md:KR5a0174_HFL_003-002b>谷人問吕仙安否僉云素無吕氏之家疑其神人也先

生之母所有寶翠爲家婢竊而去之眾人皆言急逐可得公一
無所問由是資財益廣享年六十有四先生第二子也諱從義
字宜甫癸卯歲五月二十日子時生母唐氏夢謁麻姑賜丹一
粒吞而分瑞體如火色七日方消手握雙拳百日乃舒爲兒時
常誦乘雲駕鶴之語夢中屢從道士登天良賤四十餘口每斂
退食器舌舐殘粒身服舊裳昔道士李無夢鍊大丹於崑崙三
載弗成曰神<md:KR5a0174_HFL_003-003a>仙降臨則丹成矣一旦先生與豪傑相從遊戲至
於爐下丹乃轉成無夢見而奇之謂先生曰額有三山手垂過
膝真大仙之材矣因爲頌曰身體堂堂面圓耳長眉脩目俊準
直口方相好具足頂有神光宜甫受記同步蓬莊厥丹乃成生

生之德因此見稱孫忠顯美無夢之言以女妻之生子三人曰
廷珍廷瑞廷珪先生以孝悌見稱夙賦聰明長通經史好與童
稚戲狎輕財重義出舉收質無可入還者皆焚其券大定二年
秋蝗大饑佃客劉<md:KR5a0174_HFL_003-003b>進盜殺耕牛將盡遽往視之曰年穀不登困
乏粮食吾將賑濟汝不念牛爲耕稼之本使無罪而就死地吾
不忍也使劉進自負皮角而行於是老幼號慟告之曰方今法
令嚴明此去必犯刑憲使父子不相見矣先生不言乃往經閣
院施皮五張令劉進面對三寶具陳殺牛之愆庶解冤結時人
歌曰古楊陳寔今談宜甫有無知少年持錢三百來贖綾襖故
相欺詐先生賜錢半千少年惡其小惠輒噀唾之值郭奉信叱

而退之或曰面上有唾<md:KR5a0174_HFL_003-004a>拭之使乾曰拭之是違其怒正使自乾
耳先生謂同志曰昨夢二人皆衣皂褐內一人素補兩肩泣告
予曰我輩十萬人性命在公所主言訖奔入南巷我逐之見入
屠舍劉清顧壁上有頌云我輩己亥十萬人大半己經辛巳殺
此門若是不慈悲世世軸頭常厮抹夢覺聞屠豕之聲披衣視
之見縛二猪其一兩肩斑白方悟夢中之人己亥猪也辛巳乃
劉公所生之歲也乃書頌於壁間屠者心大剛切未能誘化是
夕又夢二鶴飛落於蔬圃之<md:KR5a0174_HFL_003-004b>間遂建道館招陸道士住持至丁
亥年秋先生與遼陽高巨才遊賞於范明叔之遇仙亭酒酣題
詩其末句云醉中却有那人扶皆莫曉其意中元後一日重陽

真人自終南抵東牟徑入遇仙亭先生問曰從何方而來曰路
遠數千特來扶醉人耳眾皆異其言又問何名爲道曰五行不
到處父母未生時相與談玄不覺席上生風遂禮請真人還居
家庭其妻富春氏開簾視之謂先生曰我觀王公面如芙蕖紅
目勝瑠璃碧聲若巨鐘語如湧泉<md:KR5a0174_HFL_003-005a>堂堂然有正陽之風采當可
傾心禮敬由是待以師禮真人謂先生曰我欲鎖庵百日不食
先生從之闢爲環堵風雪四入硯水不冰窗外求詩者往來如
織揮毫拂紙立賦立成屢出陽神來坐閣中先生遣人瞻之則
庵中儼然默坐自孟冬初吉示詩詞各一首令先生繼和仍賜
梨一枚與先生啖之每五日芋栗各六枚十一日爲梨爲二令

夫婦共食之自後凡經旬日加一分三旬分三四旬分四至於
十旬分爲五十五塊合天地奇耦之數<md:KR5a0174_HFL_003-005b>先生漸悟真理遂捨妻
子受簪冠乞食降心真人乃喜一日真人言曰馬公破道人曰
師何以知之曰昨宵夢飲酒使人詢之先生曰得藥用酒因而
飲多真人先期而知之矣乃登崑崙煙霞洞先生忽患頭痛急
如擘裂人言曰馬公將不保朝夕矣真人曰吾三千里外特化
其人令死可乎遂呪水與之飲訖而愈大定九年秋真人引先
生輩四人西邁登州太守紇石烈待以師禮問曰後會何期曰
當在梁園後真人羽化於夷門訖石烈改除<md:KR5a0174_HFL_003-006a>南京副留守遂爲
喪主真人羽飛之後先生引徒入京兆乞自然錢得數十千復

相約東行取真人金骨改葬於終南頭梳三髻心喪三年默坐
環堵夫三髻者有三吉字乃真人之諱也故尊而戴之先生志
如鐵石行若冰霜縱橫闡化十有三年服不衣絹手不拈錢夜
則露宿人憐其寒答曰莫訝三冬不蓋被曾留一點在丹田一
日謂門人來靈玉曰關中人謂衣裳破碎重修理者云何對曰
謂之折洗先生曰東方教門年深殘破吾當拆洗<md:KR5a0174_HFL_003-006b>未及半月上
司降到符文遣發道人各還本鄕先生遂出關長春邱先生方
在隴山一旦謂李大乘曰吾道東矣余雖在牒發中不能出關
余若出關則秦中教風掃地無餘矣且隨緣下山州中官民同
狀保申復上山而居之先生自出關所到鄕邑垂髫戴白歌舞

於道路出境迎迓如鳳凰景星爭先覩之爲快也旣還鄉里復
見屠者劉清教之曰曩日壁間之頌不覺流年二十換矣以日
計之日宰三猪十萬之數亦已足矣況公壽八十有三<md:KR5a0174_HFL_003-007a>族廣家
豪理當止殺公方省悟遂擇日設齋持砧器於郭門外焚之是
日往金蓮堂見其六味鹹苦不堪供給先生臨井呪之甘若醴
泉郡人號曰靈液構亭立碑傳於四方壬寅年五月東牟大旱
嘉苗槁矣徧禱山川一無所應州縣官長禮請先生庶獲霑足
名香一爇膏雨沛然逮秋七月郡人設大醮於朝元觀連日陰
雨道俗惶恐疑將敗其壇墠先生曰無憂今日必晴果如其言
至中元焚詞之際五雲繚繞鸞鶴徘徊其感應之速也如此<md:KR5a0174_HFL_003-007b>仲

冬行過登州信士韓公焚香致禱曰家有苦井願少垂法力庶
回其味先生即往咒之其味頓變甘如飴蜜日晩雨作遂留宿
於韓宅戲書云門外雨颼颼天留人不留主公猶自可打破道
人頭眾皆莫曉其意須臾有康禪問道於先生忽見簷瓦墮空
正中其首眾方駭然悟末後一句也重陽日醮畢天門啟於東
南祥雲集於月際郡人莫不瞻拜二月八日先生勸東牟瑯琊
村人悉焚船網風回雪霽忽見重樓翠阜異事駭人乃海市現
於<md:KR5a0174_HFL_003-008a>南陽也癸卯年四月十三日主行芝陽醮事而風雨大作眾
人哀禱庶獲晴霽先生叩齒冥目似有所祝須臾雲斂日出十
五日申未間龍尾現於東南移時不滅至夜彩雲貫月四月二

十八日行詣芝陽海市乃見自旦至午先生至回光庵馬從仕
喜自願焚貸粮券千有餘斛繼有鞠斌聚魚網而焚之海市復
現依稀若龍車鶴馭之狀又有郭亨欒周者聚魚網而焚之忽
見桑島之間雲陣橫斜煙光縹緲若甲馬神兵之勢先生居華
亭之環<md:KR5a0174_HFL_003-008b>堵林檎一株枝枯心槁將伐爲薪四月初九日沃之以
水俄有門人姚鉉持純陽真人家譜至方知四月十四日生於
林檎下先生怡然曰予五月二十日生比及此時決生芽葉乃
作頌云天上三十六地下三十六天地入寶瓶七十二候足李
公稽首請釋其頌先生笑曰此隱語也他日自當知之五月十
七日李公夜夢林檎南北各生二葉旦而視之芽果生矣至先

生慶誕之辰綠葉成陰方解其頌云四九三十六日天地相合
爲七十二日<md:KR5a0174_HFL_003-009a>氣候充足變枯爲榮何有難乎全真庵移竹兩叢
松一株時四月間也枝葉萎黃道友崔公告先生曰此松竹還
得再榮乎先生欣然作詩二篇云道家門戸號長生意要乾枯
改舊形常使數竿常綠綠不教一葉不青青又曰我通生法斡
旋生布氣形骸轉換形窗外不惟君子綠庵前又喜大夫青遂
以滌面水沃之不旬日抽心展葉金玉庵六月初三日植小松
六株眾人稽首曰全真庵之松竹得復榮旺金玉庵之小松獨
何憔瘁先生乃以<md:KR5a0174_HFL_003-009b>真氣三時布之作詩三絶云六月庵前種六
松故然返到馬風風三番布氣無多力六願還生有大功又云

當時數伏故栽松道友閒閒試馬風我說六株無自活人傳三
髻有真功六月初三種小松六株變色遇扶風祈榮我借重陽
氣應效人傳三髻功其松更不改柯易葉青翠可愛邑人遂刊
詩於石昔吕純陽以藥一丸詩一絶活萊州龍興寺枯槐於今
尚在其詩曰長拖布袖出河東夜宿祇堂古廟中不夜城中留
聖跡且教槐老度千冬<md:KR5a0174_HFL_003-010a>今先生以詩三絶活芝陽六松前聖後
聖其歸一揆芝陽貧士兩足俱廢哀聲甚切先生呪水與之飲
訖其行如飛欒武功者久患風痺百藥無功先生呪果服之一
日頓愈先生忽一旦歌舞自娛有非常之喜門人忽報曰壬寅
年十二月晦日孫仙姑枕肱棄世於河南矣享年六十四歲先

生曰昨晩乘綵雲奏仙樂東歸海上吾親見之吾之歌舞者蓋
爲此也已預知之矣是歲九月在崑崙契遇庵主持孤魂醮事
瑞霞晃耀鸞鶴往來不可勝<md:KR5a0174_HFL_003-010b>數東遊文山建七寶庵掘井九尺
而不及泉大石阻之先生題云穿鑿須當二九深甘泉自可應
清吟遂命匠者再鑿至一丈八尺而寒泉涌出七寶庵牛車載
巨棟路經險峻駕車人僵躓於轍間輪轉胸臆其人念丹陽名
號並無所損壬寅年三月憩於濟南府舜廟老幼竟欲瞻禮爭
門而入者幾千人矣門脫其扇卓然而立一無所傷仲冬移柏
二株高可數尋植於七寶庵中漸成枯槁先生以真氣吁之以
水沃之旬日之間翠色如初下元<md:KR5a0174_HFL_003-011a>日文山加持醮事連日陰雨

眾人憂之先生聞空中語云重陽真人至姚來二公在傍亦聞
之十六日晡時縣令尼厖古武節仰視天表乃見一仙人青巾
白袍坐白毚碧蓮葉上龜則動搖其尾家人百壽曰乃圖畫中
王公也急備香火莫不禮敬忽見真人回身側卧東南去矣先
生作滿庭芳以記之邑人模於石上萊陽請先生赴遊仙觀議
行醮事十二月中旬先生報云後三相見至二十二日重陽降
世之辰先生令于知一舞歸朝歡仰首<md:KR5a0174_HFL_003-011b>而視乃見重陽師真與
和公師叔立於空中冉冉然先生曰堂堂歸去也作箇快活仙
又云正到崢嶸處爭如拂袖歸呼弟子劉真一告之曰汝等要
作神仙豈爲容易若遇魔難慎勿退怠謹而愈謹然後可得領

吾此言不可忘也遂東首而卧謂眾曰我開眼也見合眼也見
元來見不在眼心中了然則無所不見與門人談笑夜將二鼓
風雨大作雷震一聲先生枕肱而羽飛矣酒稅監郭復中聞扣
門甚急出而視之即先生也引入共話索紙<md:KR5a0174_HFL_003-012a>書頌曰長年六十
一在世無人識平地一聲雷浩浩隨風起良久告別趨而去之
鄕人有劉錫者是夜見屋隙間明如然炬遲明視之見紙一幅
用竹竿取下乃四句詩云三陽會裏行功圓風馬乘風已作仙
勸汝伏降龍共虎自然有分亦昇天後題先生諱字急投火中
焚之滿家如旃檀之馨少頃人報云昨夜先生羽化矣方知郭
復中與劉錫所見者陽神也凡經七日神色儼然葬於遊仙觀

初東華庵有松數十株枝葉皆變白色先生曰此<md:KR5a0174_HFL_003-012b>松之白殆爲
我歟甲辰年正月十八日巳午間進士劉紹祖等見空中鸞鶴
徘徊雲霞變化重陽真人雲冠絳服丹陽先生三髻素衣現於
雲表移時方去五月十二日己亥之晩先生忽現於應仙橋之
西北仙童侍側少頃爲寒雲所掩當時于信等二十一人皆見
其事先生葬後邑人常疑陜西徒眾盜去仙骨至乙巳年正月
二十四日縣宰劉公出棺視之容貌若生肢體柔軟乃櫛髮更
衣四方聞之爭爲瞻禮輪蹄絡繹至九月復以石槨葬<md:KR5a0174_HFL_003-013a>之所有
分梨十化漸悟精微摘微三寶行化金玉等集刊行於世味其
文義皆貫通三教囊括五行酬今和古託物喻人玄談妙理視

蓬島如目前智劍慧刀逐三尸於身外遵之則遷善遠罪悟之
則入聖超凡豈小補哉
　贊曰首遇重陽先明九轉十度分梨暗傳消息六回賜芋別
　有機關通一氣未生之前指五行不到之處斡開玉戸透入
　金門燦日月於壺中聚雲霞于鼎內屣脫半州之產頂分三
　髻之髽數十年卧雪眠霜幾<md:KR5a0174_HFL_003-013b>萬里遊山涉水七朵金蓮最先
　放徹五篇秘語獨自傳來霹靂一聲不負紅霞之約因緣萬
　劫還歸碧落之遊啟迪全真發揮玄教者也張神童詩云海
　上文章第一儒重陽曾向醉中扶古今多少修真者應比先
　生一箇無
