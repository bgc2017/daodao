






七釜(釜者化也)
道本至無以事歸道者得之一息事本至有
以道運事者周之百爲得道之尊者可以輔

世得道之獨者可以立我知道非時之所能
拘者能以一日爲百年能以百年爲一日知
道非方之所能礙者能以一里爲百里能以
百里爲一里知道無<md:KR5c0048_SBCK_003-1b>氣能運有氣者可以召
風雨知道無形能變有形者可以易禽獸得
道之清者物莫能累身輕矣可以騎鳳鶴得
道之渾者物莫能溺身冥矣可以席蛟鯨有
即無無即有知此道者可以制鬼神實即虚
虚即實知此道者可以入金石上即下下即
上知此道者可以侍星辰古即今今即古知

此道者可以卜龜筮人即我我即人知此道
者可以窺他人之肺肝物即我我即物知<md:KR5c0048_SBCK_003-2a>此
道者可以成腹中之龍虎知象由心變以此
觀心可以成女嬰知氣由心生以此吸神可
以成鑪冶以此勝物虎豹可伏以此同物水
火可入惟有道之士能爲之亦能能之而不
爲之
人之力有可以奪天地造化者如冬起雷夏
造冰死屍能行枯木能花豆中攝鬼杯中釣
魚畫門可開土鬼可語皆純氣所爲故能化

萬物今之情情不停亦氣<md:KR5c0048_SBCK_003-2b>所爲而氣之爲物
有合有散我之所以行氣者本未嘗合亦未
嘗散有合者生有散者死彼未嘗合未嘗散
者無生無死客有去來郵亭自若
有誦呪者有事神者有墨字者有變指者皆
可以役神御氣變化萬物惟不誠之人難於
自信而易於信物故假此爲之苟知爲誠有
不待彼而然者
人一呼一吸日行四十萬里化<md:KR5c0048_SBCK_003-3a>可謂速矣惟
聖人不存不變

青鸞子千歲而千歲化桃子五仕而心五化
聖人賔事去物豈不欲建立於世哉有形數
者懼化之不可知也
萬物變遷雖互隱見氣一而已惟聖人知一
而不化
爪之生髮之長榮衛之行無頃刻止衆人能
見之於著不見之於微賢人見之於微而不
能任化聖人任化<md:KR5c0048_SBCK_003-3b>所以不化
室中有常見聞矣既而之門之鄰之里之黨
既而之郊之山之川見聞各異好惡隨之和

競從之得失成之是以聖人動止有戒譬如
大海能變化億萬蛟魚水一而已我之與物
蓊然蔚然在大化中性一而已知夫性一者
無人無我無死無生
天下之理是或化爲非非或化爲是恩或化
爲讎讎或化爲恩是以聖人居<md:KR5c0048_SBCK_003-4a>常慮變
人之少也當佩乎父兄之教人之壯也當達
乎朋友之箴人之老也當警乎少壯之說萬
化雖移不能厄我
天下之理輕者易化重者難化譬如風雲須

臾變滅金玉之性歷乆不渝人之輕明者能
與造化俱化而不留殆有未嘗化者存
二幼相好及其壯也相遇則不相<md:KR5c0048_SBCK_003-4b>識二壯相
好及其老也相遇則不相識如雀蛤鷹鳩之
化無昔無今
八籌(籌者物也)
古之善揲蓍灼龜者能於今中示古古中示
今高中示下下中示高小中示大大中示小
一中示多多中示一人中示物物中示人我
中示彼彼中示我是道也其來無今其往無

古其高無蓋其低無載其大無外其小無内
其本無一其末無多其外無物其内無人其
近無我其遠無彼不可析不可合不可<md:KR5c0048_SBCK_003-5a>喻不
可思惟其渾淪所以惟道
水潜故藴爲五精火飛故達爲五臭木茂故
花爲五色金堅故實爲五聲土和故滋爲五
味其常五其變不可計其物五其雜不可計
然則萬物在天地間不可執謂之萬不可執
謂之五不可執謂之一不可執謂之非萬不
可執謂之非五不可執謂之非一或合之或

離之以此必形以此必數以此必氣徒自勞
爾物不知我我<md:KR5c0048_SBCK_003-5b>不知物
即吾心中可作萬物蓋心有所之則愛從之
愛從之則精從之蓋心有所結先凝爲水心
慕物涎出心悲物淚出心愧物汗出無暫而
不久無久而不變水生木木生火火生土土
生金金生水相攻相尅不可勝數嬰兒蘂女
金樓綘宫青蛟白虎寳鼎紅爐皆此物有非
此物存者
鳥獸俄呦呦俄旬旬俄逃逃草木<md:KR5c0048_SBCK_003-6a>俄茁茁俄

亭亭俄蕭蕭天地不能留聖人不能繫有運
者存焉爾有之在彼無之在此鼓不桴則不
鳴偶之在彼奇之在此桴不手則不擊
均一物也衆人惑其名見物不見道賢人析
其理見道不見物聖人合其天不見道不見
物一道皆道不執之即道執之即物
知物之僞者不必去物譬如見土<md:KR5c0048_SBCK_003-6b>牛木馬雖
情存牛馬之名而心忘牛馬之實
九藥(藥者雜治也)
勿輕小事小隙沉舟勿輕小物小虫毒身勿

輕小人小人賊國能周小事然後能成大事
能積小物然後能成大物能善小人然後能
契大人天既無可必者人人又無能必者事
惟去事離人則我在我惟可即可未有當繁
簡可當戒忍可當勤墯可<md:KR5c0048_SBCK_003-7a>智之極者知智果不足以周物故愚辯之極
者知辯果不足以喻物故訥勇之極者知勇
果不足以勝物故怯
天地萬物無有一物是吾之物物非我物不
得不應我非我我不得不養雖應物未嘗有

物雖養我未嘗有我勿曰外物然後外我勿
曰外我然後外心道一而已不可序進
諦毫末者不見天地之大審小音<md:KR5c0048_SBCK_003-7b>者不聞雷
霆之聲見大者亦不見小見邇者亦不見遠
聞大者亦不聞小聞邇者亦不聞遠聖人無
所見故能無不見無所聞故能無不聞
目之所見不知其幾何或愛金或愛玉是執
一色爲目也耳之所聞不知其幾何或愛鐘
或愛鼓是執一身爲耳也惟聖人不慕之不
拒之不處之

善今者可以行古善末者可以立<md:KR5c0048_SBCK_003-8a>本
狡勝賊能捕賊勇勝虎能捕虎能克己乃能
成己能勝物乃能利物能忘道乃能有道
函堅則物必毁之剛斯折矣刀利則物必摧
之鋭斯挫矣威鳳以難見爲神是以聖人以
深爲根走麝以遺香不捕是以聖人以約爲
紀
缾有二竅水實之則倒瀉閉一則<md:KR5c0048_SBCK_003-8b>水不下蓋
不升則不降井雖千仞汲之水上蓋不降則
不升是以聖人不先物

人之有失雖已受害於已失之後乆之竊議
於未失之前惟其不恃己聰明而兼人之聰
明自然無我而兼天下之我終身行之可以
不失
古今之俗不同東西南北之俗又不同至於
一家一身之善又不同吾豈執一豫格後世
哉惟隨時同俗先機後事捐<md:KR5c0048_SBCK_003-9a>忿塞慾簡物恕
人權其輕重而爲之自然合神不測契道無
方
有道交者有德交者有事交者道交者父子

也出於是非賢愚之外故乆德交者則有是
非賢愚矣故或合或離事交者合則離
勿以拙陋曰道之質當樂敏捷勿以愚暗曰
道之晦當樂輕明勿以傲易曰道之高當樂
和同勿以汗漫曰道之廣當<md:KR5c0048_SBCK_003-9b>樂要怠勿以幽
憂曰道之寂當樂悦豫古人之言學之多弊
不可不救
不可非世是己不可卑人尊己不可輕忽道
己不可訕謗德己不可鄙猥才己
困天下之智者不在智而在愚窮天下之辯

者不在辯而在訥伏天下之勇者不在勇而
在怯
天不能春蓮冬菊是以聖人不違時地不能
洛橘汶貉是以聖人不違俗聖<md:KR5c0048_SBCK_003-10a>人不能使手
步足握是以聖人不違我所長聖人不能使
魚飛禽馳是以聖人不違人所長夫如是者
可動可止可晦可明惟不可拘所以爲道
少言者不爲人所忌少行者不爲人所短少
智者不爲人所勞少能者不爲人所役
操之以誠行之以簡待之以恕應之以默吾

道不窮<md:KR5c0048_SBCK_003-10b>謀之于事斷之以理作之于人成之于天事
師于今理師于古事同于人道獨于己
金玉難捐土石易捨學道之士遇微言妙行
慎勿執之是可爲而不可執若執之者腹心
之疾無藥可療
人不明於急務而從事於多務它務奇務者
窮困灾厄及之殊不知道無不在不可捨此
就彼<md:KR5c0048_SBCK_003-11a>天下之理捨親就疏捨本就末捨賢就愚捨

近就遠可暫而已乆則害生
昔之論道者或曰凝寂或曰邃深或曰澄徹
或曰空同或曰晦冥慎勿遇此而生怖退天
下至理竟非言意苟知非言非意在彼微言
妙意之上乃契吾說
聖人大言金玉小言桔梗芣苢用之當桔梗
苤莒生之不當金玉斃之
言某事者甲言利乙言害丙言或<md:KR5c0048_SBCK_003-11b>利或害丁
言俱利俱害必居一於此矣喻道者不言
事有在事言有理道無在道言無理知言無

理則言言皆道不知言無理雖執至言爲梗
爲醫疑當作翳
不信愚人易不信賢人難不信賢人易不信
聖人難不信一聖人易不信千聖人難夫不
信千聖人者外不見人内不見我上不見道
下不見事<md:KR5c0048_SBCK_003-12a>聖人言蒙蒙所以使人聾聖人言冥冥所以
使人盲聖人言沉沉所以使人瘖惟聾則不
聞聲惟盲則不見色惟瘖則不音言不聞聲
者不聞道不聞事不聞我不見色者不見道

不見事不見我不音言者不言道不言事不
言我
人徒知僞得之中有眞失殊不知眞得之中
有眞失徒知僞是之中有眞非殊不知眞是
之中有眞非<md:KR5c0048_SBCK_003-12b>言道者如言夢夫言夢者曰如此金玉如此
器皿如此禽獸言者能言之不能取而與之
聽者能聞之不能受而得之惟善聽者不泥
不辯
圓爾道方爾德平爾行鋭爾事<md:KR5c0048_SBCK_003-13a>

無上妙道文始眞經
