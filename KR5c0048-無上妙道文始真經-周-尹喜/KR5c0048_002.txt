






四符符者精神魂魄也

水可析可合精無人也火因膏因薪神無我
也故耳蔽前後皆可聞無人智崇無人一奇
無人冬凋秋物無人黑不可變無人北壽無
人皆精舌即齒牙成言無我禮卑無我二偶
無我夏因春物無我赤可變無我南天無我
皆神以精無人故米去殻則精存以神無我
故鬼憑物則神見全精者忘是非忘得失在
此者非彼抱神者時晦明時强弱在彼者非
此
精神水火也五行互生滅之其來無首其往

無尾則吾之精一滴無存亡爾吾之神一欻
無起滅爾惟無我無人無首無尾所以與天
地冥
精者水魄者金神者火魂者木精主水魄主
金金生水故精者魄藏之神主火䰟主木木
生火故神者魂藏之惟火之爲物能鎔金而
銷之能燔木而燒之所以冥魂魄惟精在天
爲寒在地爲水在人爲精神在天爲熱在地
爲火在人爲神𩲸在天爲燥在地爲金在人
爲𩲸䰟在天爲風在地爲木在人爲䰟惟以

我之精合天地萬物之精譬如萬水可合爲
一水以我之神合天地萬物之神譬如萬火
可合爲一火以我之𩲸合天地萬物之𩲸譬
如金之爲物可合異金而鎔之爲一金以我
之䰟合天地萬物之䰟譬如木之爲物可接
異木而生之爲一木則天地萬物皆吾精吾
神吾䰟吾𩲸何者死何者生
五行之運因精有䰟因䰟有神因神有意因
意有𩲸因𩲸有精五者回環不已所以我之
僞心流轉造化幾億萬歲未有窮極然核芽

相生不知其幾萬株天地雖大不能芽空中
之核雌卵相生不知其幾萬禽陰陽雖妙不
能卵無雄之雌惟其來干我者皆攝之以一
息則變物爲我無物無我所謂五行者孰能
變之
衆人以𩲸攝䰟者金有餘則木不足也聖人
以䰟運𩲸者木有餘則金不足也蓋𩲸之藏
䰟俱之䰟之游𩲸因之䰟晝寓目𩲸夜舍肝
寓目能見舍肝能夢見者䰟無分别析之者
分别析之曰天地者䰟狃習也夢者𩲸無分

别析之者分别析之曰彼我者魄狃習也火
生土故神生意土生金故意生魄神之所動
不名神名意意之所動不名意名魄惟聖人
知我無我知物無物皆因思慮計之而有是
以萬物之來我皆對之以性而不對之以心
性者心未萌也無心則無意矣蓋無火則無
土無意則無𩲸矣蓋無土則無金一者不存
五者皆廢既能渾天地萬物以爲䰟斯能渾
天地萬物以爲𩲸凡造化所妙皆吾䰟凡造
化所有皆吾𩲸則無有一物可投我者

鬼云爲䰟鬼白爲𩲸於文則然鬼者人死所
變云者風風者木白者氣氣者金風散故輕
清輕清者上天金堅故重濁重濁者入地輕
清者𩲸從䰟升重濁者䰟從𩲸降有以仁升
者爲木星佐有以義升者爲金星佐有以禮
升者爲火星佐有以智升者爲水星佐有以
信升者爲土星佐有以不仁沉者木賊之不
義沉者金賊之不禮沉者火賊之不智沉者
水賊之不信沉者土賊之䰟𩲸半之則在人
間升䰟爲貴降𩲸爲賤靈魂爲賢厲𩲸爲愚

輕䰟爲明重𩲸爲暗揚䰟爲羽鋭𩲸爲毛明
䰟爲神幽魄爲鬼其形其居其識其好皆以
五行契之惟五行之數參差不一所以萬物
之多盈天地間猶未已也以五事歸五行以
五行作五虫可勝言哉譬如兆龜數蓍至誠
自契五行應之誠苟不至兆之數之無一應
者聖人假物以游世五行不得不對
三者具有䰟䰟者識目者精色者神見之者
爲䰟耳口鼻心之類在此生者愛爲精爲彼
生父本觀爲神爲彼生母本愛觀雖異皆因

識生彼生生本在彼生者一爲父故受氣於
父氣爲水一爲母故受血於母血爲火有父
有母彼生生矣惟其愛之無識如鏁之交觀
之無識如燈之照吾識不萌吾生何有
如桴叩鼓鼓之形者我之有也鼓之聲者我
之感也桴已往矣餘聲尚存終亦不存而矣
鼓之形如我之精鼓之聲如我之神其餘聲
者猶之䰟𩲸知夫倏往倏來則五行之氣我
何有哉
夫果之有核必待水火土三者具矣然後相

生不窮三者不具如大旱大潦大塊皆不足
以生物精水神火意土三者本不交惟人以
根合之故能於其中橫見有事猶如術呪能
於至無見多有事
䰟者水也木根於冬水而花於夏火故人之
䰟藏於夜精而見於晝神合乎精故所見我
獨蓋精未嘗有人合乎神故所見我同蓋神
未嘗有我
知夫此身如夢中身隨情所見者可以飛神
作我而游太清知夫此物如夢中物隨情所

見者可以凝精作物而駕八荒是道也能見
精神而乆生能忘精神而超生吸氣以養精
如金生水吸風以養神如木生火所以假外
以延精神漱水以養精精之所以不窮摩火
以養神神之所以不窮所以假内以延精神
若夫忘精神而超生者吾嘗言之矣人勤於
禮者神不外馳可以集神人勤於智者精不
外移可以攝精仁則陽而明可以輕䰟義則
陰而冥可以御𩲸
蜣蜋轉丸丸成精思之而有蝡白者存丸中

俄去殻而蟬彼蜣不思彼蝡奚白
庖人羹蟹遺一足几上蟹己羹而遺足尚動
是生死者一氣聚散爾不生不死而人橫計
曰生死
有死立者有死坐者有死卧者有死病者有
死藥者等死無甲乙之殊若知道之士不見
生故不見死
人之厭生死超生死皆是大患譬如化人若
有厭生死心超生死心止名爲妖不名爲道
計生死者或曰死已有或曰死已無或曰死

已亦有亦無或曰當幸者或曰當懼者或曰
當任者或曰當超者愈變識情馳鶩不已殊
不知我之生死如馬之手如牛之翼本無有
復無無譬如水火雖犯水火不能燒之不能
溺之
五鑑(鑑者心也)
心蔽吉凶者靈鬼攝之心蔽男女者淫鬼攝
之心蔽幽憂者沉鬼攝之心蔽逐放者狂鬼
攝之心蔽盟詛者奇鬼攝之如是之鬼或以
陰爲身或以幽爲身或以風爲身或以氣爲

身或以土偶爲身或以彩畫爲身或以老畜
爲身或以敗器爲身彼以其精此以其精兩
精相搏則神應之爲鬼所攝者或解奇事或
解瑞事其人傲然不曰鬼于躬惟曰道于躬
乆之或死木或死金或死繩或死井惟聖人
能神神而不神于神役萬神而執其機可以
會之可以散之可以禦之日應萬物其心寂
然
無一心五識並馳心不可一無虚心五行皆
具心不可虚無靜心萬化密移心不可靜借

能一則二偶之借能虚則實滿之借能靜則
動揺之惟聖人能歛萬有於一息無有一物
可役吾之明徹散一息於萬有無有一物可
間吾之云爲
火千年俄可滅識千年俄可去
流者舟也所以流之者是水非舟運者車也
所以運之者是牛非車思者心也所以思之
者是意非心不知所以然而然故其來無從
其往無在其來無從其往無在故能與天地
本原不古不今

知心無物則知物無物知物無物則知道無
物故不尊卓絶之行不驚微妙之言故物我
交心生兩木摩火生不可謂之在我不可謂
之在彼不可謂之非我不可謂之非彼執而
彼我之則愚
無恃爾所謂利害是非爾所謂利害是非果
得利害是非之乎聖人方且不識不知而況
於爾
夜之所夢或長於夜心無時生於齊者心之
所見皆齊國也既而之宋之楚之晋之梁心

之所存各異心無方
善弓者師弓不師羿善舟者師舟不師奡善
心者師心不師聖
是非好醜成敗盈虚造物者運矣皆因私識
執之而有於是以無遣之猶存以非有非無
遣之猶存無曰莫莫爾無曰渾渾爾猶存譬
猶昔游再到記憶宛然此不可忘不可遣善
吾識者變識爲智變識爲智之說汝知之乎
曰想如思鬼心慄思盜心怖曰識如認黍爲
稷認玉爲石皆浮游罔象無所底止譬覩奇

物生奇物想生奇物識此想此識根不在我
譬如今日今日而已至於來日想識殊未可
卜及至來日紛紛想識皆縁有生曰想曰識
譬犀望月月影入角特因識生始有月形而
彼眞月初不在角胸中之天地萬物亦然知
此說者外不見物内不見情
物生於土終變於土事生於意終變於意知
夫惟意則俄是之俄非之俄善之俄惡之意
有變心無變意有覺心無覺惟一我心則意
者塵往來耳事者欻起滅爾吾心有大常者

存
情生於心心生於性情波也心流也性水也
來干我者如石火頃以性受之則心不生物
浮浮然
賢愚眞僞有識者有不識者彼雖有賢愚彼
雖有眞僞而謂之賢愚眞僞者繫我之識知
夫皆識所成故雖眞者亦僞矣
心感物不生心生情物交心不生物生識物
尚非眞何況於識識尚非眞何況非情而彼
妄人於至無中執以爲有於至變中執以爲

常一情認之積爲萬情萬情認之積爲萬物
物來無窮我心有際故我之良心受制於情
我之本情受制於物可使之去可使之來而
彼去來初不在我造化役之固無休息殊不
知天地雖大能役有形而不能役無形陰陽
雖妙能役有氣而不役無氣心之所之則氣
從之氣之所之則形應之猶如太虚於至無
中變成一氣於一氣中變成萬物而彼之一
氣不名太虚我之一心能變爲氣爲形而我
之心無氣無形知夫我之一心無氣無形則

天地陰陽不能役之
人之平日目忽見非常之物者皆精有所結
而使之然人之病日目忽見非常之物者皆
心中所歉而使之然苟知吾心能於無中示
有則知吾心能於有中示無但不信之自然
不神或曰厥識既昏孰能不信我應之曰如
捕蛇師心不怖蛇彼雖夢蛇而無怖畏故黄
帝曰道無鬼神獨往獨來
我之思慮日變有使之者非我也命也苟知
惟命外不見我内不見心

譬如兩目能見天地萬物暫時回光一時不
見
目視雕琢者明愈傷耳聞交響者聰愈傷心
思玄妙者心愈傷
勿以我心揆彼當以彼心揆彼知此說者可
以周事可以行德可以貫道可以交人可以
忘我
天下之理小不制而至於大大不制而至於
不可制故能制一情者可以成德能忘一情
者可以契道

六七(七者食也食者形也)
世之人以我思異彼思彼思異我思分人我
者殊不知夢中人亦我思異彼思彼思異我
思孰爲我孰爲人世之人以我痛異彼痛分
人我者殊不知夢中人亦我痛異彼痛彼痛
異我痛孰爲我孰爲人爪髮不痛手足不思
亦我也豈可以思痛異之世之人以獨見者
爲夢同見者爲覺殊不知精之所結亦有一
人獨見於晝者神之所合亦有兩人同夢於
夜者二者皆我精神孰爲夢孰爲覺世之人

以所見爲夢乆見爲覺殊不知暫之所見者
陰陽之氣乆之所見者亦陰陽之氣二者皆
我陰陽孰爲夢孰爲覺
好仁者多夢松柏桃李好義者多夢刀兵金
鐵好禮者多夢簠簋籩豆好智者多夢江湖
川澤好信者多夢山嶽原野役於五行未有
不然者然夢中或聞某事或思某事夢亦隨
變五行不可拘聖人御物以心攝心以性則
心同造化五行亦不可拘汝見蛇首人身者
牛臂魚鱗者鬼形禽翼者汝勿怪此怪不及

夢夢怪不及覺有耳有目有手有臂怪尤矣
大言不能言大智不能思有人問於我曰爾
族何氏何名何字何衣何食何友何僕何琴
何書何古何今我時默然不對一字或人叩
之不已我不得已應之曰尚自不見我將何
爲我所
形可分可合可延可隱一夫一婦可生二子
形可分一夫一婦二人成一子形可合食巨
勝則壽形可延夜無月火人不見我形可隱
以一氣生萬物猶棄髮可换所以分形以一

氣合萬物猶破唇可補所以合形以神存氣
以氣存形所以延形合形於神合神於無所
以隱形汝欲知之乎汝欲爲之乎
無有一物不可見則無一物非吾之見無有
一物不可聞則無一物非吾之聞五物可以
養形無一物非吾之形玉味可以養氣無一
物非吾之氣是故吾之形氣天地萬物
畊夫習牛則獷獵夫習虎則勇漁夫習水則
沉戰夫習馬則健萬物可爲我我之一身内
變燒蛔外蒸蝨蚤瘕則龜魚瘻則鼠螘我可

爲萬物
我之爲我如灰中金而不若礦砂之金破礦
得金淘沙得金揚灰終身無得金也
一蜂至微亦能游觀乎天地一蝦至微亦能
放肆乎大海
土偶之成也有貴有賤有士有女其質土其
壞土人哉
目自觀目無色耳自聽耳無聲舌自嘗舌無
味心自揆心無物衆人逐於外賢人執於内
聖人皆僞之

我身五行之氣而五行之氣其性一物借如
一所可以取水可以取火可以生木可以凝
金可以變土其性舍攝元無差殊故羽虫盛
者毛虫不育毛虫盛者鱗虫不育知五行互
用者可以忘我枯龜無我能見大知磁石無我能見大力鐘
鼓無我能見大音舟車無我能見遠行故我
一身雖有智有力有行有音未嘗有我
蜮射影能斃我知夫無知者亦我則普天之
下我無不在

心憶者猶忘飢心忿者猶忘寒心養者猶忘
病心激者猶忘痛苟吸氣以養其和孰能飢
之存神以滋其暖孰能寒之養五臟以五行
則無傷也孰能病之歸五臟於五行則無知
也孰能痛之
人無以無知無爲者爲無我雖有知有爲不
害其爲無我譬如火也躁動不停未嘗有我
