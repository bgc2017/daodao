






文始先生
即莊子所謂博大眞人者也

無上妙道文始眞經
一宇(宇者道也)
非有道不可言不可言即道非有道不可思
不可思即道天物怒流人事錯錯然若若乎
回也戛戛乎鬥也勿勿乎似而非也而爭之
而介之而哯之而嘖之而去之而要之言之
如吹影思之如鏤塵聖智造迷鬼神不識惟
不可爲不可致不可測不可分故曰天曰命
曰神曰玄合曰道
無一物非天無一物非命無一物非神無一

物非玄物既如此人豈不然人皆可曰天人
皆可曰神人皆可致命造玄不可彼天此非
天彼神此非神彼命此非命彼玄此非玄是
以善吾道者即一物中知天盡神致命造玄
學之徇異名析同實得之契同實忘異名
觀道者如觀水以觀沼爲未足則之河之江
之海曰水至也殊不知我之津液涎淚皆水
道無人聖人不見甲是道乙非道道無我聖
人不見己進道己退道以不有道故不無道
以不得道故不失道

不知道妄意卜者如射覆盂高之者曰存金
存玉中之者曰存角存羽卑之者曰存瓦存
石是乎非是乎惟置物者知之
一陶能作萬器終無有一器能作陶者能害
陶者一道能作萬物終無有一物能作道者
能害道者道茫茫而無知乎心儻儻而無羈
乎物迭迭而無非乎電之逸乎沙之飛乎聖
人以知心一物一道一三者又合爲一不以
一格不一不以不一害一
以盆爲沼以石爲島魚環游之不知幾千萬

里而不窮乎夫何故水無源無歸聖人之道
本無首末無尾所以應物不窮
無愛道愛者水也無觀道觀者火也無逐道
逐者木也無言道言者金也無思道思者土
也惟聖人不離本情而登大道心既未萌道
亦假之
重雲蔽天江湖黯然游魚茫然忽望波明食
動幸賜于天即而就之漁釣斃焉不知我無
我而逐道者亦然
方術之在天下多矣或尚晦或尚明或尚强

或尚弱執之皆事不執之皆道
道終不可得彼可得者名德不名道道終不
可行彼可行者名行不名道聖人以可得可
行者所以善吾生以不可得不可行者所以
善吾死
聞道之後有所爲有所執者所以之人無所
爲無所執者所以之天爲者必敗執者必失
故聞道於朝可死於夕
一情冥爲聖人一情善爲賢人一情惡爲小
人一情冥者自有之無不可得而示一情善

惡者自無起有不可得而祕一情善惡爲有
知惟動物有之一情冥爲無知溥天之下道
無不在
勿以聖人力行不怠則曰道以勤成勿以聖
人堅守不易則曰道以執得聖人力行猶之
發矢因彼而行我不自行聖人堅守猶之握
矢因彼而守我不自守
若以言行學識求道互相輾轉無有得時知
言如泉鳴知行如禽飛知學如擷影知識如
計夢一息不存道將來契

以事建物則難以道棄物則易天下之物無
不成之難壞之易
一灼之火能燒萬物物亡而火何存一息之
道能冥萬物物亡而道何在
人生在世有生一日死者有生十年死者有
生百年死者一日死者如一息得道十年百
年死者如歷乆得道彼未死者雖動作昭智
止名爲生不名爲死彼未契道者雖動作昭
智止名爲事不名爲道
不知吾道無言無行而即有言有行老求道

忽遇異物橫執爲道殊不知捨源求流無時
得源捨本求末無時得本
習射習御習琴習奕終無一事可以一息得
者惟道無形無方故可得之一息
兩人射相遇則工拙見兩人奕相遇則勝負
見兩人道相遇則無可示無可示者無工無
拙無勝無負
吾道如海有億萬金投之不見有億萬石投
之不見有億萬污穢投之不見能運小鰕小
魚能運大鯤大鯨合衆水而受之不爲有餘

散衆水而分之不爲不足
吾道如處暗夫處明者不見暗中一物而處
暗者能見明中區事
小人之權歸于惡君子之權歸于善聖人之
權歸于無所得惟無所得所以爲道
吾道如劍以刀割物即利以手握刃即傷
籩不問豆豆不答籩瓦不問石石不答瓦道
亦不失問與答與一氣往來道何在
仰道者跂如道者駸皆知道之事不知道之
道是以聖人不望道而歉不恃道而豐不借

道于聖不賈道于愚二柱(柱者建天地也)
若椀若盂若缾若壺若瓮若盎皆能建天地
兆龜數蓍破瓦文石皆能告吉凶是知天地
萬物成理一物包焉物物皆包之各不相借
以我之精合彼之精兩精相博而神應之一
雌一雄卵生一牝一牡胎生形者彼之精理
者彼之神愛者我之精觀者我之神愛爲水
觀爲火愛執而觀因之爲木觀存而愛攝之
爲金先想乎一元之氣具乎一物執愛之以

合彼之形冥觀之以合彼之理則象存矣一
運之象周乎太空自中而升爲天自中而降
爲地無有升而不降無有降而不升升者爲
火降者爲水欲升而不能升者爲木欲降而
不能降者爲金木之爲物鑽之得火絞之得
水金之爲物擊之得火鎔之得水金木者水
火之交也水爲精爲天火爲神爲地木爲魂
爲人金爲魄爲物運而不已者爲時包而有
在者爲方惟士終始之有解之者有去之者
天下之人蓋不可以億兆計人人之夢各異

夜夜之夢各異有天有地有人有物皆思成
之蓋不可以塵計安知今之天地非有思者
乎
心應棗肝應榆我通天地將陰夢水將晴夢
火天地通我我與天地似契似離純純各歸
天地雖大有色有形有數有方吾有非色非
形非數非方而天天地地者存
死胎中者死卵中者亦人亦物天地雖大彼
固不知計天地者皆我區識譬如手不觸刃
刀不傷手

夢中鑑中水中皆有天地存焉欲去夢天地
者寢不寐欲去鑑天地者形不照欲去水天
地者盎不汲彼之有無在此不在彼是以聖
人不去天地去識
天非自天有爲天者地非自地有爲地者譬
如屋宇舟車待人而成彼不自成知彼有待
知此無待上不見天下不見地内不見我外
不見人
有時者氣彼非氣者未嘗有晝夜有方者形
彼非形者未嘗有南北何謂非氣氣之所自

生者如摇箑得風彼未摇時非風之氣彼已
揺時即名爲氣何謂非形形之所自生者如
鑽木得火彼未鑽時非火之形彼已鑽時即
名爲形
寒暑温凉之變如瓦石之類置之火即熱置
之水即寒呵之即温吸之即涼特因外物有
去有來而彼瓦石無去無來譬如水中之影
有去有來所謂水者實無去來
衣揺空得風氣噓物得水水注水即鳴石擊
石即光知此說者風雨雷電皆可爲之蓋風

雨雷電皆縁氣而生而氣縁心生猶如内想
大火乆之覺熱内想大水乆之覺寒知此說
者天地之德皆可同之
五雲之變可以卜當年之豐歉八風之朝可
以卜當時之吉凶是知休咎灾祥一氣之運
爾渾人我同天地而彼私智認而已之
天地寓萬物寓我寓道寓苟離于寓道亦不
立三極(極者尊聖人也)
聖人之治天下不我賢愚故因人之賢而賢

之因人之愚而愚之不我是非故因事之是
而是之因事之非而非之知古今之大同故
或先古或先今知内外之大同故或先内或
先外天下之物無得以累之故本之以謙天
下之物無得以外之故含之以虚天下之物
無得以難之故行之以易天下之物無得以
窒之故變之以權以此中天下可以制禮以
此和天下可以作樂以此公天下可以理射
以此周天下可以禦侮以此因天下可以立
法以此觀天下可以制器聖人不以一已治

天下而以天下治天下天下歸功於聖人聖
人任功於天下所以堯舜禹湯之治天下天
下皆曰自然
天無不覆有生有殺而天無愛惡日無不照
有妍有醜而日無厚薄
聖人之道天命非聖人能自道聖人之德時
符非聖人能自德聖人之事人爲非聖人能
自事是以聖人不有道不有德不有事
聖人知我無我故同之以仁知事無我故權
之以義知心無我故戒之以禮知識無我故

照之以智知言無我故守之以信聖人之道或以仁爲仁或以義爲仁或以禮
以智以信爲仁仁義禮智信各兼五者聖人
一之不膠天下名之不得
勿以行觀聖人道無蹟勿以言觀聖人道無
言勿以能觀聖人道無爲勿以貌觀聖人道
無形
行雖至卓不離高下言雖至工不離是非能
雖至神不離巧拙貌雖至殊不離妍醜聖人
假此以示天下天下冥此乃見聖人

聖人師蜂立君臣師蜘蛛立網罟師拱鼠制
禮師戰螘制兵衆人師賢人賢人師聖人聖
人師萬物惟聖人同物所以無我
聖人曰道觀天地人物皆吾道倡和之始終
之青黄之卵翼之不愛道不棄物不尊君子
不賤小人賢人曰物物物不同旦旦去之旦
旦與之長之短之直之方之是爲物易者也
殊不知聖人鄙雜厠别分居所以爲人不以
此爲已
聖人之於衆人飮食衣服同也屋宇舟車同

也貴賤貧富同也衆人每同聖人聖人每同
衆人彼仰其高侈其大者其然乎其不然乎
魚欲異羣魚捨水躍岸即死虎欲異羣虎捨
山入市即檎聖人不異衆人特物不能拘爾道無作以道應世者是事非道道無方以道
寓物者是物非道聖人竟不能出道以示人
如鐘鐘然如鐘鼓然聖人之言則然如車車
然如車舟然聖人之行則然惟莫能名所以
退天下之言惟莫能知所以奪天下之智
蝍蛆食蛇蛇食蛙蛙食蝍蛆互相食也聖人

之言亦然言有無之弊又言非有非無之弊
又言去非有非無之弊言之如引鋸然惟善
聖者不留一言
若龍若蛟若蛇若龜若魚若蛤龍皆能之蛟
蛟而已不能爲龍亦不能爲蛇爲龜爲魚爲
蛤聖人龍之賢人蛟之
在己無居形物自著其動若水其靜若鏡其
應若響芒乎若亡寂乎若清同焉者和得焉
者失未常先人而常隨人
渾乎洋乎遊太初乎時金已時玉已時糞已

時土已時翔物時逐物時山物時淵物端乎
權乎狂乎愚乎
人之善琴者有悲心則聲悽悽然有思心則
聲遲遲然有怨心則聲回回然有慕心則聲
奕奕然所以悲思怨慕者非手非竹非絲非

桐得之心符之手得之手符之物人有道者
莫不中道
聖人以有言有爲有思者所以同乎人以未
嘗言未嘗爲未嘗思者所以異乎人
利害心愈明則親不睦賢愚心愈明則友不

交是非心愈明則事不成好醜心愈明則物
不契是以聖人渾之
心之愚拙者妄援聖人之愚拙自解殊不知
聖人時愚時明時巧時拙
以聖師聖者賢人以賢師聖者聖人蓋以聖
師聖者徇跡而忘道以賢師聖者反跡而合
道賢人趨上而不見下衆人趨下而不見上聖
人通乎上下惟其宜之豈曰離賢人衆人别
有聖人也哉

天下之理夫者唱婦者隨牡者馳牝者逐雄
者鳴雌者應是以聖人制言行而賢人拘之
聖人道雖虎變事則鼈行道雖絲棼焚事則
棊布
所謂聖人之道者胡然孑孑耳胡然徹徹爾
胡然臧臧爾惟其能徧偶萬物而無一物能
偶之故能貴萬物
雲之卷舒禽之飛翔皆在虚空中所以變化
不窮聖人之道則然

