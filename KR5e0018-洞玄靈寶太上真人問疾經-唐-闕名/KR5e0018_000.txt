








洞玄靈寳太上真人問疾經序
如是一時靈耀寳藏天尊於北龍玄幾仁賢
世界龍牙山中騫華樹下與十方大聖衆有
若干千億萬衆俱會法座論講說議研詳大
乘經詺曰五千文終日竟夜共美之味常如
不足不厭不勞不倦不懈四方得道及次道
果未得道果已得道果如此之衆亦如塵沙
及四天王梵炁天王諸天帝釋十方千億崑
崘王一切崐崘所統三十二天諸梵天王鬼
神諸天魔王山海神王暘谷神王有若干千

億萬人三界衆生人非人類是含血之類有
若干千億萬衆外道諸生有九十八種外道
諸鬼神復有若干千億萬衆復有轉輪聖王
復有日月天子十方世界諸天子有若干千
億萬衆各各身居騎乘及其宫殿妻妾俱到
騫華樹下聽
天尊說法大乘經義其義淵奥難可尋詳如
此諸衆生莫能解者雖不能解然心意歡喜
忘諸塵汙各各散諸香華供養
天尊願解明了

天尊言我說大乘經及言三達之事非所能
解衆中有常住高真及過去高真見在高真
亦有若干千億萬人其有衆中大明了大乘
弟子有八萬六千人其名曰无始真人天皇
真人太極真人高皇真人上皇真人太一真
人太平真人太素真人太始真人景皇真人
長夜真人正一真人定光真人羅翹真人妙
音真人留羅真人太虚真人玄妙真人智稱
真人大通真人无量真人玄寂真人自在真
人統三界真人大力真人无量力真人相好

真人明了真人智慧真人无常真人導師真
人破惡真人保長真人如此等真人並皆明
了大乘經法是其先劫中修學上業致居是
真衆中小劫身其數如沙塵當其先身時不
樂大乘法是居小劫身聞說大乘經心意亦
欣然未有敢問者衆中第五弟子无始真人
而起作禮上白
天尊言今說大乘法不解者衆未能有知不
堪受此但使常供養心願果後成无上真
天尊言我今說大乘法汝等悉明了後劫諸

衆生未能解是趣遂舉左手指第五弟子第
六弟子无始真人定光真人汝二人當於賢
劫中而爲導師汝當受號爲无始天師定光
受號爲定光天師又指第七弟子正一真人
第八弟子玄妙真人汝等當於濁劫中導我
三乘法正一真人當受號爲三天法師玄妙
真人受號爲六度法師汝等四弟子累嘗經
當來過去見在經麤入妙及因大人國家法
王之子胎孕之恩皆導諸羣生濟地獄諸苦
化諸天大運勤爲用心令賢濁之中使得知

明了我法趣我今分身分號其成百千億萬
是我病痛故耳夷是第一名希是第二名微
是第三名是三乘之首一名三洞之始其中
分散亦爲千億品經後第一劫爲玉清宫天
寳君是我第一名後第二劫中爲紫微宫靈
寳君是我第二名後三劫中爲太極宫神寳
君是我第三名詺曰當來之劫第一住玉清
第二散靈寳第三制魔精靈者是我第一號
是萬物之父能成萬物寳者是我第二號是
萬物之母能生萬物之子而爲靈寳法以度

後劫中濁世諸衆生明導如是法記文於虚
皇我又有十名一爲當來二爲過去三爲見
在四爲常住五爲導世六爲慈悲七爲清淨
八爲虚空九爲有无十爲天地汝等當知敬
受我言憶識此數時諸真等及四方一切真
及諸天子諸王鬼神人非人等咸共起作禮
同稱善哉願我當知爾時无始真人又問如
今所說法分爲千億萬亦難可解難可了弟
子自當知濁世中諸衆生卒未究了願以細
者近者而言使一切衆生咸得明了天尊常

有諸病苦願爲分别說之何故有斯病疢痛
惱如是難堪如是遂致死變死非常死變非
常變大聖所不免弟子常自憂慮常自愁煎
雖非愁毒要有是苦天尊含笑八色之光從
口出狀如宻雲於是彈指告衆未有如是問
今有此大弟子善能問我死病之惱死事難
知易知今當告病之由而爲說之一切靜心
我生諸病從有劫至无劫亦如流沙无數入
无數不足以爲多常自憂惱皆以我有身有
身則病

洞玄靈寳太上真人問疾經
問疾品第一
於是
天尊言後世學仙士外披法服内懷隂惡是
我大病外飾華競内无專信是我大病不常
行道悔過是我大病不念濟衆生是我大病
不慈一切是我大病心意懈退是我大病傳
授至法不關天地是我大病傳經不究儀格
是我大病以害身任行受戒是我大病爲魔
所試不過是我大病國王臣民居高自驕是

我大病富貴不以道理是我大病慳貪是我
大病殺害貪味是我大病室家不睦六親不
和是我大病不孝父母不慈妻子是我大病
不行仁義是我大病毁敗靜舍齋堂是我大
病不信三寳是我大病不畏鬼神是我大病
爲偷劫盜是我大病謀圖君主是我大病不
順君父是我大病君父无道是我大病輕慢
星辰日月是我大病先世惡根未盡中遭轗
軻還被冤家尤人咎道是我大病背師恩愛
是我大病欺詐義友是我大病輕師忽友是

我大病笑師非是是我大病不愛弟子是我
大病不教悟弟子是我大病藏真出僞是我
大病貪著聲色是我大病棄法入僞是我大
病貪著小乘是我大病願樂外道是我大病
事飼邪神是我大病嫉能稱己是我大病不
讓德於他是我大病嗊嗃自是是我大病未
知云知未解云解是我大病未見云見欺誘
貧人是我大病换貸不還是我大病出債長
取大斗入小斗出輕秤出重秤入是我大病
惡口駡詈是我大病非實妄語是我大病飲

酒過量是我大病衣食過量是我大病噉血
魚腥是我大病貪食五辛是我大病出入行
來卧息不起慈悲是我大病諸天齋日嗔恕
恚妬是我大病吉齋之日殺生是我大病夫
妻隂陽不依科法是我大病呵風駡雨是我
大病笑薄貧病是我大病言人得失是我大
病憎人成敗是我大病穢汙清流道路是我
大病殺生葬死骸是我大病愛惜財寳不肯
受法以解其先身罪根立善因縁是我大病
傷胎去子是我大病伐斫樹木果林是我大

病不信宿命是我大病云天地无有鬼神是
我大病不知布施一切是我大病布施追恡
是我大病駡逐乞兒是我大病聚積衣服珍
寳是我大病論薄人爲善惡是我大病不救
窮厄飢急是我大病不過一切死敗是我大
病我有此等七十二病彌劫不脫不能免之
是以故變形散氣化神分身以成七十二聖
聖中有真真中有品品中有章章中有句句
中有辭辭中有氣氣中有象象中有微微中
有細細中有无无中有有是謂微妙妙中上

氣无氣而成真身下氣有氣而成肉身故有
水火風地合成四大身我身大病者爲有四
大无此者有何患哉我實无四大有何大患
以知我身則是我身弗知我身則非我身知
我身則長存不知我身則夭傷痛毒於地獄
長更於五道輪轉於无窮故我以此變也自
非大業莫能奪之奪之之法如說聞之我死
苦者以老病故也生必有死盛必有衰人物
一統无生不終物生於春長於夏秋枯冬凋
事成有敗高則有危安則有悲樂少苦多孰

能知乎死者煩毒精神難化沈彌積夜苦哉
由行諸天雖樂長憂无常精神散者四大難
會故宅難還我有此苦實非我苦我死非死
我生亦非生我老亦非老苦哉有之有之者
非我身无之者是我身詺曰我死詺曰我生
生死之對我免之不免者衆生是也座中大
衆有悟及未悟一時願得時解而起作禮稱
善
天尊言修大乘以解縛者每行齋戒佩三洞
大符帶三洞大籙及契策依法行道轉經六

時不倦所以制作六時者人受四大生於六
情六情不去要有罪源一時除眼二時除鼻
三時除口四時除耳五時除心六時除手能
晝夜行之六情自消六慧便通六度行也則
無復有閡神通衆魔自在具足長生久視無
諸苦毒憂惱然燈者光映長夜之府以解七
世父母天下父母衆生之闇燒香者以除三
界中臭穢使地獄還香潔猶之如蘋香之草
一名鬼藥一名薏蘭方圓四百里中常揚氣
以薰三界衆生使成諸氣病以沈水栴檀薰

陸等香禳之三界地獄還香潔魂神得化衆
生得蘇天下歡心六情消滅五常自息五常
自息能報五德一者父母二者師徒三者主
人四者國王君父五者百姓父母恩愛師徒
關津主人供養國王撫卹鎮愛百姓孤窮是
謂五德數中明之明之自知言如所說非以
虚妄真實之語衆生可知可學諦思諦思
治耳戒神通普聞品第二
聞上真吟嘯聲七寳宫殿自然妓樂聲諸天
說法講誦聲龍鳳嘯歌聲靈風散華聲魔王

謡亂聲仙童玉女從真和音聲天鼓自然鳴
聲衆聖上朝聲五帝度仙品聲北帝校死籍
聲南斗定生録聲中斗注仙簡聲三界分别
善惡聲太山判罪網聲國王宫殿妓樂聲耀
兵教武聲文思詩章說議聲諸道士行香禮
願聲講習通義聲教化童蒙聲救疾度厄聲
童男童女聲山林河海鬼神言語善惡聲隱
士幽谷中耽味至經聲地獄餓鬼東西乞食
聲地獄魍魎鬼被考掠苦惱呼唤聲責役三
官勤苦求死不得聲陽官囹圄考對苦痛聲

六畜爲人所殺苦唤聲禽獸魚鳥更相噉食
聲鬥爭牽引鬼神聲殺生祭祀邪神聲鼓音
鐘鈴聲嬉戲悲哭哀悼聲貧人稱怨聲疾痛
呻吟聲富貴自驕聲劫盜殺害聲奸婬色味
聲天上天下如此種種之音聲皆悉能聞知
猶不亂耳根皆治戒所得神通故也
治眼戒神通普見品第三
見諸天宫殿中上真說法時十方高聖安然
不動時日月分景時宫商相和時隂陽相生
時龍鳳嘯鳴時飛天散華時

天尊空中導引時大會道場教化諸天時三
界度仙真品時五帝記名時國王臣人嬉戲
時道士講論經法時悔過行道時生死别離
時悲哭哀悼時地獄苦魂惱毒時陽官囚徒
痛劇時飢渴不得飲食時禽獸魚鳥更相害
食時殺生祭祀鬼神時淫色花落時妄語非
實時隂惡讒嫉時懈退稱怨時天上天下如
此種種時皆悉能見猶不亂眼根皆治戒所
得神通故也
治鼻戒神通普聞香品第四

諸天自然香陀羅微妙香沙摩泥鱗香波提
漫華香風生宻河香青華白華香紫華赤華
香蒼華黄華香兩地隂雲香金剛色名香十
方高真身形之美香諸天彩女之氣香栴檀
沈水香高凉青桂香安息雀頭香艾蒳蓒䔉
香蟲婢菎檔香薰陸安息香芝草明蘭香美
水藥品香畜華真形香人頭鳥羽香童男童
女香毛鮮軻月香口氣柔嫩香天上天下如
此種種之香氣皆悉能聞知猶不亂鼻根皆
治戒所得神通故也

治口戒神通普知味品第五
諸天甘靈味嚥日服華味引月餐精味食无
吸光味羅生映玄味緑水黄精味英草美薤
味玉璽通玄味風生玉石味松柏甘口味无
生生薰味天上天下如此種種味皆悉能美
知猶不亂口根皆治戒所得神通故也
治手戒神通普通力品第六
手不取自足不動自盈不摇自豐不移自平
不運自力不執自來不握自舉不把自滿與
神手同皆治戒所得神通故也

治心戒神通普妙品第七
心能攝三界能運太虚能使魔靈能伏衆精
能爲宫殿能爲隂陽能導日月能戲道場能
遊上真能爲光華能入細微能爲大象能爲
水火能爲風地能濟天地能救地獄能過諸
厄惱能解諸形能同萬物種種悉能爲猶不
亂心根皆治戒所得神通故也
天尊言此是受四大之體能順法治戒者見
世今身普得神通雖未證道真且令神足從
此進學漸入微妙從一至三克果之期便是

乆視之道雖遠三惡无諸愁惱煩毒六者既
通則與一神爲合則俱然飛騰上清也
語來生學仙一切人求欲果報品第八
若欲變化飛行修誦是經果而如願若欲服
藥自鍊求道修誦是經果而如願若欲餐精
嚥氣身在无爲修誦是經果而如願若欲導
引吐納去遠憂惱修誦是經果而如願若欲
講讀大乘經以求昇騰太空修誦是經果而
如願若欲乘景輪之車遊戲太虚修誦是經
果而如願若欲戲龍鳳擊節修誦是經果而

如願若欲入常住正真修誦是經果而如願
若欲作自然妓樂修誦是經果而如願若欲
入當來過去修誦是經果而如願若欲破大
魔軍修誦是經果而如願若欲能无能有修
誦是經果而如願若欲能成能敗修誦是經
果而如願若欲能大能小能妙能微修誦是
經果而如願若欲能天能地能山能海修誦
是經果而如願若欲能寒能暑能和能柔修
誦是經果而如願若欲見十方常住衆真而
爲說法果後而見是真若欲見過去衆真而

爲說法果後而見是真若欲見見在諸真而
爲說法果後而見是真若欲見空中自然宫
殿而爲說法果後而見此宫殿若欲見諸天
妓樂而爲說法果後而見此妓樂若欲見一
須彌所統三十二天帝而爲說法果後而見
此天帝若欲見梵炁天王而爲說法果後而
見此王身若欲見轉輪聖王而爲說法果後
而見此王身若欲見天大將軍身而爲說法
果後而見此將軍身若欲見諸梵天王而爲
說法果後而見此王身若欲見十方千億須

彌王身而爲說法果後而見此王身若欲見
十方世界諸天子而爲說法果後而見此天
子身若欲見十方世界諸天王身而爲說法
果後而見此王身若欲見魔王宫殿而爲說
法果後而見此宫殿若欲見三界鬼神身而
爲說法果後而見此鬼神身若欲見暘谷神
王身而爲說法果後而見此王身若欲見五
帝身而爲說法果後而見此帝身若欲見龍
鳳諸獸身而爲說法果後而見此龍鳳諸獸
身若欲得聦明智慧身而爲說法果後而得

是身若欲去離窮厄而爲說法果後而爲福
身若欲轉女爲男而爲說法果後而爲男身
若欲求轉男爲女而爲說法果後得爲女身
若欲爲隱士而爲說法果後而爲隱士若欲
爲導師而爲說法果後而爲導師若欲制役
魔精而爲說法果後而能制魔精若欲世間
求安而爲說法而見世得安若人宅墓不寧
而爲說法而得潜寧若惡縁未斷居家轗軻
死喪不止而爲說法而獲消散還得利貞若
欲斷世間禁忌鬼神爲祟而爲說法而得解

釋不爲禍累若欲朱門榮宦求得通達而爲
說法果如所願若欲治生供衣食之用而爲
說法而如所願若欲免冤家之責咎而爲說
法而得解斷若欲常生福德之國有道之境
而爲說法而如所願若欲宗廟胤長多嗣輯
睦而爲說法而如所願若欲生國王家而爲
說法而後生國王家衆生聞不解不知我真
實之語常能香燈飯食珍寳寳蓋華旛繒帳
衣服床席高座堂屋供養法師志行如是果
報克至種一獲萬如田稻之實善自力勵勿

生疑惑失汝因縁墮落長夜輪轉五道此悟
量難也
前劫時衆生爲功德受報品第九
天尊言前劫中諸衆生學无上道供養三寳
者早已成真道誦詠洞經者早已成真道修
行齋戒者早已成真道吞精嚥氣者早已成
真道服御導引者早已成真道八節奏簡於
五嶽三河者早已成真道供養法師衣服者
早已成真道勸助香腴衆乏者早已成真道
發願隨喜大乘者早已成真道布施放生者

早已成真道助人營精舍靜室者早已成真
道種植果林供養法師堂宇者早已成真道
助人讀誦經者早已成真道助人營齋運力
者早已成真道觀聽行道悔過發信解者早
已成真道信心唱句善哉者早已成真道檢
身畏敬法者早已成真道出入卧息坐起常
行慈悲者早已成真道放生度死者早已成
真道不嫉妬志學者早已成真道常歎善佳
者早已成真道不念殺生者早已成真道賜
乞貧窮者早已成真道救厄卹急者早已成

真道然燈照夜者早已成真道善明護法者
早已成真道有如此之功真人得道甚多略
言其事皆記名金格玉簡皆前劫時發是因
縁故也
德覆譬喻品第十
天尊言我是衆生之父母憐汝愛汝慈愍一
切覆育一切潤澤一切一切物得我如魚之
得淵如兒得母如飢得飯如渴得飲如病得
醫如民得王如恐得旅如溺得船如貧得寳
如刑得赦如絶得蘇如敗得成我法普度衆

生如大雲彌天布靉靆細雨无不蒙澤衆生
知我不我成汝生汝養汝育汝長汝愍汝汝
等何不知慈悲以報我恩行諸善行而見我
經法不知悔立縁趣墮惡道沈落地獄可痛
可哀明各修勵以得免罪根果報長樂如我
所說義
衆生本行因縁受不善報品第十一
先身誅人滅族今報其无後先身殺人小兒
及傷胎去子今報其有子多夭傷成冤家之
子先身憎人喪禍今報其常嬰轗軻先身憎

人得失今報其常被誹謗先身笑人貧今報
其此厄先身偷劫及富貴无道誘取貧賤及
换貸不還今報其爲牛之身常負重擔但念
水草先身出債一求償十今報其常苦乏先
身憎人病疽疥癩癱瘻今報其此疾先身嫉
人聦明今報其愚闇先身著履上靜堂宇今
報其脚折及无間關行出不便先身夜入人
家姦盜今報其无眼亦憎人盲也先身居富
室獨食假借不通不卹危急仁義不達輕慢
貧賤今報其生邊夷之國非人之類先身不

聞云聞及憎人聾疾今報此疢先身婬色中
外骨肉今報其驢馬身先身殺害含血之類
貪食其肉今報其生六畜及野獸之身爲人
所害以酬先冤先身殺生葬死骸今報其所
殺之形先身殺人壻今報其无壻先身殺人
婦今報其无婦先身憎人成敗今報其常嬰
凶禍先身𡜍人至學今報其不知學先身爲
臣吏人更相憎嫉讒害无道致令横敗冤對
相牽今報其爲人所讒害先身飲飼鬼神今
報其常不足流弊世間先身惡口駡詈今報

其常爲人所駡憎惡爲狗犬身先身飲酒无
節過量犯惡今報其性理倒錯先身不孝父
母今報其生不孝之子先身不慈愛兄弟妻
婦今報其爲家不厚常自鬥爭爲人所笑薄
先身願人爲己奴婢今報爲奴婢有如此縁
甚多今略言其一粗令悟知也衆生勿發如
是願如是行善惡之報立在信然若无是縁
俱是生人中受四大同一而有愚智相去何
若才不才相去何若高貴貧賤相去何若明
不明相去何若六情完具及不完具相去何

若談講論及議及不議相去何若爲人所敬
愛及不敬愛相去何若尊禮及不尊禮相去
何若斯等略言其事也
衆生行業受善報品第十二
居世富有從先身布施中來居世爲人王從
先身供養三寳中來居世爲法師善能導化
從先身思念大乘中來居世聦明智慧從先
身敬信學問經法中來居世爲人所敬畏從
先身戒愼三寳中來居世衣食有足從先身
濟諸窮乏中來居世仕宦朱門高達從先身

不傷物夭中來居世六情相好具足從先身
不毁三寳中來居世言談无誤從先身講大
乘經教中來居世爲一切人所依棲從先身
撫卹一切中來居世行遇善座人所推讓從
先身行善願人得成中來有如是之報今略
言其理因縁甚多善惡之根受報如日月之
光大海之濤如四時之轉五行之移如車之
輪衆生汝知不汝悟不汝解不汝了不汝行
不汝信不汝愼不汝能受不吾今說是善惡
之事明也一切大衆咸皆歡喜作禮而稱善

願得解了
无始真人言天尊所說要事斯妙極之足令
衆生回心其中品目有億千衆生未能解了
惟道與道對共解道惟真與真對共解真惟
无與无對共解无我受號後劫中當爲无始
天師導太上大乘法自究今言諸大衆中未
悟此真實其數亦多
天尊劫身猶如暘谷宫殿有水靈之臺方圓
八十萬里等高亦然中有金沙沙大如芥子
滿其中萬齡一枚自消如此消盡以爲

天尊小劫身其猶如北方有一百八十崑崙
所統三萬八千世界中山陵丘瓦土地林木
一時末爲細塵若於大虚空中揚之其數猶
如
天尊身大劫一周衆生未悟也不信也座中
四衆小乘身小劫身諸天子諸天王諸天帝
亦復不知聞今說之亦咸有疑何況濁世諸
衆生發有疑惑是以說之自可明了信者亦
難知者亦難悟者亦難受者亦難遇者亦難
見者亦難奉者亦難則是我身之難我爲導

師猶難之以爲難爲難審无有難
无始真人言五千文是靈耀寳藏天尊五體
中神神亦爲老子詔曰五百老子共集此義
靈爲衆生之父寳爲衆生之母耀爲太陽之
光以明澤一切藏爲包含萬物而生其中我
亦嘗經之
天尊瞻千億須彌中諸世界衆中善惡學與
不學人及非人一足兩足四足多足濁生濕
生卵生胎生化生如是諸惡悉皆我眼前從
身生常去眼數寸耳衆生云不知不見不見

其真父母或云真聖高遠或云无有神明能
孝父母則靈氣降不孝父母則禍罰至胎生
父母是因縁寄孕其義一等孰能知乎學大
乘爲縁但願生非是至願果得道者及功德
未足復應輪轉寄生而福根常不絶後生常
在賢貴富有德爲人尊相好具足動爲善神
所導學遇明師葬遇吉山妻遇好女岀遇食
禄凶神敢干不樂與三寳爲縁不信有聖言
惡聲駡詈所爲不善常生下賤學遇闇師葬
遇凶山妻遇麤婦出輒失財縣官相連舉向

不利善神不祐凶神所牽皆由前縁宿命所
爲各各星主之善者屬善星惡者屬惡星生
死有對甚有分明自非大乘所濟莫能免也
衆生知不而敬信外道諸述書籍此迷誤可
哀將深有百九十八種道者亦是
天尊身所以爾者十方世界中衆生心行各
異不知有鬼神故惡以化惡方便導之善勸
悟之隨順其本心漸令知道悟審上道爲正
一者无内无外无表无裏无精无麤无二亦
无三无十亦无百以行求之求之由心幽明

之理甚有微妙諸衆生見不見常如見畏不
畏常如畏愼不愼常如愼行不行常如行受
不受常如受愛不愛常如愛脩不脩常如脩
要使如是三百六十契令是真非真是一非
一如我所說明之也此經是
天尊金口所出不得輕毁輕則禍罰崇則福
宥若有志大乘之子必能耽向供養讀誦思
詳是義以解見世之罪以滅先縁之惡以釋
九祖之殃以濟一切之苦將來求道使精神
澄正鬼神擁護魔王敬禮者齎金寳質心長

齋千日然後而付焉
无始真人言我受无爲以萬物之氣息也始
者是萬物結精氣也生死之理我身是也一
名龍牙山二名龍身三名龍肝四名鳳鳴五
名師子頭六名小劫七名常住八名見在九
名當來十名過去此山方圓八千億萬里騫
華樹下方圓四百億萬里上聖高真一劫而
降此山說大乘經集會大衆
天尊爾時種種說法一切各各自知悟其語
種類相隨无誤謬鳥蛾之王俱同一解起於

此山山以黄金爲壇白銀爲階七寳爲樹慶
雲爲華龍鳳天獸所依棲衆中諸衆生亦有
未嘗見遇
天尊開大宥而爲見其山形亦是先身之縁
諸是學者勤脩大乘法果後得會此山其山
亦有七寳宫殿自然妓樂是國无春秋冬夏
隂陽氣候自然常存大乘經其一耳支散爲
千億萬龍車所不能載東井不足爲汋一者
五千文是也是空也是虚也是无也是有也
是天也是地也是萬物也十方常住高真共

所思議无厭也厥一字者
天尊内名常示世間衆生弗悟耳後世衆生
有得道果者及至賢聖聦明智慧儒學之人
而思惟是義或用爲外教虚談亦善也此經
是大聖之身内引氣靈外敷妙義莫能究也
過去劫中諸衆生思惟是趣各各信言其意
此已消也言談是理非理得與不得知趣及
不知趣我亦能納受不責於人順百姓之心
詺曰以百姓心爲心也
无始真人言道家治身之法如恒河沙非可

盡學但令執一者耳服符道引吐納隱藪先
功未滿其不能也可勤供養是經禮拜祝願
讀誦修研善心信向无有疑惑懈退怠倦志
意日新亦克得飛騰策駕龍車九祖同輪善
自思之是經者五千文也
元始真人勤學頌其辭曰
妙哉无上道道真五千文空无本无跡
有跡霞散分分者難思測三一合帝君
三乘无有二虚皇敷導宣衆生多疑惑
說法悟以傳解根惡縁逮去離老病煩

長生居久視果業乘景雲逍遥太虚中
高聖乃齊群億劫由朝晨未有憂惱冤
顧看後學子懈退信不專平相稱嫉妬
那得同升轅沈滅九夜下考楚是汝魂
轉輪三塗中善縁不復聞
无始真人言前劫時人學上仙長生之道不
死之法不念居世居世則多想多想則有憂
有憂則累心累心則忘道有妻子則憂妻子
有財寳則憂財寳有疾病則憂疾病有死喪
則憂死喪有貧窮則憂貧窮諸有此行豈離

死痛與長生便乖有一身者不知憂不知憂
則道法長存也後世學惑也惟知愛惜身命
不知保愛精神形是四大之屋室爲屋豈能
長久人去屋則不立使精神散精神轉輪不
滅不沈不絶愚人厚營廣塚大材殺生葬送
以此爲孝慈不知應有長夜之對惑哉惑哉
其不願爲太上賔趣爲國王民此之謂苦也
聖人有子弟者非其子弟是前人有福寄其
聖姓耳聖人无有種學者要令解之至如解
前劫時其功未滿學上道仙品未足運應滅

度身經太隂有子弟請諸法師及其義友親
表爲行三七齋轉五千文十過以拔其魂神
夫學上道之士求轉輪速騰不必有年壽如
世間凡人愚者保愛命長未悟耳既未悟則
有哭有哭則見身之病也可哀世人本有成
敗長短有哭所以三七齋者一七水官除罪
二七土官解過三七三界度生離地獄苦无
復有對便得速化竟三七日營法是佳弗者
日數中節節亦善也六時勤苦以過命者先
所有衆物爲信供養法師三寳善思之焉斯

妙矣並是後世一切人之惑也生時不知爲
善立福田之業死時所有衣服衆寳珍物埋
送棺塚之中益爲亡者惱累不知以爲作開
度其死者津塗其亡者生人不忍者自可寒
夏各一通不須有長此忘衆生之實明思我
言
无始真人言當來之世衆生心多麤惡不悟
善縁不如今生朴實自當有後賢智者告諸
法則禮教之文夫因縁之理則生父母兄弟
伯叔姊妹姑姨六親之義有哀服之科此是

爲一切凡人之施非學上道之士所可同其
科也父母以下命終每發爲功德之心願同
更化生其真父母前不復生死无祭靈之目
益爲喪道心詺曰而亂之首善詳之焉
无始真人言後學之子最忌非分貪婪枉遏
人理而彊爲己潤爲人所怨責唤告鬼神雖
受經法服符導引吐納齋戒行道及服靈藥
節食飲徒自勞形體於外形僊亦无所感致
更被考速耳麤事不能奢挾此學道詺曰求
競世間非謂真實也見世爲惡鬼所殺不覺

死時既如此精神沈墮地獄受對難明識我
言學者行心入蟲蟻中亦使和心入六畜中
亦使和心入鳥獸中亦使和心入鬼神中亦
使和心入好惡人中亦使和心入林木中亦
使和心入一切萬物同善其行无分毫惱責
之心如此克爲鬼神所擁護三界所保舉自
然成真
无始真人言
天尊及我身觀未然及過去見在之事朗然
如在我心

天尊爾時即放額頂之中紫毫相光普照十
方千億崑崙三萬六千大千世界其中種種
衆生无有不見了然其光如金色光中有百
千種音聲衆生樂聞從光中尋之不覺至騫
華樹下一切善得而聞說法因縁之根是
天尊喻取一切大威神故也一劫一遇耳宜
監臨後學善自行焉
天尊有大威神力是勉濟諸衆生故其猶如
三界中无形有大聲无形有大力有攬之不
得如虚空中日月星辰玄居不著下至自然

運轉人身亦爾所以氣通神力如是人存真
真存人人敬神神敬人人愛靈靈愛人人忘
氣氣忘人人忽道道忽人故曰有善縁從明
入明從見入見從解入解從樂入樂不爲善
縁徒過入過從㝠入㝠從苦入苦其對有斯
是衆生之本後劫中能信能行能奉能修能
善能勤有爲是法師善說我語而爲導師勸
一切令入法門行齋修經悔過祈請以救生
死之縛其儀律甚多要用後聖所撰集詳行
焉立功嚫願從一至十從百至千從千至萬

集繒寳物以施齋官中分爲三一分供養靈
寳三師二分供養至真上聖三分供養善縁
果報之理亦如有无有无中真從此爲之
真人言三分者一施齋官一施供養法師
一年三年一施供養度師祖師二師不存
以付籍師傳送依三天法爲之如此也
夫真人之號其有儀格去上道猶遠是神通
自在不復退落役鬼使神猶尚有爲勤爲大
功歷劫入微漸至上道諸有如此比例皆是
前劫中學道之人而爲其真非卒可求希生

爲縁係著幽㝠自然不忘忽爲懈怠被試退
落方復淪沈五道未有反時明識我言我受
天尊教勑後劫中爲衆生父母教子生長之
縁避惡之人善愼詳我之言
夫導運應開之劫惟天師出世其在一也非
爲聖聖所出經戒亦无大小亦无前後亦无
高下同爲一耳其有品格詺品等帙聖聖各
有爲者爲衆生故也非二非三同如我身學
者善能解之玄都舊格玉清三十一卷紫微
三十六卷太極三卷其品及部數各有盟有

盟以爲身寳保其氣故也夫死者皆從内起
非外入既從内發外便有應有應則致大灾
内固不動不耀湛然安神詺曰默神神自居
故曰上學无爲无爲氣治下學有爲有爲則
身心同勞同勞則宿縛披散漸至氣治非爲
默神行罪既消滅自然神靜神靜便久視其
功未滿默神亦不立要令勞身苦體救濟萬
物不倦其苦國王有灾修誦是經君父不安
修誦是經疫毒流行修誦是經人民死病修
誦是經日月失昏修誦是經星宿錯度修誦

是經劫運有終修誦是經風雨不時修誦是
經師友疾病修誦是經室家終亡修誦是經
五穀不熟修誦是經盜賊多有修誦是經衆
生相詛修誦是經學退不固修誦是經駡詈
嗔恚修誦是經諸天齋日修誦是經行齋誦
經聲徹太虚舉響有降令爲梵音梵音微妙
感應衆聖魔王敬禮諸真稱善有如此之功
上與天真齊德漸入神定身中三十二相自
得具足髮青長項紫光眉月形耳玄聽目明
精鼻涕泠口方圓齒濡剛白銀潔數四十細

等平舌灌泉引月精洨宫津喉婁高柱强堅
手柔握内外攬脚力彊步玄空心正安制魔
王肝耀明入岱宗肺氣素著華隂腎發力觀
恒山脾受氣藹嵩高膽威聲振靈響誦通微
入无間此皆是學所得非自然也


洞玄靈寳太上真人問疾經













