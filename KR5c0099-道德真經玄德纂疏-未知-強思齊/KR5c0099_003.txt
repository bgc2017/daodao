










道德眞經玄德纂䟽卷之三使三
唐玄宗御注并䟽
河上公嚴君平李榮註
西華法師成玄英䟽
濛陽强思齊纂
持而盈之章第九(持而章所以次前者前章廣明無爲)
(上善虚己利他故次此章即顯有欲下凡自貽伊譴欲爾去取所以次之)
(就此一章義開三别第一明執心有欲多致傾危第二明富貴驕矜必遭)
(禍害第三謙柔靜退方合天道)
第一明執心有欲多致傾危(夫天地大爐神)

(功至象出明戒以指勸陳靜退以博幽故曰月貞明不失虧盈之度山河)
(深峻格乎崩竭之灾况我凡軀敢持盈滿頓足於聲色之地侈心於人我)
(之中飄飄善芽理無明而不見堂堂惡志入有漏而恒安赤子悲鳴出三)
(宫而上訴白骨流洩歷九泉而莫知愚夫一生倒置之甚眞言不察深乎)
(可哀)
持而盈之不如其已
御注執持盈滿使不傾失積財爲累悔吝
必生故不如其已已止也○御䟽持執也
盈滿也已止也言人心貪愛欲求取無厭
執守保持使令盈滿積財爲累悔吝必生

故聖人戒云不如休止○河上公曰盈滿
也己止也持滿必傾不如止○嚴曰污衆
趣時以致財貨財貨愈重神明愈耗財貨
累積以生患咎不如未盈而止者矣○榮
曰欹器滿而必傾奢侈滿而必敗若欲不
傾不敗唯有不驕不盈○成䟽持執也盈
滿也已止也言不能靜退謙虚恒欲執求
盈滿夸矜我大意在凌人必致傾危不如
止而勿行也故莊子云巵滿則傾危又書
云滿招損謙受益

揣而鋭之不可長保
御注揣度鋭利進取榮名富貴必驕坐招
殃咎故不可長保也○御䟽揣量也鋭銛
利也凡情滯溺貪求榮利故揣量前事銛
利欲心鬼瞰人怨坐招殃咎故不可長保
也○河上公曰揣治也先揣治之後必棄
擲也○嚴曰砥心鋭志運籌策奢智能爵
尊名達身進神去安可長保也○榮曰尊
則議廉則挫鋭意出群爲人所辱難長保
也○成疏揣磨也鋭利也夫揣劍磨刀雖

利必損况勵己陵物寧不困乎又揣磨心
智唯欲貪求其爲傷害甚於戈戟物皆我
讎故不可長保○節解上揣者謂言語放
散下揣者謂精神放散言語放散者則致
兵革精神放散者則致頭白齒落
第二明富貴驕矜必遭禍害
金玉滿堂莫之能守
御注此明盈難乆持之矣○御䟽假使贪
求不已適令金玉滿堂象既有齒而焚身
鷄故畏犧而斷尾且失不貪之寳坐貽致

寇之憂其以賈害豈云能守此覆釋持盈
也○節解謂炁血爲金精爲玉子能行一
上下開通腹中雷嗚支節相扶目光踴躍
與一相應也○河上公曰嗜慾傷神財多
累身○嚴曰夫金玉之與名勢身之與神
若冰之與炭勢不兩存名勢者神之穢財
利者身之害養神之穢積身之害損我之
所以成而益之所以敗財利曰益生炁日
盡莫之能守也○榮曰金玉無趾自爾流
行水火之灾莫之能却盜賊之來難可防

守是知貪而聚者失理也積而散者合道
也○成䟽欲甚神倦財富形勞身心既困
莫能守也又積不能散必招巨盜内懷憂
戚外周栖䟽身死財泮故莫之能守
富貴而驕自遺其咎
御注此明鋭不可揣也驕猶心生故咎非
佗與○御䟽遺與也富則人求之故便欺
物貴則人下之故好凌人驕奢至而不期
殃咎來而誰與因驕獲咎驕自心生故云
自遺爾此覆釋揣鋭也○河上公曰夫富

當賑貧貴當憐賤而反驕恣必被禍患
嚴曰富貴而不驕易言而難行身愈尊貴
志愈高遠而富貴而驕猶炬得火舉眀愈
大炬眀愈盡可不慎乎○榮曰積貨不能
散乘貴以凌人咎自内生非自外得○成
疏咎釁也遺與也夫處富貴應須濟物不
能謙遜反更驕盈自致危亡豈關佗與○
節解謂富貴者多貪榮禄財賄不肯學道
然後身死身死不能保其官禄財貨也縱
積錢至天何益於身身死名滅也

第三謙柔靜退方合天道
功成名遂身退天之道
御注功成名遂者當退身以辭盛未如天
道盈虚有時則無憂患矣○御䟽此舉戒
也夫滿則招損謙便受益惟彼天道尚不
常盈故功成者隳名遂者虧欲求長保未
聞斯語當須忘功與名退身辭盛如彼天
道不失盈虚則無憂責矣○河上公曰人
所爲功成事立名迹稱遂不退身避位則
遇於害此乃天之常道譬如曰中則移月

滿則虧物盛則衰樂極則哀○榮曰陰陽
遞代凉燠推遷物之恒理天之常道若貪
榮不退必致危亡二疏所以見機四皓於
焉長往達於物理合於天道也○成疏天
者自然之謂也夫曰中則昃月滿則虧虧
必盈極則反數其然也所以佐世之功成
富貴之名遂者必須守分知足謙柔靜退
處不競之地遠害全身能如是者深合天
眞之道也功成名遂者謂退身隱行行自
然也

載營魄章第十(載營者所以次前章前章略顯驕矜之過)
(謙退之德其於修習法門猶自未具故次此一章即廣明内外兩行次第)
(功能此一章義分三别第一明拘魂制魄守一内修第二明廣顯治國利)
(佗之行第三明達道忘功之美)
第一明拘魂制魄守一内修(夫奇樹所以芳)
(菲林花所以明媚皆由深根固蒂膏雨斯流况之於人魂魄須養保和氣)
(以自潤守謙柔以共成雨雪濛濛不憚去來之苦鷄鳴叫叫須加夙夜之)
(勤必使營魄和安無令心神散越須知子晋控白鶴以排雲方悟琴高乘)
(赤鯉而凌漢如長營代務擯棄眞筌大道之爲痛心何愚夫之暗昧也)
載營魄抱一能無離乎

御注人生始化曰魄既生魄陽曰魂魄則
陰虚魂則陽滿言人載虚魄常須營護復
陽陽氣充魄則爲魂魂能運動則生全矣
一者不雜也復陽全生不可染雜故令抱
守淳一能無離身○御䟽載初也營護也
言人受生始化但有虚象魄然既生則陽
氣充滿虚魄魄能運動則謂之魂如月之
魄照日則光生矣故春秋子産曰人生始
化曰魄既生魄陽爲魂言人初載虚魄當
營護陽氣常使充滿則生全若動用不恒

毗散陽氣則復成虚魄而死滅也莊子曰
近死之心莫使復陽故令營護虚魄使復
陽全生抱守淳一不令染雜無離身乎則
生全矣此教養神也○河上公曰載營魄
營魂也人載魂魄之上得以生當愛養之
喜怒傷魂卒驚傷魄魂在肝魄在肺美酒
甘者腐人肝肺故魂靜則志道不亂魄安
則得壽延年抱一能無離乎言人能抱一
使不離於身則長存一者道始所生太和
之精故曰一布名於天下天得一以清地

得一以寧侯王得一以爲正入爲心出爲
行布則爲施總名爲一一之爲言志一無
二也○榮曰載運也營護也魄身神也一
道也人者神之車故言載身清則魂魄安
心濁則眞神遠染慮以守神故言營灰心
無有二故言一智將道合神與形同故曰
無離○成䟽載營魄載運也營魂是陽神
欲人之善魄是陰神欲人之惡故魂營營
然而好生魄泊也欲人之泊著生死又魂
性雄健好受喜怒魄性雌柔好受驚怖驚

怖喜怒皆損精神故修道之初先須拘魂
制魄使不馳動也抱一能無離抱守也一
三一也離散也既能拘魂制魄次須守三
一之神虚夷凝靜令不離散也
專氣致柔能如嬰兒乎
御註專一沖氣使致和柔如嬰兒無所分
别乎○御䟽專專一也氣沖和妙氣也人
之受生沖氣爲本若染雜塵境則沖氣離
散神不固身故戒令專一沖和使致柔弱
能如嬰兒無所耽著乎此教養氣也○河

上公曰專氣致柔專精其氣使不亂則形
體能應之而柔順也能如嬰兒乎能如嬰
兒内無思慮外無故事則精神不去也○
榮曰一身心則純和不散專氣也得長生
之道致柔也未識陰陽之合無復是非之
情能如嬰兒也○成疏專精專也炁道也
致得也柔和也只爲專精道炁致得柔和
之理故如嬰兒之無欲
滌除玄覽能無疵乎
御註玄覽心照也疵病也滌除心照使令

清淨能無疵病乎○御䟽滌洗也除理也
玄覽心照也疵病也人之耽染爲起欲心
當須洗滌除理使心照清淨情欲不起能
令無疵病乎此教修心也○河上公曰滌
除玄覽當洗其心使潔清也心居玄冥之
處覽知萬事故謂之玄覽也能無疵乎不
淫邪也○榮曰浴玄流以洗心滌也蕩靈
風以遣累除也内外圓净同水鏡之清凝
表里貞明絶珠玉之瑕類也○成疏滌洗
也除遣也覽察也疵病也滌蕩六府除遣

五情神炁虚玄故能覽察妙理内外清夷
而無疵病者
第二明廣顯治國利佗之行
愛民治國能無爲乎
御註愛養萬人臨理國政能無爲乎當自
化矣自上營魄皆放修身身修則德全故
可爲之君也○御䟽愛民者使之不暴卒
役之不傷性理國者務農而重穀事簡而
不煩則人安其生不言而化此無爲也能
爲之乎○河上公曰愛民治國治身者愛

氣則身全治國者愛民則國安能無知乎
治身呼吸精氣無令耳聞治國布德施惠
無令下知○榮曰君上不能自化必藉於
人化物理人事資安靜但有爲而躁動者
傷物也無爲而安靜者愛人也○成䟽前
既自利道圓此下應須接物行之莫先治
國愛民知分别智也慈悲覆養是曰愛民
布政行化名爲治國夫治國者必須示其
淳樸教以無爲杜彼邪奸塞玆分别如此
則擊壤之風斯返結繩之政可追故下文

云以智治國國之賊不以智治國國之德
天門開闔能爲雌乎
御註天門曆數所從出開闔謂理亂言人
君應期受命能守雌靜則可以永終天禄
矣又解云易曰常不以雄成守雌牝亦如
天門開闔虧而益謙○御䟽修德可以爲
君爲君須承曆數即天門者帝王曆數所
從出也開謂受命闔爲廢黜天降寳命以
祚有道能守雌柔可享元吉故云能爲雌
乎○又解云易曰一闔一闢謂之變言聖

人設教應變無常不以雄成而守雌牝亦
如天門開闔虧盈而益謙也○河上公曰
天門開闔天門謂北極紫宫開闔謂終始
五際治身天門謂鼻孔開謂喘息闔謂呼
吸也能爲雌乎治身當如雌牝安靜柔弱
治國應變和而不唱也○榮曰天有四時
之門青門開而暄赤門開而熱白門開而
冷黑門開而寒今之細人暑雨祁寒皆生
怨嗟此不能靜也闔閉也一門開三門閉
雌靜也聖人神凝於太漠智寂於虚玄死

生否泰不能驚水火寒熱不能動○成䟽
闔閉也雌靜也天地開闔謂劫運成壞也
言聖人混迹二儀之中不爲三灾所及雖
劫有廢興而心恒虚靜故莊子云大浸稽
天而不溺大旱金石流土山焦而不熱
明白四達能無知乎
御注人君能爲雌靜則萬姓樂推其德明
白如日四照猶須忘功不宰故云能無知
乎○御䟽帝王既受曆數臨御萬方若能
守雌靜則其德明白如日之照四達天下

功被於物不以爲功所謂忘功若無知者
故云能無知乎○河上公曰明白四達言
道明白如日月四通滿天下八極之外故
曰視之不見聽之不聞彰布之於十方焕
焕煌煌能無知乎無有能知道滿於天下
者○榮曰聖人智周萬物明齋兩曜四方
皆照爲四達也照而常寂光而不曜遺識
混心能無知也○成疏明以能照得名白
以潔素受稱四者四方達者無礙言聖人
空惠明白妙達玄理智無不照境無不通

故略舉四足明八極且寂而能應所以四
達應不乖寂恒自無爲也○又解云四達
者達三界及道境
生之畜之生而不有爲而不恃長而不宰是
謂玄德
御注令物各遂其生而畜養之遂生而不
以爲有修爲而不恃其功居長而不爲主
宰人君能如此是謂深玄之德矣○御䟽
生之畜之下經云道生之德畜之此云生
之畜之者謂人君治道清淨令物得遂其

生理效德弘濟令物各盡其畜養故云生
之畜之生而不有爲而不恃長而不宰是
謂玄德物得遂生聖忘功用遂生則生理
自足忘功則功用常全斯乃無私而成私
不宰而爲宰也故生而不有者令物各遂
其生君不以爲己有也爲而不恃者令各
得動爲而不自負恃爲己功也居萬民之
上故云長不恃其功故云不宰也如是是
謂深玄之德矣○河上公曰生之畜之道
生萬物而畜養生而不有道生萬物無有

取也爲而不恃道所施爲不恃望其報長
而不宰道長養萬物長大不宰割以爲其
器用之是謂玄德言道德玄冥不可得見
欲使人如道也○嚴曰不有不恃不以不
宰變化冥冥天地自理去華離末歸初反
始禍絶於我亂亡於彼福起於天德生於
地然默默輓輓萬物齊均其德玄冥莫之
見聞也○榮曰生之畜之道生之德畜之
聖人同道德之生畜長黔黎於淳化養庶
類於自然生而不有爲而不恃長而不宰

忘功德是謂玄德上德不德是以有德忘
德之德深而且遠故言玄也○成疏生之
畜之言聖人自利道圓利佗德滿故能生
化群品畜養含靈故下文云道生之德畜
之生而不有雖復陶鑄萬物亭毒三才妙
體眞空故無蒼生之可化爲而不恃豈有
功用之可稱只爲無蒼生之可化故施爲
利物亦無恩造之可恃長而不宰宰主也
聖人長養群生實爲化主而忘功喪我故
云不宰

第三結嘆忘功之美
是謂玄德
成疏玄言深遠德乃上德嘆此忘功聖人
冥於造化可謂深玄上德
三十輻章第十一(三十輻章所以次前者前章雖顯自)
(利利佗内外二行其於空有兩惠猶自未圓故次此章具明資導之義就)
(此一章義分爲兩第一泛舉三事以况有無第二的辨有無顯明資導)
第一汎舉三事以况有無(夫老君垂範金口所)
(宣秘在紫微宫中題於白簡之上不比三五之經史皆四萬劫之一傳故)
(漢帝不悟於眞經軒轅將迷於大隗至聖垂意流于下凡所以鋪藉白茅)

(得聞玄道立法作喻破彼群迷假合此身究竟非我譬如車也何有實名)
(三十輻而共成一百年而何乆若其不知虚假深謂迷方者乎)
三十輻共一轂當其無有車之用
御注此明有無功用相資而立三十輻者
明造車共一轂者因言少總衆夫轅箱之
有共則成車車中空無乃可運用若無轅
箱之有無亦無所用之車中若不空無則
轅箱之有皆爲棄物也○御䟽輻三十貫
一轂者明少者多之所宗也當其空無方
有車之運用明無有之所利也夫道者何

至無至一者也故能鼓動衆類磅礴群材
適使萬殊區分成之者一響則原天下之
動用本天下之生成未始離於至無至一
者也且就車而論則轅厢有也車中空無
也車中空無乃可運用若無轅厢之有則
空無之運用息矣車中若不空無則轅厢
之類皆爲棄物故乾坤成列而易功著萬
化流動而道用彰是以借粗有之用無明
至無之利有耳○河上公曰三十輻共一
轂古者車三十輻法月數共一轂者轂中

有孔故衆輻共凑之治身當除情去欲使
五藏空虚神乃歸之治國者寡能總衆弱
共扶强也當其無有車之用無謂空虚轂
中空虚輪得轉行轝中空虚人得載其上
○榮曰輻外也轂内也内轂空故外輻凑
之聖人虚心億兆歸之無者空虚也車形
雖有頼無爲用若車無空處其用不成今
用本由空故曰當其無有車之用借此爲
譬以况理教教其文字爲有也理絶名言
爲無也教之行也因理而明理之詮焉由

教而顯理因教顯無教理無所寄教籍理
明無理教何所說既知理教之相由是體
有無之爲用○成䟽周禮考工記云三十
輻象三十日以成一月也當其無者箱轂
内空也只爲空能容物故有車用况學人
心空故能運載蒼生也又車是假名諸縁
和合而成此車細析推尋遍體虚幻况一
切諸法亦復如是
埏埴以爲器當其無有器之用
御注埏和也埴粘土也陶匠和土爲瓦缶

之器也○御䟽埏埴粘土也注云陶匠者
尚書云範土曰陶此言陶匠範和粘土燒
成瓦器亦取其中空虚以用盛受物也○
河上公曰埏埴以爲器埏和也埴土也和
土以爲食飲之器也當其無有器之用器
中空虚故得有所盛受也○榮曰作器必
須和泥泥調則器可用修身理宜鍊行行
潔則道可成埏和也埴土也○成疏考工
記云埏和也埴粘土也和粘水土燒以成
器器中空無故得盛受以况學人心空故

能容物
鑿户牖以爲室當其無有室之用
御注古者陶穴以爲室宇亦開户牖故云
鑿耳○御䟽鑿穿也門旁窗謂之牖古者
穴居故詩云陶復陶穴謂穿鑿穴中之土
以復覆其上故云鑿耳後代聖人易之以
宫室取其室中空虚所以人得居處莊子
曰室無空虚則婦姑勃蹊勃蹊謂爭路也
爾雅云宫謂之室故有之以爲利無之以
爲用有之所利利必資無故有以無爲利

也無之所用用於體體必資有故無以有
爲用也注云形而上者曰道形而下者曰
器易繫辭又也自無則稱道涉有則稱器
欲明道用必約形器以彰雖借喻於三翻
終用無於一致耳○河上公曰鑿户牖以
爲室謂作室屋當其無有室之用言户牖
室虚人得以出入觀視室中空虚人得居
處是其用也○榮曰爲室内不空虚外無
户牖其爲用不以難乎爲道内既闇昩外
復聾瞽以此求道理非易乎室開户牖有

用也人生慧解道成之○成䟽穿鑿户牖
以爲屋室室中空無故得居處况學人心
空故能覆物又穿鑿户牖通人往來况根
竅虚通故能用而無染車等三物其義相
類所以重出者車則動而不靜室則靜而
不動器則亦動亦靜有此三異故重出之
第二的辨有無顯明資導
故有之以爲利無之以爲用
御注有體利無以無爲利無用體者以有
爲用且形而上者曰道形而下者曰器將

明至道之用約形質以彰故借粗有之利
無以明妙無之用有耳○河上公曰故有
之以爲利物利於形器中有物室中有人
恐其屋破壞腹中有神畏形之消亡也無
之以爲用言虚空中者乃可用盛受物故
曰虚無制有形道者空無也○榮曰單有
而無無有不得爲利單無而無有無不得
爲用明有因無以爲利無因有以爲用既
識有無之相因自知粗妙之相籍也○成
疏無頼有爲利有藉無爲用二法相假故

成車等也言學人必須以有資空以空導
有有無資導心不偏溺故成學人之利用
五色令人目盲章第十二(五色章所以次前者)
(前章泛舉車器欲顯假法不眞故次此章正辨色聲以明實法虚幻相對)
(所以次之就此一章義開二别第一顯塵能敗根應須厭離第二明根染)
(塵境勸令靜息第三舉聖戒凡示其取捨)
第一顯塵能敗相應須厭離(夫至道恬忘理)
(相俱寂一氣生貸遂成于人圓首戴天方足履地四肢象於四氣五臟法)
(於五行故得目耳徹明心情洞曉須掩有爲之色來歸眞净之源豈趨馳)
(放之心以結聾盲之業不能割却誣妄行諸大方馳彩鳳於丹臺控玄虬)

(於碧落去彼取此長爲眞人哉)
五色令人目盲五音令人耳聾五味令人口
爽
御註目悦青黄之觀耳耽宫徵之音口嗛
芻豢之味傷當過分則坐令形骸盲聾也
○御䟽色謂青黄赤白黑音謂宫商角徵
羽味謂酸鹹甘苦辛爽差也目視色耳聽
聲口察味傷當過分則不能無損故坐令
形骸聾盲爽差爾又况耽滯代間諸法不
悟聲色性空豈惟形骸之有聾盲此亦智

之聾盲者也○河上公曰五色令人目盲
貪淫好色則傷精失明也五音令人耳聾
好聽五音則和氣去心不能聽無聲之聲
五味令人口爽爽妄也人嗜於五味則口
爽言失於道也○嚴曰淫於五色之變視
不見禍福之形色者陷目之錐也佚於五
音之變者聽不聞吉凶之聲者塞耳之椎
也美於五味之變者口不中是非之情味
者斬舌之器也○榮曰目雖能見耽色不
已喪其明耳雖能聞淫聲無倦失其聽口

雖能嘗察味莫窮乖其養爽失也然盲以
不見爲義聾以不聞爲義有目而不見眞
人大聖盲也有耳不聞希聲之廣樂微妙
之靈音聾也口以知味爲用若貪俗味失
於道味故言爽也○成䟽五色令人目盲
五色者謂青黄赤白黑也言人不能内照
眞源而外逐塵境雖見異空之色乃曰非
盲不視即色是空與盲何别五音令人耳
聾五音者宫商角徵羽也心耽絲竹耳滯
宫商不能返聽希聲故曰聾也莊子云非

唯形骸有聾盲夫智亦有之五味令人口
爽五味者甘苦辛酸鹹差失也耽貪醪醴
咀嚼膻腥不能味道談玄故曰口爽
第二明根染塵境勸令靜息
馳騁田獵令人心發狂
御注馳騁代務耽著有爲如彼田獵唯求
殺獲莊子云日以心鬬逐境奔馳靜而思
之是發狂病也○御䟽此言耽聲滯色之
人馳騁欲心亦如田獵但求殺獲欲心奔
盛逐境如馳靜而觀之是以發狂病也○

河上公曰人精神好安靜馳聘呼吸精神
散亡故發狂也○嚴曰樂於田獵之變者
思不免於狂惑田獵者狂惑之師也○榮
曰縱之於田漁太康失業獵之於名聲張
毅發病身亡國失狂之大也○成疏馳騁
猶奔驟也言田獵之夫貪逐禽獸快心放
蕩有類狂人倒置之徒欲心逐境速如馳
騁狂如田獵莊子云失性有五一曰五色
亂目使目不明等是也
難得之貨令人行妨

御注性分所無求亦不得妄求難得故令
道行有所妨傷○御䟽難得之貨者言人
身以材器爲貨難得之貨者即性分所無
求不可得夫不安本分矯性妄求既其乖
失天倪所以妨傷道行○河上公曰妨傷
也難得之貨謂金銀珠玉心貪意欲不知
厭足則行傷身辱○嚴曰貪於貨財之變
慮不免於邪傾財貨者害本之物矣○榮
曰美色重寳難得也以此亂心傷行也○
成疏難得之貨謂趙璧隋珠珍貴佳麗之

物也貪著愛玩爲生死之因於修道行中
大爲妨礙
第三舉聖戒凡示其取捨
是以聖人爲腹不爲目故去彼取此
御䟽腹者含受而無分别目者妄視滯於
色塵無分别則全和故爲之滯色塵則傷
性故不爲也故去彼取此彼目妄視故去
之此腹含受故取之○河上公曰是以聖
人爲腹守五性去六情節志氣養神明不
爲目目不妄視妄視则泄精於外矣故去

彼取此去彼目之妄視取此腹之養性也
○嚴曰夫聖人者服無色之色聽無聲之
聲味無味之味馳騁無境之域經歷無界
之方發無形之網獲道德之心矣○榮曰
虚心而内實爲腹也反聽而不盲不爲目
也有累之業遣去也無爲之道來取也○
成疏是以聖人爲腹不爲目是以仍上之
聖人即舉戒凡也腹内也目外也懷道抱
德充滿於内故爲腹也内視無色返聽無
聲諸根空净不染塵境故不爲目也故去

彼取此去彼爲目之盲聾取此爲腹之實
智


道德眞經玄徳纂䟽卷之









