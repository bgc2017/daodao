










道德眞經玄德纂䟽卷之八使八
唐玄宗御注并䟽
河上公嚴君平李榮注
西華法師成玄英䟽
濛陽强思齊纂
將欲取天下章第二十九(將欲章所以次前者)
(前章正明忘功利物爲國主師匠故次此章即顯治國治身利物之術就)
(此章内文有三重第一明有欲有爲敗身毁國第二舉有爲之相示諸法)
(無常第三對顯聖人妙能捨離)
第一明有欲有爲敗身毁國(夫有道之君無)

(爲化主欲取天下順時應人故周武尅商白旗懸於紂首項王御漢赤帝)
(亡於羽身不知天命之來妄起雄强之意故運命論曰龍犀日角帝王之)
(表河目龜文公侯之相不其然乎高祖揖讓而嗣興秦皇暴勇而宗滅吾)
(見其不得已豈虚言哉)
將欲取天下而爲之吾見其不得已
御註天下者大寳之位也爲君者必待曆
數在躬若暴亂之人將欲以力取而爲之
主者老君戒云吾見其不得已矣○御䟽
天下者大寳之位也夫皇天命帝大制群
生必待曆數在躬然後君臨萬㝢而姦亂

之賊凶暴之夫將欲以力取天下而爲之
主既誅夷之不暇何天禄之可望故老君
戒云吾見其如此之人必不得所爲之事
已語助也○河上公曰將欲取天下欲爲
天下主也而爲之欲以有爲治民吾見其
不得已我見其不得天道人心已明矣天
道惡煩濁人心惡多欲也○嚴曰天下者
神靈所成太和所遂神靈所察聖智所不
能及而威力之所不能制○榮曰夫無爲
無事可以攝天下也若以有事有爲吾見

其不得已也○成䟽方將欲攝取天下蒼
生而爲化主者必須虚心忘欲若以有爲
取之纔欲攝化而不得之狀已彰也
天下神器不可爲也爲者敗之
御註大寳之位是天地神明之器謂爲神
器故不可以力爲也故曰爲者敗之此戒
奸亂之臣○御䟽天下大寳之位所以不
可力爲者爲是天地神明之器將以永終
聖德之君而令流布愷悌之化使凶暴之
徒力爲而得毒螫天下乎是知必不可爲

爲亦必敗此戒奸亂之賊臣也○河上公
曰天下神器不可爲也器物也人乃天下
之神物也神物好安靜不可以有爲治爲
者敗之以有爲治之則敗其質樸也○榮
曰若乃興天下之善不私其利除天下之
害不處其功四海沐德以飲和萬物從化
以樂俗可以安大寳守神器若不知有爲
之非而執之以爲是則敗失也○成䟽天
下神器不可爲含識之類悉有精靈並堪
受道故名神器神器亦是帝位也若無爲

安靜即品物咸亨必有爲擾動即群生失
性故不可爲爲者敗之執者失之滯溺有
爲則敗亡身命執心食欲失國喪邦
執者失之
御註曆數在躬已得君位而欲執有斯位
陵虐神主天道禍淫亦當令失之此戒帝
王也○御䟽人君者或撥亂反正或繼體
守文皆將昭德塞違恤隱求瘼若執有斯
位陵虐神主坐令國亂無象遂使天道福
善禍淫神怨人怒是生灾沴亂乃斯作誰

奉爲君亦當失斯位矣此戒帝王也○河
上公曰强執教之則失其情實生爲詐偽
第二舉有爲之相示諸法無常
故物或行或隨或嘘或吹或强或羸或載或
隳
御註欲明爲則敗執則失故物或行之於
前或隨之於後或嘘之使暖或吹之使寒
扶之則强抑之則弱有道則載事無德則
隳廢也○御䟽曰此明凡物不常事亦倚
伏也嘘暖氣也吹寒氣也羸弱也載事也

隳壞也且夫爲之則敗執之則失亦如凡
物或行之於前或隨之於後或嘘之使暖
或吹之使寒或扶持使强或抑損令弱或
引之以載事或推之以隳壞且同糺纏不
可準繩唯當以欲從人方可樂推不厭爾
○河上公曰故物或行或隨上所行下必
隨之也或嘘或吹嘘温也吹寒也有所温
必有所寒也或强或羸有所强大必有所
羸弱或載或隳載安也隳危也有所安必
有所危明人君不可以有爲治國與治身

也○榮曰夫有爲之法有前可行有後可
隨一温一寒一盛一衰聚之則接散之則
隳若行有爲雖成必敗若用無爲能弊復
成也○成䟽夫物或行或隨夫物萬物也
或不定也行由己也隨從他言物或先時
由己後即從他此明權勢不定也或嘘或
吹嘘炁温喻富貴也吹炁寒喻貧賤也言
物有先貴後賤先富後貧猶如朱夏赫曦
玄冬凛冽天即炎凉不定人亦貴賤何常
或强或羸夫强盛者不乆當衰故下文云

物壯即老西昇經云盛者必衰此明盛衰
不定也或載或隳載連續也隳廢敗也連
續謂之成廢敗謂之壞此明安危不定故
莊子云其成也毁也舉此八法不定以表
萬物無常故治國治身者不可有爲封執
而取之也
第三對顯聖人妙能捨離
是以聖人去甚去奢去泰
御註聖人睹或物之行隨知執者之必失
故去過分爾○御䟽是以理天下之聖人

覩行隨之不常知矜執之必失故約己檢
身割貪制欲去造作之甚者去服玩之奢
者去情欲之泰者論其名數且分爲三目
徵其事實乃同於一條甚奢泰者皆過分
爾○河上公曰甚謂貪淫聲色奢謂服飾
飲食泰謂官室臺榭去此三者處中和行
無爲則天下自化之也○嚴曰甚有爲也
奢不中和也泰高大也故去之也○榮曰
奢泰者即有爲之事也逐欲爲甚心存侈
靡爲奢極樂無厭曰泰聖人虚心知足去

甚也見素抱樸去奢也忘歡而後樂足去
泰也○成䟽懷道聖人妙體虚假故不執
上之八法而能去下之三事甚則美其聲
色奢則麗其服玩泰則廣其宫室去此三
惑處於一中治國則祚曆遐延治身則長
生乆視也
以道佐人主章第三十(以道章所以次前者前章)
(正明爲君莅物不可執滯有爲故次此章即明爲臣輔君亦須去兵用道)
(就此一章義開三别第一明佐時用道决定息兵第二明用道之人果無)
(矜伐第三明有爲乖道必致危亡)

第一明佐時用道决定息兵(夫雲龍一變天)
(地爲之晝冥風鵬載飛河水爲之怒擊何者雲助龍勢水滋鵬圖譬之人)
(君必俟良佐高宗遇傅說商道所以中興噲王失樂毅燕國於焉絶滅人)
(能弘道豈不然乎明君得賢狀飛鴻之有羽冀聖王遇善若和羹之得鹽)
(梅故江充絶命於鳳池霍光圖像於麟閣不其然乎)
以道佐人主者不以兵强天下其事好還
御註人臣能以道輔佐人主者當柔服以
德不用甲兵之威取强於天下夫兵者凶
器戰者危事兵於加彼彼必應之其事既
好還報則勝負之數未可量○御䟽以用

也佐輔佐也還報也言爲人臣者當用道
化無爲輔佐人主致君堯舜是曰股肱舞
干羽於兩階修文德於四海令執大象而
天下往太階平而寰宇清若震耀戈甲之
威窮黷侵伐之事抗兵以加彼彼亦必應
之其事既好還報則勝負之數誰能預尅
○河上公曰以道佐人主者謂人主能以
道自輔佐也不以兵强天下以道佐人主
以輔佐之主不以兵革順道任德敵人自
服也其事好還其舉事好還自責不怨於

人也○榮曰忠臣輔於君上賢相理於陰
陽以道勝於海内不以兵强天下之事上
猶以道佐上自有道寧專用兵以道則彼
此各安用兵則互相侵伐一來一往故曰
好還也○成䟽以道佐人主者不以兵强
天下以用也佐輔弼也人主君王也言用
正道輔佐君王者當偃武修文導之以德
不可盛用强兵逞暴天下若作身心解者
即是三毒六根兵也其事好還還返報也
言外用兵刃即有怨敵之仇内用三毒還

招三塗之報此事必爾故云好還
師之所處荆棘生焉大軍之後必有凶年
御註軍師所處戰則妨農農事不修故生
荆棘兵器感害水旱繼之農廢於前灾隨
其後必有凶荒之年矣○御䟽師君師也
又易曰師衆也夫興師動衆則人勞於役
行賫居送則妨功害農農事不修故生荆
棘大軍之後積費既多加以和氣致祥兵
器感害水旱相繼稼穡不成故必有凶荒
之年以報窮兵之怨爾○河上公曰師之

所處荆棘生焉農事廢田事不修也大軍
之後必有凶年天應之以惡氣即害五穀
五穀盡則傷人也○榮曰大軍之後必有
凶年嘉禾不得植荆棘所以生此亦用兵
之過也○成䟽師軍衆也言兵馬所行之
處害人損物但有荆棘穢草不生禾稼也
亦猶欲心馳騁之處但增惡業不生善惠
故善者果而已不敢以取强果而勿矜果而
勿伐果而勿驕果而不得已
御註善輔相者果於止敵蓋在於安人和

衆必不敢求勝取强故雖果於止敵敵不
爲寇愼勿矜功伐取以自驕盈故爲深戒
也○御䟽故善者果而已不敢以取强春
秋曰殺敵爲果今明殺敵者令不相侵止
其爲暴是知殺敵爲果即止敵也故老君
云凡事不得已而欲用兵之士但求止敵
令不爲寇必不得以衆暴寡陵人取强則
其事好却還報是以戒令不敢云不敢以
取强果而勿矜果而勿伐果而勿驕夫用
兵之善果於止敵止敵自矜未名善勝故

雖能止敵愼勿矜誇矜誇則傷於伐取故
雖果於止敵戒云勿伐其功若必伐取其
功是則自爲驕泰驕泰則樂殺故敗不旋
踵此爲明戒可不愼乎○河上公曰故善
者果而已行善者當果敢而已然也不敢
以取强不以果敢取强大之名果而勿矜
當果敢謙卑勿自矜大果而勿伐當果敢
推讓勿自伐取其美果而勿驕驕欺也果
敢勿以驕欺○榮曰故善者果而已不以
取强能用爲善止敵爲果賊來侵我所以

除之不以國兵强專用爲是也果而勿矜
果而勿伐果而勿驕果而不得已自大爲
矜取功爲伐好勝不已示賢於敵謂之驕
故曰義兵王應兵勝忿兵死驕兵滅善用
兵者决定果敢不矜不忿不貪不憍迫不
得已從後應之義在除敵救人亦非恃力
好戰也○成䟽故善者果而已果决定也
已止言修道善人决定止此暴心而不用
兵也
第二明用道之人果無矜伐

是果而勿强
御註前敵來侵不得休止故用兵以止之
如是則果在於應敵非果以取强也○御
䟽夫果於止敵者非好勝而陵人也但前
敵來侵事不得已故云果而不得已已止
也用兵應敵是非求勝能如此者勝不恃
强故云果則勿强○河上公曰果而不得
已當果敢至誠不當迫不得已也是果而
勿强果敢勿以爲强兵堅甲以侵陵人○
榮曰必定能不憍不矜行不得已者是果

而勿强也○成䟽果而不得已如堯攻有
苗禹攻有扈事不得已非樂兵戈是果而
勿强結成以前是决定不用强兵之行也
第三明有爲乖道必致危亡
物壯則老是謂不道不道早已
御註物之用壯由兵之恃强物壯則衰兵
强則敗是謂不合於道當須早止不爲也
○御䟽凡物壯極則老兵强極則敗故兵
之恃强猶物之用壯物之用壯適足以速
其衰老兵之恃强則不可全其善勝兹二

事者是謂不合於道賢臣明主知其不合
於道當須早止不爲故云不道早已已猶
止也○河上公曰物壯則老草木壯極則
枯落人壯極則衰老言强者不可以爲乆
是謂不道枯老者坐不行道也不道早已
不行道者早死之也○榮曰少而必長盛
而必衰此物壯則老也明以兵爲强者兵
敗而必弱故言非道也是道可以常行非
道理宜先止也○成䟽物壯則老炎極則
凉理之常數物壯則老其義必然謂之非

道非道早已物壯則老兵强則衰既不謙
柔故非眞道故應須止息而勿行也
佳兵章第三十一(夫佳兵章所以次前者前章雖明息)
(兵用道而於用道之義未弘故次此章明用道匡時須資權實兩智此一)
(章義開四别第一明兵强欲盛有道不爲第二顯應物隨時二智優劣第)
(三明權不喪實應不離眞第四泛舉軍法以明實智之勝)
第一明兵强欲盛有道不爲(夫天道助順逆)
(之則凶人理須安動之致禍三皇之代淳化而棄於干戈五帝之時揖讓)
(而捐於征戰自兹以降梟心競興故白起爲軍詐坑趙卒田單作將大破)
(燕城不能順人與時消息流惡萬代取安一身豈知老君惡用凶器獨立)

(自守居左無言著明戒以訓人令無施於凶器生曰大德何用殺乎)
夫佳兵者不祥之器物或惡之故有道者不
處
御註佳好也兵者謀略也凡人修辭立誠
不能以道德藏器而以兵謀韜略之爲好
謀略之用只在於攻取殺伐爲不善之材
器凡物尚或惡之是以有道之人不處身
於此爾○御䟽夫佳兵者不祥之器佳好
也兵者韜略屬也祥善也器材器也君子
進德修業必愼厥初藏器於身俟時而動

當遊心道德之囿閲思墳誥之林使光昭
令名開濟成務而乃有以兵謀韜略爲佳
好者夫謀略之設以正爲奇兵鈐之書先
聲後實皆在乎攻取殺伐故爲不善之材
器爾物或惡之故有道者不處畜德於身
是爲能事既云不祥之器所以凡物尚或
惡之况有道君子焉肯處身於此故云有
道者不處○河上公曰夫佳兵者不祥之
器祥善也兵者驚精神濁和氣不善人之
器也不當修飾物或惡之兵動則有所害

故萬物無有不惡之者也故有道者不處
有道之人不處其國○榮曰精飾爲佳祥
善也兵者動有亡國失人之患故言不善
存者人之所愛亡者物之所惡亡爲物之
所惡故有道之主不處好兵也○成䟽夫
佳兵者不祥之器佳麗也祥善也雖復霜
戈耀日寳劍輝天此乃凶荒之具非太平
之器也内解是三毒六根之兵若磨鋭諸
根而貪取愛境者不善之行也物或惡之
故有道不處一切人物皆畏兵而惡貪故

有道行人不處心於兵戈及貪欲
第二顯應物隨時二智優劣
君子居則貴左用兵則貴右
御註左陽也陽和則發生故平居所貴右
陰也陰凝則肅殺故用兵所貴○御䟽左
陽也右陰也陽好生陰好殺好生故平居
所貴好殺故用兵所貴○河上公曰君子
居則貴左貴柔弱也用兵則貴右貴剛强
也此言兵道與君子道反所貴者異○嚴
曰君子者有土之君也貴左者尚生長也

○榮曰經天曰文止戈爲武其爲用也彼
此實齊禮樂所以並行水火故宜難廢用
須得理動必以時是以平居好生以左爲
重行兵主殺以右爲貴也○成䟽有君人
子物之德爲君子左陽也主吉主生右陰
也主凶主殺言君子平居之世則貴左用
文荒亂之時則貴右用武喻行人實智則
貴長生權智則有時而殺故度人經云千
千截首萬萬剪形也
兵者不祥之器

御註祥善也好兵者尚殺故不爲善之材
器○御䟽兵者不祥之器非君子之器上
文云佳兵者不祥之器所以者明用兵則
尚右而好殺有道者故不處之此云兵者
不祥之器對結上文明非君子之器君子
以道德爲材器故無不利爾○河上公曰
兵革者不善之器也○榮曰兵者不祥之
器非君子之器兵雖可用多有損傷是爪
牙之所司非元首之器用○成䟽兵者不
祥之器非君子之器不得已而用之疊前

來文重顯兵是不祥之器非君子善人之
器必須夷凶拯難不得已而用之權智亦
爾致兵革之主陰强爲殺身之斧故曰不
祥之器也
非君子之器
御註君子以道德爲材器不貴兵之謀也
○河上公曰非君子所貴重器也
第三眀權不喪實應不離眞
不得已而用之恬澹爲上
御註戎狄内侵故不得已善勝不爭是恬

澹爲上○御䟽夫文德者理代之器兵謀
也蓋其輔助也故云文則經緯天地武則
克定禍亂雖天生五材廢一不可而武功
克定節制宜存是知用之有本末行之有
逆順皆在乎事不得己然後應之謂四夷
來侵王師薄伐猶當示之以恩惠緩之以
道德既同蚊蚋之螫故無憑怒之心推此
而言是以恬澹爲上也○河上公曰澹爲
上不貪土地利人財寳也○榮曰恬澹靜
也王者用師有征無戰動不失靜故言恬

澹不好用兵不以爲美也○成䟽恬澹無
爲也君子心亦無爲故雖用兵而不以爲
美也喻修行人雖用權智而以實道爲上
應不離眞也
勝而不美而美之者是樂殺人夫樂殺人者
不可得志於天下
御註制勝於敵必哀其人故不以爲美也
夫勝必多殺若以勝爲美者是樂多殺人
也樂多殺人人必不附欲求得志不亦難
乎○御䟽勝而不美而美之者是樂殺人

夫不能以德懷來而用兵求戰勝故雖克
勝猶慚德薄不以爲美夫勝必多殺故以
勝爲美者是好樂殺人夫樂殺人者不可
得志於天下夫天地好生物皆含養人者
當順天地之德以全濟爲務焉不可苟騁
詐力以快貪殘貪殘之人人必不附欲求
得志不亦難乎故好樂殺人即不可得志
於天下矣○河上公曰勝而不美雖得勝
不以爲利美而美之者是樂殺人美得勝
者是爲喜樂殺人者也夫樂殺人者不可

得志於天下爲人君而樂殺人者此不可
使得志於天下矣爲人主必專制人命不
妄行刑誅也○榮曰君者人之父母美兵
好殺非謂養人○成䟽若美必樂之是樂
殺人若以佳兵爲美即是愛樂干戈樂殺
之夫天下共疾讎既多不可得意
第四汎舉軍法以明實智之勝
吉事尚左凶事尚右偏將軍處左上將軍處
右
御注偏將軍卑處左者不專殺也上將軍

之尊處右者主兵謀也○御䟽吉事尚左
凶事尚右左陽而生則吉故吉事尚左右
陰而殺則凶故凶事尚右禮記檀弓曰夫
子與門人立拱而尚右二三子亦尚右夫
子曰二三子之嗜學也我則有姊之喪故
也二三子復尚左偏將軍處左上將軍處
右言以喪禮處之上將軍則專殺故處右
偏將軍爲副不專命故處左今左尊而右
卑上將却居右者言用兵之道同於喪禮
尚右今上將居右是以喪禮處置之爾○

河上公曰吉事尚左吉生位也凶事尚右
陰道殺人偏將軍處左偏將軍卑而居陽
者以其不專殺上將軍處右上將軍尊故
居右其主殺○榮曰吉事尚左凶事尚右
陽道貴生所以吉陰道貴殺故云凶也是
以偏將軍居左上將軍居右偏將副軍不
當殺故居左上將閫外以行誅故居右○
成䟽言以喪禮處之左是吉位右是喪位
今偏小之將居於左邊上大將軍處其右
者欲明雖復專命即以死喪之禮而安處

之
言以喪禮處之
御註喪禮尚右今上將軍居右者是以喪
禮處置之矣○河上公曰上將軍於右喪
禮尚右死人貴陰也
殺人衆多以悲哀泣之
御註以生靈之貴而交戰殺之有惻仁心
故以悲哀傷泣之爾○御䟽夫戰而求勝
必殺人衆多勝而不美故悲哀傷泣夫人
惟邦本本固則邦寧今交戰殺之故仁心

惻隱爲哀泣不亦宜乎○河上公曰傷己
德薄不能以道化人而害無辜之民○榮
曰兵之所用義在救人哀其失道悲其過
害古者以慈用兵貴之以德賤之以器克
敵之後將軍素服主喪行禮受弔○成䟽
兵戈行處屠害必多故上將悲哀愍其傷
害既非用道恐濫無辜
戰勝以喪禮處之
御註勇士雄入戰而獲勝則受爵居於右
位尚右非吉是以喪禮處之但以爲不祥

之器亦何必縞素爲資也○御䟽夫戰而
獲勝勝則受爵武功居右是非吉位故云
喪禮處之但以戰爲不祥之器爾亦何必
服縗扶杖然後稱之爲喪禮乎諸注此義
皆云古有斯禮尋閲墳典既無所據今所
未安故不録也又引秦伯向師而哭者此
乃哀敗非戰勝也○河上公曰古者戰勝
將軍居喪主禮之位素服而哭之明君子
貴德而賤兵不得已誅不祥也不樂之心
比於喪也知後世用兵不已故悲痛之也

○成䟽君子善人貴能用道事不獲已方
動兵戈雖戰勝前敵不以爲善故素服而
哭仍以喪禮葬之既其武不及文足明權
不及實治國則不得已而用武應化則不
得已而行權以此校量故知權劣實勝

道德眞經玄德纂䟽卷之八















