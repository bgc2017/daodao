










道德眞經玄德纂䟽卷之十二可三
唐玄宗御註并䟽
河上公嚴君平李榮註
西華法師成玄英䟽
濛陽强思齊纂
上士聞道章第四十一(上士章所以次前者前章)
(明應道虚玄本迹俱妙故次此章即明上士能悟非下士所聞今就此章)
(義開三别第一明三人聞道機性不同第二辨體道之人韜光匿耀第三)
(嘆道功能生成庶品)
第一明三人聞道機性不同(夫道設三科人)

(稟萬品自有高飛天路萬里壓於鵬雲自有跼迹泥丘百年埋於蟻垤愚)
(者調下賢人氣高故海畔有逐臭之夫漢閣有含香之士上智勤行于道)
(下流拊掌笑之迷於清泉恒游濁水嗚呼風雨如晦何不思之鷄鳴既其)
(不勤相鼠如何知醜三等差異在於斯耶)
上士聞道勤而行之
御註了悟故勤行也○御䟽上智之士深
識洞鑒聞道權則微明實則柔弱聞斯行
諸曾不懈怠故云勤而行之○河上公曰
上士聞道勤苦竭力而行也○榮曰信道
彌篤强行有志寒暑變而不革其心金石

銷而不移其操始終常一確乎不拔勤行
也○成䟽上機之士智慧聦達一聞至道
即悟萬法皆空所以勤苦修學遂無疑怠
中士聞道若存若亡
御註中士可上可下故疑疑則若存若亡
○御䟽中庸之士明昧未分聞說妙道或
信或否謂明則若存而信奉謂昧則若亡
而疑貳未果决志故曰若存若亡○河上
公曰中士聞道治身以長存治國以大平
欣然而存之退見財色榮譽或於情欲而

復亡之也○榮曰素絲無恒逐玄黄而改
色中士不定隨好惡而異心聞眞道存身
以安國則存道而忘俗見財色悅性以娱
情則存俗而忘道也○成䟽中機智闇照
理不明雖復聞道未能妙悟若斂情歸道
即時得空心纔涉世塵即滯於有境與奪
不定故云存亡
下士聞道大笑之
御註迷而不信故笑之也○御䟽下士識
不及理聞道不信謂爲虚誕則嗤笑之亦

由章甫致賤於越人和璞見遺於楚國故
莊子云曲士不可以語於道爾○河上公
曰下士貪狠多欲見道柔弱謂之恐懼見
道質樸謂之鄙陋故大而笑之也○榮曰
心迷得失知近不知遠情昏眞偽識淺不
識深但悅塵垢之小行反笑清虚之大道
也○成䟽下機之人根性愚鈍聞眞道玄
遠至言宏博心既不悟謂爲虚誕遂生誹
謗撫掌笑之
不笑不足以爲道

御註不爲下士所笑不足以爲玄妙至道
○御䟽至道幽玄深不可識明而若昧理
反常情所以致笑若不爲下士所笑未曰
精微乃是淺俗之法不足以爲道以道非
代間法故爲凡愚所笑是以爲妙道也○
河上公曰不爲下士所笑不足以爲道○
榮曰道深甚奥下士之所難知微妙玄通
下愚故非易識今笑之不能令眞使混濁
適足彰道之清遠也○成䟽不爲凡人所
笑不足稱爲聖道

建言有之
御註建立也將欲立言明此三士於道不
同也○御䟽建立也將立言以釋上士勤
行之道中士存亡之致下士所笑之由有
之者指下明道等也○河上公曰建設也
道設言已有道當如下句○榮曰物情不
一取舍異心聖人設法無教無不教凡情
向背有不信之也○成䟽建立也言上士
所行之道建在下文有之即明道等文是
也

第二明體道之人韜光匿耀
明道若昧
御註明道若昧進道若退夷道若類上士
勤行於明若昧於進若退於夷若纇故中
士疑之而下士大笑爾○御䟽明照了也
昧昏闇也謂道德修行之人以昧養明遺
形去智而實明了故云若昧言上士勤行
於明若昧下士不達是以笑之中士初聞
明道故若存後聞如昧故若忘爾○河上
公曰明道之人若闇昧無所見也○榮曰

智無不周明也光而不耀昧也○成䟽昧
闇也照達眞道之人晦迹同俗不顯其明
若愚闇也
進道若退
御䟽進道之人内心不起外事都忘功名
日損大成若缺下士觀之似如退敗○河
上公曰進取道者若退不及也○榮曰聞
道勤行進也大成若缺退也○成䟽大學
之人不見其迹内雖進修外若其退
夷道若類

御䟽夷平也類絲之不匀者夫識心清淨
塵欲不生坦然平易與物無際而外若絲
之有纇然○河上公曰夷平也大道之人
不自殊别若多比類也○榮曰緬平一等
夷道也和光同塵若類也○成䟽夷平也
證太平等道修行之人知一切衆生與己
同體不見愚智之别等差一類也此義河
成李三家所解即爲類字
上德若谷
御註虚縁而容物也○御䟽言勤行之士

謂之上德德用光備則無不含容故云若
谷○河上公曰上德之人若深谷不耻垢
濁○榮曰無不容也○成䟽勝上道德之
人與太虚等量故能包容萬物若彼空谷
也本亦作俗字者言亦能忘德不異囂俗
也
大白若辱
御註純潔而含垢也○御䟽白純凈也辱
塵垢也得純凈之道者晦迹同塵故稱若
辱而實純白獨全備爾○河上公曰大潔

白之人若污辱不自彰顯也○榮曰麤而
不穢大白也混而似濁若辱也○成䟽白
潔靜也辱污染也言大潔白高行之人和
光同塵不曜於物故能混迹揚波若污辱
也故東方先生云潔其道而穢其迹即斯
義也
廣德若不足
御註大成而執謙也○御䟽言至人德無
不被廣也守柔用謙故常若不足也史記
曰良賈深藏若虚君子盛德容貌若愚○

河上公曰德行廣大之人若愚頑不足也
○榮曰大滿若沖也○成䟽廣大也言懷
大德之士體道虚忘故内智有餘而外若
不足老子傳云良賈深藏若虚大德容貌
若愚
建德若偷
御註立功而不衒也○御䟽建立也偷盗
也言建立陰德之人潜修密行如彼盜竊
常畏人知故曰若偷○河上公曰建設道
德之人若可偷引使空虚也○榮曰潜行

密被○成䟽偷盗也言建立大德之人藏
名隱迹如彼偷竊不用人知故上經云猶
若畏四鄰
質眞若渝
御註淳一而和光也○御䟽眞淳一也渝
變改也言道德行人其德淳一而無假飾
若可渝變與物同波而和其光也○河上
公曰質樸之人若五色有渝淺不明也○
榮曰渝變也性無染濁體實常存質眞也
忘死生合變化若渝也○成䟽質實也渝

變也言素實體眞之士寂而動眞而應變
見無常故若渝也
大方無隅
御註不小立圭角也○御䟽方正也隅角
也夫砥礪名節以作廉隅此爲束教之人
非曰大方之士磨而不磷在涅不淄大方
也而能和光同塵不自殊異無隅也故曰
大方無隅○河上公曰大方正之人無委
曲廉隅○榮曰寰㝢有象有方也至道無
形無隅也○成䟽隅角也言體道大智方

雅之人因循順物不守節操不立隅角所
謂上達節也
大器晚成
御註且無近功○御䟽備物之用曰器以
晚故能成大是以上士勤行積功而證得
之於漸非一朝一夕故曰晚成○河上公
曰大器之人若九鼎瑚璉不可卒成也○
榮曰積習生常美成在乆故知修行非一
朝一日可以致也○成䟽瑚璉九鼎非一
朝可成喻大學之人豈近心能證必須累

劫修研方致虚極即任公子釣魚是也
大音希聲
御註不飾小說○御䟽夫道能應衆音大
音也聽之無聲希聲也以况聖人開闡一
乗則法音廣被待感而應故曰希聲○河
上公曰大音猶雷霆待時而動喻常愛炁
希言也○榮曰鴻鐘應節而鳴玄教隨機
而作也○成䟽希猶無也至道大音寂乎
無聲自本降迹而聲無聲也故師曠聽之
而不聞瓊音震乎宇宙欲明即迹即本故

言大音希聲也
大象無形
御註故能應萬類也○御䟽夫涉形器者
則滯於一方矣唯大象之道本無形質隨
感而應能狀衆形故曰大象無形○河上
公曰大法象之人質樸無形容也○榮曰
大象無形道隱無名虚無羅於有象故言
大象大象無象故曰無形形不可睹故言
道隱絶於稱謂故曰無名也○成䟽大道
之象象而無形無形而形無形也離朱視

之莫見其形也色象遍乎虚空欲明即有
而無故云大象無形也
道隱無名
御註不彰功用○御䟽目其通生則强謂
之道忘其功用隱無名氏欲用名以言詔
體而妙本無象則體不可名故曰道隱無
名也○河上公曰道潜隱使人無能指名
也○成䟽至道妙本幽隱窈冥非形器之
所測量豈名言之能詮辯
第三嘆道功能生成庶品

夫唯道善貸且成
御註雖隱無名氏而實善以沖和妙用資
貸萬物且成熟之○御䟽此結道之功用
夫嘆也唯獨也貸施與也嘆美此道雖復
無名無氏無形無聲獨能布氣施化貸施
萬物且成熟之故曰善貸且成○河上公
曰成就也言道善禀貸人精氣且成就之
也○榮曰夫進而若退進無進也若退而
進退無退也明若昧非明也昧若明非昧
也至眞之道非進非退非明非昧無色無

聲無形無名雖復無名亦何名而不立雖
復無象亦何象而不見是故布氣施化貸
生於萬有爲而不恃付之於自然也○成
䟽貸借也獨此無名之道有大慈悲故能
俯救衆生借其善力亭毒群品生化三才
種種方便趣令成就也
道生一章第四十二(道生章所以次前者前章明大)
(道權應善貸生成故次此章即明所生之物無由次第就此一章義開三)
(别第一明權道應化生物所由第二顯出物情勸修中順第三廣辨柔弱)
(爲學之先)

第一明權道應化生物所由(夫一炁裁成理)
(貫希夷之妙三清首出義歸沖寂之眞或駕雲龍而游大羅視之不見或)
(振簫鼓而升寳界聽之不聞虚淡出於人間靜默超於象外雖千乗萬騎)
(老君適於罽賔亦勤而不行天尊坐於黎土則知生三吹萬負陰抱陽皆)
(有納於弘和眞妙定之巨力也)
道生一一生二二生三三生萬物
御註道生一一生二二生三一者沖氣也
言道出沖和妙氣於生物之理未足又生
陽氣陽氣不能獨生又生陰氣積沖氣之
一故云一生二積陽氣之二故云二生三

爾三生萬物陰陽含孕沖氣調和然後生
成故云三生萬物○御䟽道者虚極之神
宗一者沖和之精氣生者動出也言道動
出和氣以生於物然於應化之理由自未
足更生陽氣積陽氣以就一故謂之二也
純陽又不能生更生陰氣積陰就二故謂
之三也三生萬物者陰陽交泰沖氣化醇
則遍生庶彙也此明應道善貸生成之義
爾○河上公曰道生一道始所生者一也
一生二一生陰與陽也二生三陰陽生和

清濁三氣分爲天地人也三生萬物天地
人共生萬物也天施地化人長養之○榮
曰道生一虚中動氣故曰道生元氣未分
故言一也一生二清濁分陰陽著也二生
三運二氣三才三生萬物圓天覆於上方
地載于下人主統於中何物不生也○成
䟽一元氣也二陰陽也三天地人也萬物
一切有識無情也言至道妙本體絶形名
從本降迹肇生元氣又從元氣變生陰陽
於是陽氣清浮升而爲天陰氣沈濁降而

爲地二氣升降和氣爲人有三才次生萬
物欲明道能善貸次第列之
第二顯出物情勸修中順
萬物負陰而抱陽沖氣以爲和
御註萬物得陰陽沖氣生成之故故負抱
陰陽含養沖氣以爲柔和○御䟽言物之
生也旣因陰陽和氣而得成全當須負荷
陰氣懷抱陽氣愛養沖氣以爲柔和故廣
成子告黄帝曰我守其一以抱其和故我
修身千二百歳矣而形未嘗衰是知元氣

沖和群生所賴也老君舉此者明人既禀
和氣以生則氣爲生本人當固柔和守雌
弱此存本也○河上公曰萬物負陰而抱
陽萬物無不負陰而向陽回心而就日沖
氣以爲和萬物中皆有元氣得以和柔若
胸中有藏骨中有髓草木中有空虚與氣
通故得乆生也○榮曰陽氣熱孤亦不能
生物陰氣寒單亦不足成形故因大道以
通之借沖氣以和之所以得生也○成䟽
萬物負陰而抱陽負背也抱向也陽生也

陰死也言一切萬物有識無情莫不背陰
向陽好生惡死然惡死不遂免死好生未
嘗得生聖人愍之故此下爲說長生之術
也沖氣以爲和沖中也和順也言人欲得
不死者必須處心中正謙和柔弱此則長
生也故下文云剛强者死之徒柔弱者生
之徒是也
第三廣辨柔弱爲學行之先
人之所惡唯孤寡不穀而王公以爲稱
御註萬物皆以沖和之氣爲本而沖氣和

柔守本者當須謙卑守柔弱故王公至尊
而稱孤寡不穀者以謙柔爲本故也○御
䟽沖氣柔弱爲生之本故舉王公謙卑以
敦其本孤寡不穀不善之名非尊榮之稱
人所惡之而王公以爲名者謙之至也言
王公爲風化之主存亡所繫天下具瞻若
不崇尚謙柔以安社稷則物所不歸故取
謙柔爲本以致巍巍之功也○河上公曰
孤寡不穀者不祥之名而王公以爲稱者
處謙卑法空虚和柔也○榮曰抱沖和之

氣無好無惡失一元之道有愛有憎但敦
富貴之名不悅孤寡之稱唯有道王公卑
以自牧義存謙退以此爲名也○成䟽孤
獨鰥寡乃不善之事以此爲惡人之常情
而王公貴人用斯自牧足明貴以賤爲本
高以下爲基以勸修行之人必須處心謙
順
故物或損之而益益之而損
御註自損者人益之自益者人損之故朝
宗者善於下謙弱者德之柄孤寡爲稱不

亦宜乎○御䟽故者仍上之辭也損貶毁
也言王公稱孤寡以自毁損則爲百姓樂
推尊敬而事之而致益也或益之而損者
若王公貴寵其身居上而驕則下人離散
而致損也書曰滿招損謙受益斯之謂也
○河上公曰故物或損之而益引之不得
推讓必還或益之而損夫增高者崩貪富
貴者致患○榮曰有道以富貴而稱孤寡
損也謙光日新益也無德虚貴自以爲益
材下位高必至傾覆損也○成䟽謙卑柔

弱損己濟物物必歸之故生道獲全矜誇
傲誕益己凌物物必挫之故致危敗危敗
是損全生是益損益之驗其義盡然故言
損之而益益之而損也
人之所教亦我義教之
御註老君云人君所欲立教教人者當以
吾柔弱謙虚之義以教之○御䟽人謂人
君也人君爲政教之首一國之風繫乎一
人而化故老君昌言之曰人君欲行言教
以化人者當須用我沖虚柔弱之義以教

之也○河上公曰人之所教謂衆人所以
教去弱爲强去柔爲剛我亦教之言我教
衆人使去强爲弱去剛爲柔也○榮曰人
間所行之教理歸仁義事在剛强然剛强
者死之類仁義者道之華亦我義教之者
欲使去剛强而存柔弱遠仁義而安道德
也亦言聖人是於能教衆生是於所教以
能教所縁教得宜義者宜也○成䟽言俗
人儒教亦尚謙柔我之法門本崇靜退然
儒俗謙柔猶懷封執我之靜退貴在虚忘

所以爲異也
强梁者不得其死
御註强梁之人動與物抗求益而損物或
擊之故不得其死○御䟽强梁謂剛暴屈
强之人也强暴之人失養生之要必自夭
其天數不得壽終而死注云動與物抗物
或擊之者抗敵也物擊之者易益卦上九
辭云莫益之或擊之○河上公曰强梁者
謂不信玄妙皆叛道德不從經教尚勢任
力不得其死者爲天之所絶兵刃所伐王

法所殺不得以命終也○嚴曰强秦以專
制而滅大漢以和順而昌强梁者失道剛
躁者失神安得存矣○榮曰强梁者不得
其死吾將以爲教父不從君父之命不順
聖人之教貪榮而守勝尊己以凌人强梁
也違科犯法不盡天年中道而夭不得其
死也物皆合道聖人無不設教凡情失理
化主所以與言由仁義之華彰道德之實
因强梁之性演柔弱之法父本也以强梁
爲教之本也○成䟽强梁者不得其死吾

將以爲教父强梁猶剛躁也父始也言强
梁之人必當夭折不得依天命壽終而死
老君雖復闡法多端妙教法門匪一而每
說柔弱爲善剛强爲惡以此切當將爲學
道之先
吾將以爲教父
御註吾見强梁者亡柔弱者全故以此柔
弱之教爲衆教之父○御䟽父本也此一
句結修學之元老君舉强梁者亡以之爲
誡表柔弱者全以之爲勸以爲教父者父

爲子本言吾將此柔弱之教爲衆教之本
如子之於父故云以爲教父○河上公曰
父始也老子以强梁之人爲教戒之始也
天下之至柔章第四十三(天下章所以次前者)
(前章明柔弱之教爲學道之先故次此章重顯柔弱之能無爲之益就此)
(章内文有三重第一舉譬明柔勝剛劣第二明柔弱之行能入無間第三)
(明結嘆無爲是希有之教)
第一舉譬明柔勝剛劣(夫五才并用唯水德之靈)
(長四大分形乃至柔之最勝馳騁天下奔突堅强八月槎至識君平之在)
(蜀三秋偶泛誠孟嘗之入秦河彭所以昭昭清流於焉湛湛水之有鑒道)

(也無心混沌所以能生柔弱借之爲喻酌不可竭斯近道乎)
天下之至柔馳騁天下之至堅
御註天下之至柔者正性也若馳騁代務
染雜塵境情欲充塞則爲天下之至堅爾
○御䟽夫人之正性本自澄清和氣在躬
爲至柔也若馳騁情欲染著世塵爲聲色
所誘則正性離散爲至堅也○河上公曰
至柔者水也至堅者金石也水能貫堅入
剛無所不通也○嚴曰道能馳騁經綸天
地萬物也○榮曰有象之至柔者水也無

形之至柔者道也水至柔而能消金穿石
破彼堅强道至柔而能遺彼忘我破兹固
執言人若能鑒之於水體之於道足能洞
之於人我經之於丘山微妙玄通都無滯
礙此謂馳騁之至堅也○成䟽至柔水也
至堅金也馳騁是攻擊貫穿之義也言水
至柔能攻金石之堅喻無爲至弱能破有
爲之累故下文云天下柔弱莫過於水而
攻堅强者莫之能先
第二明柔弱之行能入無間

無有入無間
御註無有入無間吾是以知無爲之有益
無有者不染塵境令心中一無所有無間
者道性清凈妙體混成一無間隙夫不爲
可欲所亂令心境俱靜一無所有則心與
道合入無間矣故聖人云吾見身心清淨
即能合道是知有爲之教不如無爲爾○
御䟽無有者謂人了悟諸法一無所有則
返歸正性與道合同入無間矣無間道也
入謂與同也以道爲無間者明道性清凈

混然無際而無間隙也○河上公曰夫無
有謂道也道無形質故能出入無間通神
明濟群生○嚴曰神明在身出入無間無
爲之益也○榮曰水無有礙道無有形有
間無處不入○成䟽間隙也言顚倒之流
空見爲有達觀之士即有而空故言無有
也有爲麤䟽故有隙無爲微密故無間既
而即有即無故能入無間之妙理也
吾是以知無爲之有益
御䟽吾者老君自稱也此章亦通誡人君

以無爲化理天下故老君云吾見衆生正
性柔弱及乎馳騁奔競則至堅强若使照
了心境一無所有即合道矣是知清凈無
爲理國理身有益於人也以此推之有爲
之教不及無爲之有益也○河上公曰吾
見道無爲而萬物自化成是以知無爲之
有益於人也○榮曰道無形物得成聖無
爲人得化此乃是無爲之益○成䟽柔能
破剛無能遣有是以知無爲之教大益脩
行之人

第三明結嘆無爲是希有之教
不言之教無爲之益天下希及之
御註言天下衆教少能及之者○御䟽至
道無言物以之生聖人無爲化以之清即
不恃立言然後成教天下希及之者言九
流百氏希有能及無爲之教者也又云自
非體道之君莫之能及故曰希也○河上
公曰不言之教法道不言師之以身也無
爲之益法道無爲治身則有益精神治國
則有益萬民不勞煩也天下希及之天下

謂人主也希能有及道無爲無爲之治治
身治國者同○嚴曰有聲之聲聞於百里
無聲之聲動於無外言之所言者異類不
通不言之言陰陽化天地感且道德不言
而天地成天地不言而四時往復也○榮
曰不言之教無爲之益前稱無爲之益未
知何曰無爲行不言之教教即忘言任因
循之事事即無事君安於上臣悅於下此
無爲之益也天下希及之得有爲者多及
無爲者少也○成䟽所謂不言非關杜口

在理旣即有即無在教亦即言即默故名
不言之教即有即無故名無爲之益益既
不益而益而教豈不教而教哉斯乃盡性
窮理蓋世之談世間名教罕能逮者故天
下希及之
名與身孰親章四十四(名與身孰親章所以次前)
(者前章嘆美柔弱爲道之樞機故次此章明知足舍貪是修眞之要術就)
(此章内文有三重第一假設三問科簡得失第二明耽著名利損智敗身)
(第三明知足捨貪可以長乆)
第一假設三問科簡得失(夫天地有形乃東西)

(而傾缺陰陽含質信母子之殂亡故問曰名身孰親得亡孰病故伯夷高)
(道去君位於首陽武仲潜名脱塵蒙於潁水周公爵官而不受伊堯讓帝)
(而見辭四子蹈無爲之風二士屈饑貧之辱何者名位虚假揚雄有赤族)
(之談富貴傷軀孔子發白雲之嘆甚愛大費多藏厚亡聖人眞言誠宜大)
(誡也)
名與身孰親
御註名者實之賔代人徇名以亡身設問
誰親欲令去功與名而全其眞○御䟽此
以名較量身也孰誰也詳問云夫以矜徇
功名保養身命兩者既畢誰者與全眞保

年之道爲親乎傷代人不能忘名以存身
爾○河上公曰名遂身則退也○榮曰名
與身孰親身與貨孰多得與亡孰病名者
外之稱譽貨者俗之財帛身爲忠孝之本
抑亦道德之基理須外名利存身神反無
爲修至道而弱喪者不反逐欲者失眞遂
爲名以殺身因財而害己迷淪者衆聖人
憫之故詳問云爲得名得利爲病爲失名
失利爲病俗得名利爲善而得之則身亡
失之爲惡亡之則已立得失病利誰能定

乎亡失也○成䟽身内也實也名外也賔
也孰誰也世皆求外喪内貪名亡實何者
夫令譽方名本爲身者也身既爲名致死
名竟何所施爲老君愍兹顚倒故問之名
之與身誰是汝親乎而汝貪名忘身耶以
斯校量親䟽可見故莊子云伯夷死名於
首陽之下
身與貨孰多
御註徇名者將以求財財得而亡身設問
敦多欲令擲玉毁珠以全其和○御䟽多

者可貴重之意也言身與貨兩者既别誰
可貴耶云此者欲令悟身爲多不貴於貨
也注云擲玉毁珠者莊子外篇之辭也○
河上公曰財多則害己身也○成䟽夫資
貨者本爲我身迷惑之徒喪身徇貨故老
君責言汝去貨存身利多耶聚貨喪身利
多耶故莊子曰盜跖死利於東陵之上
得與亡孰病
御註問得名貨與亡名貨孰者病其身也
○御䟽此總問二句得名貨與亡名貨誰

爲病耶得名貨則亡身存身則亡名貨歷
然殊致爲病可知而迷倒之徒莫之先覺
故後文詳答之爾○河上公曰好得利則
病於行也○成䟽夫多貪得財必喪己少
欲亡貨則存身然則得是喪己之徵亡是
存身之驗喪己可以爲病存身可以爲藥
世人翻以得爲遇以亡爲病者不亦謬乎
故教主云得之與亡定誰是病耶
第二明耽著名利損智敗身
是故甚愛必大費多藏必厚亡

御註甚愛名者必勞神非大費乎多藏貨
者必累身非厚亡乎○御䟽此兩句總答
前問甚愛必大費者此答名與身敦親費
猶損也親猶愛也甚愛名者矯企情性損
費心神所愛既甚所費彌大矣多藏必厚
亡者此答身與貨敦多藏貨既多其亡亦
厚劍玉賈害譬諸懷璧詩書發冢只爲含
珠唯貨之損可爲殷鑒○河上公曰甚愛
必大費甚愛色者費精神甚愛財者遇禍
患所愛者少所亡者多故言大費也多藏

必厚亡生多藏於府庫死多藏於丘墓生
有攻劫之憂死有掘冢探柩之患○榮曰
是故甚愛必大費爲名以殺身斯大費多
藏必厚亡爲財以傷己斯厚亡○成䟽是
故甚愛必大費費損也爲是義故甚愛名
譽之人必大於勞形怵心費神損智此句
解名也
多藏必厚亡
御䟽夫多藏賄於府庫者必有劫盜之患
非但喪失財物亦乃害及己身其爲敗亡

禍必深厚故書云匹夫無罪懷璧其辜莊
云大儒臚傳曰青青之麥生於陵陂生不
布施死何含珠爲於是以金鎚控其頤徐
别其頰無傷口中珠是也此一句解貨
第三眀知足舍貪可以長乆
知足不辱知止不殆可以長乆
御注知足者不甚愛知止者不多藏既無
辱殆故可長乆○御䟽辱損累也殆危亡
也夫不邇聲名知足也不殖貨財知止也
知足故名當其實而無過分之累知止故

貨不多藏而無貪求之害旣不辱不殆乃
可長存而乆壽也○河上公曰知足不辱
知足之人絶利去欲不辱於身也知止不
殆知可止則止財利不累於身聲色不亂
於耳目則終身不危殆也可以長乆人能
知止足則福禄在己治身者神不勞治國
者民不擾故可長乆○榮曰知足不辱不
分外以求名遠耻辱也知止不殆不非理
以窺財無危殆也可以長乆外之以名利
遠之於危殆理國可以長存修身可以乆

視○成䟽知足不辱體知財賄虚假守分
不貪清廉知足故無耻辱此一句結貨知
止不殆既悟名譽非眞所以止而不著全
身遠害故無危殆上經云名亦既有夫將
知止此句結名可以長乆知止於名知足
於貨亡名亡利可長乆
大成若缺章第四十五(大成章所以次前者前章)
(舉知足知止於修學之道未圓故次此章顯大滿大成以示虚妄行就此)
(一章義開三别第一泛辨五大爲學行楷模第二舉譬明躁劣靜勝第三)
(結釋靜之功能)

第一泛辨五大爲學行楷模(夫自造洪爐載)
(鰲山而稱大陶甄妙匠亘鵬域而成高盡包一氣之中視之如缺總括七)
(重之内用之若沖則知象帝氤氲鑒虚空於掌握至精恍惚藏海宇於心)
(田堅玄步之而不窮大撓推之而莫得清凈之風遐扇則九五無爲安徐)
(之道廓然則萬姓咸遂大成之器理會於斯)
大成若缺其用不弊
御註學行大成常如玷缺謙則受益故其
材用無弊時○御䟽凡曰學人功行大成
衆德圓備常自虚忘有如玷缺如是則用
不窮也道德大成之君亦復如是等天地

生育之功齊日月照臨之德所成理大故
曰大成然不恃其成有如玷缺以斯爲用
用則無窮也○河上公曰大成若缺謂道
德大成之君若缺者滅名藏譽如毀缺不
備也其用不弊其用心如是則無弊盡時
○榮曰道圓德備名曰大成猶如不足故
云若缺然大壑酌之而不竭明鏡應之而
忘疲不弊也○成䟽言行業大成就之人
能忘其成故雖大成如似缺少不足也只
爲忘其成故終日作用而得無弊損是以

莊子云小成隱道也夫成者不缺缺者不
成而今成而似缺者忘缺忘成故也不見
成異缺故如缺而實成不見缺異成故大
成而似缺也謂目光也閉目内觀致神明
也若月之缺而復盛故曰缺
大盈若沖其用不窮
御註禄位盈滿常若沖虚儉不傷財故所
用不窮○御䟽沖虚也窮匱也此明聖人
禄位充盈恭儉自牧不爲盈滿故若沖虚
所謂有若無實若虚故其運用而無窮匱

也○河上公曰大盈若沖謂道德大盈滿
之君也如沖者貴不敢驕富不敢奢其用
不窮其用心如是則無窮盡也○榮曰四
達有是而俱照六通無幽而不燭斯大滿
也不以照爲照不以盈爲盈若沖也用不
以心故無極也○成䟽沖虚也窮盡也言
道德大盈滿足之人能忘其滿故雖滿如
似空虚無物也只爲忘滿沖虚故能利用
無竭也夫滿者不虚虚者不滿今滿而虚
者欲明忘滿忘虚故能即虚即滿滿而若

虚也
大直若屈
御註直而不肆故若屈也○御䟽直正也
屈曲也前四句兼明體用此下三句但出
其體不書其用略文以見義類可知也夫
潔己而垢人舉直而措枉小直也不執是
以辨非不正己而矯物大直也曲隨物宜
故云若屈也注云直而不肆下章經文也
○河上公曰大直謂修道法度正直如一
如屈者不與俗人爭如可屈折謂平肩正

身元一流行○榮曰㝠同正道大直也以
欲從人若屈也○成䟽屈曲也大直質素
之人不顯直相故能混迹同塵委曲隨物
故若屈也是知直躬小直也
大巧若拙
御註巧者傷於分外故若拙也○御䟽矜
粉繪之工騁鈎繩之妙小巧也因材致用
任物成功不失其宜大巧也無所裁割不
見其工似若樸拙爾莊子稱造化刻雕衆
形而不爲巧○河上公曰大巧謂多才術

也如拙者示不敢見其能○榮曰匠成萬
物大巧也似不能爲若拙也○成䟽匠成
萬物爐錘群生有大功巧而忘巧用晦迹
同凡故若拙莊子云刻雕衆形而不爲巧
是知工倕小巧也
大辯若訥
御註不飾小說故若訥也○御䟽合譬飾
辭結繩竄句小辯也行不言之教辯雕萬
物窮理盡性大辯也至言去言無所抑揚
如謇訥爾○河上公曰大辯智無疑也如

訥者無口辭○榮曰談天暢理大辯也言
即無言如訥之也○成䟽妙能剖析眞宗
詮量玄極者所言不能言也不同世間口
才捷利故若蹇訥也莊子云不言之辯亦
云大辯不言是知楊墨小辯也
第二舉譬眀躁劣靜勝
躁勝寒靜勝熱
御註於躁勝者寒寒薄也於靜勝者熱熱
和也故若屈者大直清靜者爲正節躁勝
寒謂形動則津液流注○御䟽此舉喻以

示教也以執成者必敗持滿者必傾故聖
人功濟天下見大成其如缺所以無弊位
尊萬乗視盛位其若沖所以不窮也恐人
不曉故寄陽氣動靜以喻之躁動也勝極
也言春夏陽氣發於地上萬物因之以生
陽氣動極則寒寒則萬物由之以衰死以
明躁爲死本盛爲衰源喻功成不缺者必
敗持盈不沖者必傾有爲剛躁者必死靜
勝熱者謂秋冬陽氣靜於黄泉之下靜極
則熱熱和氣發生也萬物因之以生生託

靜而起故知靜爲生本亦爲躁君取喻大
成大滿由能缺能沖所以無弊無窮而致
生爾夫能無爲清凈者則趣生之本此勸
人當務靜以祈生不當輕躁而赴死○河
上公曰躁勝寒勝極也春夏陽氣躁疾於
上萬物盛大極則寒寒則零落死亡也言
人不當剛躁也靜勝熱秋冬萬物靜於黄
泉之下極則熱熱者生之源也○榮曰陰
陽二氣遞相爲用陽氣躁而熱陰氣靜而
寒陽氣盛則熱勝而寒劣陰氣盛則靜勝

而躁劣此則氣序遷移互爲勝劣夫大成
若缺大滿若沖則盛無盛也其用不弊其
用不窮則衰無衰也不盛不衰不寒不熱
遺成而不敗忘勝而無劣也○節解靜勝
熱謂其無爲則精神守一成䟽躁陽也靜
陰也勝極也言四時運轉陰極陽生陽極
陰起陰起故一切凋落陽生故庶物咸盛
喻靜是長生之本躁是死滅之元以勸學
之人去躁歸靜也又解云從本降迹即躁
勝寒息迹歸本即靜勝熱以明動寂適時

也
第三結釋靜之功能
清靜爲天下正
御䟽此結眀前義也夫聖人有以觀陽氣
之進退知躁爲趣死之源靜爲發生之本
理人事育群生持本以統末以務清靜之
道則可爲天下之正爾○河上公曰能清
能靜則爲天下長持身正則無終已時也
○榮曰爲陰陽之所寒熱者未清也爲生
死之所流動者不靜也明聖人生死無變

於己寒熱不累於身清靜也有輪轉處生
死皆爲耻也無輪轉絶生死爲天下正○
成䟽清虚寧靜可以自利利他以正治邪
故爲天下正此則結釋靜勝躁劣之義也
○節解謂得道入深山清靜以守自然則
爲眞人


道德眞經玄德纂䟽卷之十二











