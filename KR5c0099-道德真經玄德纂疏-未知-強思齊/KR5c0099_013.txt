










道德眞經玄德纂䟽卷之十三可四
唐玄宗御註并䟽
河上公嚴君平李榮註
西華法師成玄英䟽
濛陽强思齊纂
天下有道章第四十六(天下有道章所以次前者)
(前章舉靜躁兩行勝負不同故次此章顯有道無道優劣亦異就此章内)
(文有四重第一眀有道之君無爲虚靜第二明無道之主躁競貪求第三)
(明廣顯躁競之心咎釁深重第四示知足之美以勸修行人)
第一明有道之君無爲虚靜(夫道體幽玄神)

(功不宰天地得之而靜默群聖契之而晏然風不鳴條帝堯稱之於邑穆)
(雨不破塊虞舜致之於太平是以周之克商致華陽而牧馬湯之勝桀遂)
(桃野以閑牛五帝之與三皇并風淳而化美則知有凱還條邑之師故有)
(道之代却走馬以糞田無道之年競戎駒於郊野大聖垂訓豈虚言矣)
天下有道却走馬以糞也
御註天下有道之主無爲化行既不貪求
故無交戰屏却走馬之事人得糞理田園
○御䟽却屏去也糞謂理田也天下有道
謂以道爲理無爲化行守在四夷疆場無
事不必多貪土地以困黎元所以屏却兵

革走馬之事人得俶載南畝以糞理田園
也○河上公曰天下有道謂人主有道也
却走馬以糞糞者糞田也兵甲不用却走
馬以治農田治身者却陽精以糞其身○
榮曰君上有道除奔命之馬臣下無爲糞
乗田之業修眞者去馳騁之浮情糞身神
以道德務學者絶飄蕩之懈惰糞心靈以
藝文○成䟽言有道之君莅於天下干戈
靜息偃武修文宇内清夷無爲而治故能
却馳走之馬以糞農畝治身者却六根兵

馬以道糞心故孟子云人皆以糞糞其田
而莫知以學糞其心也
第二明無道之主躁競貪求
天下無道戎馬生於郊
御註天下無道之君縱欲攻取故兵戎士
馬寄生於郊境之上爾○御䟽郊者交也
謂交境之際拒守之地也言天下無用道
之君則荒塞有不賔之虜故兵戎軍馬生
育於郊境之上謂乆而不還也○河上公
曰天下無道謂人主無道也戎馬生於郊

戰伐不止戎馬生於郊境之上乆不遺也
○嚴曰人之生也懸命於君君之建也懸
命於人君有道而萬姓昌宗廟顯君無道
而宗廟傾萬民喪自然之應○榮曰生起
也不用道而修文專飾兵而用武四郊多
壘五兵斯起戎馬生於郊也理不内明心
王無道馳六識之馬遍萬境之中得失紛
紜是非交爭○成䟽郭外曰郊無道之人
臨於海内禽荒色荒四方不靜多貪境土
好行征伐遂使軍戎兵馬出生郊外治身

者言躁競之夫心不懷道縱於六根兵馬
馳騁塵境之中内不覽眞恒縁外物故云
生郊也天下有道却走馬以糞天下無道
戎馬生於郊謂午也正陽之精生於午午
者馬也故心欲東則東欲西則西欲南則
南欲北則北心有四門能知四方晝夜所
見夜寐則夢心中有道則正氣流行支體
滋潤髪膚玄長故却走馬以糞之心無道
則生淫亂戎馬四走於郊邪脉致以害身
故曰戎馬生於郊

第三明廣顯躁競之心咎釁彌重
罪莫大於可欲
御註心見可欲爲罪大○御䟽犯法爲罪
貪求爲欲言戎馬生郊之罪由人君貪求
土地見土地可欲欲心興動將貪求此罪
之大者故云罪莫大於可欲○河上公曰
好色淫也○榮曰罪莫大於可欲禍莫大
於不知足咎莫甚於欲得有道之人遺情
去欲罪禍自除無識之徒縱性任心殃咎
斯至善積成禍幽顯咸亨惡積成殃存亡

俱累罰止一身罪也下及子孫禍也上悞
祖先咎也○成䟽罪摧也言爲苦之所摧
逼也可欲境也言前境美麗稱可欲心故
言可欲也然境能逼心是起罪之縁以戒
修行人不可染境也故云不見可欲使心
不亂
禍莫大於不知足
御註求取不已爲禍大也○御䟽禍害也
神不祐也夫亡敗之禍縁何而來由貪土
地求而無厭不知止足致神道不祐而嬰

禍害人之有過過非一途貪之爲禍禍之
大也○河上公曰富貴不能自禁止也○
成䟽禍即罪之深重者也言心貪前境不
知厭足害人損物爲罪日深非唯灾及一
身亦乃禍延三族
咎莫甚於欲得
御註殃咎之大莫大於欲必令皆得則禍
深故爾○御䟽咎殃咎也夫貪冒之雄欲
心增侈得之不已而又求之非道得之則
不旋踵自招殃咎不亦宜乎可欲謂欲而

未得初起貪心罪輕於禍不知足者得而
更須禍重於罪莫甚於欲得者謂已得欲
心尚無厭足則咎之爲過斯甚於禍也○
河上公曰欲得人利物且貪也○成䟽咎
考責也欲得之心略無涯際其爲咎責莫
甚於此校量深淺禍重咎輕欲備顯物情
故其彰三釁也
第四示知足之美以勸行人
故知足之足常足矣
御註物足者非知足心足者乃知足也心

若知足此足則常足矣○御䟽以結有道
之君也言有道之君無欲廣大不貪土地
故於本分而知足則爲天下樂推身安國
理此知足之足乃至交讓而常足也注云
物足者非知足心足者乃知足也謂足在
於心不在於物循涯守分雖少而多有欲
無厭雖多亦少爾○河上公曰故知足之
足守眞根也常足矣無欲心也○榮曰除
可欲則外無所求清本性則内無所之故
言知足動皆合道事無不足之足也無不

足之時常足也○成䟽守分不貪於行使
足恒無闕少故言常足欲明貪競之類遭
遇禍殃知足之人恒居安泰先貧後樂故
述此文
不出戶章第四十七(不出户章所以次前者前章明)
(正辨有道之人知足不知足者無道故次此章即明有道者照而不由於)
(心無道者由心而不能照就此一章義開三别第一明聖人虚鑒照不由)
(心第二明凡人由心而不能照第三重結虚照之人寂而能動)
第一明聖人虚鑒照不由心(夫大聖不作至)
(人無心産清濁之兩形何曾有物鼓山河之二炁不見神功歷衆口而無)

(言坐虚心而自得故不出户天下咸知豈同周穆迎方空射瑶池之宴秦)
(皇觀日虚稱鞭石之威足迹雖歷於九荒控馭徒疲於八駿廣窺户牖視)
(聽增迷我之大聖不出而見也)
不出户知天下
御註不出户知天下不窺牖見天道垂拱
無爲不出教令於户外是知理天下之道
人事和則天象順故不煩窺牖而天之道
可知○御䟽有道聖君無爲而理言教不
出於户外淳風自洽於寰區此可謂知理
天下之道爾又解云人君善教天下應之

以善則不煩出户而天下可知故易曰君
子出其言善千里之外應之况其邇者乎
此之謂矣○河上公曰聖人不出户以知
天下者以己身知人身以己家知人家所
以見天下也矣○榮曰觀之以道則理無
不達照之以智則事無不知所謂不行而
知者也○成䟽户者謂知覺攀縁分别等
門也有道之人虚懷内靜不馳心於世境
而天下之事悉知此以眞照俗也
不窺牖見天道

御䟽天人相應精氣交通人君爲政以德
則象緯以之不迷威侮五行陰陽由其舛
候故書云休徵則肅時雨若咎徵則蒙恒
風若是知行發於己象著于天豈俟窺牖
然後知哉易曰言行君子之所以動天地
也○河上公曰天道與人道同天人相通
精氣相貫人君清靜天氣自正人君多欲
天氣煩濁吉凶利害皆由於己也○榮曰
二景麗天五星耿漢寧須窺牖方始見乎
内明窺牖者穿鑿求解也天道者自然之

理也不假筌蹄得魚兔無勞言教悟至理
此不窺牖見天道也○成䟽窺覘視也牖
根竅也天道自然之理也隳體坐忘不窺
根竅而眞心内朗睹見自然之道此以智
照眞也户通來去譬從眞照俗窗牖内明
喻返照眞源也
第二明凡人由心而不能照
其出彌遠其知彌少
御註若不能無爲假使出令彌遠其知理
天下之道彌少也○御䟽此明失道之君

也不能處無爲而恭己將欲申教令以化
人令出彌遠既失無爲所知政理更爲微
少○河上公曰謂去其家觀人家去其身
觀人身所觀益遠所知益少也○榮曰迹
周於宇宙未識山川覽遍於經籍寧知至
理此謂無知也○成䟽顚倒之夫不能照
理其出心逐境彌遠而無厭其知淺近闇
昧而少鑒
第三重結虚寂照之人寂而能動
是以聖人不行而知

御註不出户故云不行無爲淳樸而知爲
理之道○御䟽此覆釋不出户而知天下
也無事無爲教令不出故云不行近取諸
身遠知來物故我無爲而人自化豈待言
教出户然後謂之知乎○河上公曰聖人
不上天不入淵能知天地者以心知之也
○榮曰獨悟○成䟽不行者心不縁歷前
境而知者能體知者法必竟空寂譬懸鏡
高堂物來斯照照而無心也故莊子云聖
人不由心而照之乎此一句解不出户知

天下
不見而名
御註不窺牖故云不見人和天順而能名
其太平也○御䟽此覆釋不窺牖而見天
道也夫鶴嗚則子和行感而天動原小可
以知大審己可以知物元吉所召存乎其
人則太平之化可得而言爾何必窺見然
後名乎故云不見而名○河上公曰上好
道下好德上好武下好力聖人原小以知
大察内以知外也○榮曰玄覽也○成䟽

不見者了知諸法虚幻無可見之物也而
名者能正名百物垂迹顯教也不見而名
不應而應名而不見應而不應也此一句
解不窺牖見天道也
不爲而成
御註不爲言教而天下化成也○御䟽此
總結不出不窺之義也夫以上有所爲下
必有擾今聖人凝神端扆玄默廟堂君無
爲人無事百姓家給萬化自成○河上公
曰上無所爲則下無事家給人足萬物自

化而成就也○榮曰自然就也○成䟽不
爲者凝神寂泊妙絶於有爲也而成者能
施化群品成就學人此明寂而動也
爲學日益章第四十八(爲學章所以次前者前章)
(正明凡聖二心縁照差異故次此章即明道俗兩學損益不同就此一章)
(義分三别第一明道俗兩學損益有殊第二辨次第虚妄以階玄極第三)
(明有事無事得失不同)
第一明道俗雨學損益有殊(夫希夷理靜混)
(沌義深開妙鍵而難思扇玄門而聽入其旨博其趣微堂堂稱象帝之先)
(湛湛爲大羅之士天書照耀見八角之垂芒玉宇葳蕤總一乗之標榜豈)

(比俗學日益奢浮張芝墨池不出樊籠之户揚雄書閣終纏生死之津不)
(能日損有爲乃更墻面之甚也)
爲學曰益爲道日損
御註爲學者日益見聞爲道者日損功行
益見聞爲修學之漸損功行爲悟道之門
是故因益以積功忘功而體道矣○御䟽
爲修爲也損忘損也言初修學者日求聞
見以爲益因益爲道則忘遺功行以爲損
所以者何夫爲學者無不初則因學以知
道修功而補過終則悟理而忘言遺功而

去執故注云益聞見爲修學之漸蓋言其
初損功行爲悟道之門蓋言其終也○河
上公曰爲學日益謂政教禮樂之學也日
益者情欲文飾日以益多也爲道日損道
謂自然之道日損者情欲文飾日以消損
也○嚴曰去知也不知之知知之祖也不
教之教教之宗也神明所因天地之師也
○榮曰爲學日益增之以卷軸長之以見
聞利之以名聲加之以嗜欲也爲道日損
行不言之教文理雙忘體虚玄之道物我

同遣爲無爲則百爲兼喪事無事則萬事
都損豈唯驕盈奢侈也○成䟽爲學日益
爲修營也學俗學也言修世俗學之人銳
情分别故累欲日增也爲道日損爲道猶
修道也言修道之人虚夷恬淡所以智德
漸明累惑日損也
第二辨次第虚妄以階玄極
損之又損之以至於無爲
御註損之又損之以至於無爲無爲而無
不爲爲學者積功行爲道者忘損之雖損

功行尚有欲損之心兼忘此心則至於泊
然無爲方彼鏡象而無不應故無不爲爾
○御䟽損之者謂損爲道者之功行也又
損之者謂除忘功行之心也斯則前損忘
迹後損忘心心迹俱忘可爲造極造極則
至於無爲○河上公曰損之又損之損情
欲又損之所以漸去之也以至於無爲當
恬然如嬰兒無所造爲也○榮曰舍有歸
無損者也有去無忘又損之也理冥眞寂
至無爲也○成䟽爲學之人執於有欲爲

道之士又滯無爲雖復深淺不同而二俱
有患今欲治此雨執故有再損之文既而
前損損有後損損無二偏雙遣以至於一
中之無爲
無爲而無不爲
御註絶德與道合則無所不施無所不爲
○御䟽夫有爲則有礙有礙則有所不爲
今既無爲無爲則無礙故能無所不爲也
此謂契道則應用而周普也故上卷云道
常無爲而無不爲也○榮曰夫欲去有累

所以歸無爲而惑者聞無爲兀然常拱手
以死灰爲大道土塊爲至心恐其封執無
爲不能懸解故云無爲而無不爲也無爲
而無不爲非無爲也有爲而歸無爲非有
爲也此則爲學爲道道學皆忘唯動與寂
寂動俱息也○成䟽至寂而動即體而用
故無所不爲也上卷云道常無爲而無不
爲
第三明有事無事得失不同
取天下常以無事

御註無爲無事天下歸懷故可取天下○
御䟽此勸人君行無爲也取猶攝化也攝
化天下必須無爲無事無事則下人不擾
無爲則百姓自安以斯臨莅于何不可所
言常者無事御物不可斯須離也○河上
公曰取治也治天下常當以無事不當勞
煩也○榮曰取天下常以無事及其有事
不足取天下取攝也忘則無舍無不舍用
則有可有不可若以無爲攝天下無有而
不可皆可也若以有事取天下無有而得

可皆不可也○成䟽取攝化也言攝取宇
内蒼生令其歸善者常以無事無爲而化
之也雖復應物施爲而心未嘗有事此即
動而寂也故莊子云敦弊弊焉以物爲事
乎
及其有事不足以取天下
御註有事則煩勞勞煩則凋弊故不足以
取天下也○御䟽夫有事謂政令煩苛禁
網凝密令苛則人擾網密則刑煩百姓不
安四方離散欲求攝化不亦難乎故此有

事則不足以取天下矣○河上公曰及其
好有事則政教煩也民不安故不足以治
天下也取治也○榮䟽取攝也忘則無捨
無不舍用則有可有不可若以無爲攝天
下無有而不可皆可也若以有事取天下
無有而得可皆不可也○成䟽及其心未
虚忘以事爲事而有事者斯則事異無事
無事異事動異於寂寂乖於動如此之人
不足以攝化天下也
聖人無常心章第四十九(聖人無常心章所以)

(次前者前章明即事無事雖應無心故次此章即顯聖人無心雨能赴感)
(就此章内文有三重第一明聖人無常心有感斯應第二明善救蒼生而)
(無棄舍第三顯衆生眈染故聖起慈悲)
第一明聖人無常心有感斯應(夫太帝乗)
(時面離方而設教眞君御物握乾軸而安民鼓腹咸歌不荷皇王之帝力)
(披衿自咏豈知天地之深功十亂齊驅見周家之化溢八元斯事酌堯代)
(之風清故曰聖人無心股肱畢力爲理日亂易節不傾乆自推移任玄功)
(之濟物開赤心於天下爲欲化人既同百姓之心匪惵惵之云乎)
聖人無常心以百姓心爲心
御註聖人之心物感而應應在於感故無

常心心雖無常唯在化善是常以化百姓
心爲心爾○御䟽聖人虚忘物感斯應應
必縁感感既不一故應無常心心雖無常
義存慈救以百姓有不信不善之心故混
同用心而以化導故云無常心○河上公
曰聖人無常心聖人重改更貴因循若自
無心也以百姓心之所便因而從之○嚴
曰無心之心心之主也夫一人之身去心
則危者復寧用心則安者復亡若上含道
德之化下包萬人之心物無大小視心如

身去我情欲取人所安與人大同也○榮
曰君上無心於有爲任百姓之自化聖人
無情以分别逐萬有而感通○成䟽體道
凝淡虚懷絶慮心與太空均其寂泊故無
心也百姓衆生也然聖人無心有感斯應
應隨物感故以百姓心爲心既無心而應
亦不應應也
第二明善救蒼生而無棄舍
善者吾善之
御註善者吾善之不善者吾亦善之德善

信者吾信之不信者吾亦信之德信欲善
信者吾因而善信之不信者吾亦以善信
教之令百姓感吾德善信也○御䟽此應
感之義也吾者聖人也善者回向正道之
心聖人奬之以進修以果其行使至夫吾
善之大善也○河上公曰百姓爲善聖人
因而善之○嚴曰善者吾善之不善者吾
亦善之德善信者吾信之不信者吾亦信
之德信信誠實也感德以變其情也○榮
曰善者吾善之不善者吾亦善之得善若

有心分别有善有不善有善有不善不得
以爲善今既無心分别非唯善於善亦善
於不善亦善則與不善皆善是以謂之得
善也○成䟽善者吾善之不善者吾亦善
之得善善者爲無欲修學之士不善者謂
有爲滯境之人普以平等勝善教之令其
得善此則以百姓心爲心義也
不善者吾亦善之德善
御註不善者謂習染增迷信邪背道聖人
亦以善道而汲引之德善者令化聖德而

爲善也○河上公曰百姓雖有不善者聖
人化之使爲善也
信者吾信之
御䟽信謂聞道勤行心無凝執聖人應之
以至誠贊成其善以至於深信也○河上
公曰百姓爲信聖人因而信之○榮曰信
者吾信之不信者吾亦信之得信信順也
物情既有可有不可從事有順有不順不
得以俱順今聖人無可無不可皆可無順
無不順皆順是以名爲大順也○成䟽信

者吾信之不信者吾亦信之德信信謂聞
經愛樂不信謂不樂道聞聖人以空行慈
悲平等救度不問信與不信皆令得益而
普發信心也故紫微夫人曰信者得失之
關鍵又經云信者學道之樞機也問曰聖
人無心有感必應不應不感不感不應者
故信者方教不信者不教而今信與不信
一種教之亦應感與不感一種皆應答曰
應有通有别如治在玄都玉京而恒救三
界此則通應善信是也至如胡人有感紫

炁西浮授尹生道德之徒此則别應若别
應則待别感通應則尋常慈照故上卷云
常善救人而無棄人
第三顯衆生耽染聖起慈悲
不信者吾亦信之德信
御䟽不信謂强梁背教之人聖人亦以平
等正信而化導之令化聖人之德舍疑而
歸信也故云德信○河上公曰百姓爲不
信聖人化之使信也
聖人在天下惵惵爲天下渾其心

御註聖人在理天下化引百姓常惵惵用
心令德善信而聖心凝寂德照圓明渾同
用心皆爲天下故云爲天下渾其心○御
䟽此明聖人混迹用心也惵惵憂勤也聖
人在宥天下統御寰區懽衆生不歸善信
故惵惵憂勤然聖人無心復何憂喜今所
言惵惵者皆爲天下百姓未能信善故聖
人混同於物而用其心也故云爲天下混
其心爾○河上公曰聖人在天下怵怵常
恐怖富貴不敢驕奢也爲天下渾其心言

聖人爲天下百姓渾濁其心若愚闇不通
○嚴曰惵惵若恢恢言虚心以包萬方也
○榮曰惵惵不住也凡情分别見善見不
善有信有不信聖人惵惵不住泛泛隨機
混其分别之心齊其是非之意也○成䟽
惵惵勤懽之貌也言無心赴感之聖人其
在天下也恒布大慈拯救蒼生恐其没溺
故惵惵而勤懼也爲天下混其心混混沌
沌無分别也言凡夫惑情滯境妄生去取
聖人欲混沌其心令無分别勤懼之義則

斯謂乎
百姓皆注其耳目
御註百姓化聖德爲善故傾注耳目以觀
聽聖人○御䟽百姓被聖德而歸善仰淳
化而觀風故皆傾注耳目以觀聽取則於
聖人也○河上公曰注用也百姓皆用其
耳目爲聖人視聽○榮曰百姓不能以性
制情而乃縱心逐欲注耳目於聲色專鼻
口於香味因兹惛惑以此聾盲聖人逐病
行醫隨機闡教因心救物說己化他乃云

我止如嬰孩赤子不知聲色悅於耳目也
○成䟽淫染滯也顚倒之徒迷没世境縱
恣耳目滯著色聲既而漂浪長流望返無
日聖人愍其迷甚故顯其病狀而六根之
中偏舉兩者欲明此二爲患最深故西昇
經云耳目色聲爲子留𠎝然舉此二根諸
根可悉爲文略故也
聖人皆孩之
御註聖人念彼蒼生猶如慈母故凡視百
姓皆如嬰孩爾○御䟽百姓既傾注耳目

觀聽聖人聖人視之如慈母於赤子故云
皆孩之又解云百姓有分别之心聖人化
使從善令如嬰孩無所分别爾○河上公
曰聖人愛念百姓如蠕蟲赤子養之長之
而不責望其報也○成䟽衆生妄淫耳目
淪没愛河聖人勤懼慈救義同赤子哀其
無識如嬰兒之可愍


道德眞經玄德纂□卷之十三











