










道德眞經玄德纂䟽卷之九　　　　使九
　　　　唐　玄　宗　御　注　并　䟽
　　　　河上公　嚴君平　李○榮　注
　　　　西　華　法　師　成　玄英䟽
　　　　濛　陽　强　思　齊　纂
　　　道常無名章第三十二(道常章所以/次前者前章)
　　　(明佳兵不祥故有道不處此章明侯/王守道則萬物自賔就此章中自分)
　　　(爲四第一標無名將以明道第二舉/守道而能降瑞第三始制下廣其制)
　　　(用第四譬道/下將以結成)
　　　第一標無名將以明道(夫玄玄至道/窅窅眞宗希)

　　　(夷莫測其源恬澹自居其性短長一/揆朝菌與椿木齊齡愚智同祛檮杌)
　　　(共離朱雙泯從本降迹一相言分攝/體歸眞三生總凈名稱斯絶塵色一)
　　　(空化白鹿於仁安下紫軿於胤祖其/用斯現其名常無王侯守之仙掌均)
　　　(於甘露列士歸向泠耳洽於/乘風大混無名良有以也)
道常無名樸雖小天下不敢臣
　御註道以應用爲常常能應物其應非一
　故於常無名○御䟽應用不窮唯感所適
　道之常也常在應用其應非一故於常無
　名故云道常無名○河上公曰大道能陰
　能陽能弛能張能大能小能存能亡故無

　常名樸妙本也語其通生則謂之道論其
　精一則謂之樸妙本精一故寂然而應用
　匠成通生一切則至大也故無敢以道爲
　臣者○榮曰有名之物普悉無常今謂歸
　常道樸本也臣賤也常道妙本非大非小
　非大能大雖大不可貴非小能小雖小不
　可賤也
侯王若能守萬物將自賔也
　御註侯王若能守道精一無爲而化則萬
　物將自賔服矣○御䟽言侯王若能抱守

　妙本精一無爲無事則八埏仰化四海歸
　仁沐德飲和將自賔服矣
　　　第二舉守道而能降瑞
天地相合以降甘露人莫之令而自均
　御䟽侯王守道以致和平則無祅沴災害
　地平天成二氣交泰以相和合降灑甘露
　善瑞侯王也○河上公曰成同云天地相
　合者謂人君守道德合天地和氣流洽嘉
　瑞自臻人無命令化自均平甘露者和氣
　之液也

　　　第三始制下廣其制用
始制有名名亦既有
　御註人君以道致平始能制御有名之物
　故有名之物亦盡爲侯王所有矣既盡也
　○御䟽制御也有名者天下有名之物也
　既盡也言侯王抱守精一則天降善瑞惠
　化無心均平若一如此始能制御有名之
　物物歸有道故有名之物亦盡爲侯王所
　有矣○河上公曰始道也有名萬物也道
　無名能制於有名無形能制於有形

夫將知止知止不殆
　御註若侯王能制有名之物則夫有名之
　物亦將知依止於侯王知依止有道之君
　所以無危殆之事○御䟽殆危殆也侯王
　若以道而化萬物自賔服則夫有名之物
　亦依止於侯王能依止有道之君所以無
　危殆之事矣故云知止所以不殆○河上
　公曰有名之法盡有情欲叛道離德故身
　致毀辱經云知止所以不殆○成䟽筌蹄
　既忘妙理斯得止名會實故無危殆○榮

　曰子依母必無傷害人依道故無危殆也
　　　第四譬道下將以結成
譬道在天下猶川谷之與江海
　御註天降甘露以瑞有道之君在宥天下
　天則應之猶川谷之與江海通流耳○御
　䟽此結侯王守道則天必應之故云譬有
　道之君在理天下陶以仁德則自致太平
　和氣感天天瑞必應猶川谷之水而與江
　海通流耳王弼曰此舉諭言道不居一天
　下今將在天下法譬之猶川谷之與江海

　川谷爲末以喻於有名江海是本以喻於
　無名川谷從何而來從江海而來今日欲
　歸何處還復歸於江海有名從何而來從
　無名而來今日攝化衆生欲歸何處還歸
　於無名河海若無川谷則無以滿川谷若
　無江海則無以流無名若無有名則無以
　顯有名若無無名則無以出江海猶川谷
　故所以滿無名由有名故以顯也
　　　知人者智章第三十三(知人章所以/次前者前者)
　　　(明君王守道則萬物自賔此章明所/賔服有道之君此一章内物有三句)

　　　(具一意連次而來遂分爲四第一明/自知自知則明了第二明自勝自勝)
　　　(則全强第三明知足强行明安貧而/樂道第四結其死而不知善其不違)
　　　(天/理)
　　　第一明自知自知則明了(夫明鏡以/凈瑩形幽)
　　　(谷以虚納物大冶陶鑄先忌爲於鏌/鎁造化分形必不言於人耳則知用)
　　　(智迷道失所者亡故七聖馳車問襄/城而不得一子凝觀坐河陽而㝠然)
　　　(堯舜以禪讓大全燕秦以爭權失/國是知息智自勝道洽於誰耶)
知人者智自知者眀
　御註知者役用以知物明者融照以鑒微
　智則無所不知明則無所不照○御䟽知

　識察也夫心與境合是以生知生知之心
　識察前事是名知法○成曰謂照達前境
　鑒人機性大小深淺無不悉知爲智自知
　己身宿命善惡三代報應無不明也○河
　上公曰能知人好惡是智人能自知賢與
　不肖是爲反聽無聲内視無形故爲明也
　○榮曰聞而知之謂之聖見而知之謂之
　智然則外難知者人也内難知者己也鑒
　人而知善惡者智也照己而知得失者明
　也知善就君子如染芳蘭知惡遠小人如

　去鮑肆智得盡之以忠貞知失除之以悔
　恡此乃明智也若乃清重玄之路照虚寂
　之門知人者識萬境之皆空自知者體一
　身之非有一身非有内豈貪於名利萬境
　皆空外何染於聲色内外清靜故曰明哉
　物我皆通故曰智也按南華經曰黄帝遊
　乎赤水之北登乎崑崙之丘而南望還歸
　遺其玄珠使智索之而不得使離朱索之
　而不得使契詬索之而不得乃使象罔象
　罔得之黄帝曰異哉象罔乃可得之乎若

　用人間之巧智辨是與非欲求道原未聞
　斯旨惟當滅智可契眞詮故經云非以明
　民將與愚之即其義也
　　　第二明自勝自勝則全强
勝人者有力自勝者强
　御註能制勝人者適可謂有力能自勝其
　心使柔弱者方可全其强矣○御䟽勝人
　者謂以權智制勝於人如此之人適可謂
　之有力爾自勝者謂自能制勝其心使心
　柔弱柔弱之道物不能加故可全其强爾

　故下經云守柔曰强又曰柔勝剛弱勝强
　故云自勝者强○河上公曰才幹勝人不
　過有力有力之人必有其敵有其敵者則
　强弱未定今以性制情謂之自勝自勝之
　人無敵於外無敵於外者可謂强矣○榮
　曰夫用力者力大則勝人用德者德高則
　伏物進道修業自强不息不溺於非斯自
　勝也修道者忘懷則外物無害故曰勝人
　虚心而弱骨曰强故言自勝
　　　第三眀知足强行明安貧而樂道

知足者富强行者有志
　御註知止足者無貪求可爲富矣强力行
　者不懈怠可謂有志節矣○御䟽知足在
　心心若知足則無貪求雖簞食瓢飲傲然
　自足可謂富矣强勉力行曾不懈怠自知
　自勝終乆不渝可謂有志節矣○河上公
　曰强由勤也人能勤力行道道亦有意於
　人○榮曰知分之人雖一瓢而爲富貪利
　之者積百萬而爲貧飾躬勵己爲强行信
　道彌篤爲有志按南華經云曾子居衛緼

　袍無表顔色腫膾手足胼胝三日不舉火
　十年不製衣正冠而纓絶捉衿而肘見納
　屨而踵决曳屣而歌商頌聲滿天地若出
　金石者天子不得臣諸侯不得友故養志
　者忘形養形者忘利蓋謂知足也
　　　第四結其死而不忘善其不違天理
不失其所者乆死而不亡者壽
　御註知足强力不失其所恒則是乆於其
　道又注死者分理之終亡者夭枉之數壽
　者一期之盡夫知人勝人必招殃咎知足

　强力乃得天常得天常者死而不亡一期
　之盡可謂壽矣○御䟽知足强力等行人
　所常行若不失其所恒即是乆能行道者
　矣又解云同不失所者則可以長乆又䟽
　死者分理之終亡者夭枉之數壽者一期
　之盡言委順得常不失天和頽然任化而
　去者得一期之盡可謂壽矣若不鞭其後
　生理不全雖單豹有嬰兒之色張毅有豐
　高之貴不終天理焉得爲之壽乎故莊子
　曰天下莫壽於殤子而彭祖爲夭○河上

　公曰人能自節養不失其所愛天之精氣
　則可以長乆
　　　大道汎兮章第三十四(大道章所以/次前者前章)
　　　(明賔服有道之君由能自知自勝此/章明能成光大之業皆爲法道忘功)
　　　(就此門中分爲三别第一標大道汎/兮示左右略無封畛第二功成不有)
　　　(明小大難與爲名第三舉聖/人不貴其身以全光大之業)
　　　第一標大道汎兮示左右略無封畛
　　　(夫四大居尊一人爲首明者爲之視/智者爲之謀端坐紫宫無爲自得况)
　　　(大道廣汎具物資生河上眞人騰青/雲於百丈淮山仙客嚼丹桂於三秋)
　　　(吴主謁葛玄於水中漢武接上元於/雲路則知可左可右其斯之謂歟)

大道汎兮其可左右
　御註大道汎兮無繫而能應物左右無所
　偏名○御䟽汎兮者無繫之貌也言道之
　爲物非陰非陽非柔非剛汎然無繫能應
　衆象可左可右無所偏名故莊子曰夫道
　未始有封○河上公曰汎是無滯言道汎
　汎若浮若有若無視之不見說之殊離罄
　無不宜在人所用故用周内外左右咸得
　故云其可左右不可左右也
萬物恃之以生而不辭

　御䟽言天地萬物皆恃賴大道通生之功
　以全其生理而大道生化妙本無心雖則
　物恃以生而道不辭以爲勞倦又解云物
　不辭謝於道爾○河上公曰恃待也辭憚
　也物實資待至道而得生成道能生成而
　不辭憚也
　　　第二功成不有明小大難與爲名
功成而不名有
　御註言萬物恃賴沖用之道而生化而道
　不辭憚以爲勞功用備成不名己有○御

　䟽功者生成之功也言大道生物之功備
　成而不以其物爲己之有又解道之生物
　雖則功成其功雖成曾不名有言忘功也
　○成䟽生化群品至功潜被而歸功於物
　故不有功名
愛養萬物而不爲主常無欲可名於小
　御註愛養群材而不宰於物於物無欲則
　可名於小言不可名小也○御䟽此聲解
　義也云可名小者是不可小爾夫道生萬
　物愛養熟成而不爲主宰衣被萬物常無

　欲心豈是道之狹小耶故云可名於小者
　言不可名於小○成䟽衣被者覆育也雖
　覆育萬物而匿德藏名泊然無形故不爲
　主似若微小以是聲義言不小也
萬物歸之而不爲主可名於大
　御註愛養之故萬物歸之有萬物不同而
　不爲主則可名爲大言不可名大非小非
　大故以難名矣○御䟽萬物歸之者歸道
　生成之功也言萬物歸道道不爲主有此
　萬物棄而不收豈是道不廣大故云可名

　於大爾既云可左可右所以非小非大非
　小非大固難與爲名注云有萬物不同者
　莊子文也○成䟽道能生長爲物所歸譬
　彼大海方兹虚谷雖物所歸不爲物主既
　不爲物主可名大耶言不可名大
　　　第三舉聖人不貴其身以全光大之
　　　業
是以聖人終不爲大故能成其大
　御註是以聖人法道忘功終不自爲光大
　故能成其光大之業○御䟽言理天下之

　聖人布德施惠淳風偃化物遂生成法道
　忘功不自爲尊大故能成其光大之業也
　○成䟽明體道聖人忘我存物靜退謙柔
　終不爲大只爲先物後己忘功忘大故爲
　衆聖之長獨居三界之尊而成其大也


道德眞經玄德纂䟽卷之九















