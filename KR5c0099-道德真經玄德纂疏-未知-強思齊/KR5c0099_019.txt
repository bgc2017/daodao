










道德眞經玄德纂䟽卷之十九　　　覆二
　　　　唐　玄　宗　御　注　并　䟽
　　　　河上公　嚴君平　李榮　注
　　　　西　華　法　師　成　玄英䟽
　　　　濛　陽　强　思　齊　纂
　　　勇於敢章第七十三(勇於敢章所以/次前者前章明)
　　　(無知衆生不畏威網淪溺三途故次/此章重明此人勇進有爲故歸流生)
　　　(死就此一章義開三别第一明凡聖/二行利害不同第二明福善禍淫出)
　　　(乎天理第三結天網/寬大而報應無差)
　　　第一明凡聖二行利害不同(夫聖人/之心若)

　　　(天之用道帝王立國謙卑能光柔善/所以威剛勇而致禍故赤帝順而昌)
　　　(漢宗白公逆而殘楚刃勇敢必殺可/著兹明兩者示人何不照鑒豐隆振)
　　　(響逢夏帝而將鳴鴻雁于飛屬秋陰/而必舉凡物無識猶感時而獨行况)
　　　(人懷心不依道而何去天網不紊日/月所以貞明地理無差山河於焉靜)
　　　(鎮不頽崩於朽壤無發泄於尾閭致/柔之道既弘配謙之德斯固不言而)
　　　(應不召而來雖天網之/恢恢積善惡而無失矣)
勇於敢則殺勇於不敢則活
　御註敢謂果敢言人勇於果敢從事則失
　於謙柔退讓必害於身故云則殺不敢者
　則可以活○御䟽剛决爲勇必果爲敢言

　强梁之人無所畏忌失於謙柔决於果敢
　犯上作亂者則是殺身之道也故曰勇於
　敢則殺勇於不敢則活者人若於事靜慎
　斂身知退所决在於不敢强梁犯患則是
　活身之道故云勇於不敢則活○河上公
　曰勇於敢則殺勇敢有爲則殺身也勇於
　不敢則活勇於不敢有爲則活其身者也
　○榮曰不懼爲勇心果爲敢白刃交於前
　視死若生者烈士之勇也然智非計策力
　異驍雄貪利而前必喪身命故言則殺義

　不爭利仁必以慈或以道德來人或以策
　智伏物於物無害在我全身故言則活内
　明勇於聲色者殺身不敢情塵者活己○
　成䟽勇猛進也敢果决也殺死滅也活長
　生也言進心果决貪於世事則死滅也若
　進心虚淡不敢貪染即長生也
知此兩者或利或害
　御註知此兩者或利或害天之所惡孰知
　其故兩者敢與不敢或有也能知不敢者
　有利敢者有害當須勇於不敢此勇敢之

　人動有灾害乃天之所惡誰能知其故哉
　爾○御䟽兩者敢與不敢也言人能知勇
　敢則殺而有害不敢則活而有利當須勇
　於不敢此兩者在勇雖同所施則異故云
　或利或害○河上公曰常知此兩者謂敢
　與不敢也或利或害活身爲利殺身爲害
　○榮曰謂殺活也○成䟽或不定也兩謂
　敢與不敢也言進心不敢得長生故利進
　身貪染歸於死滅故害也
　　　第二明福善禍淫出乎天理

天之所惡孰知其故
　御䟽敦誰也故猶意故也勇敢於有爲之
　人動則有害乃天道之所惡也而代俗之
　人誰能知其意故者乎○河上公曰天之
　所惡惡有爲也孰知其故誰能知天意之
　故不犯之○榮曰言夭道好生惡殺人多
　不能就利遣害此乃不識天之意故也○
　成䟽天然之理福善禍淫推窮報應莫知
　其宰
是以聖人猶難之

　御註聖人猶難爲勇敢之事○御䟽此舉
　聖以勵凡也夫以聖人之明猶難於勇敢
　懼其爲害况於凡人欲爲勇敢焉得無害
　乎○河上公曰言聖人之明德猶難於勇
　敢况無聖人之德而欲行之乎
天之道不爭而善勝
　御註此下言天道謙虚以戒人事勇敢天
　不與物爭四時盈虚物無違者○御䟽因
　上言夭之所惡故此下四句廣明夭道謙
　虚以戒人事勇敢人懷勝負所以有爭天

　道平施唯善是與物莫之違故云善勝也
　○河上公曰天不與人爭貴賤而人畏之
　也○榮曰天道無心與物不競自然尊貴
　而居物先也○成䟽自然之道但不與物
　爭而謙退卑己者必獲於勝善之報也
不言而善應
　御註天何言哉福善禍淫曾無差忒故云
　善應○御䟽天何言哉但福善禍淫吉凶
　感應故曰不言而善應○河上公曰夭不
　言萬物自動以應時○榮曰報於罪福信

　之影響毫分不失故言善應○成䟽禍福
　之報其猶影響不待言辭而善惡必應
不召而自來
　御註天道不召物使從己物不能違自來
　順天爾○御䟽凡物之來皆由命召今天
　不召於物而使從己而萬物自來而順之
　則負陰抱陽春生夏長皆非召而來也○
　河上公曰天不呼召萬物皆負陰而向陽
　也○榮曰春生冬謝寒往暑來往者既非
　所遣來者亦非命召也○成䟽善惡報應

　隨其行業不待呼召而必自來也
繟然而善謀
　御註與䟽解同○御䟽註云天道玄遠繟
　然寬大垂象示變人可則之故云善謀○
　河上公曰繟寬也天道雖寬博善謀慮人
　事修善行惡各蒙其報也○嚴曰寂然蕩
　蕩無所不圖也○榮曰大道甚夷故曰繟
　然圖人之得失賞罰無差鑒人之善惡灾
　祥不爽故曰善謀○成䟽謀計數也言幽
　冥之理無勞言說而善能計算功過毫分

　無失也
　　　第三結天網寬大而報應無差
天網恢恢䟽而不失
　御註天之網羅恢恢遠也刑淫賞善分毫
　不失○御䟽恢恢寬大也此覆釋上天道
　等義也天道網羅雖復寬大䟽而且遠賞
　善罰惡不失毫分也○河上公曰天所網
　羅恢恢甚大雖䟽遠司察人善惡無有所
　失○榮曰羅之以太虚網之於有象既寬
　且大故曰恢恢罪有公私𠎝無大小微著

　皆盡䟽密無遺故言不失○成䟽恢恢寬
　大也網憲法也言天尊自然之網甚自寬
　大䟽遠而業無大小功過酬報終無差失
　也
　　　人不畏死章第七十四(人不畏死章/所以次前者)
　　　(前章明衆生不畏威刑必遭天網故/次此章明於天網自有冥司就此一)
　　　(章義開四别第一明衆生障重不懼/威刑第二明爲罪既深必招苦報第)
　　　(三明此苦報自有冥司第/四明强代冥司反獲其咎)
　　　第一明衆生障重不懼威刑(夫天道/正名司)
　　　(刑自然奈何君主以死懼人但佩玉/康而臨時握金樞而御極伊吕作相)

　　　(平勃爲謀鼎業克昌爰俟太平之主/神功獨配方稱揖讓之君然後鼓腹)
　　　(于庭擊壤于野不知帝力豈荷王恩/五月披裘不羡輕肥之客一尺少布)
　　　(唯存正直之人則知百年大期并計/于命生則金珠異宅羊祜自知死則)
　　　(石碑生金郭璞先識故傳曰死生有/命誠爲信哉今明妄謬行刑以代司)
　　　(殺理既不泯冥何合焉如代/匠之規必致傷手之禍矣)
民常不畏死奈何以死懼之
　御註縱放情欲動之死地習以爲常嘗無
　畏者人君當以清靜化之奈何更立刑法
　以誅殺恐懼之乎○御䟽言人不能守道
　清靜而放縱情欲動之死地積習生常曾

　無畏者人君當以清靜爲化而教導之奈
　何行刑法誅殺而恐懼之乎○河上公曰
　民不畏死治國者刑罰酷深民不聊生故
　不畏死也治身者嗜欲傷神貪財殺身民
　不知畏之也奈何以死懼之人君不寬其
　刑罰教人去情欲奈何設刑罰以死懼之
　也○嚴曰人之情性得意而安寧失意則
　圖非窮困而輕死安寧而愛身民心不得
　性命不全則號令不動也窮溪之獸不避
　兕虎其性非易事理然也○榮曰時逢有

　道物皆愛生代屬無爲人咸惜死若不能
　綏之以至德而制之以嚴刑人不聊生故
　言人不畏死人不畏死本由酷罰宜須在
　宥用德忘刑如何還以酷法理人欲人懼
　之於死此嘆當時之失也○成䟽此斥凡
　情迷惑染滯深重貪逐前境不憚死生雖
　復經戒嚴明曾無恐懼故發奈何之嘆深
　長痛之
　　　第二明爲罪既深必招苦報
若使民常畏死而爲奇者吾得執而殺之孰

敢
　御註若使代人皆從清淨之化不敢溺情
　縱欲常畏於死而獨奇詐者假令吾勢得
　執殺此奇詐之人孰敢即殺爾○御䟽此
　明人君化以無爲人皆少欲各全其生常
　畏於死而獨有爲於奇詐不善之行者適
　令吾勢得執而殺之亦誰敢即殺所以不
　殺者爲自有天網司殺之也故下文云○
　河上公曰若使民常畏死當除己之所殘
　剋教民去利欲也而爲奇者吾得執而殺

　之孰敢矣以道教化而民不從反爲奇巧
　乃應王法執而殺之誰敢有犯者老子傷
　時王不先道德化之而先刑罰○榮曰奇
　者詭異亂群也若時王用道人盡全生名
　爲畏死也其有强梁之者亂群之人爲於
　罪業彌更奇異天不長惡故得執殺之懼
　死自無爲過之人修生孰敢爲非之者也
　○成䟽貪欲之心日生奇詐堅執顛倒遂
　以爲常者冥司捕獲執而殺之風刀考楚
　經文明證若有性識之夫誰復敢造罪耶

　　　第三明此苦報自有冥司
常有司殺者殺
　御註如此奇詐之人天網不失是常有天
　之司殺者殺之言不善之人司殺自殺人
　君用勢得執殺而便殺之是代司殺○御
　䟽司主也夭鑒孔明無所不察奇詐之人
　不得其死是有天之司殺者殺之矣○河
　上公曰司殺者天居高臨下司察人過天
　網恢恢䟽而不失者是也○嚴曰司殺者
　大臣也帝王之道無事無爲前後左右各

　有所任作禍者身死竊威者宗亡百官趨
　職主無與焉也○榮曰司主也賞罰之理
　是常生殺之官有主不可以爲非犯法者
　合死而欲擅代殺之○成䟽此之刑網自
　有宰牧即三官九署百二十曹及北都羅
　酆泉曲之府八難五苦各有司存
　　　第四强代冥司反獲其咎
夫代司殺者是謂代大匠斲
　御註人君好自執殺必不得天理是猶拙
　夫代大匠斲木○御䟽言不善之人司殺

　自殺人君用勢得執殺而便殺之是代司
　殺者殺人不得天理猶如拙夫代大匠斲
　木矣○河上公曰天道至明司殺有常猶
　春生夏長秋成冬藏斗杓運移以節度行
　之人君欲代殺之是猶拙夫代大匠斲木
　勞而無功○嚴曰代司殺者人君也百官
　失理政事亡也人主自斲工人拱手人君
　自殺百官失宜○榮曰夫代司殺者是代
　大匠斲夫代大匠斲希不傷其手天道雖
　遠玄鑒孔明賞善罰惡著在於冥司春生

　夏長彰之於見代時政不能任之以天理
　而代之以人功亦失之於道也然則頑人
　少能從化奸黠多有難防隨時定宜制之
　法令自有司刑之職主殺之官若推之不
　以其主司殺之不由其主而擅殺者猶拙
　夫之代巧匠必有傷手之憂少有不傷所
　傷多矣○成䟽夫代司殺者是代大匠斲
　夫代大匠斲希有不傷其手衆生造業各
　招其報刑辟苦楚自有冥司無識之人師
　心專輒强代冥司而行誅戮者何異庸拙

　之士代匠運斲夫拙士運斲斲非其任豈
　唯所作不成抑乃反傷其手强代司殺其
　義亦然非徒濫職翻獲其釁
代大匠斲希有不傷其手矣
　御註拙夫代斲豈但傷材亦自傷其手人
　君任刑代彼司殺豈唯殘害百姓抑亦自
　喪天和○御䟽大匠斲木動合方圓拙夫
　代之必失繩墨惡得不損於材而傷其手
　乎天網不失神理昭明人君任刑代彼司
　殺惡得不害於人而喪其天和乎奈何以

　死懼之斯之謂也○河上公曰人君行刑
　罰猶拙人代大匠斲則方圓不得其理還
　自傷代天殺者失紀綱不得其紀綱還受
　其殃也○嚴曰工人拱手則大厦不成人
　君專殺則天下失理大厦不成則無以庇
　子孫天下失治則無以安社稷也
　　　人之飢章第七十五(人之飢章所以/次前者前章正)
　　　(明衆生爲罪既深必招苦報故次此/章即明所以獲斯苦報爲耽著有爲)
　　　(故此章中具明有爲之狀就此一章/義開三别第一明衆生所以無德爲)
　　　(耽染有爲第二明衆生所以殘年爲/資生太甚第三示忘生之美以勖學)

　　　(人)
　　　第一明衆生所以無德爲耽染有爲
　　　(夫道術相忘人斯得趣江湖放曠魚/也自全至如文景恩流成康化美固)
　　　(周稱大賫漢曰措刑楛矢東來神膠/西至四人安泰百姓無爲鄉貢八蠶)
　　　(之綿田收再熟之稻和風靡於晨夕/甘露下於軒庭太子德富於青宫公)
　　　(卿道弼於丹闕天平地正訟息刑清/堯人比屋而可封不遠斯得軒襲胥)
　　　(庭而俗阜可假同年時銜正理之歡/豈有人飢之税既不輕死家懷養生)
　　　(聖化無爲/我自安矣)
民之飢以其上食税之多是以飢
　御註天下之人所以飢乏不足以其君上

　食用賦税之太多○御䟽夫人國之本也
　若政煩賦重而人貧乏則國本斯弊弊則
　危矣是以下人不足由君上食用賦税之
　太多是以令其飢乏爾○河上公曰民之
　飢以其上食税之多人民所以飢寒者以
　其君上税食下太多故是以飢爾是以民
　皆化上爲貪叛道違德故飢也○榮曰百
　姓飢窮四民困乏非佗由也税重賦多○
　成䟽云民之飢上其食税之多飢謂内無
　德也上心也心爲五藏百行之主故稱爲

　上也税者聚斂也食者滋味也言修行人
　所以壞德者爲心縁前境多貪滋味故也
　是以飢結前義也
民之難治以其上之有爲是以難治
　御註天下之人所以難治化爲其君上有
　爲則難理詐興多爾○御䟽蠢爾蒼生資
　君以理爲理之本諒在無爲故我無爲而
　人自化今人所以難理者由君上之有爲
　有爲則政煩而人擾動生大偽是以難理
　○河上公曰民之難治以其上之有爲民

　之不可治者以其君上多欲好有爲也是
　以難治○嚴曰是以其民化上有爲情偽
　難治也○榮曰有爲撓物所以難治無爲
　正身自然易化○成䟽百姓之難治以其
　上有爲所以百行馳騖紛然難理只爲心
　耽有爲故心若無爲則諸行易治也是知
　萬境唯在一心是以難治結前也
　　　第二明衆生所以殘年爲資生太甚
民之輕死以其求生之厚是以輕死
　御註天下人輕死者以其違分求生大厚

　之故是以輕死爾○御䟽人之所以輕入
　死地喪其生者皆以其違分求生養生太
　厚不顧刑網以徇所求是以輕死○河上
　公曰人之輕死以其求生之厚人民所以
　輕犯死者以其求生活之道太厚貪利以
　自危也是以輕死○嚴曰以求生太厚之
　故輕人死地也○榮曰重生之人制浮情
　於正性輕死之輩溺邪識於愛流取彼有
　生之生命以養虚假之生身故言生生之
　厚厚者積也多也事積則亂心味多則爽

　口不能重慎以保長生縱欲喪身輕之死
　地也○成䟽人之輕死以其生生之厚修
　行人所以不終天年而輕入死地者以其
　迷情顛倒未能悟達不知物我俱幻即生
　無生既而多貪六塵厚資四大故也是以
　輕死結前義也
　　　第三示忘生之美以勖學人
夫唯無以生爲者是賢於貴生
　御註自然之分足則生全若養過其分分
　過則生亡故夫唯無以厚其生爲者是賢

　於貴生乎○御䟽夫生也有涯安分則足
　既不可違亦不可加若營生於至當之外
　則惑矣故不厚生而生全求厚生而生喪
　故知夫無以生爲憂者是賢勝於矜貴其
　生之人○河上公曰夫唯獨無以生爲務
　者爵禄不干於意財利不入於身天子不
　得臣諸侯不得使則賢於貴生也○嚴曰
　自然之道常與物反無身者生有身者死
　生而趨利者爲死之元無生去利者爲生
　之始無以人爲可以康寧無以生爲可以

　長生也○榮曰天以生爲有而厚養過其
　分遂致傷生此未能重生也達至道者觀
　身非有悟理無生不見虚假之形自祛染
　愛之累與虚净而合德共至道而同根雖
　不養生而生自養此所爲能重生也賢德
　也貴重也○成䟽賢善也玄悟之士非滅
　色空焉能坐忘而生無相是以膻臊榮利
　厭穢風塵故獨不以生爲生者是善能攝
　街貴生之人也
　　　人之生章第七十六(人之生章所以/次前者前章明)

　　　(生生之人翻致輕死忘生之者反獲/長生故次此章即明柔弱之類必獲)
　　　(長生剛强之徒體歸死滅欲料簡勝/劣所以次之就此一章羲分三别第)
　　　(一雙舉二喻以况剛柔第二合喻辯/其勝劣第三法喻并陳重結其義未)
　　　第一雙舉二喻以况剛柔(夫調正南/昌注生名)
　　　(而柔弱酆都北帝握死籍而强梁寰/宇輕清長保風雲之潤地理實厚唯)
　　　(聞金石之堅堅則堅而可銷潤則潤/而無瘼至道制則常處下流用劓鼻)
　　　(爲不祥將抉眼爲非命要離何詐殺/棄子之求人盜跖伺愚違父兄而赫)
　　　(勇豈知物我齊遣謙柔每居不假蓋/於卜酉自秉羽於孫叔木渦泛水枯)
　　　(葉如風晋鄙之殪鐵鎚季倫之亡金/斧死而後悔誰之過與未若清恬保)
　　　(眞名利都絶榮華劇於春夢富貴比/於浮雲則柔弱者長生虚心者仙矣)

人之生也柔弱其死也堅强
　御註人之生也柔弱其死也堅强萬物草
　木生也柔脆其死也枯槁故堅强者死之
　徒柔弱者生之徒生之柔弱和氣全也死
　之堅强和氣散也欲明守柔弱者全生保
　年爲强梁者亡身失性○御䟽人之生也
　和氣流行百體以之柔弱人之死也和氣
　離散四支以之堅强言此者示柔弱堅强
　爲生死之戒也○河上公曰人生也柔弱
　生含和氣抱精神故柔弱其死也堅强人

　死和氣竭精神亡故堅强○榮曰天下莫
　柔弱於氣氣莫柔弱於道是以人受生必
　資道氣存則屈伸由己道在則動靜任神
　順心無逆從事摩違故言柔弱不能保氣
　氣竭則身亡未解怡神神逝則命殞命殞
　則身亡不能轉動故曰堅强也○成䟽人
　之生柔弱其死堅强萬物草木之生柔弱
　其死枯槁言人生存有命則支節柔弱及
　其死也骨肉堅强草木之類生時軟脆及
　其死也條柯枯槁所以生而柔軟者和氣

　歸也死而堅强者和氣離也舉此有識無
　識爲喻者意在勖勵學人令去剛用柔也
　　　第二合喻辯其勝劣
萬物草木生也柔脆其死也枯槁
　御䟽此舉喻也萬物草木氣聚而生故枝
　葉敷榮而柔脆氣竭而死則條幹變衰而
　枯槁前明有識此舉無情無情者以氣聚
　散爲榮枯有識者以道存亡爲生死○河
　上公曰萬物草木之生也柔脆和氣存也
　其死也枯槁和氣去也○榮曰無情之物

　有氣故生無氣故死是知有識之類得道
　於焉柔弱失道所以堅强也
故堅强者死之徒柔弱者生之徒
　御䟽此結前義也言草木生則柔脆死則
　堅强則知人爲堅强之行者是入死之徒
　爲柔弱之行者是出生之類○河上公曰
　以其上二事觀之知堅强者死柔弱者生
　也○嚴曰人之生也柔弱爲神在身血氣
　流行骨弱筋柔動止屈伸無不得也及其
　死也神去於身形容枯槁舌縮體伸是堅

　强也又曰柔弱嬰孩也堅强少壯也血氣
　方剛則衰老將至骨枯筋急食欲無味死
　期不遠强盛所致柔弱者則曰以强矣人
　之既然草木亦爾○榮曰結上有識無情
　生死二理各有徒類○成䟽徒類也是知
　行剛强者乖於和理故與死爲類行柔弱
　者順於和氣故與生爲徒此合喻也
　　　第三法喻并陳重結前義
是以兵强則不勝
　御註見哀者勝故知恃强者必敗也○御

　䟽此下轉結前義也用兵有言以慈爲主
　故云兵恃强則敗欲明人恃强則死爾○
　河上公曰强大之兵輕戰樂殺毒流怨結
　衆弱共一强故不勝也○嚴曰敵四應之
　兵以恃强利人土壤欲人財貨夷人宗廟
　喪人社稷以顯其威親之者死事之者禍
　生爲天下病死爲天下利衆弱四應共爲
　一强故不勝也○榮曰是以兵强則不勝
　木强則共不以德而固乃恃兵爲强兵强
　暴於天下好殺物之所惡聚寡爲衆扶弱

　爲强反共攻之則有不勝是以木之强也
　枝葉共生其上柱之强也梁棟鎮之於下
　以斯曉喻欲令務修德以柔弱不飾兵以
　堅强○成䟽是以兵强不勝木强則共兵
　謂三毒六根也言人縱恣六情强暴前境
　而貪取無厭者必遭重殃大禍故不勝也
　譬如樹木粗强故枝條共壓其上亦猶梀
　棟宏壯故椽瓦壓其上也
木强則共
　御註木本强大故處於下枝條柔弱共生

　於上蓋取柔弱在上强梁者在下也○御
　䟽云木本强大故處於下枝條柔弱共生
　於上蓋取其柔弱者處上强梁者在下故
　下文云○河上公曰木强大枝葉共生其
　上也
强大處下柔弱處上
　御䟽結上文木根本强大即枝葉共生其
　上之義欲明强梁之人常在柔弱之下爾
　○河上公曰興物造功大木處下小物處
　上天道抑强扶弱自然之效也○嚴曰神

　明之道小不載大輕不載重何則强人爲
　天下憂愁强木處下根本枯槁此自明强
　人不得爲王也○榮曰生者人之所欣柔
　弱者生之徒豈非上耶死者物之所慼堅
　强者死之徒寧非下耶○成䟽堅强之木
　居下柔弱之條處上故知堅强之人居九
　幽之下柔弱之士處三清之上也
　　　天之道章第七十七(天之道章所以/次前者前章正)
　　　(辯剛柔勝劣以勸學人故次此章重/明剛柔損益以進修學就此章内義)
　　　(分三别第一起譬渝略示高下第二/正說廣明損益第三舉聖結成其義)

　　　第一起譬喻略示高下(夫霄人無知/直語難曉要)
　　　(資爲喻方可易明天道虚無非情可/測欲知其意猶似張弓高下得中遠)
　　　(近必當張衡妙術萬里動於風烏漢/武仙才三秋驚於雲雁應時而赴不)
　　　(爽其來天道損於有餘人道减於不/足天人反用損益殊乖豈知元炁氤)
　　　(氲玄宗渺邈中有眞寂陶甄厥興不/以人助天不用心損道摶風九萬任)
　　　(大鵬之自飛擊水三千縱游鯤之獨/運言之弓矢皆獲彀中舉抑當途無)
　　　(令越放譬之簫也弄玉拘浮雲而始/吹比之琴焉姑蘇運流水而成曲斯)
　　　(乃合心合理可及可全其唯/有道之夫方契幽玄之妙)
天之道其猶張弓乎
　御註天道玄遠非喻不明故舉張弓以彰

　其用○御䟽此法喻雙舉也夫天道玄遠
　非喻不明故舉張弓以昭天德張弓之法
　具如下文○河上公曰天道孔明舉物類
　以爲喻○榮曰人事近而淺面之而不測
　其情天道遠而深仰之而豈觀其理迷徒
　易曉正道難明故借彼張弓以之爲喻○
　成䟽天之道其猶張弓乎高者抑之下者
　舉之猶喻也自然之道喻若張弓舉下使
　高抑高令下高下調適方始運箭
高者抑之下者舉之有餘者損之不足者與

之
　御註張弓如此乃能命中是猶天道虧盈
　益謙欲令人君法天字人故示抑高舉下
　之道○御䟽夫弓之爲用當合材定體令
　弛張調利高者抑之下者舉之者爲架箭
　之時凖的也有餘損之不足與之者爲發
　矢之時遠近如此則能命中矣天道亦然
　曰月寒暑一往一來來則損其有餘往者
　與其不足則成歲功矣人君者當法於天
　道抑强扶弱損有利無故舉虧盈益謙欲

　令稱物平施爾○河上公曰言張弓和調
　之如是乃可用夫抑高舉下損强益弱天
　地之道○嚴曰夫弓之爲用也必在調和
　弦高急者寬而緩之弦弛下者攝而上之
　其餘者削而損之其有不足者補而益之
　弦質相任調和爲常故弓可用而矢可行
　○榮曰用弓之道高者恐過故抑之令不
　高下者不及故舉之令不下不高不下中
　前期也爲國之者損有餘之富益不足之
　貧貧被益而不貧富經損而不富中於爲

　國之政也太高恐於邈空抑之令不空也
　極下慮之滯有舉之令不有也不有不空
　合於中道也
　　　第二正說廣明損益
有餘者損之不足者與之
　成䟽傲慢有餘者必招損敗謙和不足者
　與其福善夭道如是故似張弓
天之道損有餘補不足人之道則不然損不
　足以奉有餘
　御註大道平施裒多益寡人則違天翻損

　不足也○御䟽此明人不能同天損益注
　云裒多益寡者易謙卦之詞也○河上公
　曰天之道損有餘而補不足天之道損有
　餘而益謙天常尚中和爲上人之道則不
　然人道則與夭道反也損不足奉有餘世
　俗之人損貧以奉富奪弱以益强也○榮
　曰天之道損有餘補不足釋天道以合喻
　人之道則不然損不足奉有餘言人爲行
　與天道反未能損强益弱而乃滅貧增富
　○成䟽天之道損有餘補不足福善禍滛

　自然之理仍前生後重起此文人之道則
　不然損不足奉有餘人間世道好行淫偽
　趨世競物違天背理割損貧賤不足供奉
　富貴之有餘
孰能以有餘奉天下唯有道者
　御註誰能以已有餘奉與天下之人不足
　者獨有道爾○御䟽孰誰也老君疾時不
　能同天道下濟以恤於人光大其德故舉
　天道以勸云誰能用天之道損其有餘以
　賄奉不足者乎唯有道之君乃能然爾○

　河上公曰言誰能居有餘位自省爵禄以
　奉天下不足乎唯有道之君能行之耳○
　榮曰誰能法天道以爲行損盈益謙有道
　之君當能如此也○成䟽孰誰也言誰能
　有財德以施天下蒼生乎唯當懷道之人
　獨能濟物故下文云聖人不積而言奉者
　示謙也
　　　第三舉聖結成其義
是以聖人爲而不恃
　御註聖人法天稱物均施施平於物不恃

　其功也○御䟽此引聖人以證上有道之
　義恃猶矜恃也聖人法天平施德被於物
　不見其功故云不恃○河上公曰聖人爲
　德施不恃望其報○榮曰是以聖人爲而
　不恃成功不處斯不貴賢聖人爲德不賴
　其報成物不處其功所以爾者欲隱其聖
　德晦其賢才上既如此下自法之爭名之
　患自除尚賢之𠎝不作也○成䟽是以聖
　人爲而不恃成功不處其不欲示賢爾體
　道聖人常善救物雖復財德兩施而不恃

　其勞有大至功而成功不處者意在撝謙
　退己推功於物韜光晦迹不欲示見己之
　賢能也
功成不處
　御註功成不處其不欲見賢聖人所以推
　功不處者蓋不欲令物見其賢能也○御
　䟽聖人知功成而處天必損之故雖道洽
　寰區功濟天下歸美名於群材而不處其
　功勣爾○河上公曰功成事就不處其位
其不欲見賢也○

　御註聖人所以推功不處者蓋不欲令物
　見其賢能○御䟽此結釋不恃不處之意
　也其不欲見賢者聖人雖盛德内充嘉聲
　外隱所以不恃爲不處功者正欲隱德晦
　名不欲令物見其賢能爾此亦損有餘之
　意也○河上公曰不欲使人知己之賢匿
　功不居○榮曰畏夭損有餘也


道德眞經玄德纂䟽卷之十九
