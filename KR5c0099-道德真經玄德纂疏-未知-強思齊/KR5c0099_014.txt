










道德眞經玄德纂䟽卷之十四　　　可五
　　　　唐　玄　宗　御　注　并　䟽
　　　河上公　嚴君平　李榮　注
　　　　西　華　法　師　成　玄英䟽
　　　　濛　陽　强　思　齊　纂
　　　岀生人死章第五十(出生入死章前/章明凡淫耳目)
　　　(望混其心故次此章即明皆有生死/凡溺生死義味相接所以次之就此)
　　　(一章義開四别第一正標凡聖示妄/執不同第二假設問答辨其所以第)
　　　(三顯善攝生人不爲三毒所/害第四重設疑問嘆美結成)
　　　第一正標凡聖示妄執不同(夫紫極/無名之)

　　　(尊玄德甚深之道偃息上方之界從/容太極之宫高謝隨迎迥超生滅閬)
　　　(苑山上嵯峨白玉之樓函谷關前天/閼紫雲之端哀哀凡鄙出死入生愛)
　　　(欲長昏行運十三之事迷情同執將/安一百之年命過箭射於窮泉魂魄)
　　　(流離於闇獄墳壑一閉空聞松柏之/風形質一埋詎鑒軒庭之月大聖流)
　　　(淚痛懷/此言)
出生入死
　御註了悟則出生迷執則入死此標爾○
　御䟽了悟生死不厚其生名爲出生迷執
　人我動之於死名爲入死此標章門也○
　河上公曰出生謂情欲出於五内魂定魄

　靜故出生入死謂情欲入於胸臆精神勞
　惑故死○榮曰從幽至顯名曰出生自有
　歸無稱之入死○成䟽出生者超凌三界
　出離死生入死者沈淪三塗没溺生死若
　解生死義者從無出有以釋生自有還無
　以釋滅爲死也
生之徒十有三
　御註生之徒十有三死之徒十有三泛論
　衆生當生安生得生理處死順死得死理
　如此者大凡十中有三人矣○御䟽徒者

　類也此則泛論衆生能安生理不自矜貴
　適來爲時一無封執如此之者大凡而論
　十中有三人爾此謂順理者少而逆理者
　多也○河上公曰生之徒十有三死之徒
　十有三言生死之類各有十三謂九竅四
　關也其生也目不妄視耳不妄聽鼻不妄
　香臭口不妄言味手不妄持足不妄行精
　不妄施其死也反是○嚴曰虚無清凈微
　寡柔弱卑損時和嗇此十三事虚生充實
　無生常存清生聰達靜則内明微生彰顯

　寡則生衆柔生剛健弱生堅强卑生高大
　損生盈滿時則通達和則得中嗇則有餘
　用之治身與天地長乆用之治國則國祚
　長延也○榮曰生之徒十有三死之徒十
　有三九竅四關十三也若能絶欲則爲生
　之類必其放蕩則爲死之徒也○成䟽生
　之徒十有三死之徒十有三徒類也十三
　謂四關九竅言九竅四關凡聖俱有聖人
　不執身爲身忘懷迷執故能出三界凡夫
　爲執迷是非心恒起滅因斯迷倒故入六

　道入六道則死之類出三界則生之徒也
死之徒十有三
　御䟽此亦泛論安死之道不拒變化適去
　爲順一無驚怛如此之者亦十中有三人
　爾○嚴曰實有濁擾顯衆堅强高滿過泰
　費此十三事也實生空虚有生消亡濁則
　聽塞擾則失明顯則生微衆則生寡堅生
　柔强生弱高生卑賤滿生損空過生閉塞
　泰生困窮費生禍患是不祥死之徒矣
人之生動之死地十有三

　御註徇生太厚以養傷生旣心矜此生故
　動之死地此則生理既失死理亦虧如此
　之輩亦十中有三爾○御䟽此釋迷執之
　人養生失理之徒也言人雖欲修生不能
　悟了動往喪生之地安生之理既失順死
　之道又乖如此之輩亦十中有三人爾○
　河上公曰人之欲求生動作反之十有三
　死地也○榮曰所以流至死地者由十有
　三重造過○成䟽凡人之生動即適死地
　者蓋爲執此十有三徒染滯前境故也

　　　第二假設問答辨其所以
夫何故
　御註夫何故以其生生之厚問所以動之
　死地夫縁何故但以其求生此生太厚之
　爾○御䟽此設問衆生動之死地之由○
　河上公曰問之何故動之死地也○榮曰
　夫何故以其生生之厚何爲得至於死地
　言用之九竅運之四關多取有爲之死業
　愛養無常之生身厚過其分動之死地也
　○成䟽假設疑問以生後答

以其生生之厚
　御䟽此正答言衆生動之死地者以其耽
　滯有爲溺情縱欲厚自奉養以生其生養
　之太厚故動之死地爾○河上公曰所以
　動之死地者以其求生活之事太厚違道
　忤天妄行失紀也○成䟽言不能體道忘
　生而執生爲有多積財産厚資此生而營
　生過當故動之死地此一句答前問意也
　　　第三顯善攝生人不爲三毒所害
蓋聞善攝生者

　御註蓋聞善攝生者陸行不遇兕虎入軍
　不被甲兵兕無所投其角虎無所措其爪
　兵無所容其刃善攝衛生理之人心照清
　凈無貪取之意則凡是外物不可加害陸
　行不遇兕虎入軍不被帶甲兵此不求害
　物也則物無害心故無投角措爪容刃之
　所矣○御䟽攝衛也謂善能以道衛生之
　人妙觀生本本來清凈於生忘生不以情
　欲而滑其和唯以沖虚而養其性物莫能
　害故稱善攝○河上公曰攝養也○榮曰

　蓋聞善攝生者陸行不遇兕虎入軍不被
　甲兵不能養性内爲情欲之所傷外爲毒
　蟲之所害善攝生者不耽染性不傷無毒
　心物無害也○成䟽蓋不盡之辭聞猶竊
　聞也攝衛也亦養也言善能攝衛養生之
　人忘淡虚夷不輕染境攝衛之目顯下文
　也
陸行不遇兕虎入軍不被甲兵
　御䟽不期而會曰遇按山海經兕出湘水
　南蒼黑色爾雅云形如野牛一角重千斤

　善攝生之人不起心害物所以陸行不求
　遇於兕虎入軍不被帶於甲兵故虎兕甲
　兵亦無傷害之意○河上公曰陸行不遇
　兕虎自然遠避害不干也入軍不被甲兵
　不好戰以殺人○成䟽陸行不遇兕虎陸
　平地也兕毒獸一角形如牛色青言善攝
　生人不爲毒獸所觸内解者言平居安靜
　不爲煩惱所加入軍不被甲兵言攝生之
　人縱入軍陣亦不爲干戈所害内解者言
　縱入塵境亦不爲色等所傷也

兕無所投其角虎無所措其爪兵無所容其
刃
　御䟽前明善攝生之人内無害心所以外
　不遇兕虎此明設所逢遇此無傷害之心
　自然彼無容措之處是知忘情於物者則
　海上之鷗可馴而狎陸行之獸可繫而游
　况傷害乎故無是也○河上公曰養生之
　人虎兕無由傷兵刃無從加也○榮曰言
　養生以道積善以行是前顯不與惡遇今
　明雖遇無傷也○成䟽駐立也措安也兕

　遇物即觸喻癡也虎性躁暴喻嗔也兵刃
　銳利能傷於物喻貪也言善攝生者妙體
　眞空故雖處世間而不爲三毒所害
　　　第四重設疑問嘆美結成
夫何故
　御註夫何故以其無死地夫何故兕虎甲
　兵無容措之所乎以其順化無私不以死
　爲死則物不得害其生故云無死地○御
　䟽此問虎兕兵刃是害人之物今不投措
　其爪角無容其兵刃者其故何也假問其

　故以曉於人○河上公曰問虎兕兵甲何
　故不傷害○榮曰夫何故以其無死地夫
　生我者神殺我者心我殺由心心爲死地
　若能灰心息慮不構有爲無死地也○成
　䟽假設疑問有何事故得致如是
以其無死地
　御䟽此正答也夫見有其身者累生生之
　厚者死今善攝之人照法性空悟身相假
　故能於生忘生不爲厚養之過無私順化
　故無死地可處爾旣心無死地夫何虎兕

　兵刃能害其生乎○河上公曰以其不犯
　上十三之死地言神營護之此物不敢害
　之○成䟽夫見有身者故以身爲死地今
　善攝生人忘於身相即身無身故無地之
　可死也既無死地三毒何所加乎此答前
　問意也
　　　道生之章第五十一(所以次前者前/章正標善攝生)
　　　(人能設虚假就此一章義開四别第/一明道德應化生育黎元第二明勸)
　　　(示衆生尊道貴德第三廣顯虚通慈/悲生化第四結成玄德利物忘功)
　　　第一明道德應化生育黎元(夫蠢物/之形有)

　　　(生之類資氤氲以生育假要妙以播/靈愚智之品不同貴賤之形各異鵬)
　　　(鷃之不知遠近蟪蛄之莫辨春秋梅/柳以上月芬敷花蝶以中園明媚匪)
　　　(爵之功何測自然之道爲常譬之大/海無所不容比之於天無所不覆一)
　　　(花一葉道/在其中)
道生之德畜之
　御䟽道生之者言道降沖和之氣陶冶萬
　物物得以生故云道生之注云妙本動用
　降和氣者妙本道也至道降氣爲物根本
　故稱妙本德畜之者德得也畜養也謂萬
　物得道用而能畜養斯則約道畜養之處

　而受德名故云德畜之○河上公曰道生
　萬物○成䟽至道虚玄通生萬物上德慈
　救畜養群品故云道生之德畜之也
物形之勢成之
　御註道生德畜品物流形故云物形之乾
　知坤作兆形位者易繫辭云乾知太始坤
　作成物天地爲形上下爲位斯皆道功寄
　乾坤以爲用也勢成之者言爲萬物化天
　時地利陰陽之勢而物資之以成故云勢
　成之○御䟽同物形之乾知坤作兆形位

　矣勢成之道生德畜品物流形乾知坤作
　兆形位者乾知太始坤作成物天地爲形
　上下爲位陰陽之勢而物資之故云勢成
　之寒暑之勢各成遂爾○河上公曰物形
　之一爲萬物設形像也勢成之一爲萬物
　作寒暑之勢以成之也○嚴曰物形之乾
　知坤作兆形位勢成之寒暑相成各得成
　遂也○榮曰至道運而無壅何適而不能
　玄德動而不滯何事而不可今約事分用
　道生則理歸於道德畜則義在於德生畜

　於物物各有形旣秀而實曰熟生畜俱全
　曰成也○成䟽物形之勢成之物形言禀
　道而有形質此釋道生之也勢成言以德
　化導陶營心靈令行業淳熟而成就也此
　釋德畜之也
　　　第二明勸示衆生尊道貴德
是以萬物莫不尊道而貴德
　御註萬物由道德以生畜故尊貴之也以
　道有生畜之功故凡厥懷生莫不尊尚於
　道敬重於德此勸示衆生令敦本而崇道

　也夫世之尊榮必由人君爵命然後爲尊
　今道之所以尊德之所以貴蓋以生成備
　物耳○御䟽以道德有生畜之功故凡厥
　懷生莫不尊尚於道敬重於德此勸示衆
　生合敦本而崇道也○河上公曰道德所
　爲無不盡敬動而尊敬之也○嚴曰萬物
　由道德以生畜故尊貴也○榮曰父母所
　生天地覆載誠可尊也今道德恩隆於父
　母功蓋於天地理當尊貴○成䟽道德育
　覆具如前旨蒼生荷賴日用不知是以勸

　示令其崇尚
道之尊德之貴夫莫之爵而常自然
　御註言道德之尊貴非假爵命但生成之
　功被物而常自然貴爾○御䟽夫代之尊
　榮者必由人君爵命然後爲尊今道之所
　以尊德之所以貴者蓋以生成之功被物
　故物尊貴之非假爵命而常自然貴爾○
　河上公曰道一不命召萬物而常自然應
　之如影響也○嚴曰言道德之尊貴非假
　爵命但生成被物自然尊貴○榮曰道德

　虚忘自然尊貴非由爵命方見敬重也○
　成䟽世上尊榮必須品秩所以非乆而道
　德尊貴無關爵命故常自然
　　　　第三廣顯虚通慈悲生化
故道生之畜之
　御註增進日長也○御䟽此覆結初章道
　生之義也始之爲生養之爲畜○河上公
　曰道之於萬物非但生之而已乃復長養
　成熟覆育全其性命人君治國治身亦當
　如之也○嚴曰生畜則覆結首兩句增進

　曰長字撫曰育輔相曰成遂終曰熟資給
　曰養廕庇曰覆此八者皆道德之功用也
　故尊貴之○榮曰此廣明道德生畜之義
　也進益曰長撫恤曰育構立曰成圓足曰
　熟資給曰養衣被曰覆也○成䟽重疊前
　文以生後句而直舉道不言德者明德不
　異道而文略也故西升經云道德混沌玄
　妙同也
長之育之
　御註安撫爲育也○御䟽增進曰長安撫

　曰育○成䟽長之謂增其善芽育之謂進
　其功行也
成之熟之
　御註成之熟之養之覆之是以人莫不尊
　道貴德○御䟽輔相曰成遂終曰熟○成
　䟽以無上妙法瑩飾物心令其道果成就
　德業淳熟此猶是疊前語以生後文也
養之覆之
　御䟽資給曰養蔭庇曰覆八者皆道德功
　用之謂所以萬物尊而貴之○成䟽養之

　謂酬其果報覆之謂廕以大慈也以上四
　雙明利物之德以下三句明能遣其功也
　　　第四結成玄德利物忘功
生而不有　
　御註生而不有爲而不恃長而不宰是謂
　玄德具如載營魄章所釋彼章言人修如
　道此明道用同人○御䟽道生萬物不見
　有生之可生忘生之功結上道生之義也
　○河上公曰道生萬物不有所取以爲利
　也○榮曰生而不有爲而不恃長而不宰

　是謂玄德夫伐其功者非至功也恃其德
　者非大德也今既生長不恃不宰深妙之
　德也○成䟽雖復能生萬物實無物之可
　生芻狗群情故即生而不有有既有而不
　有生亦不生而生此遣道生之也
爲而不恃
　御䟽德之爲養不見有物之可爲不恃其
　功結上德畜之之義○河上公曰道可施
　爲不恃望其報也○成䟽既生成萬物不
　有其生施爲法教於何可恃此遣德畜之

　也
長而不宰
　御䟽以道德忘生畜之功故雖居萬物之
　長長育成熟而不爲主宰責望於物言此
　者欲令人君法道生育而忘其功爾○河
　上公曰道長養萬物不宰割以爲器用也
　○成䟽長養蒼生功侔造化而能所俱幻
　誰其宰乎此遣長之等四雙也
是謂玄德
　御䟽此嘆忘之也玄者深遠不測之名也

　大道雖能生能畜而終不恃不宰德施周
　普而名迹不彰豈非深遠不測之德乎○
　河上公曰道之所行恩德玄闇不可得見
　○成䟽是則指於上句謂則言及下文玄
　者深遠之名德以證護爲義指前體道之
　士利物忘功以法聖人可謂玄德
　　　天下有始章第五十二(天下章所以/次前者前章)
　　　(正明能生化利物忘功故次此章即/顯道爲始母勸令修習今就此章義)
　　　(分四别第一明道爲始母勸物起修/第二顯修習之方閉塞之妙第三汎)
　　　(舉空有定慧解行法門第/四明晦迹韜光能繼常道)

　　　第一眀道爲始母勸物起修(夫眞理/以圓凈)
　　　(得名妙本以虚通受稱故能子育萬/物母生衆形應世界以大權納虚無)
　　　(於措掌寂然不動乃能游於物初靜/默恬忘復刳心於道本孔丘著論遂)
　　　(驚嘆猶龍莊子成言乃沉形而在蟻/常塞其兊弗開其門終身無勤濟生)
　　　(全/矣)
天下有始以爲天下母
　御註始者沖氣也言此妙氣生成萬物有
　茂養之德故可以爲天下母○御䟽資氣
　曰始資生曰母言道能以沖妙氣生成萬
　物物得以生如母之生子故云以爲天下

　母始母雖殊於道氣布化常一故上經云
　無名天地始有名萬物母言此者欲令知
　源識本守母而存子也○河上公曰天下
　有始始有道也以爲天下母道爲天下萬
　物母也○榮曰道爲物本故云始德能畜
　養故云母也○成䟽始道本也母道迹也
　夫玄道妙本大智慧源超絶名言離諸色
　象天下萬物皆從此生今泛言天下者欲
　令行人識根知本故上經云無名天地始
　也以爲母者言從本降迹導引蒼生長之

　育之如母愛子故上經云有名萬物之母
既得其母以知其子
　御註萬物旣得沖氣茂養以知其身即是
　沖氣之子○御䟽言人既得沖和之氣茂
　養爲母當知其身是沖氣之子○河上公
　曰子一也旣知得道已當復知一也○榮
　曰道德生畜母之義也物從道生子可知
　也○成䟽夫本能生迹迹能生物也既得
　知道大慈能引接凡庶者即是我母方知
　我身即是道子從道而生故也經云虚無

　自然是眞父母也
既知其子復守其母殁身不殆
　御註旣知身是沖氣之子當守此沖和妙
　氣不令離散則終殁其身身長無危殆也
　○御䟽言人既知身是道氣之子從道氣
　而生當守道清凈不染妄塵愛氣養神使
　不離散人從道生望道爲來今却歸道守
　母故云復守爾殁身不殆者言人能常無
　欲以歸道用可以終竟天年而無危殆也
　○河上公曰已知一當復守道反無爲也

　不危殆也○榮曰子從親生必須孝於親
　物從道生必須守於道子孝於母母慈於
　子通天地感神明物無傷也人守於道道
　愛於人積功行著幽顯物無害者故言不
　殆也此明母子相守本末相收能行者家
　國安也○成䟽既知我是道子應須歸復
　守其母也但能歸根守母體道會眞迹雖
　有没有存而本無危無殆何者夫道能生
　物道即是本物從道生物即是末而本能
　攝末所以須歸母能生子所以須守守母

　則乆視長存歸本則殁身不殆故勸之也
　西升經云常能養母身乃長乆
　　　第二顯修習之方閉塞之妙
塞其兌閉其門終身不勤
　御註兊愛悅也目悅色耳悅聲六根各有
　所悅縱則生患是故塞之不縱六根愛悅
　則禍患之門閉矣故終身不勤勞○御䟽
　此明絶欲守母之行也兊悅也謂耳目愛
　悅聲色鼻口愛悅香味六根各有所悅門
　以出入爲義言諸根色塵之所由也塞其

　愛悅之視聽則禍患之門閉矣禍患門閉
　則終身無勤勞也故云終身不勤○河上
　公曰塞其兊兊目也目不妄視也閉其門
　門口也使不妄言說非也終身不勤人當
　塞目不妄視閉口不妄言則終身不勤苦
　○榮曰掩目閉口外患不生既無疲勞人
　絶勤苦會無名之始歸有名之母修身之
　道也○成䟽塞其兊閉其門上雖勸其母
　猶未示修守之方故此下文具顯守復方
　術即閉塞等是也兊口也而六根之中偏

　舉兊者明口既是三業又霑六根爲罪多
　也門五門也閉五門不著色聲香味觸諸
　塵境也前舉兊是根之别此言門是根之
　總也但閉塞之義有兩一者斷情忍色栖
　托山林或即塞閉其門不見可欲二者體
　知六塵虚幻根亦不眞内無嗜欲之心外
　無可染之境旣而恣目之所見極耳之所
　聞而恒處道場不乖眞境豈曰杜耳掩目
　而稱閉塞哉蓋不然乎見無可見之相聽
　無定實之聲視聽本不馳心斯乃閉塞之

　妙也終身不勤勤勞苦也夫學道多端行
　門匪一或靜心而避塵境或即境而體眞
　源深淺糺紛寔唯多種故西升經云動則
　有載劫自唯甚若勤也但能依前閉塞即
　境而眞心性寬閑而無勞倦可以盡年終
　命而不勞勤苦者也
開其兊濟其事終身不救
　御註開張六根縱其視聽以成濟其愛悅
　之事則常有禍患故終身不救○御䟽此
　明失道之行也開其視聽之門濟其愛悅

　之事則禍患日增故終身不能救理也○
　河上公曰開其兊開目視情欲也濟其事
　濟益也益情欲之事也終身不救禍亂成
　也○嚴曰若夫塞其聰明閉其天門關之
　以舌鍵之以心夫不聽之聽與天同聽不
　視之視與天同明不言之化與天同德豈
　俟於開濟之乎○榮曰失道滯俗去本求
　末通六情之兊開五欲之門雖成有累之
　事終失無爲之道亡没此身難可救拔○
　成䟽及愚者爲之即開其眼耳等根濟於

　色聲等事終身耽染没命貪淫縱使大聖
　大慈良亦目擊不能救度之也
　　　第三泛舉空有定慧解行法門
見小曰明
　御註人能於事微小則見而改行可謂明
　矣○御䟽此示防患之源也惡兆將興細
　微必察故憂悔吝之時則存乎纖介守母
　之人防萌杜漸理之於未亂能如此者可
　謂之明○河上公曰萌芽未動禍亂未見
　爲小昭然獨見爲明○嚴曰昭然獨見無

　形之變毫毛之害不生禍患則不得及於
　身矣○榮曰見小曰明用柔曰强禍亂初
　起爲小預能防患曰明順道無違曰柔始
　終不損曰强○成䟽見觀照也小微細之
　名也即至妙之理也言行人但能照於妙
　境智慧則日日增明故上卷云觀其妙也
守柔曰强
　御註守柔弱則人不能加可謂强爾○御
　䟽守柔弱之行者處不競之地人不能加
　同道之用能如此者可謂之强○河上公

　曰守柔弱曰已强大也○成䟽既能見小
　即智慧增明復能用道謙和柔弱故其德
　業日日强盛也夫學道之初有定有慧有
　行有解見小即是慧解之門用柔即是定
　行之術故六度之中即有定行慧解前五
　是行後一是解解則是慧其行則兼定兼
　有而以空導有以有資空欲明資導之能
　故言用柔見小也
　　　第四明晦迹韜光能繼常道
用其光復歸其明

　御註見小則明守柔則强若矜明用强將
　失守柔見小之義故當用光外照復歸守
　内明則長無怠累矣○御䟽光者外照而
　常動明者内融而常靜由見小守柔則爲
　强不矜明而用强故雖用光外照還歸内
　明此轉釋見小守柔之義使息外歸内故
　曰復歸其明○河上公曰用其光用其目
　光於外視時世之利害也復歸其明復當
　反其光明於内無使精神泄也○嚴曰神
　外動也用其光以外照不違衣食不求過

　分當賤不望貴貧不望富若如此則反歸
　其明故神明不耗我能入道道亦入我我
　道相入渾而爲一守靜致虚我爲道宗自
　然之應○榮曰用其光復歸其明無遺身
　殃智能照機以之防禍用其光也睹見未
　萌皎然無失内視反照復歸其明也己不
　罹患無與身殃也○成䟽光智照也既空
　有行圓故能慧照於物也雖復用光照物
　即照而忘韜光晦迹歸明於昩故云復其
　明也下文云光而不耀莊子滑疑之曜聖

　人之所圖也
無遺身殃是謂襲常
　御註遺爲也言還守内明則無與身爲殃
　咎者如此是謂密用眞常之道也○御䟽
　遺與也殃咎也言用光照物於物無著還
　守内明不自矜耀守母存子返照本源自
　無殃咎也是謂襲常者密用曰襲人能察
　微遠害守柔含明如是等行者是謂知子
　守母密用眞常之道也○河上公曰無遺
　身殃内視存神不爲漏失也是謂襲常人

　能行此是謂修常道○榮曰是以襲常放
　情極欲違本徇末患難斯至歸無常也○
　成䟽既知照而忘行圓德備諸累已盡無
　復遺餘之殃咎也亦云遺與也無復與身
　之殃釁也行業圓備諸累復盡傳燈至教
　允屬其人故指此人可謂承襲常道紹隆
　眞教也
　　　使我介然章第五十三(使我章所以/次前者前章)
　　　(正明忘照之人能繼眞常之道故次/此章嘆眞常之道甚自平夷介然起)
　　　(知即乖於至理就此章内義分有三/别第一明道體希夷妙絶分别第二)

　　　(明不懷道者饕餮多貪第三/指此貪竊之人乖於至理)
　　　第一明道體希夷妙絶分别(夫至聖/介然大)
　　　(悟於道混如鷄子天地不産其形浩/若鱉山波濤不測其量豈方儒墨識)
　　　(謬淺深吕虔歸其佩刀王祥知其位/重郭璞誓以淮水將表王導門高并)
　　　(沉傾溺之津不造希夷之境致俗流/而弗悟爲臭腐而稱奇淪於欲海之)
　　　(中壓在邪山之下不/知正理失在於斯耶)
使我介然有知行於大道唯施是畏
　御註老君言若使我耿介然矜其有知欲
　行大道既與道不合故唯所施爲是皆可
　畏也○御䟽使我者老君假設之辭也介

　然謂耿介然有知之貌夫道非知法而人
　欲以有知行道故老君患其蔽蒙故言之
　曰使我耿介然矜其有知欲行無爲大道
　於天下者有知則與道相乖而失無爲清
　淨之化故唯所施爲將害於物甚可畏懼
　也○河上公曰使我介然有知行於大道
　介大也老子疾時王不行大道故設言使
　我介然有知於政事我則行於大道無爲
　之化絶威嚴之政唯施是畏唯獨也獨畏
　有所施爲失道意欲賞善恐僞善生欲信

　忠恐詐忠起○榮曰老君傷時王不從夷
　路唯履嶮途服文綵而帶利劍厭飲食而
　積貨財農田荒穢倉廪空虚此乃誇道之
　人豈知純粹之行若使我微知政事必行
　無爲之大道不涉有爲之小徑有所施爲
　之事尤畏不行也○成䟽使我者假設之
　辭也知分别也介然微小也言正眞之道
　甚自平夷假使我微介起心以知行道者
　此即妄起攀縁乃爲流動深不可也何者
　夫至道虚通妙絶分别在假不假居眞不

　眞眞假性齊死生一貫入九幽而不昩出
　三界而不明履危險而常安臨大難而無
　懼故無畏也今乃起心分别乖於本心諸
　所施爲動之死地故可畏也
大道甚夷民甚好徑
　御註大道平易是畏有知人而多故欲心
　求捷如彼行人好從邪徑邪徑之弊具如
　下文○御䟽夷平也徑邪捷之道也言大
　道坦然平易而人好從邪徑但大道之化
　貴夫無爲無爲則平易而代之從事不能

　息智於無欲將役心以應務始雖好徑而
　求捷終則失道而焚和故云人甚好徑○
　河上公曰大道甚夷夷平也大易也而民
　好徑徑邪不平正也大道甚平易而民好
　從徑邪不平正○榮曰正道平而易邪徑
　險而難理國者多履其難修身者少從其
　易斥無道○成䟽夷平正也徑邪道也言
　至理平等甚無分别顛倒之類背正好邪
　遂使大道陵遲小成孔熾也
　　　第二明不懷道者饕餮多貪

朝甚除
　御註尚賢矜智生巧僞除理也○御䟽除
　理也言好徑之君不尚無爲之化但以有
　爲爲理雖云甚除有爲則傷巧詐故注云
　尚賢矜智生巧僞又解云朝廷修理峻宇
　雕墻故云甚除○河上公曰高臺榭修宫
　室○榮曰朝甚除田甚蕪彫墻峻宇除故
　造新下人妨農良田蕪穢徇名好利棄少
　求多道業不修丹田荒廢○成䟽失道之
　君好行邪徑不崇樸素唯尚華侈既而除

　去故宇更造新宫彫楹刻桷窮乎綺麗
田甚蕪
　御註浮食惰業廢農事也○御䟽草長曰
　蕪淫巧浮食則農事荒蕪既闕嘉生之熟
　何望如坻之積○河上公曰農事廢業耕
　治失時○成䟽徭役既繁農夫喪業遂使
　東皋不作南畝荒蕪也
倉甚虚
　御註南畝不收無儲積○御䟽年登則廪
　實農廢則倉虚自然之理也○河上公曰

　五穀傷害國無儲也○榮曰年登則廪實
　農廢則倉虚行薄而業虚德充則道實也
　　成䟽稼穡有限而國費無貲杼軸其空
　倉廪斯罄
服文綵
　御註刻彫綺綉害工利○御䟽青赤爲文
　色絲爲綵也言賤質而貴文○河上公曰
　好飾僞貴外華○榮曰服文綵帶利劍捐
　素以事華賤文而貴武修眞者内不存於
　道德外唯飾以威儀毒意未祛帶利劍也

　○成䟽服文綵帶利劍厭飲食黼黻文繡
　以麗其身干將鏌鎁以衛其命醪醴膻腥
　以爽其口不崇上德不恤下人嗟乎饕餮
　一至於此
帶利劍
　御註文德不修尚武備○御䟽利劍者武
　備也夫文德者理國之器用武功者文德
　之輔助而文爲本武爲末今若專事武功
　是棄本而崇末也○河上公曰尚强武且
　奢

厭飲食
　御註烹肥擊鮮重滋味厭飫足爾○御䟽
　厭飫足也庖厨濃厚厭飫芳鮮上多玉食
　之資則下有凍餒之患矣○河上公曰厭
　飲食財貨有餘多嗜欲無足時○榮曰厭
　飲食資貨有餘夫味無味者飲和浴德爲
　無爲者禮士愛賢鄙芻豢以簞食爲樂散
　貨財以不食爲寳此則内外無不可也而
　厭之以芳鮮積之以珠玉是盜誇之行非
　家國之基也

財貨有餘
　御註聚斂積實饒珍異○御䟽財貨謂錢
　帛珠玉之流也多藏厚斂有餘也末學不
　貪爲寳但欲多財累愚爾○成䟽輕躁荒
　淫於政不足重賦百姓積斂有餘
　　　第三指此貪竊之人乖於至理
是謂盜夸非道也哉
　御註矜其有知動以成弊行同盜竊仍自
　矜誇誇盜非道適令興嘆也哉者嘆辭爾
　○御䟽非理而取爲盜矜其所有爲誇且

　頭會而歛取於不足縱欲而費奉其有餘
　傲然自得以爲誇尚謂之爲盜不亦宜乎
　所爲如此則非吾欲行之道矣也哉者傷
　嘆之辭○河上公曰是謂盜誇百姓不足
　而君有餘者是由致劫盜以爲服飾持行
　誇人不知身死家破親戚并隨之也非道
　也哉人君所行如是此非道也復言也哉
　者痛傷之辭○嚴曰道德不爲智巧故能
　陶冶天下造化陰陽天地不爲智巧故能
　含吐變化萬物不能逃平易而無穢要約

　而易行無爲而巧成無事而福生悲夫反
　道而爲智巧動暴於外而與天戾既非大
　道可爲痛哉○榮曰取不足積有餘盜之
　謂也愛文綵事奢侈誇之義也唯盜與誇
　俱非道行○成䟽多賦多斂如盜如賊既
　蓄既積且矜且誇乖理悖德謂之非道若
　作行道人心解者朝甚除無善功也田甚
　蕪心荒廢也倉甚虚無道德也服文綵好
　飾詞也帶利劍貪心鋭也厭飲食耽滋味
　也資貨有餘積不散也


道德眞經玄德纂䟽卷之十四










