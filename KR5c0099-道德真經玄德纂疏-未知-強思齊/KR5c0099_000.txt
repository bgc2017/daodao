








道德眞經玄德纂序　　　　　　使一
道本至無能生妙有運至無之道成妙有之
功其惟
太上老君玄元皇帝乎起於象先尊爲化本
融神億劫之始分靈覆載之中亭毒萬殊陶
鈞庶品由是三皇受命尚遵淳一之風五帝
握圖漸散無爲之樸老君雖歷代降迹隨時
應機或爲國師或爲賔友授經傳道以教時
君洎唐虞禪讓之初世道交喪之際舉元凱
於野行四罪於朝尚賢之迹既彰癉惡之形

又舉内雖揖讓外有干戈人心漸澆道樸云
散老君號尹壽子居于河陽憫物性之遷訛
恐眞宗之陵替以爲三皇大字不足以程式
後王五帝常道不可以垂訓末俗撮重玄奥
義著道德二篇欲明道無爲也因德以顯之
德有用也因道以明之資立言以暢無言因
理本而弘妙本爲理身理國之要乃至精至
極之宗以授於舜非謂絶仁義聖智在乎抑
澆詐聰明將使君君臣臣父父子子見素抱
樸泯合於太和體道復元自臻於忠孝世儒

不知以爲老君之道棄仁義隳禮智非立教
之大方且夫至仁合天地之德至義合天地
之宜至樂合天地之和至禮合天地之節至
智合天地之辨至信合天地之時弘淳一之
源成大同之化混合至道歸仁壽之鄉固不
在乎隄跂雍容噢咻蹩躠然後謂之仁義等
也故仲尼亞聖皆默而得之隳體黜聰遺形
去智超乎物表永爲眞人非末學小儒之所
知也綿夏商周漢越數千百年焕乎與曰月
齊光巍乎與乾坤並運雖百家詮注群彦校

揚挹之彌深酌之不竭行之於國刑措而太
平修之於身神全而乆視拊几揮柄時有其
人弘農强思齊字默越濛陽人也幼栖玄關
早探妙旨丱歲侍先師京金仙觀講論大德
賜紫全眞居葛仙中宫燌頌之餘服勤不怠
綽有聲稱爲時所推僖宗皇帝順動六飛駐
蹕三蜀五月應天節默起祝壽行殿寵賜紫
衣高祖神武皇帝應曆開圖配天立極二月
壽春節允承明命賜號玄德大師奕世棲心
皆洽光寵羽衣象簡其何盛歟每探討幽玄

發揮流俗期以譚講之力少報聖眀之恩手
纘所講道德二經䟽採諸家之善者明皇御
注爲宗蓋取乎文約而義該詞捷而理當者
勒成二十卷庶乎攬之易曉傳之無窮後之
學者知强君之深意焉乃題曰太上老君道
德經玄德纂疏乾德二年庚辰降聖節戊申
日廣成先生光禄大夫尚書户部侍郎上柱
國蔡國公杜光庭序
　












