










道德眞經玄德纂䟽卷之十六　　　可七
　　　　唐　玄　宗　御　注　并　䟽
　　　　河上公　嚴君平　李榮　注
　　　　西　華　法　師　成　玄英䟽
　　　　濛　陽　强　恩　齊　纂
　　　治人事天章第五十九(治人章所以/次前者前章)
　　　(正明用道而治以致淳和故次此章/重明治人及事天無過用道就此章)
　　　(内文有四道第一明攝化蒼生莫先/用道第二明雖復用道必須積行累)
　　　(功第三明積行累功可爲化主/第四明深根寧極乆視長存)
　　　第一明攝化蒼生莫先用道(夫道式/空懸成)

　　　(迷夫之大謗重德長立爲我輩之洪/綱有國之君當行正直則峨嵋嶺上)
　　　(風降軒皇羊角山中遐招李聖豈非/德能早伏道在斯尊王法令而一行)
　　　(無凝嫌於三黜納忠入孝王陽叱馭/先登糟丘酒池墨翟回車不入是知)
　　　(正爲國本邪乃人奸理人及天莫先/用道用道則易理奸亂則難修深根)
　　　(固蒂乆視長生之士外資言教内養/恬和稽天之浸不漂括地之炎何熱)
　　　(莫知其極積/德之致乎)
治民事天莫若嗇
　御註嗇愛也人君將理人事天之道莫若
　愛費使倉廪實人有禮節三時不害則天
　降之嘉祥人和可以理人天保可以事天

　○御䟽嗇愛也言人君將欲理化下人敬
　事上帝爲德之先無如愛費愛費即儉德
　也儉即足用可以聚人粢盛豐備天享明
　德故云莫若嗇也○河上公曰治人謂人
　君理人民也事天事用也當用天道順四
　時也莫若嗇嗇儉也治國當愛惜民財不
　爲奢泰治身者愛惜精炁不放逸也○榮
　曰下理於人上事於天莫過以道用爲法
　式○成䟽天自然也式法也莫若猶無過
　也言上合天道下化黎元者無過用無爲

　之法也
夫唯嗇是謂早服
　御註何以聚人曰財君能儉愛則四方之
　人將襁負而至早服事其君矣○御䟽夫
　唯嗇迭出上文是以早服釋儉嗇之義也
　凡有七轉義皆仿此夫唯者發語之辭也
　服者事也夫唯能儉愛之君理人事天以
　儉爲政者是以普天之下亦當早服事於
　君矣○河上公曰早先服德也夫能愛惜
　民財愛惜精氣能先得天道○榮曰以道

　爲式物先以歸○成䟽嘆此無爲之法獨
　能自利利他用之治身則制諸魔試用之
　治國遠鄉歸伏
　　　第二明雖復用道必須積行累功
早服謂之重積德
　御註夫能儉嗇以是有德人歸有德早事
　其君故云重積德爾○御䟽何故普天仰
　化率土歸仁由行節儉節儉則百姓早服
　事之是重積其德爾○河上公曰先得天
　道是謂重積德於己也○榮曰道輕德薄

　人不歸依重積深厚物自賔伏○成䟽重
　深重也積累積也言欲内制魔試外伏遐
　藩者也必須積累功行其德深重方可遠
　伏也
重積德則無不克
　御註聖人積德四海歸仁則無有不能制
　服○御䟽克能也君若厚積其德者其爲
　政也人力普存其事天也吉無不利則四
　方向化無有不能制服者矣○河上公曰
　克勝也重積德於己則無不服○榮曰德

　重仁深無不克勝也○成䟽克勝也亦言
　得也言累積功行其德深重自利利他無
　所喪失内外制服無不獲勝
無不克則莫知其極
　御註人君之德無有不能制御者則無遠
　不至故四方莫知其窮極○御䟽此謂君
　德無有不能制服者則殊俗慕化絶域觀
　風無遠不至故莫知窮極也○河上公曰
　無不克勝則莫有知己德之窮極也○嚴
　曰以儉爲理天下玄同豈知其極也○榮

　曰四夷賔伏國界無邊與道玄同有何窮
　極○成䟽能所相應理無不契道德深遠
　莫能知其窮極也
　　　第三明積行累功可爲化主
莫知其極可以有國
　御註莫知其德窮極然後可以爲有國○
　御䟽言人君德化無遠不及萬人所歸德
　神明所福享然後可稱爲有國故易曰王
　假有廟有家是也過此以往豈爲有國乎
　○河上公曰莫知己德有極則可以有社

　稷爲民致福○榮曰境土無邊道德無際
　始可以有於家國○成䟽既理無不契深
　遠無極故可以有國莅民爲王侯化王也
有國之母可以長乆
　御註有國而茂養百姓者則其福祚可以
　長乆爾○御䟽母者道也以茂養爲義夫
　所以得稱有國者秪縁有道而茂養蒼生
　若爾福祚永昌可以長乆○河上公曰國
　身同也母道也人能保身中之道使精氣
　不勞五神不苦則可以長乆○榮曰有道

　則國安無道則國危國由道生道爲國母
　以道爲母所以長乆○成䟽既爲帝王國
　主慈育蒼生視物如子故云之母德行雖
　高功成不處無爲虚淡故可長乆
　　　第四明深根寧極乆視長存
是謂深根固蒂長生乆視之道
　御註積德有國則根深而蒂固矣深固者
　是長生乆視之道○御䟽夫積德之君以
　道爲國則可以長乆故舉根蒂之喻以申
　其義也蒂花趺也夫草木根深則榮茂蒂

　固則不落乃長乆也以喻積德之君埋根
　於道固蒂於德命延謂之長生恒照謂之
　乆視故云深根固蔕長生乆視之道○河
　上公曰是謂深根固蔕人能以氣爲根以
　精爲蒂如樹根不深則拔蒂不堅則落言
　人當深藏其氣固守其精無使泄漏也長
　生乆視之道深根固蒂者乃長生乆視之
　道也○榮曰夫根枯則拔蒂朽則落今理
　國以道爲根則根深修身以德爲蒂則蒂
　固蒂固則長生根深則乆視天人之式家

　國之要也○成䟽根本也蒂迹也根能生
　蒂以譬本能生迹迹而本曰深根本而迹
　曰固蒂夫根不深則傾危蒂不固則零落
　只爲根深所以長生蔕固所以乆視此明
　有國聖人本迹俱妙故經云長生乆視之
　道視照也
　　　治大國章第六十(治大國章所以次/前者前章明理人)
　　　(儉愛則萬事早服此章明早服不擾/則其德交歸文分爲三第一初舉理)
　　　(國之喻不可有爲第二明德及鬼神/兩無傷害第三結嘆交歸之德以勸)
　　　(有國/之君)

　　　第一初舉理國之喻不可有爲(蓋聞/君爲)
　　　(元首含道炁而臨人臣作股肱變陰/陽而理物熊軒拜職下仙閣而設風)
　　　(或鳧飛入宫降天衢而驚化并欲處/無爲之事安動靜之心使行鹿而自)
　　　(馴審烹鮮而莫撓令四方得所百姓/咸安西門豹之不仁沉嫗太甚姜子)
　　　(牙之抱德神女泣庭理亂俗若解繩/效清能如制錦然後叩頭天感强項)
　　　(人威火爲滅於江陵異見亡於都市/鬼弗爲祟神何以傷故德交歸仰清)
　　　(貞之/令範)
治大國若烹小鮮
　御䟽烹煑也小鮮魚也烹小魚者不可撓
　撓則魚潰喻理大國者不可煩煩則人亂

　皆須用道所以成功爾
　　　第二明德及鬼神兩無傷害
以道莅天下者其鬼不神
　榮曰治國煩則下亂修身煩則精散以道
　莅天下其鬼不神以用也莅臨也人神處
　幽爲鬼神者靈效之謂夫人有求則神應
　今若上德之化人自安任豈惟上忘帝力
　亦不傍請鬼神故處幽之鬼無以效其明
　靈也
非其鬼不神其神不傷民

　御註上言其鬼不神非謂鬼歇滅而無神
　但其神不見怪以傷人○御䟽此覆釋鬼
　無效靈之義非其鬼不神者非謂鬼歇滅
　而不爲神但妖之將興由人有釁人恒其
　德則神不見怪而傷人也春秋曰其氣焰
　以取之○河上公曰其鬼非無精神也邪
　不入正不能傷自然之民也○榮曰非其
　鬼無精靈而不害人由上用於正道所以
　邪不爲害○成䟽神靈驗也非此鬼無靈
　驗但福祐於人不損傷物也治傷者鬼以

　諂曲爲義即是擾動邪淫心也言以正道
　治身諂媚之心不能傷於正行縱使心動
　即爲眞照故不傷人也
非其神不傷民聖人亦不傷民
　御註鬼見神怪則傷人聖人有爲則傷人
　今鬼所以不見神怪而傷人者以聖人無
　爲清靜故也○御䟽所言神不傷人者豈
　但神無靈效而不能傷害於人而聖人以
　道臨人無爲不擾百姓自正故云聖人亦
　不傷人則鬼神不能見怪以傷人者由聖

　人以道莅天下爾將欲發明聖德故重云
　亦不傷人○河上公曰非鬼神不能傷害
　人以聖人在位不傷害人故鬼亦不敢干
　○榮曰非其鬼神不能害人但聖人在上
　德被幽明鬼神無害由聖不傷也又能利
　物亦自不傷○成䟽諸本皆作亦字唯張
　係師及陸先生本作之字然之亦二字相
　似故寫者誤作亦字今用之爲是言非此
　鬼之不傷物但爲聖人以道莅天下能制
　伏邪惡故鬼不復傷害於人力在聖治故

　云聖人之不傷人也治身者言非動心不
　能傷行爲以聖智伏制故雖動而不傷寂
　也
　　　第三幽顯守分德慧相歸
夫兩不相傷故德交歸焉
　御註鬼神傷人則害國虧本聖人傷人則
　匱神乏祀今兩不傷物故德交歸○御䟽
　兩者謂聖與神也夫人國之本亦神之主
　若鬼神傷人則害國之本聖人傷人則匱
　神之主今兩不傷害故德交歸豈唯神聖

　獨豐抑亦兆人咸頼○河上公曰夫兩不
　相傷鬼與聖人俱不相傷故德交歸焉夫
　兩不相傷則人得治於陽鬼得治於陰人
　得全其性命鬼得保其精神故德交歸也
　○榮曰鬼神聖人兩者也俱能利物不相
　傷也聖人慈善鬼神正直慈善處顯而光
　潤正直在幽以潜資俱以德澤交歸衆人
　也○成䟽兩謂鬼處於陰人處於陽幽顯
　得所不相損害既而各守其分兩無雙鬩
　遂乃人施德於鬼鬼恩惠於人恩德往來

　故交相歸附也治身者攝動歸寂以成己
　行從寂起動以應蒼生動不乖寂故無傷
　害所以内外兩行交歸於己也既即動即
　寂何所攝耶今明不攝而攝不應而應非
　應之而應者也
　　　大國者章第六十一(大國章所以次/前者前章明用)
　　　(道無爲而能降伏魔試故次此章即/明用道接物守能謙和就此一章義)
　　　(開三别第一明接物謙和以靜攝躁/第二明小大守分各有雌柔第三明)
　　　(高者抑之/以息跨企)
　　　第一明接物謙和以靜攝躁(夫萬川/之委輸)

　　　(謂海四大之尊嚴曰王王稱孤寡居/高海以含弘成大則知山形峻峙益)
　　　(下地之卑柔海德弘深總百川之歸/凑下流納衆卑退物宗子貢借馬而)
　　　(不還劉寬乞牛而後送心無馳涉志/洽雌和小國得歸於附庸大人必資)
　　　(於推讓抱勝干壯其言不/差後下之賢可則斯旨)
大國者下流天下之交
　御註下流者謙德也大國當下流開納天
　下之人交至矣○御䟽江海處衆流之下
　百川委輸故曰下流施之於人是謙德也
　夫人君者有道則國存無德則人散故處
　大國者當下流開納令天下之人交會而

　至則能全其大故曰下流天下之交○河
　上公曰大國者下流治大國當如居下流
　不逆細微也天下之交大國者天下士民
　之所交會也○嚴曰大國者地廣也有道
　則固於磐石寧於泰山失道則危於累卵
　輕於鴻毛不當矜貴○榮曰交會也海在
　乎衆流之下百川於是交歸理國者自視
　缺然萬國所以同會也○成䟽大國即萬
　乘之邦郊郭外也之往也言大國虚容譬
　於江海衆流之下故百川競注大國用道

　謙柔故萬邦歸往潮宗慕義滿於郊郭也
　本亦交字者言大國行謙故與小國交會
　也
天下之交牝牝常以靜勝牡
　御註天下之人交至者歸於謙德則如牝
　以雌靜常爲牡動所求由以靜爲下○御
　䟽天下之交疊出前文以結下流之義也
　言天下之人所以交會至者猶大國謙下
　之故喻如牝者常以雌靜致爲牡動者所
　求故云牝常以靜勝牡○河上公曰天下

　之交牝牝者陰類也柔謙和而不唱也牝
　常以靜勝牡女所以能屈男陰勝陽以其
　安靜不先求也○榮曰牝雌而靜牡雄而
　動夫靜可以制動陰可以屈陽故知謙撝
　伏跨企柔弱勝剛强也
以靜爲下
　御䟽前云天下之人所以交會而至者由
　人君用謙卑之道則如牝者常以雌靜爲
　牡動所求此云以靜爲下則明牝常以雌
　靜而能勝牡者由以靜爲下故爾○河上

　公曰陰道以安靜爲謙下也○成䟽天下
　之交迭前生後也牝雌靜也牡雄躁也言
　大國所以能令諸國款付而交會者常用
　謙和雌靜故能勝於雄躁也若用剛躁則
　不能致也是知治身治國莫不以柔順爲
　先也
　　　第二明小大守分各用雌柔
故大國以下小國則取小國
　御註大取小以爲臣妾小取大以爲援助
　○御䟽故者仍上之文以結成前義也言

　大國之君所以不事威武而用謙卑之德
　以柔服之者將欲懷來附庸之君取其小
　國之人而爲臣妾爾○河上公曰能謙下
　之則常有之也○榮曰以謙爲德可以容
　人未能卑退不可取聚○成䟽以用也下
　謙遜也取攝化也言聖人君臨大國善用
　謙和故能攝化萬邦遐邇款付重譯來貢
　不亦宜乎
小國以下大國則取大國
　御䟽言大國之君既以謙卑之道而柔服

　小國小國之君則朝聘會盟不敢離叛以
　卑下之禮而事大國者則欲取大國之威
　以爲援助爾○河上公曰此言國無大小
　能執謙畜人則無過失也○成䟽小國自
　知卑下守分雌柔聚於大國之中欽風慕
　義爾
故或下以取或下而取
　御註以者大取小而者小取大○御䟽春
　秋曰師能左右之曰以或下以取者言大
　國用謙卑之道以取小國則能令其可左

　可右故云以取或下而取者言小國用謙
　下之道歸事大國但可承奉而求援助不
　能令其左右隨意故云而取○河上公曰
　下者謂大國以下小國小國以下大國更
　以義讓相取也○榮曰結二國也○成䟽
　或不定也言小國用柔故取於大國大國
　用下故取得萬國之歡心用下則同取之
　則别故言或也
大國不過欲兼畜人小國不過欲入事人
　御註大國執謙德而下小國者不過欲兼

　畜小國爲臣妾小國贄貢賦以奉大國者
　不過欲入事大國爲援助爾○御䟽言大
　國崇謙下以取小國者更無餘意不過欲
　兼畜小國之人爲之君長小國用謙陳薦
　贄幣而取大國者不過欲入事大國資爲
　援助○河上公曰大國不過欲兼畜人大
　國不可失則兼并小國而牧畜之也小國
　不過欲入事人使爲臣僕也○榮曰國之
　大也必欲遠扇於皇風境之小焉不過遐
　欽於道化○成䟽大國所以用謙者更無

　餘意不過欲兼愛畜養小國小國用柔者
　亦無餘心不過欲入大國之中慕德接事
　　　第三明高者抑之以息跨企
兩者各得其所欲故大者宜爲下
　御註一求臣妾一求援助是兩者各求得
　其所欲然大國者常戒於滿盈故云宜下
　○御䟽大欲畜養小欲入事兩遂其願故
　云各得大者宜爲下者夫物未嘗以小輕
　大而必以大凌小將恐大國之君驕盈致
　禍鮮能下下故誡云大者特宜爲謙下爾

　○河上公曰大國小國各欲得其所大國
　又宜爲謙下也○榮曰扇皇風者遠覃於
　聲教欽道化者來服於禮儀俱稱所懷各
　得所欲衣冠是一文軌大同仍恐大者蔑
　小貴者凌賤重誡大者以爲下○成䟽兩
　者謂大小二國兼畜入事各遂其心雖復
　大小俱用柔和而大國特宜偏行謙下何
　者夫物必以大輕小未嘗以小凌大故令
　大者爲下此則高者抑之之義也
　　　道者萬物之奧章第六十二(道者章/所以次)

　　　(前者前章正明守靜謙和接物用道/故次此章即顯道體沖奥令物歸依)
　　　(就此一章義開四别第一顯道能包/容勸物珍重第二明不棄愚鄙恒布)
　　　(大慈第三料簡利害以明勝/負第四假設疑問嘆道功能)
　　　第一顯道能包容勸物珍重(夫大道/無私成)
　　　(凡蒙之奥義神功不宰爲善識之寳/持杳然金闕之前迥出鐵圍之外下)
　　　(禪黎而濡足爲俄爾浮生居太極而/凝心復寂然歸本空歌永泰夭樂長)
　　　(鳴談獅子之座中則猛獸圍繞應縁/時動機息則忘心游解脱池中泛慈)
　　　(航而濟物故立天子置三公却駟馬/之驅馳惟一乘之坐進拱璧之飾何)
　　　(其遼哉不如勸/行日益斯道矣)
道者萬物之奥

　御註萬物皆資妙本以生成是萬物取給
　之所故興言爲萬物之奥内也○御䟽道
　者妙本之强名也奥内也言道包含無外
　是萬物資始之所故爲萬物之奥内西昇
　經云道深甚奥虚無之泉此之謂也○河
　上公曰奥藏也道爲萬物之藏無所不容
　也○嚴曰萬物之形生於天地天地生於
　無形道以無形之形開虚無導神明通天
　地達陰陽流四時决萬方殊形異類皆得
　以成變化終始以爲無常無所愛惡與物

　大同也○榮曰道者萬物之奥善人之寳
　不善人之所保寳重也道本無形理唯虚
　寂無形包之於有象虚寂納之於動植故
　言萬物之奥也淑人君子體正可以重眞
　不肖下愚從邪於焉輕道故有寳不寳也
　○成䟽道者虚通之妙理衆生之正性也
　奥深密也亦藏府也言道能生成萬有囊
　括百靈大無不包故爲此府藏也
善人之寳
　御註善人知守道者昌失道者亡故常寳

　貴之而無患累爾○御䟽寳者珍貴之謂
　也善人者體道無爲身心清靜故寳貴之
　無暫違之○河上公曰善人以道爲身寳
　不敢違也○成䟽修道善人達見眞性得
　玄珠於赤水故能寳而貴之
不善人之所保
　御註保任也不善之人不能寳貴至道及
　有患難即欲以身保任於道自求免○御
　䟽保任也倚也不肖之徒心無明智惑於
　積習平居則忽道嬰難則求之以身保任

　於道倚以求安也○河上公曰道者不善
　人之所保倚也遭怠逢急猶知自悔卑下
　也○成䟽保守持也流俗之人耽滯物境
　性情浮競豈能守持哉
美言可以市尊行可以加人
　御註甘美其言可以求市尊高其行可以
　加人以况聖人加美法味之言尊高清淨
　之行以化不善之人亦如市賈之售而從
　善矣○御䟽此喻說言不善之人亦在教
　之而已注云甘美之言可以求市尊高其

　行可以加人以况聖人以甘美法味之言
　尊高清淨之行以化不善之人亦如市賈
　之售相率而從善矣故下文云○河上公
　曰美言可以市美言者獨可於市夫市交
　易而退不相宜善言美語求者疾欲得賣
　者疾欲售也尊行可以加人加别也人有
　尊貴之行可以自别異於凡人未足以尊
　道○榮曰體道忘言信言不美飾非之辯
　未可契眞喪實之言豈足稱道華辭惑衆
　飾僞以爲眞浮說亂人以惡而爲善適可

　用之於市肆焉能立德而懷道達至道者
　忘之於彼此悟自然者混之於和同豈可
　尊己而卑人是我而非彼自加於物上也
　○成䟽不善之人心行澆薄多言佞美好
　爲飾詞猶如市井更相覓利又不能柔弱
　撝謙後身先物方自尊高己行加凌於人
　不善之徒言行如是其於道也不亦遠乎
　　　第二明不棄愚鄙恒布大慈
人之不善何棄之有
　御註不善之人亦在化之而已何棄遺之

　有○御䟽言人言行不善何棄遺之有乎
　當導之以善道冀從化而悛惡不可棄之
　而不化故云何棄之有○河上公曰人雖
　不善當以道化之蓋三皇之前無有棄民
　德化淳也○榮曰聖教所設本以開曉於
　無知妙道遐通亦乃匠成於未悟欲使善
　不善而皆善知不知而共知常善救人寧
　容有棄也○成䟽奚何也言聖道冥通救
　物弘普縱使衆生不善何有棄心明慈悲
　覆被接濟無遺

故立天子置三公
　御註共教不善之人○御䟽三公謂太師
　太傅太保也天子無爲三公論道皆所垂
　訓立教化不善之人書云天工人其代之
　此之謂也○河上公曰欲使教化不善之
　人○榮曰上古至淳賢愚平等身不失道
　行合自然人皆寳道也逮乎三五已降物
　漸澆漓無君不可導人有主方能化物故
　上樹垂拱之后下設論道之官示之以好
　惡誡之以禮律化彼不善陶此淳風也○

　成䟽既能接物無遺宜設濟世之法故立
　天子以統萬機置三公坐而論道調理陰
　陽緝熙治政意在舟航庶品亭毒群生自
　開闢已來眞君出世皆是大道權應而爲
　帝王所以上象三清而置僚庶者也
　　　第三料簡利害以明勝負
雖有拱璧以先駟馬不如坐進此道
　御註三公輔佐雖以合拱之璧先導駟乘
　之馬以獻之猶不如坐進此無爲之道於
　君以化人爾○御䟽合拱之璧璧之大者

　駟乘之馬馬之良者言三公輔相雖以璧
　馬獻之至尊未足珍貴不如坐進無爲之
　道令化惡歸善爾拱璧先駟馬者古者朝
　聘將進駟馬以璧爲導故稱先春秋云乘
　韋先牛十二犒師之類是也○河上公曰
　雖有拱璧先駟馬而至故不如坐進此道
　也○榮曰古之徵士先進以璧次進以馬
　故言以先駟馬也夫倒置之徒必須發之
　以蒙蔽抱愚之者亦宜耀之於智炬作君
　上之心腹爲元首之股肱義在匡救其惡

　助宣風教然而尚名者不安其分妄規非
　次之榮好寵者不以其道唯希高貴之爵
　驕奢自貽伊戚遂至危亡之禍未若增修
　至道寵辱不驚○成䟽拱璧即拱把之璧
　圓全大璧也駟馬一乘車也古者召士必
　先齋拱璧後遣駟馬言從有高蓋全璧富
　貴榮華亦不如無爲坐忘進修此道何者
　夫修道可以長生富貴適爲大患故廣成
　子云人生處世如雲翔空氛藹俄爾以此
　格量不如遠矣

　　　第四假設疑問歎道功能
古之所以貴此道者何
　御註何問辭也○御䟽舉古證今令物生
　信古人即前寳道善人也問其所以保貴
　此道其意何也○河上公曰古所以貴此
　道者不日日遠行求索近得之於身也○
　榮曰自昔至今重於此道者何謂也求之
　非一日而得行之免百年之禍保於福禄
　絶於危亡今古同尊天人普貴也○成䟽
　言曩昔聖人所以珍貴此道者何耶只爲

　不經一曰求之則得此言悟者目擊道存
　迷者累劫不會也假使無始已來生死罪
　惱一得還源可以頓免有此神力不可思
　議故爲天下人間之所尊貴也
不曰求以得有罪以免耶故爲天下貴
　御註道在悟不在求不如財帛可日曰求
　而得故云不日求以得悟則無罪累可爲
　貴○御䟽此答釋貴道之意不日求以得
　者言道在於悟悟在了心非如有爲之法
　積日計年營求以致之爾但澄心窒欲則

　純白自生也故云不日求以得有罪以免
　耶者夫忘心起染則業累斯生若悟道虚
　忘則罪因自滅豈如執滯之人動生悔吝
　嬰彼罪罰方求免耶以是之故爲天下善
　人之所寳貴爾○河上公曰有罪以免耶
　有罪謂遭亂世闇君妄行刑誅修道則可
　以解死也免於衆耶故爲天下貴道德洞
　遠無不覆濟全身治國恬然無爲故可爲
　天下貴
　　　爲無爲章第六十三(爲無爲章所以/次前者前章正)

　　　(明勸物歸依有罪以免故次此章即/顯歸依之術免罪之方就此一章義)
　　　(開三别第一明動不乖寂是歸依之/方第二明制伏初心是免罪之術第)
　　　(三戒凡舉聖言/以助修行之人)
　　　第一動不乖寂是歸依之方(夫道性/玄微理)
　　　(相俱寂眞門幽邃聲色難尋冥然大/混之中嶷爾隨迎之外事駭天下而)
　　　(難乆何如爲而不爲鼓雷霆而莫聞/凡所不測輕諾寡信多言數窮聖人)
　　　(無難一運而至天尊說法經七劫而/恒安河上騰空升百丈而無懼漢文)
　　　(早悟殿帳儉而邦興秦帝成迷阿房/奢而國滅斯言在耳豈不鑒之老君)
　　　(哀此澆浮將經杜漸則知執怨以/德至聖明科爲大於細豈虚談也)
爲無爲事無事味無味

　御註爲無爲事無事味無味大小多少報
　怨以德於爲無爲於事無事於味無味者
　假令大之與小多之與少既不越分别求
　不爲怨府若逐境生心違分傷性則無大
　無小皆爲怨對今既守分全和以德○御
　䟽爲造作也修道之人坐忘去欲心無造
　作凡所施設功與化冥於爲非有故曰無
　爲此明心也即事不滯故於事而無事此
　明身也即味不耽故於味而無味也此明
　口也三業既靜六塵自息爾○河上公曰

　爲無爲因成修之故無所造作事無事豫
　設備除煩省事也味無味深思遠慮味道
　意也○榮曰息躁動凝神於安靜絶繁務
　虚己於自然除嗜欲耽之於玄妙也○成
　䟽爲無爲妙契心源不失眞照照達有爲
　即無爲也故無爲則爲爲則無爲也事無
　事事者色聲物境一切諸事也妙體眞宗
　照不乖寂雖涉事而有即有體空内則雖
　照而無心外則雖涉而無事味無味味者
　染著之謂也根塵兩空境智雙寂雖復求

　染而無著也
大小多少報怨以德
　御䟽夫大小之爲多少之事苟涉有爲之
　境無非怨對之讎若能體彼無爲舍兹有
　欲悟眞實相無起滅心自然怨對不生可
　謂報怨以德○河上公曰大小多少陳其
　戒令也欲大反小欲多反少自然道也報
　怨以德修道行善絶禍於未生也○榮曰
　怨之生也或大或小仇之起也乍少乍多
　涉有事之境即拘斯累怨怨相報無有盡

　期若能歸無爲之大道保自然之無累遺
　滋混濁味此清虚咎過不生怨讎不起此
　報怨以德也○成䟽怨罪對也報讎償也
　言無始以來大小之罪多少之業令盡滅
　除頓償使了者必須用前爲事味等三種
　德心觀之則三世皆空萬法虚净物我冥
　一何對之有故前章云有罪以免耶斯之
　謂也
　　　第二明制伏初心是免罪之術
圖難於其易爲大於其細

　御註肆情縱欲者於爲無不難於事無不
　大今欲圖度其難營爲其大當須於性未
　散而分未越則於其易細○御䟽圖度也
　爲營也夫情欲傷性皆生於漸無不始於
　易而終成難初於細而後成大今圖度其
　始易之時則於終無難營爲於初細之日
　則於後無大若謀難於難爲大於大禍亂
　已作縱欲圖而爲之將無益於怠○河上
　公曰圖難於其易欲圖難事當於易時未
　及成也爲大於其細欲爲大事必作於小

　禍亂從小來也○榮曰圖難於易爲大於
　細天下難事必作於易大事必作於細作
　超也事之起也必自易成難物之生也亦
　因細至大所謀欲除難罪必息於易所慮
　欲除大惡先折於細根本若除枝葉自喪
　也○成䟽圖難於易圖謀度也難罪報也
　易初心也言欲謀圖遣却惡道之難難者
　必須觀察初心心既無作則無報也爲大
　於細細小也爲巨釁者本乎微小此明欲
　滅惡杲先須遣因也

天下難事必作於易天下大事必作於細
　御註明上文所以預圖爲○御䟽作起也
　此疊上文原禍難之所起難事必起於易
　欲令於易而圖之大事必起於細故令於細
　而去之其類寔繁不可具舉故以下而總
　之爾○河上公曰處謙也○成䟽作起也
　夫天下艱難罪報必起自易心言一念初
　心造業甚也故重考大殃必起於小從微
　至著漸成巨累所以欲除惡報先制初心
　　　第三戒凡舉聖言以助修行之人

是以聖人終不爲大故能成其大
　御註因云大事必作於細將明聖人所以
　能成其大者以不爲其難事大事故能成
　其尊大○御䟽前明凡人嘗爲難大之事
　故多敗多難是以舉聖人終不爲難事大
　事故能成其尊大爾○河上公曰天下共
　歸之也
夫輕諾必寡信多易必多難
　御註輕諾許人必寡於信動作多易後必
　多難○御䟽此結喻也夫不三思而後言

　輕易其然諾者必少忠信不謀始而慎終
　多易其事者後必生難而爲恚累○河上
　公曰夫輕諾必寡信不重言也多易必多
　難不慎患也○榮曰定辭必信輕諾必虚
　難於所爲罪業生死皆易易爲非法之事
　終始皆難也○成䟽夫輕諾必寡信此起
　喻也諾然許也寡少也夫輕易許諾於人
　者必少有信實也故失信則貽寡信之責
　也多易必多難此合喻也夫輕易然許則
　致寡信之責亦猶輕易爲罪多招八難之

　殃故修道之夫應須凝重不可輕率也
是以聖人猶難之故終無難
　御註難爲輕諾多易故終無難大之事○
　御䟽聖人即有道之君也猶難之者難爲
　輕諾多易之事况不如聖者乎聖人難爲
　輕諾多易故終無難大之事爾○河上公
　曰是以聖人猶難之聖人動作舉事猶進
　退重難之欲塞其源故終無難聖人終身
　無怠難之事由避害深也○榮曰輕爲惡
　事動入罪因聖人聰明猶尚難於有爲之

　事故得終始無難况盲瞑之徒不能重慎
　欲免禍難其可得乎○成䟽猶尚體道聖
　人實無難易而尚難罪不爲故無艱難之
　責况在凡俗而縱情乎此舉聖戒凡也故
　郭注莊子云聖人雖入火不熱而未嘗蹈
　火也又云遠火而非逃熱即斯義也



道德眞經玄德纂䟽卷之十六
