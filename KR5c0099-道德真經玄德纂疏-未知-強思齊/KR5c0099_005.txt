










道德眞經玄德纂䟽卷之五使五
唐玄宗御註并䟽
河上公嚴君平李榮註
西華法師成玄英䟽
濛陽强思齊纂
太上下知章第十七(太上章所以次前者前章明至)
(極妙本勸物起修故次此章顯應感隨時從本降迹就此章中分爲二别)
(第一明根性不同機悟差異第二嘆至德潜運知若不知)
第一明根性不同機悟差異(夫栗陸爲君赫)
(胥當代皆遵至道不事文華十二帝之安時數萬年之流美上自爲主無)

(事無爲上下無知不相親事人如野鹿君若標枝俗成大道之鄉物致華)
(胥之野眞氣篤厚飲啄淳和率道性之自然挺太樸之皆一其壽遠其心)
(眞何以致之實賴無爲之力也)
太上下知有之
節解謂上知泥丸下知丹田牡牝會絳宫
閉心握固元氣流行耳聞神聲下知腹嗚
行一御之即有鐘鼓之聲也○御註太上
者淳古之君也下知者臣下知上有君尊
之如天而無施教有爲之迹故人無德而
稱焉○御䟽太上者淳古之君也謂爲太

上者尊之也言太上之君處無爲之事行
不言之教臣下但知上有君尊之如天大
而在上被四時生育之美不知何以稱其
德故云下知有之○河上公曰太上謂太
古無名號之君下知有之者下知上有君
而不臣事質樸淳也若不知者没而無謚
法者號之曰王○榮曰太上謂上德之君
德既不德名亦難名但以大人在上寄言
太上上懷道德於下無所須下皆自足於
上無所奉君臣上下知有而已○成䟽太

上即是人天教主太上大道君也言道君
在玉京之上金闕之中凝神遐想爲常應
之處利根之人機性明敏深悟妙本凝神
遐寂體絶形名從本降迹故有位號不執
相貌殊致故言下知有之知有太上名號
所由也
其次親之譽之
御䟽太上之君没黄帝堯舜氏作施教行
善仁及百姓故親之柔服致平功高天下
故譽之親譽生前人之迹矯徇爲後代之

患故莊子曰吾語汝大亂之本必生堯舜
之間其末存乎千載之後故爾○河上公
曰其德可見恩惠可稱故親愛而譽之○
嚴曰人樂爲主曰帝也○節解親之者謂
魂譽之者謂魄○榮曰下德之君有爲迹
起未能忘言上則親信於臣下下則稱譽
於君上○成䟽曰中根之人機神稍闇不
能忘言證理必須執相修學所以耽著經
教親愛筌蹄依文生情共相譽讚也
其次畏之侮之

御註德又下衰君多弊政人不堪命則驅
以刑罰故畏之懷情相欺明不能察故侮
之也○御䟽黄帝堯舜氏没下及三王五
霸浸以陵遲嚴刑峻制故畏之明不能察
故侮之下議罪而求功上賞奸而生詐相
蒙若此可爲寒心○河上公曰其次畏之
設刑法以治之也侮之禁多令煩不可歸
誠故欺侮之○嚴曰嗟之嘆之故謂之王
○榮曰不能因萬物之化任自然之性設
刑法以威之故言畏令繁而下欺故言侮

此下古之化也○成䟽侮欺也下機之人
性情愚鈍縱心逐境耽滯日深唯畏世上
威刑不懼冥司考責所以欺侮聖言毁謗
不信故德經云下士聞道大笑之也
信不足有不信
御註畏之侮之者皆由君信不足故令下
有不信之人也○御䟽此覆釋畏之侮之
也百姓畏君之教令皆爲君信不足於下
故令下有此不信之人耳○河上公曰信
不足君信不足於下下則有巧詐之民也

有不信下則應之以不信而欺其君也○
榮曰夫爲上也化之以道示之以信上能
信下下亦信上若能信下下亦信於上○
成䟽良由下機障重信根不足故疑毁聖
文有不信之罪也
猶其貴言
御註親之譽之者猶君有德教之言故貴
其言也○御䟽此覆釋親之譽之也百姓
所以親愛君之善仁稱譽君之功業者由
君有德教之言故貴重君之言而稱譽之

耳○河上公曰說太上之君舉事猶貴重
於言恐離道失自然也○榮曰此中古之
時也未能忘言借言傳意更相親譽是以
重言○成䟽世俗浮僞之言故不知至道
眞實之教是以迷惑日乆罪障滋深也
第二嘆至德潜被日用不知
功成事遂百姓謂我自然
御注功成而不執事遂而無爲百姓日用
而不知謂我自然而成遂則太上下知○
御䟽此覆釋太上下知也夫淳樸不殘孰

爲犧樽道德公行親譽焉設故太上之代
下忘帝力適令功成事遂百姓皆以爲自
然合爾不知所以親譽仁施也○河上公
曰功成事遂謂天下太平也百姓謂我自
然百姓不知君上之德淳厚反以爲己自
當然也○榮曰帝皇之道隆功成也無爲
之風著事遂也前歷明三古言失道後德
自淳至澆後重結之欲示絶仁棄義反澆
還淳也道淺易睹德高難見今聖化既深
神功莫測日用不知言自然也○成䟽亭

毒之功成生育之事遂而至德潜被成功
弗居故百姓日用而不知皆謂我自然得
如此不知須荷聖恩
大道廢章第十八(大道章所以次前者前章正明從本)
(降迹應隨機故次此章即明應迹既興妙本斯隱就此章内義有三重第)
(一明大道不行仁義方顯第二明以智治物是矯詐之源第三辨忠孝之)
(興因乎爲亂)
第一明大道不行仁義方顯(夫五帝淳流三)
(王澆競以結繩道廢干戈事興殷則赤血剖心周則白旗梟首大道既廢)
(天下崩離吴越以伐國亡軀之噲以禪權絶命失道之義其在兹乎則知)

(聖治無爲玄風長扇芻狗萬物不親其親陳一物之納惶弔百姓之塗炭)
(樂云樂云鍾鼓何爲禮云禮云彫喪若此)
大道廢有仁義
御註澆淳散樸大道不行曰仁與義小成
遂作濡沫生於不足凋弊超於有爲然則
聖人救伐之心未嘗有異而夷險之迹不
得一耳○御䟽大道者代俗澆漓人人浮
競玄晏之風斯泯穆清之化不存失夫至
道無爲之事故云廢廢則有兼愛之仁裁
非之義□𨇨於其間矣故莊子曰道隱於

小成謂仁義等各自其成不能大通故謂
之小成也○河上公曰大道之時家有孝
子國有忠臣則仁義不見大道廢而惡逆
生乃有仁義不傳道也○榮曰夫重玄之
境氣象不能移至虚之理空有未足議迎
隨不得何始何終乎盛衰無變何興何廢
乎純粹之日彼此不隔於親䟽靜泰之辰
上下不彰於貴賤自然符會未待結繩蹈
乎大方寧資書契時眞至一故言道興行
偏愛之仁用裁非之義澆薄斯作不能行

道故言道廢時有澆淳道無興廢○成䟽
即是太上之教廢也言大道之世五德不
彰仁義既興淳樸斯廢故莊子云散道德
以爲仁義聖人之罪也又云相喣以濕不
如相忘於江湖
第二明以智治物是矯詐之源
智惠出有大僞
御註用智惠者將立法也法出而奸生則
有大偽矣并竊符璽可不信然○御䟽智
慧出者謂後代之人役用智慧立法以檢

俗制典以詰奸恐其不信作符璽以信之
恐其不平爲斗斛以量之而不仁之人兼
盜符璽并竊斗斛則失智慧之作法適足
侈大其詐僞故云有大僞矣○河上公曰
智慧之君賤德而貴言賤質而貴文下則
應之以爲大僞奸詐也○榮曰昏昏默默
道之極也昩昩晦晦行之至也未能光而
不耀去知與故飾智慧以驚愚競是非以
先物是非迭起奸巧互生盜跖履之以爲
道田成乘之而竊國斯大僞○成䟽智慧

聖智也上以聖智治物法令滋彰下則詐
僞百端以避刑網還竊聖智以爲僞具智
之害物備在莊文
第三辨忠孝之興因乎爲亂
六親不和有孝慈
御註父子夫婦兄弟六親也踈戚無倫不
和也各親各子有孝慈也皆由失道故有
偏名○御䟽六親者父子兄弟夫婦也大
同之俗無自私之親及乎上下不和怨恩
斯起則有扇枕温席人謂之孝入覆出顧

人謂之慈被孝慈之名有自矜之色殊不
知大道之代天下爲家上承下綏自然之
分視人猶己不獨親其親則天下之人皆
可孝也人亦視之猶己不獨子其子則天
下之人皆可慈也則孝慈之名復何所施
乎○河上公曰六紀絶親戚不和乃有孝
慈相牧養也○榮曰父子兄弟夫妻六親
也彼此相混是非不作長短相形好惡斯
起和以不和標稱孝因不孝立名也○成
䟽六親謂父子兄弟夫妻也淳和之世偏

愛不彰六紀失序孝慈方著是以周德既
衰澆競斯起致彼曾閔之孝顯其高行也
國家昏亂有忠臣
御註太平之時上下皆足何異名乎昏亂
之日見危致命有忠臣矣○御䟽忠者人
臣之職分而云有忠臣者何乎由人主失
御臣之道令佞士之獲進親君於昏使生
禍亂則有見危致命蒙死難以匡社稷而
獲忠臣之名若夫道化大行無爲清靜斯
皇多士盡是蘷龍彝倫攸序無非作乂然

後忠孝之名息淳樸之道興則於忠臣乎
何有此四者頽弊之極也焉得不返之於
淳樸乎○河上公曰政令不行上下相怨
邪僻爭權乃有忠臣匡救其君此言天下
太平不知仁人盡無欲不知廉上下各自
潔己不知貞大道之世仁義没孝慈滅猶
日中盛眀衆星失光也○榮曰羲農之時
未聞股肱之節桀紂之日始稱關比之賢
故知夫旭日麗天星宿無以照其景時雨
降矣浸灌無以著其功若君昏於上臣亂

於下有能内輔其君外靜於寇忠名顯矣
成䟽萬乘之主以四海爲家故言國家但
至治之時忠誠不見昏亂之世貞節斯彰
是以龍逄名芳於夏桀比千譽美於商紂
絶聖棄智章第十九(絶聖章所以次前者前章明大)
(道既廢即聖智互興故次此章勸絶聖智反歸至道今就此章中義分三)
(别第一明棄絶聖智利益甚多以示初學第二總嘆大乘非下機能悟第)
(三略開要門進示初學)
第一明棄絶聖智利益甚多以示初
學(夫懷道之君凝心内照則體方地而生育法圓象而貞明絶代上之)

(聲塵恬寰中之妙旨去人間之智行物外之心堯雲普覆於天維舜海横)
(流於地紀然後物全于道事任乎眞使巧僞絶於人倫忠孝歸於天性行)
(三者而自足豈屬四而多聞見素少思後爲明戒也)
絶聖棄智民利百倍
御註絶聖人言教之迹則化無爲棄凡夫
智詐之用則人淳樸淳樸則巧偽不作無
爲則矜徇不行人叶天和物無失性是有
百倍之利○御䟽聖者有爲制作之聖智
者凡俗矜徇之智制作之聖則有迹矜徇
之智則非眞失眞是生巧偽逐迹坐令喪

本故皆絶棄之而全其淳樸天和既暢矜
徇不行是人有百倍之利○河上公曰絶
聖絶聖制作反初守元五帝畫象倉頡作
書不如三皇結繩無文棄智棄智慧反無
爲民利百倍農事修公無私○榮曰聖者
凡情之所仰智者愚人之所求非智無以
照機非聖何能宰物今言棄絶所未聞也
夫聖人合道道本無名名生而物迷言聖
不及於忘聖智出而僞超用智不及於忘
智故須絶棄也然聖生則盜起智用則賊

來今言絶盜賊不起其利實多略言百倍
也○成䟽絶有名之聖棄分别之智人皆
反本爲利極多言百倍者舉其大數故莊
子云魯酒薄邯鄲圍聖人生大盜起又田
成子以聖智而竊齊國之類是也
絶仁棄義民復孝慈
御註絶兼愛之仁棄裁非之義則人復於
大孝慈矣○御䟽前章云大道廢有仁義
此云絶仁棄義民復孝慈者明大道之代
所謂玄同人無私親皆慈孝也故理至則

迹滅事當而名去今六紀廢絶則孝慈名
彰若絶兼愛之仁棄裁非之義江湖無濡
沫之迹慈孝有自然之素故民復於大孝
慈矣○河上公曰絶仁棄義絶仁之恩惠
也棄義之尚華言民復孝慈德化淳也○
榮曰仁以愛物義以讓人雖曰立人之道
實亦矯人之情今棄矯情之仁義歸天性
之孝慈也○成䟽絶偏尚之仁棄執迷之
義人皆率性無復矜矯孝出天理慈任自
然反於淳古故言民復莊子云仁義者先

王之蘧廬已陳之芻狗又云削曾史之行
天下皆仁
絶巧棄利盜賊無有
御註人矜偏能之巧各有爭利之心故絶
巧則人不爭棄利則人自足足則不爲盜
賊矣○御䟽絶巧者絶雕琢非法淫過之
巧棄利者棄徇財兼并乾没之利夫盜賊
者生於羡欲不足今絶巧則人不爭棄利
則人自足人各自足復誰爲盜賊故云無
有○河上公曰絶巧詐僞亂眞棄利塞貪

路閉權門盜賊無有上化公正下無邪私
○榮曰攦工倕之指息機械之心絶巧也
擲玉毁珠棄利也但盜賊之行規之以利
棄寳無利寧有盜乎○成䟽絶異端之巧
棄貪求之利物各守分故無濫竊莊云神
農時巧人工倕之指天下皆巧也
第二總嘆大乘非下機能悟
此三者以爲文不足故令有所屬
御注此三者但令絶棄未示修行故以爲
此文不足垂教更令有所屬著謂下文也

○御䟽三者謂絶聖棄智一也絶仁棄義
二也絶巧棄利三也於文不足以垂教更
令有所屬著謂下文見素等是也○河上
公曰此三者謂上三事所絶棄也以爲文
不足文不足以教民故令有所屬當如下
句○榮曰文教也屬繼也夫大人之設教
也莫不修凡以成聖從愚以歸智去害之
利今皆棄之於教不足未知學者何所措
心是故繼以後文示令立行也○成䟽三
者謂前三絶此文是頓教大乘上士所學

其理深遠不足以教下機也
第三略開要門進示初學
故令有所屬
成䟽屬謂屬著付屬也言下機之人未堪
大教有所屬著方進學心所屬之文即下
之四行也
見素抱樸少私寡欲
御註見眞素守淳樸少私邪寡貪欲也○
御䟽欲求絶聖棄智則當見眞素欲求絶
仁棄義則當抱質樸欲求絶巧棄利則當

少私邪寡貪欲三絶雖於文不足四行則
修身有餘將欲禁邪於中心故必取資於
内行爾○河上公曰見素抱樸見素者當
抱素守眞不尚文飾也抱樸者當抱質樸
以視下故可法則少私寡欲當知足也○
榮曰樸本也萬境無染見素也守一不移
抱樸也公而不黨少私也以性制情寡欲
也○成䟽見素去華也抱樸歸實也少私
公正也寡欲息貪也
絶學無憂章第二十(絶學章所以次前者前章棄絶)

(聖智以明遣累故次此章遣於因果爲因能生果所以次之就此一章分)
(爲五别第一勸令絶學示美惡不殊第二的指妄塵不可耽染第三泛列)
(衆生耽染之狀第四對辯聖人之悟以治凡鄙之迷第五獨顯聖人偏能)
(用道)
第一勸令絶學示美惡不殊(夫上元丹格之)
(中秘境玄科之内眞言窅窅貯玉匱之長存仙唱泠泠耀金書而迥發寳)
(藴於焉嶷爾瑶笈所以長緘任秋水而自流置春臺而不取絶有爲之學)
(安分内之眞對善惡而雙忘兼唯阿而兩絶豈修人事驅染代塵蔓滋於)
(流俗之鄉低徊於鄭衛之境大聖哀此故絶而去之)
絶學無憂

御注絶有爲俗學則淳樸不散少私寡欲
故無憂患也○御䟽絶學者絶有爲俗學
也夫人之禀生必有眞素越分求學傷性
則多若令都絶不爲是使物無修習今明
乃絶有爲過分之學即莊子所謂俗學以
求其復初者爾若分内之學因性之爲上
士勤心行未爲不絶也故曰絶學無憂○
河上公曰絶學不眞不合道文除浮華則
無憂患○嚴曰俗學則尊辯責知群居黨
議吉人得之以益凶人得之以損天地之

内吉人寡而凶人衆故學之爲利也淺而
爲害也深夫凶人之爲學也猶虎之得於
羽翼翱翔遊於四海擇肉而食聖人絶之
天下休息不教而自化不令而自伏也○
榮曰夫志無爲之道則學無所學混之以
愚智則得失未聞懷忘之於進退則榮悴
不驚抱自然之道寧有憂乎存有爲之業
者學非爲己懸頭刺股所競者名映雪聚
螢所爭者利懼榮名之不立驚厚利之未
來以此存心憂患生矣○成䟽憂累患也

絶有相之學會無爲之理患累斯盡故無
憂
唯之與阿相去幾何善之與惡相去何若
御註唯則恭應阿則慢應同出於口故云
相去幾何而恭應則善慢應則惡喻俗學
絶之則無憂不絶則生患只在心識迴照
豈復相去遠也○御䟽唯應也禮曰先生
召無諾唯而起阿慢應也漢書曰不誰何
綰謂何問也此舉喻也唯之與阿同出於
口唯恭則善阿慢則惡學之絶否在於心

而絶之則無憂不絶則生患同出於口故
云相去幾何只在於心故云相去何若若
能了學無學學相皆空於知忘知不生分
别則唯阿齊致善惡兩忘○河上公曰唯
之與阿相去幾何同爲應對而相去幾何
疾時賤質而貴文善之與惡相去何若善
者稱譽惡者諫諍能相去何如疾時惡直
用佞耶○榮曰禮對爲唯野應曰阿稱心
爲善乖意爲惡幾何言不遠也體道則百
慮俱遣任眞則萬塗皆適實亦無逆無順

不美不惡然有爲强生分别偏私妄起愛
憎不留心於道德之鄉唯責人以華薄之
禮愜心謂之爲是不問賢與不賢潤己稱
之曰能未論智與不智此則智此則智者
翻闇於不智賢者到愚於不賢故曰相去
幾何也亦言人性自然已定益之則憂失
進智以殉美譽飾僞以爲惡事唯不同失
均也故曰相生幾何也○成䟽唯之與阿
相去幾何唯敬諾也阿慢應也禮記云先
生召無諾幾何者非遠也言世人不達違

順妄生喜怒聞唯則善聞阿則嗔不知唯
阿兩聲出乎一口相去非遠故言幾何善
之與惡相去何若順意爲善違心名惡違
順既空善惡安寄且唯阿出自一口善惡
源乎一心而忘者知其不殊執者肝膽楚
越然有爲之學迷執者多是非善惡之中
喜怒唯阿之内適爲患累之本絶之所以
無憂此兩對略舉執學須絶之狀也
第二的指妄塵不可耽染
人之所畏不可不畏

御注凡人所畏者慢與惡善士所畏俗學
與有爲也皆當絶之故不可不畏○御䟽
人之所畏者畏慢與惡也夫慢則爲過惡
則被嫌被嫌則人所棄薄爲過則物多尤
怨以况有爲俗學增長是非若不畏而絶
之是皆違分傷性故不可不畏而絶之也
○河上公曰人之所畏人謂道人所畏者
畏不絶學爲之君也不可不畏近令色殺
仁賢也○榮曰水火可畏不畏必遭燒溺
豺狼可畏不畏終遇於損傷故知人行愛

憎而不已歸兹損敗貪名利而無息致此
危亡今流俗滯之有溺之忘反莽莽欲岀
無期○成䟽學人之所畏謂生死及諸塵
也不可不畏必没溺也前絶學示善惡皆
空恐滯斯文遂染塵境故發此句以戒之
第三汎列衆生耽染之狀
荒兮其未央哉
御註若不畏絶俗學則衆生正性荒廢其
未有央止之時○御䟽荒荒廢也慢惡爲
過俗學失眞是皆可畏故當棄絶若不絶

而棄之則正性荒廢其未有央止時詩曰
夜未央言更漏尚多也此云其未央言俗
學傷性無息止期故前途尚多云未央也
○河上公曰世俗人荒亂欲學爲進文未
央止也○成䟽荒是眇莽歎其乆遠央是
盡義嗟其未息言衆生染滯之心其日固
乆執著情篤未有休時
衆人熙熙如享太牢如春登臺
御注衆人俗學有爲熙熙逐境如臨享太
牢春臺登望動生貪欲○御䟽熙熙者情

欲淫動之貌此明不畏絶俗學之人也夫
俗學有爲動生情欲熙熙逐境役役終身
如餒夫之臨享太牢恣貪滋味怡容之春
臺登望動生愛著太牢牛羊豕也春臺所
以爲愛著謂其卉木滋榮禽鳥鳴匹陽和
陶然易淫蕩也故豳詩云春日遲遲採蘩
祁祁女心傷悲迨及公子同歸○河上公
曰衆人熙熙熙熙淫佚多情欲如享太牢
如饑思太牢之具意無足時也如春登臺
春陰陽交通萬物感動登臺觀之志意淫

佚○榮曰熙熙悦樂也大牢味也春臺色
也言流俗衆人務學以規名聲縱情以昏
色味悦之以目不知盲之有時適之以口
不知爽之有日逐欲老而愈溢勞形困而
不休仍自欣欣以爲悦樂也○成䟽言耽
染者衆故云衆人即衆生之别稱也熙熙
悦樂也享燕享也太牢牛羊豕也言衆生
欣愛聲色情染極深如饑人享太牢之饌
悦美色之甚又如春日登臺眺望林野暢
適其心也

第四對辨聖人之悟以治凡鄙之迷
我獨泊兮其未兆若嬰兒之未孩
御註我獨泊然安靜於情欲略無形如彼
嬰兒未能孩孺也○御䟽我者老君自稱
言我畏絶俗學學道含和獨能泊然安靜
於彼代間有爲之事情欲等法略無形兆
如彼嬰兒未孩笑無分别也孩者别人之
意莊子曰不至于孩而始誰○河上公曰
我獨泊兮其未兆我獨泊然安靜未有情
欲之形兆也如嬰兒之未孩如小兒未能

答偶人時○榮曰聖人言衆人馳騖於有
爲之境爲聲色之所動我澹泊於無爲之
端香味不能惑猶如赤子未識牝牡之合
不知淫佚之情心無所在豈定有歸也○
成䟽我魄未兆我老君自稱也魄寂也兆
狀言聖人雖處俗塵而心知寂魄不爲前
境之所牽故都無攀縁之萌狀也若嬰兒
未孩魁無所歸嬰兒赤子也孩笑也魁寬
大也歸住著也言聖人動不乖寂處染不
染如彼嬰兒未能孩笑之時心形俱凈又

智慧魁弘器量宏博譬彼虚舟而無住上
也
乘乘兮若無所歸
御註至人無心運動隨物無所取與若行
者之無所歸乘乘運動貌○御䟽乘乘運
動之貌也衆人動生耽著常有執求故若
有所歸往我本無心泊然安靜乘流則逝
值坎而止若彼行道之人無所歸趣不汲
汲也○河上公曰我乘乘如窮鄙無所歸
就

衆人皆有餘
御註耽嗜塵務矜誇巧智自爲有餘以示
光大○御䟽衆人皆有餘而我獨若遺衆
人俗學耽著矜誇巧智是法皆執自爲有
餘我獨損之未常凝滯心無愛染故若遺
忘○河上公曰衆人餘財以爲奢餘智以
爲詐○榮曰衆人皆有餘我獨若遺俗人
於清虚而不足在昏濁而有餘積財貨以
爲外累肆情欲以增内垢聖人塵埃無染
俗事都捐故曰若遺也○成䟽衆人皆有

餘我獨若遺衆人滯有故耽染有餘聖智
體空獨遺棄不取
而我獨若遺
御註常若不足似有所遺忘○河上公曰
我獨如遺棄似於不足也
我愚人之心也哉純純兮
御注我豈愚人之心遺忘若此哉但我心
純純故若遺爾○御䟽言我於諸法中體
了無著故若遺忘豈則如愚人之心也哉
但我心純純質樸無愛欲故曰若遺爾○

河上公曰我愚人之心也哉不與俗人相
隨守一不移如愚人之心也純純兮無所
分别○榮曰俗人愚也自以爲智或於情
欲穢亂日深以至聖人大智若愚形神虚
靜純白日以生也○成䟽純不雜也聖智
虚白純粹精專如彼愚人心無分别
俗人昭昭
御註矜巧智也○御䟽俗人昭昭我獨若
昏俗人察察我獨悶悶昭昭者自矜衒巧
智也若昏者如昏昧無所分別也察察者

施教法以繩下也悶悶者寛大之意也所
以昭昭矜衒察察施教者皆由不絶俗學
與有爲故聖人畏絶若昏默也○河上公
曰明且達也○榮曰不知强言知内明於
心外曜於物自言了了故曰昭昭○成䟽
俗人昭昭我獨若昏流俗之人心靈闇昧
昭然分别自眩其能聖智虚通明如日月
而韜光匿耀故若昏
我獨若昏
御註自韜晦也○河上公曰如暗昧也

榮曰知如不知如將闇也
俗人察察
御註立法制也○河上公曰急且疾立法
制也○榮曰鋭情於是非之境專心於得
失之路也○成䟽俗人察察我獨悶悶察
察機速是分别之心悶悶寬緩是無分别
之智但俗心滯有司察是非妄生迫遽聖
智空無體知虚幻恒自閑靜
我獨悶悶
御註唯寬大也○河上公曰悶悶無所割

截也○榮曰遺心識自無分别忘好惡故
曰悶悶也
忽若晦寂兮似無所止
御註容貌忽然若昏晦而寂兮絶於俗學
似無所止着○御䟽絶學行人忽忽無心
常若昏昧而心寂兮曾不愛染於法無住
故似無止著爾○河上公曰忽若晦我獨
忽忽江海之流莫知其所窮極寂兮似無
所止我獨漂漂若飛揚無所止也志意在
神域○榮曰德宇恢恢心臺澹澹猶如大

海風動波隨漂泊東西終無定止○成䟽
晦闇也止住也聖智實明而忽忽如闇欲
顯光而不曜故發此言雖復同塵而恒自
凝寂又不住此寂故無所止也
衆人皆有以
御註衆人於代間皆有所以逐境俗學之
意○御䟽凡俗之人不畏俗學常有所以
耽滯逐境未曾休息我於代間獨分别有
鄙陋頑者無分别也鄙者陋不足也而心
實了悟故云似爾自衆人熙熙已下皆對

明也○河上公曰以爲也○榮曰用有爲
也○成䟽衆人皆有以我獨頑似鄙衆人
滯於欲境未嘗休息雖復取捨不同同有
所以聖人妙體虚假曾無分别既不見是
亦不見非類彼頑愚若兹鄙陋
第五獨顯聖人偏能用道
我獨頑似鄙
御註頑若無分别鄙者陋不足而心實了
悟外若不足故云似爾也○河上公曰我
獨頑似鄙獨無爲似鄙以若不逮○榮曰

若愚人之無知同賤者之不飾
我獨異於人
御註人有情欲我無愛染人與道反我與
道同也○御䟽我獨異於人而貴求食於
母此兩句結成也我獨異於人者異於不
絶學之凡人也諸法與凡人異凡人愛染
有爲我獨遺忘情欲人於諸法分别我獨
等無是非故云異於人○河上公曰我獨
與人異○榮曰我欲異於人而貴食母食
用也母道也人皆得意未假以言物既失

理聖人設教自春臺已下并是衆生有爲
之病聖人隨病救之皆用無爲之藥救有
爲之病藥無所不同故言異也凡夫滯俗
聖人用道故言求食於母也○成䟽獨異
於人而貴食母食用也母道也人皆照察
而分别我獨忽晦而忘懷分别故愛染於
聲色忘懷故貴用於眞道所以爲異
而貴求食於母
御註求食於母者貴如嬰兒無營欲爾故
上文云如嬰兒之未孩下經云含德之厚

比於赤子如此所以獨異於人也先無求
於兩字今所加也且聖人說經本無避諱
今代爲教則有嫌疑暢理故義不可移臨
文則須穩便便今存古是所庶幾又司馬
遷云老君五千餘言則明理謂而息言不
必以五千爲定略也○御䟽老君戒人守
樸全和少私寡欲絶視聽之耽著杜聲名
之奔競令如嬰兒但求食於母爾故云而
貴求食於母○河上公曰食用也母道也
我獨用道也

道德眞經玄德纂䟽卷之五










