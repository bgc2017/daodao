










道德眞經玄德纂䟽卷之十　　　　可一
　　　　唐　玄　宗　御　注　并　䟽
　　　　河上公　嚴君平　李榮　注
　　　　西　華　法　師　成　玄英䟽
　　　　濛　陽　强　思　齊　纂
　　　執大象章第三十五(大象章所以次/前者前章無方)
　　　(之用利物忘功故次此章顯忘功之/人爲物之所歸往就此章内文有三)
　　　(重第一明物之歸依皆獲利益第二/舉樂餌爲譬表理教虚玄第三示非)
　　　(色非聲而/妙用無盡)
　　　第一明物之歸依皆獲利益(夫五嶽/分形泰)

　　　(山爲長三才肇位聖主居尊舉綱則/衆目自至握樞則群方是執大象也)
　　　(天下歸焉虚忘之德既弘坐進之言/可大豈比陽春白雪郢曲奏而成虚)
　　　(芳餌紅鱗過客止而無實則知玄言/味澹俗士挹之而無知金格理清愚)
　　　(夫求之而罕得非執/大象者孰能體之乎)
執大象天下往
　御註大象道也帝王執持大道以理天下
　萬物歸往矣○御䟽執持也大象道也此
　言人君執持大道以理天下無爲無事物
　遂其生候日觀風皆歸有道故云天下往
　○河上公曰執守也象道也聖人守大道

　則天下萬民移心歸往之治身則天降神
　明往來於己○榮曰大象無形無形者虚
　無之大道執專也持也能持身於玄德之
　境專心於幽寂之門有道則物歸故言天
　下往也○成䟽執持也此不執而執執無
　所執大象猶大道之法象也即前章忘成
　大之聖人持無形之象常善救物故爲天
　下之所歸往也莊子云王駘立不教坐不
　議虚而往實而歸宣尼將引天下歸之是
　也

往而不害安平泰
　御註物往而不傷害則安於泰平矣○御
　䟽言天下四方之人慕化而往帝王以道
　綏撫而不傷害之則安於太平者矣平者
　言政教之和平也大者言功業之光大也
　○河上公曰萬民歸往而不傷害則國安
　家寧而太平矣治身不害神明則身體安
　而大壽也○榮曰油雲布而萬物潤膏雨
　降而百草滋但以被微物而有益是知歸
　大道而無害無害之理其致云何身神不

　動曰安死生泯然曰平彼此玄通曰泰也
　○成䟽太大也言蒼生往至聖所皆獲利
　益而無損害所獲之利即是安和等大乘
　之法不害則明其拔苦安平則語其與樂
　　　第二舉樂餌爲譬表理教虚玄
樂與餌過客止
　御註樂以聲聚餌以味聚過客少留非乆
　長也○御䟽樂音樂也餌飲食也此舉喻
　也言人君執大象而天下之人則歸往亦
　如人家有音樂飲食則行過之客皆爲之

　留止爾○河上公曰餌美也過客一也人
　能樂美於道則一留止一者去盈而處虚
　忽忽如過客○榮曰五音之聲樂也八珍
　之味餌也百年寄身過客也止留也依也
　歸往於道可以平泰物情不悟少能依止
　乃留心於絲竹以此暢情依身於蘭桂用
　兹適己不能執象欲泰難乎○成䟽樂絲
　竹宫商也餌飲食滋味也樂有聲可悦餌
　有味可玩故暫過之客逢必止住耽愛也
道之出口澹乎其無味

　御註人君以道德清凈爲教初出於口澹
　乎其無味不似俗中言教有親譽畏侮等
　也○御䟽道之出口者言人君約道德清
　凈之法以爲不言無爲之教者初出於口
　澹然無味豈如俗中有親譽畏侮等以爲
　滋味乎○河上公曰道出入於口澹澹非
　如五味有酸鹹甘苦辛也○榮曰繁華者
　物情之所悦虚寂者人性不能安情悦謂
　之爲美不安謂之爲澹也○成䟽至道虚
　寂其體希夷所以出口澹然無味非如樂

　餌可翫可悦故音樂有聲行者爲之止住
　道言無味學者罕見惠能嗟乎世人迷妄
　之甚但能淫聽有聲之聲詎能咀嚼無味
　之味耶深嘆愚徒故有斯譬
　　　第三示非色非聲而妙用無盡
視之不足見聽之不足聞用之不可既
　御註以道鎮靜初無言教故視不足見聽
　不足聞而淳風大行萬物和泰歲計有餘
　故用不可既既盡也○御䟽既盡也道化
　無爲澹然平正既不爲察察之苛急亦無

　滋彰之法令故視不足見聽不足聞而歲
　計有余淳風和暢動植咸遂具物光亨故
　用不可盡也○河上公曰視之不足見足
　得也道無形非若有五色青赤白黑黄可
　得見也聽之不足聞道非若五音有宫商
　角徵羽可得聽聞也用之不可既用道治
　國則國富民昌治身則壽命延長無有既
　盡時也○榮曰既盡也自可見者色炫之
　於青黄耳所聞者聲惑之於宫徵心所貪
　者利昏之於珍寳寳雖爲利用有盡也聲

　雖可悦聾不遠也色雖可愛盲在近也故
　知止樂餌者有斯患也然恬澹無爲之道
　視雖不能見致之者洞視無不明聽雖不
　能聞契之者洞聽而更聰心雖不能計會
　之者運用而不盡道俗之好如彼利害之
　徒如此也○成䟽視不足見至道窈冥妙
　絶形色非如餚饌等法故不可以眼識求
　聽不足聞大音希聲體非商角豈如鐘鼓
　可以耳聞聖道出言其義例爾用不可既
　既盡也至道之言澹然虚遠非聲非色絶

　視絶聽若鏡之心物來斯照如谷之響感
　而遂通是以知無用之用其用難盡
　　　將欲翕之章第三十六(將欲翕之章/所以次前者)
　　　(前章正明忘功大聖爲物歸依故次/此章即顯忘功之人權道方便夫聖)
　　　(應多途逗機非一或隨縁而敷小教/或起感而闡大乘故有眞應兩身權)
　　　(實二智用權以寵下士持實以度上/機就權實之中非無優劣今之此章)
　　　(略申斯義就此一章義開三别第一/明權道利物增治法門第二校量二)
　　　(智明權不及實第三舉/譬明權道不可示人)
　　　第一明權道利物增治法門(夫大道/順行愚)
　　　(夫逆計飲河將死空疲逐曰之心吸/露全生自喜升霞之望春芳夏密四)

　　　(時於是行焉雨散雲收七政於焉合/矣或反而後合示君子之明科或改)
　　　(而更張喻德人之靜退豈如盲者與/其無知留情愛慾之門必失坐馳之)
　　　(境譬游魚之脱水如利器之/示人若此凡蒙言嘆何盡也)
將欲歙之必固張之將欲弱之必固强之將
欲廢之必固興之將欲奪之必固與之是謂
微明
　御註經云正言若反易云巽以行權權反
　經而合義者也故君子行權貴於合義小
　人用之則爲詐譎孔子曰可與立未可與
　權信矣故老君前章云執大象斯謂之實

　此章繼以歙斂是謂之權欲量衆生根性
　故以權實覆却相照令必致於性命之域
　而惑者乃云非道德之意何其迷而不悟
　哉故將欲歙斂衆生情欲則先開張極其
　侈心令自困於愛欲則當歙斂矣强弱等
　義略與此同此道甚微而效則明著故云
　是謂微明○御䟽翕斂也此明聖人用權
　道以攝化衆生也夫人既有鈍根利根教
　亦有權有實聖人欲量衆生根性故以權
　實覆却相明利根衆生見善則遷有過則

　改略示方便則深達根源鈍根衆生惑滯
　滋乆自非以權攝化不可令其歸往故將
　欲翕斂其情欲者則先開張極其侈心令
　自困於愛欲即當自歙斂矣强弱等義亦
　復如是推而行之無不信者乍聞斯語以
　爲非道之意深達玄極然後明權實之由
　故注云君子行權貴於合義小人用之以
　爲詐譎下文又云不可示人者正以權道
　之難故爾○河上公曰將欲歙之必固張
　之先開張之者欲極其奢淫也將欲弱之

　必固强之先强大之者欲使遇禍也將欲
　廢之必固興之先興之者欲使其驕危也
　將欲奪之必固與之先與之者欲使極其
　貪心也是謂微明此四者其道微其效明
　也○嚴曰此四者明絶聖而德自起廢智
　而化自行翕天下之心而使自張弱天下
　之志而使自强矣○榮曰將欲歙之必固
　張之將欲塞兊而閉門愚夫不服縱其開
　兊而濟事困而後已將欲弱之必固强之
　將欲息其雄猛之心縱其剛强之志柔弱

　生之徒剛强死之徒苦至當止也將欲廢
　之必固興之欲衰而更盛物極而自反將
　欲奪之必固與之欲奪其惡惡行不除惡
　積滅身臨時自悟是謂微明上之權道觀
　之則未似施教究理則極有潜資甚自微
　妙分明歷然有益故謂微明八十一章廣
　陳化導而凡情有繫所執不同以實示之
　而不從將權化之令知返玄教深遠左右
　宜之權釋辨於前實解彰於後欲歙斂之
　開經化之欲弱俗情强其仙骨欲廢邪志

　與之正道欲奪惡行與之善業○成䟽將
　欲歙之必固張之歙合也斂也將欲行權
　攝化群品歙斂不爲貪染者必先開張縱
　任極其奢滛然後歙之昔者老君西入罽
　賔化胡之日初恣其凶悖後化之以道是
　也其委曲逗留具在文始内傳將欲弱之
　必固强之欲令歸道柔弱必先極其强大
　然後示以雌柔將欲廢之必固興之欲廢
　其殘獷者必固恣其凶暴凶暴既極可以
　廢之即胡王肆其猛毒燒溺老君水火既

　不爲灾然後爲其說法是也將欲奪之必
　固與之先恣其惡名曰與之後令歸善名
　曰奪之故老君先示凡迹所以恣其剛戾
　後見神通於是胡人降伏方得奪其凶惡
　令歸善道此四對義勢相似只言初淺後
　深耳上機之人聞實即悟下根之者要假
　於權此則增法除妄是謂微明上來權道
　雖復微密而甚有明驗也又云微隱密也
　明智慧也言此權道是隱密明智也
　　　第二校量二智明權不及實

柔弱勝剛强
　御註巽順可以行權權行即能制物故知
　柔弱者必勝於剛强○御䟽易云巽以行
　權欲明巽順謙卑則可以行於權道故欲
　翕先與之張欲弱先與之强卒令其翕弱
　者是柔弱之道能制勝於剛强故云柔弱
　勝剛强○河上公曰柔弱者乆長剛强者
　先亡也○榮曰權道順之而不違故言柔
　弱必竟能制於剛强故言勝也○成䟽柔
　弱實道也剛强權智也欲教難化衆生故

　須權智確論二智實智勝權也
　　　第三舉譬明權道不可示人
魚不可脱於淵國之利器不可以示人
　御註脱失也利器權道也此言權道不可
　以示非其人故舉喻云魚若失泉則爲人
　所擒權道示非其人則當竊以爲詐譎矣
　○御䟽脱失也利器權道也夫魚之在水
　猶主之秉權魚之失水猶主之失權則爲
　人所擒權道假示非其人則竊弄而爲詐
　譎也○河上公曰魚不可脱於淵魚脱於

　淵爲去剛得柔不可復制國之利器不可
　以示人利器者謂權道也治國權者不可
　以示執事之臣治身道者不可以示非其
　人者也○榮曰脱失也魚之游泳事藉於
　江湖聖人大寳理資於利器魚不可以失
　水失水則魚亡利器不可以示人示人則
　危殆故曰人可使由之不可使知之是知
　執權之道不易其人○成䟽脱失也利器
　權柄也魚藏於水權隱於心故物莫之害
　也魚失水即爲物所擒權示人即爲人所

　制故不可以也
　　　道常無爲章第三十七(此一章即是/第三段文正)
　　　(明結會就此章内文開兩别第一結/道宗明寂而常動第二結學人宗顯)
　　　(妙極/重玄)
　　　第一結道宗明寂而常動(夫無爲妙/道高謝隨)
　　　(迎在古非長處幽何昧昭昭大德含/生日用而不知寂寂玄根品物雷同)
　　　(而誰辨啓瓊藴之奥天書則上清太/清演玉櫃之科罪福則三塗九夜孤)
　　　(魂叫叫於泉路滯魄恓恓於苦庭非/大道而濟之孰排幽而出晴雖謂玄)
　　　(默而無不爲誨彼/凡生方知道力也)
道常無爲而無不爲侯王若能守萬物將自

化
　御註妙本清靜故常無爲物恃以生而無
　不爲則萬物自化君之無爲而民淳樸矣
　○御䟽道常無爲而無不爲道性清凈妙
　本湛然故常無爲也萬物恃賴而生成有
　感而必應故無不爲也夫有爲者則有所
　不爲矣故無爲者則無所不爲矣侯王若
　能守萬物將自化侯王若能守道清凈無
　爲無事則萬物將自感化君之善教而淳
　樸矣○河上公曰道常無爲而無不爲道

　以無爲爲常侯王若能守萬物將自化言
　侯王而能守道萬物將自化效於己也○
　成䟽道常無爲而無不爲凝常之道寂爾
　無爲從體起用應物動作前句是本後句
　是迹明此本迹迹本寂動動寂義也侯王
　若能守萬物當自化萬乘之主五等之君
　若能守持此道者八荒萬國自然從化學
　人亦爾所以偏舉侯王者明君王爲化利
　物弘多
　　　第二結學人宗顯妙極重玄

化而欲作吾將鎮之以無名之樸
　御註言人既從君上之化以無爲清淨而
　復欲動作有爲者吾將無名之樸而鎮靜
　之無名之樸者道也○御䟽無名之樸道
　也欲作者欲動作有爲也吾者侯王自稱
　也言人禀承善教以化君德無爲清凈而
　復欲動作有爲者吾則將以無名之樸而
　鎮之令其清凈不欲作也○河上公曰吾
　身也無名之樸謂道也萬物已化而後欲
　作巧偽者王侯當鎮撫以道德也○成䟽

　作起修也樸道也言衆生初從化起修者
　必有心欲於果報也既起斯欲即須以無
　名樸素之道安鎮其心令不染有此以空
　遣有也
無名之樸亦將不欲不欲以靜天下將自正
　御註言人君既以無名之樸鎮靜蒼生不
　可執此無名而令有迹將恐尋迹喪本復
　入有爲故於此無名之樸亦將兼忘不欲
　於欲無欲亦忘泊然清凈而天下自正矣
　○御䟽無名之樸亦將不欲上言凡人欲

　動作有爲者人君則將無名之樸而鎮靜
　之今言於彼無名之樸亦將不欲者所以
　鎮無名之樸爲衆生興動欲心若復執滯
　無名還將有迹令此衆生尋迹喪本復入
　有爲則興彼欲心等無差别故初用無名
　之樸以鎮靜蒼生欲心蒼生欲心既除聖
　人無名亦捨喻如藥以理病病愈而忘藥
　舟以濟水濟而遺舟若水已濟而仍守舟
　病已除而復嘗藥豈唯不達彼岸亦復更
　生患累矣不欲以靜天下將自正夫無名

　之樸既將不欲不欲之欲於此亦忘則泊
　然清凈是名了出君無爲而上理人遂性
　而化下不煩教令而天下平正故曰天下
　將自正○河上公曰無名之樸亦將不欲
　不欲以靜言王侯鎮撫以道德於民亦將
　不欲故當以清凈道化之者也天下自正
　能如是者天下將自正安定也○成䟽無
　名之樸亦將不欲非但不得欲於有法亦
　不得欲此無名之樸也前以無遣有此以
　有遣無有無雙離一中道也不欲以靜天

　下自正靜息也前以無名遣有次以不欲
　遣無有無還息不欲既除一中斯泯此則
　遣之又遣玄之又玄所謂探幽索隱窮理
　盡性者也既而一切諸法無非正眞稊稗
　瓦甓悉皆至道故云天下將自正此句結
　衆妙之門者也


道德眞經玄德纂䟽卷之十












