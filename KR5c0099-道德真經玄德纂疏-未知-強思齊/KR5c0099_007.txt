










道德眞經玄德纂䟽卷之七使七
唐玄宗御注并䟽
河上公嚴君平李榮註
西華法師成玄英䟽
濛陽强思齊纂
有物混成章第二十五(有物章所以次前者前章)
(汎舉矜誇勸其厭好故次此章顯道之體狀令物起修夫設教處方必先)
(病後藥藥病相對所以次之今就此章義開爲五第一顯道之體狀妙絶)
(形聲第二明本無稱謂降迹立名第三明引物向方歸根反本第四舉域)
(中四大令物依修第五示自淺之深漸階圓極)

第一顯道之體狀妙絶形聲(夫有物混成先)
(天地而作始氣含庶品超造化而爲功理性湛然寂寞獨立見其善貸强)
(與之名物得以生字之曰道瑶池暫會或聞黄竹之歌峒嶺斯逢即見白)
(茅之咏其爲逝也遠其爲精也眞十二帝稱無名之君五千言作有物之)
(母自然之道天何言哉)
有物混成先天地生
御註將欲明道立名之由故云有物言有
物混然而成含孕一切尋其生化乃在天
地之先也○御䟽有物者妙物也即虚極
妙本也將欲申明强名所由不可即稱道

故云有此妙物混然而成含孕衆象尋其
生化乃在乎天地之先故云先天地生爾
○河上公曰謂道無形混沌而成萬物乃
在天地之前○榮曰有物者道也名之曰
道故言有物然道之爲物唯恍唯惚不可
以有無議不可以陰陽辨混沌無形自然
而成故曰混成自然之理運之以變化無
形之内闡之以氣象原其本者先天地生
也○成䟽有物者道也明道非有而有非
物而物混沌不分而能生成庶品亦明不

混而混雖混而成不成而成雖成而混即
此混成之道在天地先生還是不先先不
生生義也故莊子云神鬼神帝生天生地
又云在天地之先而不爲老
寂兮寥兮獨立而不攺周行而不殆可以爲
天下母
御註有物之體寂寥虚靜妙本湛然常寂
故獨立而不改應用遍於群有故周行而
不危殆而萬物資以生成被其茂養之德
故可以爲天下母○御䟽寂兮寥兮獨立

而不改周行而不殆寂寥者嘆有物之體
寂寥虚靜妙本湛然故獨立而不移改物
感必應應用無心遍於群有故周行而不
危殆可以爲天下母妙本生化遍於群有
群有之物無非匠成萬物被其茂養之德
故可以爲天下母爾母以茂養爲義也○
河上公曰寂兮寥兮獨立而不改寂者無
音聲寥者空無形獨立者無匹雙不改者
化有常○榮曰混成之道先天地生聽之
不聞則寂寥無響摶之不得則澹漠無形

喪偶而無對故言獨立湛然而常存故言
不改無處不在周行也用之不勤不殆也
覆載生畜母之義也○成䟽寂寥獨立不
改寂無聲也寥無形也獨立無待對也不
改無遷變也言道體窈㝠形聲斯絶既無
因待亦不改變此乃獨獨非待獨也道無
不在名曰周行所在皆通故無危殆開化
陰陽安立天地亭毒群品子育含靈生之
畜之故可爲母
第二明本無稱謂降迹立名

吾不知其名字之曰道强爲之名曰大
御註吾見其物生成隱無名氏故以通生
表其德字之曰道以包含目其體故强名
曰大○御䟽字者表其德名者定其體老
君云妙本生化沖用莫窮寂寥虚靜不可
定其形狀先天地生難以言其族氏故吾
不知其名但見其大通欲表其通生之德
故字之曰道見其包含無外將欲定其至
無之體故强名曰大凡物先名而後字者
以其自小而成大而道先字而後名者以

其從本而降迹爾○河上公曰吾不知其
名字之曰道我不見道之形容不知當何
以名之見萬物皆從道所生故字之曰道
也强爲之名曰大不知而名曰强大者高
而無上羅而無外無不包容曰大○榮曰
夫有形者稱無像者絶名約通生而爲用
字之曰道無一法而不包名之曰大理本
無名無名而名謂之强也○成䟽吾不知
其名字之曰道道本無名不可智知道名
即初章云無名天地始也取其有通生之

德故字之曰道即初章云有名萬物母也
强爲之名曰大體無涯際故名爲大故稱
爲强名以名體字道即是用大即是體故
名大而字道也人皆先名後字今乃先字
後名者欲表道與俗反也故不同而同有
名有字同而不同先字後名也
第三明引物向方歸根反本
大曰逝逝曰遠遠曰返
御註妙用無方强名不得故自大而求之
則逝而往矣自往而求之則遠不及矣若

能了悟則返在於身心而證之○御䟽夫
滯於一方者非天下之至通也故天職生
覆而不能形載地職形載而不能生覆唯
妙本之用用無定方雖則强名曰大而復
不繼於大自大而求之則逝而往矣自往
而求之則遠不及矣自遠而求之則復返
在人身心矣故曰遠曰返莊子曰夫道於
大不終於細不遺○河上公曰大曰逝其
爲大非若天常在上非若地常在下乃復
逝去無常處所也逝曰遠言遠者窮於無

窮布炁天地無所不通也遠曰返言其遠
不超然絶遠乃復返在人身也○榮曰逝
徃也即大求之而不得往也就往追之不
及遠也體之近在於身故謂之返也○成
䟽大曰逝逝往也有大力用能運致衆生
往至聖境也逝曰遠超陵三界遠適三清
也遠曰返返還也既自利道圓遠之聖境
故能返還界内慈救蒼生又解迷時以三
清爲三界悟則三界是三清故返在塵俗
之中即是大羅之上

第四舉域中四大令物依修
故道大天大地大王亦大
御註因其所大而眀之得一者天地王天
大能覆地大能載王大能法地則天行道
故云亦大也○御䟽因强名道曰大而舉
所次大者故天能顚玄在上垂覆萬物地
能凝靜於下厚載萬物王能清靜無爲而
化萬物此三大也吾道一以貫之○河上
公曰道大者無所不容包羅諸天地也天
大者無不蓋地大者無不載王大者無不

制也○榮曰道尊德貴彌羅無外天能廣
覆無隔於貴賤地能厚載不擇於妍蚩帝
王控制通貫於遠近字育普均於貧富用
各有主歷言大也○成䟽道大無不包也
天大無不覆也地大無不載也王大無不
制也
域中有四大而王居其一焉
御注王者人靈之主萬物繫其興亡將欲
伸其鑒誡故云而王居其一欲警王令有
所法謂下之文也○御䟽域者限域也今

云域中之大則道不只在域中若云約所
見而言則天地自爲限域亦不秖在域中
矣夫遺語以伸玄理不必曲生異義存文
以防疑難衆說皆未盡通今明域者名也
名爲體域物無名外之體故曰域中若舉
道名則道在其中矣舉天名則天無遺體
矣故云域中即有名之中有此四大云而
居一者王爲人靈之首有道即萬物被其
德無道則天地蒙其害故特標而王居一
欲令法道自然○河上公曰八極之内有

四大王居其一焉○嚴曰功德同也○榮
曰寰宇之表自可絶言形象之中理當稱
謂羅之雖具萬品究之唯有四大大名既
一用義難殊欲勸帝王抱式於道德取則
於天地也○成䟽境域之中有此四大王
有化被之德故繼二儀而居一數也莊云
夫道未始有封而此言域中者欲明不域
而域雖域不域不域而域義說域中雖域
不域包羅無外也
第五示自淺之深漸階圓極

人法地地法天天法道道法自然
御注人謂王也爲主者先當法地安靜既
爾又當法天運用生成既生成已又當法
道清靜無爲令物自化人君能爾者即合
道法自然○御䟽人謂王也所以云人者
謂人能法天地生成法道清靜則天下歸
往是以爲王王若不然則物無所歸往故
稱人以戒爾爲王者當法地安靜因其安
靜又當法天生化功被物矣又當法道清
靜無爲忘功於物令物自化人君能爾則

合道法自然言道之爲法自然非復仿法
自然也若如惑者難以道法效於自然是
則域中有五大非四大也又引西昇經虚
無生自然自然生道道則以爲虚無之孫
自然之子妄生先後之義以定尊卑之自
塞源拔本倒置何深且嘗試論曰虚無者
妙本之體體非有物故曰虚無自然者妙
本之性性非造作故曰自然道者妙本之
功用所謂强名無非通生故謂之道約體
用名即謂之虚無自然之道爾尋其所以

即一妙本復何所相仿法乎則知惑者之
難不詣夫玄鍵矣○河上公曰人法地人
當法地安靜和柔種得五穀掘得甘泉勞
而不怨有功而不置之也地法天天澹泊
不動施而不求報生長萬物無所收取也
天法道道法清靜不言陰陽運行精氣萬
物自成也道法自然道性自然無所法也
○榮曰夫爲人主者靜與陰同德其載無
私法地也動與陽同波其覆公正法天也
清虚無爲運行不滯動皆合理法道也聖

人無欲非存於有事虚己理絶於經營任
物義歸於獨化法自然也此是法於天地
非天地以相法也○成䟽人主也王必須
法地安靜而靜爲行先定能生惠故下章
云躁則失君既靜如地次須法天清虚覆
育無私也天有三光喻人有惠照地是定
門天是惠門也既能如天次須法道虚通
包容萬物也既能如道次須法自然之妙
理所謂重玄之域也道是迹自然是本以
本收之迹故義言法也又解道性自然更

無所法體絶修學故言法自然也
重爲輕根章第二十六(重爲章所以次前者前章)
(明人法於地表學道以靜爲先故次此章即校量靜躁就此章内文有三)
(重第一正辨輕躁之劣重靜之勝第二明重靜之人動不乖寂第三明輕)
(躁之者亡國喪身)
第一正辨輕躁之劣重靜之勝(夫天地之)
(大德曰生聖人之大寳曰位靜以制動三十輻之循環重爲輕根九五君)
(之端委登太山者宏大歸衆阜之高佩玉扆者爲君握庶人之紀是知六)
(爻將設上一制之於群象八有初分下五鎮之於衆位則知玄鑒妙遠唯)
(靜與清黄屋尊凝唯高唯大聖開厥理詳而可知)

重爲輕根靜爲躁君
御註重者制輕故重爲輕根靜者持躁故
靜爲躁君○御䟽根本也草木根蒂重花
葉輕花葉禀根蒂而生則根蒂爲花葉之
本故曰重爲輕根夫重則靜輕則躁既重
爲輕者根則靜爲躁者君矣是知重有制
輕之功靜有持躁之力故權重則是屬鼻
之纊斯舉心靜則朵頤之求自息○河上
公曰重爲輕根人君不重則不尊治身不
重則失神草木之花葉輕故零落根重故

長存也靜爲躁君人君不靜則失威治身
不靜則身危龍靜故能變虎躁故夭虧○
榮曰大小俱輕不能爲於根本上下皆躁
豈可爲於君主是以一輕一重輕者以重
爲根一躁一靜躁者以靜爲主故無爲重
靜者君之德也有爲輕躁者臣之事也上
下各司其業爲君必須重靜○成䟽重爲
輕根譬重爲樹根輕爲花葉輕者凋落重
者長存此戒學人勿得輕躁故書云君子
不重則不威靜爲躁君靜則無爲躁則有

欲有欲生死無爲長存靜能制動故爲君
也
第二明重靜之人動不乖寂
是以君子終日行不離輜重
御註輜車也重者所載之物也輕躁者貴
重靜亦由行者之守輜重故失輜重則遭
凍餒好輕躁則生禍亂也○御䟽君子者
謂人主也言其德可以君子人物故云君
子輜屏車也重者所載之物也此舉喻也
言人君常守重靜猶如行者之不離輜重

行者若失輜重則無所取給必遭凍餒人
君若好輕躁則臣必離散必生患禍故云
終日行不離輜重也○河上公曰輜靜也
聖人終日行道不離於靜與重○榮曰有
道之主君人子物務於重靜不爲輕躁舉
不失道動不離靜是以行必輜重居必攝
衛不至危亡由重靜也○成䟽是以仍前
生後文也輜靜也言君子達人終日行化
同塵處世而不離重靜此即動而寂者也
雖有榮觀燕處超然

御註人君者守重靜故雖有榮觀當須燕
爾安處超然不顧○御䟽夫人君好重靜
則百姓不煩勞若高臺深池撞鐘舞女以
爲榮觀則人力凋盡亂亡斯作故戒云雖
有榮觀當須燕爾安處超然遠離而不顧
○河上公曰榮觀爲宫闕燕舍后妃所居
超然遠避而不處也○榮曰聖人所貴者
大道所寳者重靜雖有瑶臺瓊室之麗館
身之所托者虚寂孋姬飛燕之美御心之
所游者無爲情欲不足以累眞華屋未能

以惑己物無累者故曰超然○成䟽重言
重靜之人雖有榮華之宫觀燕寢之處所
以游心虚澹超然物外不以爲娱處染不
染也
第三明輕躁之者亡國喪身
奈何萬乘之主而以身輕天下
御註奈何者傷嘆之詞也天下者大寳之
位也言人君奈何以身從欲輕用其身令
亡其位乎○御䟽天子提封百萬井定出
賦税六十四萬并出戎馬百萬匹兵車萬

乘故云萬乘之主奈何者傷嘆之詞也天
下者大寳之位也夫萬乘之主四海必同
當令子孫千億本枝百代善建則無爲偃
化善抱則有截歸仁奈何承此重器耽樂
是從以身充欲淪胥以敗是以一身之欲
而輕大寳之位甚可傷嘆故云奈何○河
上公曰奈何萬乘之主奈何者疾時王傷
痛之也萬乘之主謂王者而以身輕天下
王者至尊而以其身行輕躁乎疾時奢恣
輕淫也○榮曰千金之子坐不垂堂萬乘

之君豈宜妄動○成䟽如何奈何也王畿
千里戎車萬乘之君應須重靜乃恣情淫
勃厚賦繁徭禽荒色荒輕忽宇内哀嘆之
甚故云奈何
輕則失臣躁則失君
御註君輕易則人離散故失臣臣躁求則
主不齒故云失君○御䟽夫君多輕易則
必煩擾煩擾則人散誰與爲臣故云輕則
失臣此戒君也爲人臣者當量能受爵無
速官謗若矯迹干禄飾詐祈榮躁求若斯

禍敗尋至坐招竄殛焉得事君故云躁則
失君此伸戒人臣也○河上公曰輕則失
臣王者輕淫則失臣治身輕淫則失其精
躁則失君王者行躁疾則失其君位治身
躁疾則失其精神也○嚴曰失臣作失本
言君好輕躁如樹之根本而摇動根摇動
則枝木枯而槁矣人主不靜則百姓摇蕩
宗廟傾危則失其國君之位也○榮曰前
明重靜則超然無累今明輕躁則必致有
損無累則上下俱安有損則君臣皆失也

○成䟽恣情放欲輕躁日甚外則亡國内
則危身忠良竄匿失臣也宗廟傾覆失君
也
善行無轍迹章第二十七(善行章所以次前者)
(前章正明重靜聖人動不乖寂故次此章廣顯此人行能功用就此章内)
(文有四重第一明重靜之人三業清凈第二明重靜之人結願堅固六根)
(解脱第三明降迹慈救應物無遺第四示師資之道修學之妙而言之也)
第一明重靜之人三業清凈(夫聖應圓通眞)
(心湛寂不行而去遠遊昆閬之中不出而知瑕踐瑶京之上寂而能動處)
(暗常明慜我蒼生永苦於九幽之内嘆彼邪穢長昏於五欲之中如嗔蛇)

(頭賢聖於焉不敢如醉象首達人所以棄之哀彼凡迷從何得悟故善行)
(無迹將欲救之師資之道一齊凡聖之心雙泯也)
善行無轍迹
御註於諸法中體了眞性行無行相故云
善行如此則心與道㝠故無轍迹可尋求
也○御䟽此明法性清凈也行謂修行也
法性清凈是曰重玄雖藉勤行必須無著
次來次滅行無行相心與道合故云善行
能如此則空有一齊境心俱凈欲求轍迹
不亦難乎○河上公曰善行道者求之於

身不下堂不出門故無轍迹也○榮曰七
香流水之車動之者有轍千里浮雲之馬
躍之者有迹不疾而速雲軿不輾地不行
而至鳳鳥本無迹言聖人垂拱廟堂不偏
周王之轍賢士銷聲丘壑不削孔丘之迹
也○成䟽以無行爲行行無行相故云善
行妙契所修境智㝠會故無轍迹之可見
此明身業凈
善言無瑕謫
御註能了言教不爲滯執遺象求意理證

言忘故於言教中無瑕疵謫過也○御䟽
此明學人不滯言教也瑕病也謫責也言
謂言教也夫善行無迹則能了言教不爲
執滯於言忘言是善言也能如此則遺象
存意理照言忘於彼言教一無病責故云
善言無瑕謫○河上公曰善言謂擇言而
出之則無瑕疵謫過於天下○榮曰言必
有中千里應之非法不言有何過也○成
䟽不言之言言而不言終日言未嘗言亦
未嘗不言故謂之善言也莊子云言而足

則終日言而盡道也瑕疵病也謫過責也
默語不異故無口過之責也本文作的字
謂聖人之言既無的當故無所之謂此明
口業凈
善計無籌筭
御註能了諸法本無二門一以貫之不生
他見故無勞籌筭自然照了計無計相非
善而何也○御䟽此明言教無滯則不計
異門也夫執言滯行辨是與非適令巧曆
亦不能計若能了諸法皆方便門究竟清

凈不生他見則無勞籌策筭數自能深入
一乘善計若斯何勞籌筭故云善計不用
籌筭○河上公曰善以道計事者守一不
移所計不多不用籌策而可知者也○榮
曰籌策者以筭物數以道觀之物無不盡
道非於數寧用籌策也○成䟽妙悟諸法
同一虚假不設虚假即假體眞無勞筭計
劃然明了此明意業凈
第二明結願堅固六根解脱
善閉無關楗而不可開

御註兼忘言行不入異門心無逐境之迷
境無起心之累雖無關楗其可開乎○御
䟽此明不計異門則欲心自閉也横曰關
竪曰楗夫善行善言不耽不滯則心照清
凈境塵不起故云善閉雖無關楗其可開
乎故云善閉無關楗而不可開○河上公
曰善以道閉情欲守精者不如門户有關
楗不可得開之○榮曰門以關楗有閉有
開若能以道制之無開無閉是以理國者
以道纂弑無以窺窬修身者以道聲色無

由開鑿○成䟽外無可欲之境内無能欲
之心恣根起用用而無染斯則不閉而閉
雖閉不閉無勞關楗故不可開也此明六
根解脱
善結無繩約而不可解
御註體了眞性本以虚忘若能虚忘則心
與道合雖無繩索約束其可解而散乎○
御䟽此明善閉之人心與道合結繫也繩
索也約束也解散也夫坐忘遺照深契道
源於諸法中盡能不滯繫心於此故云善

結夫用繩約者繩散則約解以道結者心
靜則道㝠適使萬縁盡興終能一無所染
雖無繩索約束豈可解而散乎故云善結
無繩約而不可解○河上公曰善以道結
事者乃結其心不如繩索可得解之○榮
曰用繩之者有縛有解以道控制於四方
善結也萬國共戴於一人不解也修身者
心契於道故言善結抱一無離不可解○
成䟽上士達人先物後己發大弘願化度
衆生誓心堅固結契無爽既非世之繩索

約束故不可解也然誓心多端要不過五
一者發心二者伏心三者知眞心四者出
離心五者無上心第一發心者謂發自然
道意入於法門也第二伏心者謂伏諸障
惑也就伏心有文文尸三解解有三品惣
成九品通前發心爲十轉行也第三知眞
心有九品即生彼九宫也第四出離心有
三品即生彼三清所謂仙眞聖也第五無
上心謂直登道果至大羅也善結者結此
五種心終始無替也此明結願堅固

第三明降迹慈救應物無遺者也
是以聖人常善救人故無棄人常善救物故
無棄物
御註是以聖人常用此五善之教以成之
故無棄者○御䟽是以聖人常善救人故
無棄人是以者引下以明上也言聖人心
雖凝寂教則流通故常用五善以救人令
必釋然而達解大慈平等無所偏隔凡是
於人盡皆善誘故云常善救人故無棄人
常善救物故無棄物物者通有識無識也

救人善教故不棄人救物善心亦無棄物
使令動植咸遂無殘傷者故云常善救物
故無棄物○河上公曰是以聖人常善救
人聖人所以常教人忠正者欲以救人之
性命也故無棄人使貴賤各得其所也常
善救物聖人所以教民順四時以救萬物
之殘傷故無棄物聖人不賤石而貴玉視
之如一○榮曰是以聖人常善救人而無
棄人一物失所慮軫納隍視人如子寧有
棄乎眞聖闡經以開化赴感以遵凡以道

濟之曾無遺棄常善救物而無棄物始終
用道故言常惠及萬方故言善德能廣濟
故言救通言一切故言物○成䟽是以聖
人常善救人故無棄人聖人即是前三業
清凈六根解脱之人也爲能發弘誓願救
度衆生故常在世間有感斯應慈善平等
終不遺棄也常善救物而無棄物先舉人
者表恩被有情後舉物者示仁覃無識亦
言救人直據黔首救物爰及四生也
是謂襲明

御註密用曰襲五善之行在於忘遣忘遣
則無迹故云密用密用則悟了故謂之明
也○御䟽襲密用也明了悟也善行救人
在於忘遺若滯教矜有轍迹必存故雖常
善救人終使慧心無滯如此密用則能悟
了故云是謂襲明○河上公曰聖人善救
人物是謂襲明天道○榮曰善行五者人
物兼濟承道而用是謂襲眀○成䟽襲承
也用也此即結嘆常善聖人利物無棄可
謂承用聖明之道也

第四示師資之道修學之妙
故善人不善人之師不善人善人之資
御註師法資取善人可師法不善人可取
以役使之也○御䟽師法也夫善人者離
諸愛染則心清凈於法無滯則教圓通取
喻於水物來斯鑒所鑒者則形而有象能
鑒者見象而無心善人正慧若斯故可爲
不善人之師法也不善人之資資取也夫
火有其炎寒者附之聞道勤行必資宗匠
既說先生之善須伏弟子之勞則不善之

人善人可取以役使爾○河上公曰故善
人不善人之師人之行善者聖人即以爲
人師也不善人善人之資資用也人行不
善者聖人猶教道使爲善得以給用之○
榮曰行與道合德能利物善人也人之儀
表物之楷模師也闇者求明明者不求於
闇愛之以作役具之以束修資也○成䟽
善人不善人之師善人即向來襲明之人
也言此人恒懷大心先物後己引導衆生
允當宗匠不善人善人之資資用也亦是

助益之義言善人恒在有中化導群品即
用不善之類而爲福田以彼衆生益成我
德故也
不貴其師不愛其資雖知大迷是謂要妙
御註此章深旨教以兼忘若存師資未爲
極致今明所以貴師爲存學相學相既空
自無所貴所以愛資爲存教相於教忘教
故不愛資貴愛兩忘而道自化也○御䟽
雖知大迷是謂要妙夫初第進修兩存學
相未能忘教故貴愛師資若能體了行門

學無所學師資之名既去貴愛之目不存
然此章大宗教之忘遣語以漸頓不無階
級論其造極是法都空故前舉爲師爲資
示進修之路後云不貴不愛將導悟證之
空則明所以貴師爲存學相學相既空自
無所貴所以愛資爲存教相於教兼忘故
不愛資魚相忘於江湖自無濡沬乍聞斯
旨凡俗不悟執學滯教則必以爲大迷故
老君格量云雖知凡俗以此爲大迷於道
而論是謂要妙○河上公曰不貴其師獨

無輔也不愛其資無所使也故曰不貴其
師不愛其資雖知大迷此謂要妙○榮曰
尊師重道貴也仁惠善誘愛也師資之義
當貴愛也若師不愛於資壅玄流而不潤
資不貴於師失慧路而難反悟之者要妙
昏之者大迷也○成䟽不貴其師無能化
也不愛其資無所化也前以聖道凡勸令
修學今明凡聖平等故遣師資斯則從淺
之深漸階衆妙
雖知大迷是謂要妙

御註師資兩忘是謂玄德凡俗不悟以爲
大迷故聖人云雖知凡俗以爲大迷以道
觀之是謂要妙○河上公曰雖知大迷雖
自以爲智言此人乃大迷惑是謂要妙能
通此意是謂知微妙要道也○成䟽師資
兩忘聖凡一揆俗知分别雖似大迷據理
而言實成要妙
知其雄章第二十八(知雄章所以次前者前章明善)
(行之士常善救人其於救物之方猶自未顯故次此章略示其要就此章)
(中文開四别第一明去剛取柔是修行人要逕第二勸遣明歸闇爲學道)

(楷模第三示守辱忘榮歸根反本第四顯匠成庶品利物忘功)
第一明去剛取柔是修行人要逕(夫剛)
(健者凶道家明戒雄壯者屈先哲格言故兵强不勝於前水弱破堅於後)
(張華有言無矜爾榮天道惡盈無恃爾貴隆隆者墜賢達所作誠不虚言)
(是知四時去來寒暑易准三儀迴薄日月虧全何况體道融明知白守黑)
(妙象圓照去雄歸雌歷萬劫而不爲觀一心而常住爲谿爲谷天下歸焉)
知其雄守其雌爲天下谿爲天下谿常德不
離復歸於嬰兒
御註雄者患於用壯故知其雄則當守其
雌靜謙德物歸是爲天下谿谷則眞常之

德不離其身抱道含和復歸嬰兒之行矣
○御䟽曰知辯識也雄剛躁也雌柔靜也
夫物貴全和法求中道雄則過當雌則卑
弱俱未適中於善行必當縁督以爲經故
知其雄躁則當守其雌靜守其雌靜亦當
知其雄躁知雄守雌則可知雌守雄則敗
敗則妨行故特戒守雌能守雌柔是爲謙
德物所歸往如水歸谿矣爾雅曰水注川
曰谿經爲天下谿常德不離復歸於嬰兒
知雄守雌是名善行物所歸往爲天下谿

能如此則眞常之德曾不離散常德不散
即是全和全和之人少思寡欲泊然未兆
乃如嬰兒故云復歸於嬰兒也○河上公
曰知其雄守其雌爲天下谿雄以喻尊雌
以喻卑人雖自知其尊顯當復守之以卑
微去雄之强梁就雌之柔和如是則天下
歸之如水之流入深谿也爲天下谿常德
不離人能謙下如深谿則德常在不離己
也○嚴曰於嬰兒復歸於志於嬰兒蠢然
而無所知也○榮曰知其雄守其雌爲天

下谿不諂不驕在於中平君子之行也不
靜不躁處於中和入道之基也故知懷雄
猛之心者未可全眞抱雌柔之性者不能
忘道令知性雄而守雌則不躁不速亦知
性雌而守雄則不靜不遲不滯兩邊自合
中道然行雄猛者衆守雌柔者少故喻明
谿壑處下衆流歸之人士謙退道德歸之
○成䟽知其雄守其雌爲天下谿谿逕也
雄陽也是剛躁之名雌陰也是柔靜之義
知雄躁剛猛適歸死滅雌柔靜退必致長

生故棄雄而守雌可爲天下之要逕常德
不離復歸於嬰兒離散也嬰兒譬無分别
智也言人常能守靜則其德不散故能復
於本性歸無分别智
第二勸遣明歸闇爲學道楷模
知其白守其黑爲天下式爲天下式常德不
忒復歸於無極
御註能守雌靜常德不離德雖明白當如
暗昧如此則爲天下法式常德應用曾不
差違德用不窮故復歸於無極忒差也○

御䟽知其白守其黑爲天下式白照明也
黑暗昧也式法也夫能守雌靜則德行昭
明德雖昭明不以務物當如暗昧自守淳
和能如此則可爲天下之法矣爲天下式
常德不忒復歸於無極忒差忒也極窮極
也知白守黑是謂德全德全之人可爲天
下法式則眞常之道隨應而用應用無差
忒用亦不窮故云復歸於無窮極也○河
上公曰知其白守其黑爲天下式白喻昭
昭黑喻默默人雖自知昭昭明達當復守

之以默默如闇昧無所見如是則可爲天
下法式也爲天下式常德不忒人能爲天
下法式則德常在於己不復差忒也復歸
於無極德不差忒則長生乆壽歸身於無
窮極也○嚴曰反於未生復於未始與道
爲常歸於無極矣○榮曰知其白守其黑
爲天下式大白若辱大智若愚晦爾安身
斯爲法式常德不忒復歸於無極忒差也
人不以智耀人不爲名害己内雖潔白外
實同塵立身者受禄無窮修道者成眞無

極○成䟽知其白守其黑爲天下式白昭
明也黑暗昧也式法也自顯明白炫曜於
人人必挫之良非知者韜光晦迹退守暗
昧不忤於物故是德人能知白黑利害者
可爲修學之洪範也常德不忒復歸於無
極忒差也無極道也常能棄明守暗其德
不差既復清虚歸於至道
第三示守辱忘榮歸根反本
知其榮守其辱爲天下谷爲天下谷常德乃
足復歸於樸

御注德雖尊榮常守卑辱物感斯應如谷
報聲虚受不窮常德圓足則復歸於道也
○御䟽知其榮守其辱爲天下谷榮尊榮
也辱卑辱也夫爲天下式則其德尊榮德
雖尊榮常守卑辱以和爲貴無不含容如
彼空谷物來斯應故云爲天下谷爲天下
谷常德乃足復歸於樸樸道也虚受應物
如彼谷神眞常之德是乃圓足足則復歸
於樸矣夫道爲德體德爲道用論其用則
常德乃足論其體則云復歸於樸歸樸則

妙本清凈常德則應用無窮非天下之至
通其敦能與於此者○河上公曰知其榮
守其辱爲天下谷榮以喻尊貴辱以喻污
濁人能自知己之有榮貴當復守之以污
濁如是則天下歸之如水流深谷也爲天
下谷常德乃足足止也人能爲天下谷則
德乃常止於己復歸於樸當復歸身於質
樸不爲文飾也○嚴曰道德是祐神明是
助道充德足則萬物大淳樸矣○榮曰知
其榮守其辱爲天下谷有官即有爵榮也

無位即無名辱也能知居顯不驕而守卑
辱可謂包含一切爲天下谷爲天下谷常
德乃足復歸於樸在貴如賤處榮若辱眞
常之德自然滿足常德反歸故言復樸者
也○成䟽知其榮守其辱爲天下谷榮寵
貴也辱卑賤也處於榮貴遂起驕奢而福
善禍淫忽然凋落此之榮寵翻爲禍基若
知倚伏不可常貴爲禍始應須自戒勿爲
放逸處於榮華恒如卑賤故貴以賤爲本
高以下爲基是以知榮守辱天下歸凑譬

彼川谷包納虚容也常德乃足復歸於樸
樸眞本也始自知雄終乎守辱三種修學
爲道之要又如虚谷罄無不容所以常道
上德於是乃足故能復於眞空歸於妙本
也
第四顯匠成庶品利物忘功
樸散則爲器聖人用之則爲官長
御註含德内融則復歸於樸常德應用則
散而爲器既涉形器必有精麤故聖人用
之則爲群材之官長矣○御䟽器形器也

自知雄下論性修返德則復歸於道此云
樸散爲器者明德全合道即能應用應用
迹麤涉於形器故云樸散則爲器也既涉
形器其材用必有精麤故凡人用之適能
獨全淳樸聖人弘濟則爲群材之官長矣
○河上公曰樸散則爲器萬物之樸散則
爲器用也若道散則爲神明流爲日月分
爲五行聖人用之則爲官長聖人外用則
爲百官之元長也○榮曰種散爲器聖人
以爲官長是以大制無割一氣未分種也

三種有位器也自無形以開有象故言散
樸以爲器天尊地卑之體既著君貴臣賤
之體亦明樹之以君故云官長統御萬國
故言大制上能字育下獲不傷故言無割
亦明聖人開不言之教此即散樸爲器也
□眞仙之主爲官長也以道攝物物無不
歸大制也慈能救物物得以全無割○成
䟽散分布也器用也官君主也長師宗也
既能反樸還淳歸於妙本次須從本降迹
以救蒼生布此淳樸而爲化用故西昇經

云道遂散布分既而爲君以馭世爲師以
導俗聖人即用斯樸散而爲馭導之方也
故大制不割
御注聖人用道大制群生暄然似春蒙澤
不謝動植咸遂曾不割傷○御䟽此明聖
人用道也夫聖人德全大制群有法乾坤
之施灑雨露之恩各暢其和不知其力令
動植之物咸遂其生曾不割傷以爲己用
故云大制不割○河上公曰聖人用之則
以大道制御天下無所割傷治身則以大

道制情欲不傷精神也○成䟽至聖神力
不可思議三界内外無不制伏主領弘普
故稱大制而亭毒群品陶鑄生靈推功於
物不爲宰主故云不割割宰斷也
道德眞經玄德纂䟽卷之七



















