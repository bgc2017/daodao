










道德眞經玄德纂䟽卷之十八覆一
唐玄宗御註并䟽
河上公嚴君平李榮註
西華法師成玄英䟽
濛陽强思齊纂
用兵有言章第六十九(用兵章所以次前者前章)
(明守持三寳之人能會古之極道故次此章即明此人雙遣空有不捨大)
(慈就此一章義開四别第一明接物運權示根塵總幻第二重辯前義以)
(顯眞空第三明舍慈之人輕敵失道第四明涉境運智無出大慈)
第一明接物運權示根塵總幻(夫唐堯爲)

(君誅共工而蕩惡大禹作乂斬防風而示威湯放桀於鳴條武梟紂於牧)
(野玄女灼灼白奸亭亭雖外戰於凶人終内慚於善勝老君明戒用兵有)
(言退一尺則我所先行進一寸則吾將不敢恐亡厥寳所以慎之嘆我浮)
(生沉迷莫悟豈知高鳥盡而良弓藏敵國滅而謀臣死軍井未造將不言)
(渴軍飯未炊將不言饑雖然白超賜死於秦庭韓信見誅於漢獄何不仰)
(二䟽之軌挂冠東門慕四皓之風養渴南嶺尊大聖明訓知止足惟我身)
(常存豈有幾亡矣)
有言
御註老君傷時輕殘人於兵故托古以陳
誡有言者謂下文○御䟽老君疾時輕敵

致禍樂戰殺人故托古以申誡所稱有言
謂下句也○河上公曰陳用兵之道老子
疾時用兵故托己設其義○榮曰引古兵
法○成䟽用兵謂權智攝化蒼生亦是修
行人用六根涉於塵境有言者有用兵之
法言在下文
吾不敢爲主而爲客
御註吾不敢爲主而爲客不敢進寸而退
尺主有動作則生事而貪客無營爲則用
慈自守善守則全勝生事則敗亡進雖少

不能無事退雖多不失謙讓故不敢進寸
而退尺爾○御䟽吾者用兵之人也先唱
爲主後應爲客主先唱示生事而貪客後
應示以慈自守欲明古者用兵常有誡令
當須以慈自守不可生事而貪故云不敢
爲主而爲客者也○河上公曰吾不敢爲
主主先也先舉兵也而爲客客者和而不
唱用兵常承天而後動也○榮曰在國先
舉爲主在陣先動爲主先舉先動驕盈必
危今欲保全故云不敢爲主和而不唱後

而不先故言而客也○成䟽主我身也客
前敵也根塵兩空物我俱幻既無身之能
縁亦無前塵之可染也
不敢進寸而退尺
御䟽夫以道退守則善勝進兵取强則敗
亡故進雖少猶傷於貪退雖多愈得謙讓
今鄙其競爭則云不敢進寸尚其慈讓故
云而退尺也○河上公曰侵人境界利人
財寳爲進閉門守城爲退○嚴曰幸彼還
也恐人財殫力屈○榮曰不以兵强外侵

故云不進寸而以積德内守故云退尺也
○成䟽進取也退舍也寸少以况無尺多
以况有也既而境智雙遣根塵兩幻體兹
中一離彼兩偏故無爲之可取亦無有爲
之可捨也
第二重辯前義以顯眞空
是謂行無行
御註爲客退尺不與物爭雖行應敵與無
行同○御䟽夫行師在乎止敵貴乎不爭
今爲客退尺善勝不爭雖行應敵與無行

同矣○河上公曰彼遂不止爲天下賊雖
行誅之不行執也○榮曰兵由彼起我實
不行應物而行無心而動行無行也○成
䟽既遣蕩有無又洞忘境觀故以無行爲
行也
攘無臂
御䟽注云攘臂所以表怒今善戰不怒故
若無臂可攘故曰攘無臂○河上公曰不
怒若無臂可攘也○嚴曰示不傷人也先
發號施令先服者賞後服者傷小下者利

大下者昌有罪者免有能者官若無臂而
憑怒○榮曰怒而行兵用兵所以攘臂爲
客退尺不假臂以攘之故言攘無臂也○
成䟽隳肢體故無臂可攘
仍無敵
御註仍引也引敵者欲爭不爭故若無敵
可引○御䟽仍謂引也夫引敵欲有所爭
今以不爭爲德則是無敵可引故曰仍無
敵也○河上公曰雖欲仍引之心若無敵
可仍也○榮曰仍引彼敵使歸無敵也○

成䟽物境空幻無敵可因
執無兵
御註執兵所以表殺今以慈爲主故雖執
與無兵同○御䟽執猶持也兵者五兵戈
矛之屬也夫執持兵者將欲殺敵以慈爲
主自戢干戈則雖有兵本無殺意是則與
無兵同也○河上公曰雖欲執持之若無
兵刃可持用也何者傷彼之民罹罪於天
遭不道之君愍忍哀之痛也○榮曰傷彼
無道爲此執兵以息兵刑期無刑未失慈

義慕道自歸無兵可執○成䟽離形去智
故無兵可用
第三明舍慈之人輕敵失道
禍莫大於輕敵輕敵幾亡吾寳
御註爲禍之大莫大於輕敵輕敵則殆喪
吾以慈之寳○御䟽幾近也亡失也寳謂
慈也夫爲禍之大莫大於輕侮前敵好事
交爭如此則近喪失吾以慈之寳矣且失
慈以戰則敗亡以守則離散代間之禍雖
非一途離散敗亡禍之大者也○河上公

曰禍莫大於輕敵夫禍亂之害莫大於欺
輕敵家侵取不休輕戰則敗亡也輕敵幾
喪吾寳幾近也寳身也欺輕敵家近喪身
○嚴曰輕敵者自專也戰雖萬全不可輕
易敵人輕敵奸生亡時失利福去禍來是
喪自然之寳也○榮曰兵主於殺不可常
行於有事道貴幽靜是故制物以無爲務
在安人不令有害若退失無爲之道進無
靜寇之兵輕侮前敵國破人亡禍之大也
國實人富主聖臣賢是名得寳人亡粟盡

臣辱主危失近吾寳也○成䟽禍莫大於
侮敵侮輕凌也敵前境也輕染諸塵致三
塗之報故成大禍也侮敵則幾亡吾寳幾
盡也寳則前章三寳舍慈而勇謂之侮敵
招之巨釁故盡喪三寳
第四明涉境運智無出大慈
故抗兵相加哀者勝矣
御註抗舉也兩國舉兵以相加則慈哀於
人者勝也○御䟽抗舉也夫兩國舉兵以
相加則由其君用道其將以慈矜哀於人

不求多殺者獲勝矣○河上公曰故抗兵
相加兩敵相戰也哀者勝矣哀者慈仁士
卒不近於死也○嚴曰人主者國之腹心
兵者國之威神隱之玄域不得已而後行
是以喻我豪俊悦我士卒哀慈於人動得
天助也○榮曰兩邊舉衆名曰抗兵多少
均齊故云相若輕敵無備貪而好殺者劣
也靜必依道動必以律不失於慈慈能制
物哀者勝也内明煩惱多端非智不破欲
陳其法故云用兵有言爲主必雄强作客

多雌弱行人欲息動歸靜知雄守雌故云
不敢爲主而爲客也明道若昩進道若退
學無所學修無所修不進寸而退尺也識
因縁之皆假達理教之俱空行無行也非
唯萬境虚寂抑亦一身空净攘無臂也内
亡智慧執無兵也外絶情欲仍無敵也若
也放情極欲失道喪身亡吾寳也智慧煩
惱二種恒隨抗兵相若也方便用於智慧
微妙不失慈悲漏盡或祛肅然無累哀者
勝○成䟽若當也哀慈也抗舉也言根塵

相逼舉眼色等相當也仍以大慈之心虚
察前境則能所兩空物我清淨故一切諸
法皆成勝妙之境也
吾言甚易知章第七十(吾言章所以次前者前章)
(正明接物運權示眞空之道故次此章即眀所說之教嘆物不能知就此)
(一章文開二别第一嘆至教甚易知而凡不能解第二舉聖人妙達故外)
(蔽内明)
第一嘆至教甚易知而凡不能解(虞典)
(曰道心惟微微則易鑒人心唯闇闇則難明驅驅流俗琭琭名利福輕如)
(羽不知載之於身禍重如山不知避之於己凡迷倒置信哉斯言天下易)

(行無過正法不干不預無滅無求住心何有之鄉縱志洞庭之野東西南)
(北盡豁達而無拘幽夜天堂并同途而總净閉目則赴於瓊圃忘心則坐)
(於玉虚寂爾無隅於塵濛知者何爲而不易豈得屈强其志荒唐佚游嗜)
(肥膩於朝餔染色聲於愛著心情固執惡業斯生淪於難舍之曹不悟易)
(行之教被褐之聖良所哀哉)
吾言甚易知甚易行
御註老君云吾所說言契理故易知簡事
故易行○御䟽老君云我所言者以暢於
理理暢則言忘故易知也吾所事者事於
無事簡事則無爲故易行也○河上公曰

老君言吾所言省而易知約而易行也○
嚴曰聖人言不言之言爲不爲之爲絶言
之道去心除意止爲之術去仁與智止術
去行歸於自然群生得志以至長存言易
知事易行○榮曰聖人言教詞約理豐昭
然義見易知也抱一絶於多惑無爲斷於
有累故易行也○成䟽吾言即前章是也
所染非染此則易知也行無行相甚易行
也
天下莫能知莫能行

御註天下之人滯言而不悟煩事而不約
故莫能知莫能行也○御䟽此嘆衆生不
能了言無言執言而滯教惑於言教故莫
能知也不能悟事無事煩事而不約迷於
塵事故莫能行也○河上公曰惡柔弱好
剛强也○榮曰凡情不遵於玄教守愚未
開於智慧不識此道莫能知也迷淪有欲
弗習無爲棄正從邪莫能行也○成䟽莫
無也老君之言甚易知易行而夭下衆生
昏迷愚鈍無能知至言虚妙依教而行者

也
言有宗事有君
御註言者在理得理而忘言故言以無言
爲宗事者在功功成而不宰故事以無事
爲君爾○御䟽此覆釋易知易行所由宗
本也君主也夫言者所以在理得理而忘
言故言以不言而爲宗本事者所以在功
成功而遣事以無事爲君主此豈不易知
易行耶○河上公曰我所言有宗祖根本
事有君臣上下世人不知者非我之無德

與我反○榮曰宗本也君主也以道德爲
本其實易知以無爲爲主其實易行失本
逐末者多矣不體眞宗放情違性者衆焉
寧知君主舉衆并皆如此故云夭下莫能
知行也○成䟽言經教也君夭子也言教
雖廣宗之者重玄世事雖繁統之者君主
舉此旨要以表易知
夫唯無知是以不我知
御註夫唯代人無了悟之知是以不知我
無言無事之教爾○御䟽不我知謂不知

我也夫唯代人迷惑無了悟之知封著名
相不能暢理於事執事於言滯言是以不
知吾教以無言無事之意又解云老君言
夫唯我所知唯在無知而夭下之人用知
求知是以不知我也○河上公曰夫唯世
人無知是我道德之暗昩不見於外窮極
微妙故無知○榮曰物皆闇惑内無一毫
之鑒故云無知迷理失道外無萬境之智
故不吾知○成䟽不吾知猶不知吾也唯
彼衆生無知頑鈍故不能知我之至言也

知我者希則我者貴
御註了知我忘知之意者希少法則不言
之教者至貴之爾○御䟽希少也則法也
老君言知我忘言契理之意者至希少也
若能法則我言而行之者則可尊貴矣○
河上公曰希少也唯達道乃能知我故爲
貴之也○榮曰役役之輩所重者名區區
之徒所愛者利少能體道故言知我者希
弱喪不歸歸之由於正路漂浪不反反之
入彼眞源道在則尊法之爲貴也○成䟽

知我者希凡情浮淺蒙昩者多體知聖教
甚自希少則我者貴則法也依我經教則
而行之證於聖果所以爲貴
第二舉聖人妙達故外蔽内明
是以聖人被褐懷玉
御註被褐者晦其外懷玉者明其内故知
我者希爾○御䟽褐裘也賤者之服襲裘
褐者所以蔽下之美衣也玉者潔而潤可
以比德君子言此者欲明聖人内心慧了
外狀如愚以如愚之狀故云被褐以慧了

之心故云懷玉○河上公曰被褐者薄外
懷玉者厚内也匿寳藏德不示人也○嚴
曰被福者薄其身懷玉者厚其神○榮曰
順俗同塵外示粗服被褐也玄德無染純
白光生懷玉也○成䟽知於聖言則於聖
教解行具足故成聖人褐是野人之服玉
是珍貴之寳外迹同塵被褐也内心虚靜
懷玉也懷玉也迹處俗而恒眞被褐也心
虚凝而接物也
知不知章第七十一(知不知章所以次前者前章明)

(聖人知道故外蔽内明故次此章明雖復能知而多知無知相就此一章)
(義分二別第一明迹本本迹顯應物隨機第二明寂應應寂彰聖心無累)
第一明迹本本迹顯應物隨機(夫閉門塞)
(兊大聖之洪規檢欲慎微先賢之令範故周公廟復黃金之口三緘夫子)
(庭中白珪之言再復季布見重於一諾何曾奢至於萬錢約則清恬奢則)
(詬厲劉昆含道答漢帝稱顒然顔子庶幾居孔門如愚昧豈同轟轟盜跖)
(遂利死於東陵察察江充讒毒亡於北獄庚純相譏於市井便遭大禍孔)
(光不洩於温樹方乃全軀爲者敗之頃觀混沌之鑿不知妙矣必照欹器)
(之箴馬鈎百而致亡鷄養全而勝矣聖人成病爲我凡夫乎)
知不知上不知知病

御註了法性空本非知法於知忘知是德
之上不知知法本性是空不知强知是行
之病○御䟽夫法性本空而非知法聖人
悟此不有取相之知於知不著故云不知
是德之上此釋悟也不知知病者言常俗
之人不知知法本非眞實於此無知之理
强謂有知有取著之縛所以爲行之病此
辯迷也○河上公曰知不知上知道不言
知是乃德之上不知知病不知道言知是
乃德之病也○嚴曰知而絶知不困於知

知故不生禍亂息矣不知知而絶知欲求
於知是病也○榮曰慧徹空有知通眞俗
知也所照之境觸境皆空能鑒之智無智
不寂能所俱泯境智同忘不知也照如無
照知如無知此爲上德也不知强知多知
多失傷身損命是知之病○成䟽知不知
上聖人妙契重玄迹不乖本洞忘虚寂知
則無知至本虚凝故稱爲上故莊子云知
子之不知耶曰吾惡乎知之不知知病自
本降迹無知而知涉事救苦故稱爲病

第二眀寂應應寂彰聖心無累
夫唯病病是以不病
御註夫唯能病强知之病是以病病强知
所病○御䟽衆生强知妄生見著而爲病
惱夫惟能病强知之病於知忘知則不爲
强知所病故云是以不病○河上公曰夫
唯病苦衆人有强知之病是乃不自病也
聖人不病以其病病是以不病
御註唯聖人所以不病者以其病衆人强
知之病是以不病也○御䟽聖人正知元

明了悟實相於知忘知故不爲知之所病
所以者以其病凡夫有强知之病故說眞
智以破之妄知之病既除眞知之藥亦遣
故云不病也○河上公曰聖人不病以其
病病聖人無此强知之病者以其常若衆
人有此病也是以不病以此非人也故不
自病夫聖人懷通達之智托於不知者欲
使天下質樸忠正各守純性小人不知道
意而妄行强知之事以自顯著内傷精神
滅壽消年矣○榮曰聖本遺知是以不病

痛彼衆生有强知之病以其病病也痛惜
衆生雖爲軫慮而分别塵累不染聖人是
以不病也亦言以其病病者言衆人爲分
别之病所病也教以除分别忘知見既無
有爲之患故言是以不病也○成䟽是以
聖人不病聖人能行所兩忘境智雙遣玄
鑒洞照御氣乘雲本迹虚夷有何病累以
其病病是以不病聖人無知覺之疵而凡
有分别之病爲病衆生之病所以降迹同
凡說法闡教志存救溺既而不病而病病

而不病故不病也
人不畏威章第七十二(人不畏威章所以次前者)
(前章明聖心忘知而能應物之病故次此章即顯治病之術愈病之方就)
(此一章義分三别第一明凡不畏威必招惡報第二勸處心寬裕方會眞)
(源第三明舉聖證成示其取捨)
第一明凡不畏威必招惡報(夫上天有龍象)
(雷霆冥司有三途五若苦人不畏破裂須臾地獄之中極爲辛苦隱隱摶)
(天之羽飛劫石而難周皎皎日月之暉照幽塗而莫曉岩若銅柱左右傷)
(身凛凛刀山縱横碎骨魂魄號叫思度脱而無聞出氣成烟吞鐵丸而喉)
(爛前生何罪得至於斯良由狹其所居不修于命豈知唐堯化美廣闢四)

(門殷帝含仁大開三面吉祥止止道德淳淳其度量若大鵬之舉赤霄其)
(深沉似長鯤之躍滄海舉逸翮而縱凌唳直壓雲天蓄巨鱗而鼓波濤横)
(擊溟渤不知上下莫辨東西豈厭其生以成偏狹去彼取此者聖人之圖)
(也)
人不畏威則大威至
御註有威而可畏謂之威言人於小不畏
拙於慎微則至大可畏○御䟽有威可畏
謂之威夫欲惡之來起於微末積成病累
爲彼大威人不知慎其細微則至於大可
畏也○河上公曰威害也人不畏小害則

大害至謂死亡也畏之者當愛精養神承
天順地○嚴曰昌衰吉凶皆由於己若不
畏微則必畏彰○榮曰威刑法也若不畏
於小罪積惡不休犯綱觸羅亡身損命大
威至也内明不懼塵累縱欲不止欲縱則
精散形穢則神離神離則形敗精散則體
弊故入眞道而無縁爲生死之所害則大
威至○成䟽威謂威刑即所謂經戒科目
是也大威即三塗惡趣北都羅酆之刑法
也言凡夫不憚經戒妄造諸惡者則遭風

刀大刑必將至也
第二勸處心寬裕方會眞源
無狹其所居
御註神所居者心也無狹者除情去欲○
御䟽神所居者心也人當忘情去欲寬柔
其懷使靈府閑豫神棲於心身乃存也○
河上公曰謂心居神當寬柔不當急狹也
○嚴曰禍莫大於亡軀福莫大乎存身存
身之道莫過乎養神養神之要當靜心而
寬也○榮曰無狹其所居無厭其所生人

以所生爲樂受生爲貴不能閑居以養生
修善以防死流宕失鄉受著他處以他處
爲廣大以本鄉爲狹陋此狹其所居也長
惡傷行縱欲傷身動之死地不存乆視厭
其生也勸言無者莫令如此也○成䟽無
狹其所居無厭其所生厭捨也狹劣也居
安處也所生心也言修道行人必須處心
無系不得域情狹劣厭離所生何者夫身
雖虚空而是受道之器不用耽愛亦不可
厭憎故耽愛則滯於有爲厭憎則溺於空

見不耽不厭處中而忘中乃守眞學者也
無厭其所生
御註身所生者神也無厭者少思寡欲不
勞倦也○御䟽身所生者神也厭惡也人
由神而生故謂神爲所生也神明托虚好
靜人當洗心息慮神自歸之若嗜欲黷神
營爲滑性則精氣散越散越則生亡故勸
令無厭所生之神以存長乆之道○河上
公曰人所以生者以有精神托空虚喜清
靜飲食不節忽道念色邪僻滿腹爲伐本

厭神也
夫唯不厭是以不厭
御註夫唯不厭神是以神亦不厭人爾○
御䟽善貸曰道資形者神人能愛道存神
故云夫唯不厭除垢止念惟精惟一神不
厭人故云是以不厭○河上公曰夫唯獨
不厭精神之人洗心垢濁恬泊無欲則精
神居之不厭也○榮曰通生由道成形藉
神若能愛道存神故云夫唯不厭除垢止
念志靜形清神既附人道亦愛己言是以

不厭也○成䟽唯被所修之境非空非有
故能修之智亦不愛不憎憎智相符是以
不厭也
第三明舉聖證成示其取捨
是以聖人自知不自見
御註是以聖人自知不自見自愛不自貴
自知其身防可畏之事自愛其身無厭神
之咎不自見其能以犯患不自貴其身以
聚怨去此自見自貴取此知愛也○御䟽
自知者反照内省防害於微令無可畏之

事不自見者不自彰見其才能炫耀於物
違理失當以招患也○河上公曰是以聖
人自知自知己之得失也不自見不自顯
見德美於外藏之於内也○榮曰故聖人
自知不自見自愛不自貴故去彼取此凡
情失道乃爲無識聖智達理故曰自知忘
於人我泯於聞見故曰不自見寳神惜氣
固精志道不輕此生故云自愛不自大以
賤小不尊行以加人忘於高下故言不自
貴自知自愛者悟理自見自貴者迷方聖

人說己化物使物知歸去彼自見自貴之
悟物取此自知自愛以全眞○成䟽智符
道境了達眞源故自知也四大假合坐忘
隳體不自見也
自愛不自貴
御䟽聖人自保愛其身絶去嗜欲令神不
厭身不自貴者不自矜貴其身凌虐於物
以聚怨爾○河上公曰自愛自愛其身以
保精氣也不自貴不自貴高榮名於世也
○成䟽保養眞性不輕染欲自愛也謙卑

靜退先物後己不自貴也
故去彼取此
御註去彼見貴取此知愛○御䟽去彼自
見自貴取此自知自愛聖人得平等智了
法性空理無去取開教引凡寓言之爾○
河上公曰去彼自見自貴取此自知自愛
也○成䟽去彼自見自貴取此自知自愛
欲示物鑒戒故寄去取爲言也

道德眞經玄德纂䟽卷之十八











