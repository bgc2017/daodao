










道德眞經玄德纂䟽卷之十一可二
唐玄宗御注并䟽
河上公嚴君平李榮注
西華法師成玄英䟽
濛陽强思齊纂
上德不德章第三十八(上經明道下經辨德上經)
(亦具明道德但以道爲正以德爲傍下經亦具明道德然以道爲傍以德)
(爲正據傍正爲論故有道德經上下此經一卷凡四十四章一經大分義)
(開三別第一一章正開德宗第二四十二章廣明德義第三一章總結前)
(旨也)

第一正開德宗(就此章中又開四別第一顯上下二德妄)
(執不同第二辨仁義禮之德明澆淳世異第三明去本之末勸令息末崇)
(本第四斥禮爲浮僞之始示其取捨向方)
(第一顯上下二德妄執不同夫義頊道尊唐虞化美皆處無爲之事)
(同樂自得之場不矜名聲無善誇伐合天地之清鎮齊日月之貞明)
(在物能知行身不費可謂上德不德玄之又玄謙卑而光道合三皇)
(之首動而能寂爰標陸栗之時則知行禮行仁洎乎澆浮漸興故憲)
(法斯執正卯誅兩館之間賢聖不明姬昌致七年之禍不能忘義在)
(道遂乃處薄居華失妙於大全寔愚夫之弗鑒)
上德不德是以有德

御註上德不德是以有德下德不失德是
以無德德者道之用也莊子曰物得以生
謂之德時有淳醨故德有上下上古淳樸
德用不彰無德可稱故云不德而淳德不
散無爲化清故云是以有德逮德下衰功
用稍著心雖體道迹涉有爲執德可稱故
云不失迹涉矜有比上爲麤故云是以無
德爾○御䟽上者舉時也德者辯用也謂
上古淳樸無爲而理體道之主任物自然
是上古之淳德故云上德至德潜運人無

能名故云不德而淳風和暢物遂生成德
用常全故云有德注云物得以生謂之德
者此莊子雜篇之文○河上公曰上德不
德上德謂太古無名號之君德大强名故
言上德不德者言其不以德教民因循自
然養人性命其德不見故言不德是以有
德言其德合於天地和氣流行民得以全
也○榮曰明古之皇道宅太虚以爲心凝
至一而爲體不言均天地之化無事成萬
物之功未規揖讓之名豈有干戈之爭雖

復處宗處極而乃非爭非名無爲自然故
云上德爲而不恃成功不居故云不德畜
養萬物物得以成故云有德内明德與道
合厥義可尊故云上德道既無象德亦虚
玄韜光藏用故云不得雖藏於用無用之
用用矣乃韜於光不耀之光光矣有用有
光濟人濟物故云是以有德○成䟽上者
高勝是超出之名德者得也以尅獲爲義
言上德之人妙契道境境智冥會得失兼
忘得失兼忘故言不德境智冥會故言有

德有德則遣其失不德則遣其得也
下德不失德是以無德
御䟽此言淳風漸散德亦下衰故聖人美
無爲之風而百姓尚無爲之迹尚迹爲劣
故云下德迹著則有德可稱故云不失德
稱不失迹涉矜有矜有之弊淳樸不全故
云是以無德○河上公曰下德不失德下
德謂號謚之君德不及上德故言下德不
失德者其德可見其功可稱是以無德蓋
以有名號及其身故也○榮曰道德之風

幾乎將失仁義之化殆欲斯興文字既彰
澆漓漸矣故云下德以德爲德以功爲功
恃德伐功故云不失德執言有德不及無
爲故云是以無德内明體同虚寂者德之
上事有紛累者德之下封執在心故云不
失德執者失之是以無德也○成䟽證未
造極故稱爲下執德不忘故言不失未能
㝠會故無德也
上德無爲而無以爲
御註知無爲而無爲者非至也無以無爲

而無爲者至矣故上德之無爲非徇無爲
之美但含孕淳樸適自無爲故云而無以
爲此心迹俱無爲○御䟽此覆釋上德也
夫上德潜運無爲而理淳樸不散故無名
迹今言上德之無爲者但含孕淳樸適自
無爲非知無爲之美而爲此無爲故云而
無以爲豈惟無迹可矜抑亦無心自化故
注云此心迹俱無爲也○河上公曰上德
無爲言法道安靜無所施爲而無以爲言
無以名號爲○榮曰以用也上用無爲以

化下下用無爲以事上也○成䟽以用也
上德無爲至本凝寂而無以爲迹用虚妙
此明無爲而爲爲即無爲也
下德爲之而有以爲
御註下德爲之者謂心雖無爲以功用彰
著而迹涉有爲故云爲之言下德無爲有
所以爲而爲此心無爲爾○御䟽此覆釋
下德也下德爲之者爲心美無爲之化而
爲此無爲故云爲之語心雖欲無爲論迹
即涉矜有故云而有以爲言下德之爲有

所以而爲也故注云心無爲迹有爲也○
河上公曰下德爲之言爲教令施政事也
而有以爲言以爲己取名號也○榮曰上
用有爲以導下下亦以有爲以事上何者
草則逐風以西東影則隨形而曲直故知
君海内者不可以多事理歸虚靜訓弟子
者不可以非禮義存忠孝也○成䟽心不
忘德故稱爲之迹仍有事故言有爲
(第二辨仁義禮之德眀澆淳世異)
上仁爲之而無以爲

御註仁者兼愛之名下德衰而上仁見所
以兼愛爲仁故云爲之行仁而忘仁亦欲
求無爲故云而無以爲則此心有爲而迹
無爲也且上仁稱無爲者據迹欲無爲而
方上義爾未可以語下德之有爲○御䟽
此下明道廢則仁義遂行言上仁者謂以
仁爲上他皆仿此仁者兼愛之名也大道
之行物無私惠淳風漸散兼愛遂存今明
所以爲兼愛之仁故云上仁爲之行仁而
忘仁雖云施不求報兼愛即難普終是小

惠未孚是以語心常爲有事故云爲之論
迹即近無爲故云而無以爲故注云此則
心有爲而迹無爲也○河上公曰上仁爲
之上仁謂行仁之君其仁無上故言上仁
也爲之者爲仁恩也而無以爲功成事立
無以執爲○榮曰上仁爲之而無以爲上
義爲之而有以爲兼愛博施仁也賞善罰
惡義也恒其道德其宜上也上德下德亦
澆淳之化有殊無爲有爲明得失之政斯
别下德之稱有爲者是上德之劣也上仁

之稱無爲者是上義之優也○成䟽仁慈
也有心覆育故言爲之不責恩報故言無
以爲確論上仁不及下德對義仁勝故稱
無以爲三寳之中以慈爲首故五德之内
亦以仁爲先
上義爲之而有以爲
御註義者裁非之謂謂爲裁非之義故云
爲之有以裁非之事斷割令得其宜故云
而有以爲此則心迹俱有爲○御䟽義者
宜也謂裁制斷割令物得宜夫淳樸已殘

是非斯起將欲裁非就是令得所宜故云
上義爲之謂心有裁非就是有所以而爲
故云而有以爲故注云此則心迹俱有爲
也○河上公曰上義爲之爲義以斷割也
而有以爲動作以爲己殺人以成威賦下
以自奉○成䟽義主止惡裁非即經中戒
律是也然戒之起本被下機事涉有爲未
階虚妙故言而有以爲也
上禮爲之而莫之應則攘臂而仍之
御註六紀不和則爲禮以救故云爲之禮

尚往來不來非禮行禮於彼而彼不應則
攘臂而怒爾○御䟽禮履也謂可履而行
也莊子曰以禮爲翼所以行於世也夫制
禮者所以救衰弊也故禮經三百威儀三
千曲爲之防事爲之制淳源一失衆務爭
馳且在檢外之迹非曰由中之數故揖讓
崇其禮文玉帛昭其報施往而不來非禮
來而不往亦非禮今上禮爲之往而莫應
則攘臂而怒以相仍引故云攘臂而仍之
○河上公曰上禮爲之謂上禮之君其禮

無上也爲之者言爲禮制度序威儀也而
莫之應言禮者華盛實衰飾偽煩多動即
離道不可應也則攘臂而仍之言煩多不
可應上下忿爭故攘臂相仍引○榮曰上
禮經三百威儀三千以此教人故曰爲之
禮煩則亂下不能行故云而莫之應可謂
信不足有不信相信自可忘言不信則生
忿爭是以揮拳攘臂更相牽引○成䟽上
禮爲之而莫之應禮尚威儀即經中敷齊
威儀等是也且至道沖寂大象無形今乃

賤素貴華重文輕質不崇忘淡唯尚威儀
雖爲漸教法門而未能與理相應非但内
乖於道外亦不能應物故言爲之而莫之
應則攘臂而仍之仍因也禮尚往來更相
責望因其禮薄即攘臂怒之欲明上禮爲
教之弊故莊子云魯酒薄邯鄲圍即其事
也
(第三眀去本之末勸令息末崇本)
故失道而後德失德而後仁失仁而後義失
義而後禮也

御註失道者失上德也上德合道故云失
道夫道德仁義者時俗夷險之名也故云
道衰而德見德失仁存仁亡義立義喪而
禮救斯皆適時之用爾故論禮於淳樸之
代非狂則悖忘禮於澆漓之日非愚則誣
若能改而更張者當退禮而行義退義而
行仁退仁而行德忘德而合道人反淳樸
則上德之無以爲○御䟽此却明致弊之
由也失道者失上德也上德合道故云失
道爾上經云大道廢有仁義莊子云道隱

於小成道無不在而此云失者約人而言
爾故時淳則大道公行俗澆則小成遂作
小成作而大道隱仁義行而至德衰此則
代俗淳醨之殊聖人適時之務爾故淳樸
漸散則失道而後德德又喪則失德而後
仁兼愛之迹存則失仁而後義裁非不足
則失義而後禮且論禮於淳樸之代非狂
則悖忘禮於澆漓之日非愚則誣是故聖
人救代之心未嘗有異而夷險之迹不得
一爾○河上公曰故失道而後德言道衰

德化生失德而後仁言德衰而仁愛見也
失仁而後義言仁衰而分義明也失義而
後禮義衰則禮施躬行玉帛也○榮曰玄
古淳和物情誠實人皆自足不假仁義以
煦濡家悉無爲各懷道德以游泳爻象不
作教迹未興混親䟽忘貴賤此則太上下
知大道之化也此風既散謚號乃興畜養
之義行焉成濟之功見矣聖人潜被黎首
自安此上德之化也親惠情生泛愛功起
親則有所不普愛則有所不同澆風以漸

也親愛不足以化俗賞罰於是以理人又
喪賞罰之義廢仁義之禮教之以折旋行
之以玉帛而君欺於上臣誑於下淳源已
遠澆浮孔熾也○成䟽故失道而後德道
上德也有情衆生澆波漸盛道化斯隱應
物隨時下德方見失德而後仁德化漸替
仁恩繼之失仁而後義仁慈不行厥義方
起失義而後禮自道喪淳漓於斯爲極不
能止惡方事節文雖復强作威儀而浮偽
已甚

(第四斥禮爲浮僞之始示其取捨向方)
夫禮者忠信之薄而亂之首
御註夫者發語之端也言末代聖人所以
行於禮教者由救忠信之衰薄爾若使人
懷忠信復奚假於禮法乎而亂之首者以
禮防亂則但可爲理亂之首爾而非道德
之正也○御䟽制禮者爲忠信衰薄而以
禮爲救亂之首爾用禮者在安上理人豈
玉帛乎哉○河上公曰夫禮者忠信之薄
言禮廢本治末忠信日衰薄而亂之首禮

者賤質而貴文故正直日以少邪亂日以
生○榮曰人皆敦厚各懷忠信亦無煩曲
禮但忠信已薄澆浮更厚惑亂滋甚以禮
理之賤質貴文轉增邪亂故言亂始也○
成䟽徒自外彰文飾未是情發於衷既非
信實之厚適足忠誠之薄不懲浮悖之元
更資昏亂之首
前識者道之華而愚之始
御註識者人之性識也謂在人性識之前
而制此檢外之禮雖欲應時實喪淳樸故

云道之華禮以救亂所貴同和而失禮意
者則將矜其玉帛貴其拜跪如此之人愚
昧之始○御䟽前識者制禮之人也謂之
前識者言在人性識之前而制此檢外之
禮道順人性禮存外迹以此之道乖夫質
素所以爲道之華也而愚之始者夫禮以
靜亂因亂救之貴在協和歸於淳樸而代
之行禮者不務由中之性唯務形外之飾
敬愛不足幣帛有餘非達觀所存誠爲愚
之首故云而愚之始也○河上公曰前識

者道之華不知而言知爲前識此人失道
之實得道之華也而愚之始言前識之人
愚闇之唱始○榮曰道德者道之實也仁
義者道之華也先知仁義者識華不識實
也夫明者自然合理闇者方俟師教知禮
非上智之基乃是下愚之始○成䟽不知
而强知曰前識謂識在知前也言此前識
之人於修道行中甚爲華偽既非大智慧
源乃是愚痴之始
是以大丈夫處其厚不處其薄居其實不居

其華
御注有爲者道之薄禮義者德之華故聖
人處無爲之事處其厚也不處其薄矣退
禮義之行不居其華也自居其實矣○御
䟽大丈夫者有道之君子即前上德之君
也道德無爲謂之厚實禮義有爲謂之薄
華言聖人先道德之化故云處厚處實後
禮義之教故云不居華薄○河上公曰是
以大丈夫處其厚大丈夫謂得道之君也
處其厚者處其身敦樸也不居其薄不處

身違道爲世煩亂也處其實處忠信也不
居其華不上華言也○榮曰是以大丈夫
處其厚不處其薄居其實不居其華故云
去彼取此散樸以爲器原其始也至淳失
道而後德要其終也澆薄是以仁非本性
義異自然信不由衷禮飾於外是非戰爭
奸巧紛紜父子失慈孝之心君臣乖忠義
之道於是大聖老君痛時命之大謬愍至
道之崩淪欲抑末而崇本息澆以歸淳故
舉大丈夫經國理家修身立行必須取此

道德之厚實去彼仁義之華薄則捐俗禮
歸眞道○成䟽是以大丈夫處其厚不處
其薄丈長也夫扶也謂有勇猛慈救之智
堪爲群品之長以扶護蒼生也其志弘普
故稱大丈夫大丈夫當懷道德之厚豈處
禮義之薄耶居其實不居其華達道之人
方外之士當留情於淳樸之實豈處心於
前識之華
故去彼取此
御註去彼華薄取此淳厚○御䟽彼謂禮

義也此謂道德也聖人去禮義之浮華取
道德之厚實故云去彼取此確論聖人百
慮歸一二際俱泯豈有彼此而去取設教
引凡託言之爾○河上公曰去彼華薄取
此厚實○成䟽去彼華薄則是絶仁棄義
取此實厚則是反樸還淳且上德聖人體
無分别豈有心於彼此情繫於去取者乎
蓋明不去而去雖去不去不取而取雖取
不取非去之而去非取之而取者也去取
既爾彼此亦然

昔之得一者章第三十九(昔之章則是第二大)
(段第一章正廣明德義就此章内義分有三第一舉得一之能示其有益)
(第二眀失一之弊顯其必損第三明道謙虚結成得一之義)
第一舉得一之能示其有益(夫一炁初分天)
(地標二儀之大三才肇位王侯稱萬國之尊既流清濁之源又執陶鈞之)
(柄迎不見首漢文帝於是迷方隨不見終河上公於焉發覆㝠寞善貸具)
(物咸資谷得以盈王得以貴故知沖融妙本混三界而難思㝠然眞宗貫)
(九重而莫測生妙之理其在兹乎)
昔之得一者
御註一者道之和謂沖氣也以其妙用在

物爲一故謂之一爾○御䟽昔往古也一
者沖和之氣也稱爲一者以其與物合同
古今不二是謂之一故易繫曰一陰一陽
之謂道蓋明道氣在陰與陰合一在陽與
陽合一爾言昔得者將欲原始要終抑末
歸本故引昔得以證今得得一之數略如
下云○河上公曰昔往也一無爲也道之
子也○嚴曰一者道之子於神爲無於道
爲有元元之元始始之始窅然獨存玄妙
獨處變化之要也○榮曰昔之得一者天

得一以清地得一以寧神得一以靈谷得
一以盈萬物得一以生侯王得一以爲天
下正一元氣也未分無二故言一也天地
雖大所禀者元一萬物雖富所資者沖和
王侯雖貴所賴者眞道是以清澄以廣覆
寧靜以厚載變化以精靈虚豁以盈滿安
樂以全生無爲而正定何以致然皆得一
於道○成䟽昔古也一道也言曩昔劫初
得道之者所得之狀具列下文斯則御今
而引古也

天得一以清
御註氣象之大者莫過乎乾穹崇廣覆也
御䟽氣象之大者莫大乎乾元故先標之
得一之首純陽之氣由得一故故能穹崇
廣覆資始萬物○河上公曰天得一故能
垂象清明地得一故能安靜不動摇也
成䟽禀得道炁積陽成天清浮在上
地得一以寧
御註形質之大者莫過乎坤儀純陰之質
由得一故能磅礴厚載資生萬物○御䟽

形質之大者莫大乎坤儀純陰之質由得
一故故能磅礴厚載資生萬物○成䟽同
禀一道故凝陰成地寧靜於下
神得一以靈
御䟽神者妙萬物以爲言由得一故故能
通變無方不可形詰○河上公曰神得一
故能變化無形也○成䟽神道處陰幽㝠
難測由其得一故靈知無方莊子云神鬼
神帝生天生地
谷得一以盈

御註谷得一以盈萬物得一以生物者通
該動植有識無情運動無竭○御䟽水注
川爲溪注溪爲谷由得一故故能泉源流
潤盈滿不竭○河上公曰谷得一故能盈
滿而不絶也○成䟽谷川谷也言谷得一
故能泉源流潤溪壑盈滿
萬物得一以生
御䟽物者通該動植有識無情總謂之物
得沖氣故故能生成運動而不歇滅○河
上公曰萬物皆須道生成○成䟽有識無

情通號萬物同禀一道故得生成
侯王得一以爲天下正
御註侯王得一以爲天下正其致之物得
道用因用立名道存名立用失而實喪矣
故天清地寧神靈谷盈皆資妙用以致爾
故云其致之云爾也○御䟽侯王人主也
侯者五等之爵王者萬乘之主言侯王得
一故能永有天下無思不服而爲天下正
平也正有作貞字者貞即正也○河上公
曰侯王得一故能爲天下平正○成䟽帝

王公侯莫不禀爲化只以無爲得一故能
布正天下放勛文命是也
其致之
御䟽此總釋前義而生後文致得也言天
之清澄地之寧靜神之靈變谷之盈滿物
之生成侯王之正平者何以致其然耶皆
得道之妙用爾此明得道之爲益下文誡
失道之爲損○河上公曰致試也謂下六
事也○榮曰道無興廢物有得失得之者
益如前失之者損如後也○成䟽致得也

通結前六咸得一道也若作内解者通是
一人而有六種行門也
第二明失一之弊顯具必損
天無以清將恐裂
御註此致誡之辭○御䟽無以者致誠之
辭以用也夫矜存者喪執得者失言天得
道用以致清浮若不守道沖和而但矜用
其清將恐之於破裂不成象也○河上公
曰天當有陰陽施張晝夜更相用事不可
但欲清明無已時將恐分裂不爲天也

榮曰天無以清將恐裂地無以寧將恐發
神無以靈將恐歇谷無以盈將恐竭萬物
無以生將恐滅侯王無以高貴將恐蹶眞
一之道不可失也失之成象恐之於破裂
成形恐之於動發不測將恐以歇絶虚間
將恐以枯竭生靈將恐以死滅尊貴將恐
於顚蹷也○成䟽以用也無不也裂壞也
言天不能用道清虚則日月勃蝕星辰失
度灾變屢彰恐當圻裂
地無以寧將恐發

御註誡其矜用爾○御䟽言地得道用而
致寧靜當須忘其寧靜若矜用其寧靜將
恐至於發泄不成形也○河上公曰地當
有高下剛柔氣節五行不可但欲安靜無
已時將恐發洩不爲地也○成䟽發變動
也言地不能用道寧靜則恐有崩淪之災
昔岐山崩三川震是也
神無以靈將恐歇
御註誡神矜用不能妙爾○御䟽言神得
道用而能靈變無方當須忘其精靈若矜

用其靈將恐之於歇絶不妙用也○河上
公曰神當有王相囚死休廢不可但欲靈
無已時將恐虚歇不爲神也○成䟽歇廢
也神不依道則智用愚殆既無靈驗恐將
廢歇
谷無以盈將恐竭
御註誡將矜滿爾○御䟽言谷得道用而
能虚受當須忘其盈滿若矜用盈滿將恐
之於枯竭不能流潤也○河上公曰谷當
有盈縮虚實不可但欲盈滿無已時將恐

枯竭不爲谷○成䟽竭塞也言川谷乖一
灾否斯起致泉源枯竭流注不通也
萬物無以生將恐滅
御註誡其有用生成爾○御䟽言萬物得
道用而能生成當須忘其生若矜而有之
將恐之於死滅不爲生靈也○河上公曰
萬物當隨四時死生不可常生將恐滅亡
不爲物也○成䟽一切萬物得一而生若
喪道乖眞則死滅俄頃
侯王無以貴高將恐蹶

御註得一者不可矜其用故誡天無以其
清而矜之將恐分裂地無以其寧而矜之
將恐發泄神矜則靈歇谷矜則盈竭物矜
則生滅侯王矜其貴則將顚蹶矣聖教垂
世本爲生靈雖遠舉天地之清寧而會歸
秪在於侯王守雌靜爾○御䟽蹶顚仆也
言侯王得道之用而能爲天下之主當忘
其尊榮謙以自牧若矜其尊貴將恐之於
顚仆不能正定天下也注云聖教垂世本
爲生靈者書云天生萬物唯人爲靈元后

作父母是知聖教所屬在乎一人雖始誡
天地使忘清寧之功終誡侯王無矜化育
之德用謙之道具如下文○河上公曰侯
王當屈己下人汲汲求賢不可但欲高貴
於人將恐顚蹶失其位也○成䟽蹶敗也
君王不能用道守貴而乖理悖德將恐神
器顚覆社稷傾危夏桀殷紂即其人也
第三眀用道謙虚結成得一之義
故貴以賤爲本高以下爲基
御註侯王高貴兆民賤下爲國者以人爲

本基當勞謙以聚人令樂其愷悌之化不
有離散○御䟽高貴言侯王賤下謂黎庶
言侯王因黎庶而得貴是知賤下爲高貴
之本基也書曰民惟邦本本固邦寧人君
務謙聚人可謂固邦之本也注云令樂其
愷悌之化者詩云愷悌君子人之父母愷
樂也悌易也言君子有樂易之德愛養於
人故百姓思之如子於父母也若爲德反
是者則人離散矣○河上公曰故貴以賤
爲本言必欲尊貴當以薄賤爲本若禹稷

躬稼舜陶河濱周公下白屋也高以下爲
基言必欲尊高當以下爲本基由築墻造
功因卑成高下不堅固後必傾危○榮曰
故貴以賤爲本此則國以人爲本亦言從
賤以至貴也高以下爲基九重之臺起於
累土○成䟽故貴以賤爲本貴尊高也賤
卑下也得一之君故能謙下失道之主必
致驕矜故知驕矜是賤下之基謙卑是尊
貴之本校量得失故有斯戒高以下爲基
九重之臺起於累土百仞之高元乎一籄

以况尊貴卑下爲基
是以侯王自謂孤寡不穀此其以賤爲本耶
非乎
御註孤寡不穀凡情所惡侯王自稱以謙
爲本非乎者明是以賤爲本爾○御䟽是
以者結前義也侯王自謂孤寡不穀者按
左氏春秋云孤與二三臣悼心失圖是也
稱寡人者即先君以寡人爲賢之例是也
稱不穀者即不穀惡其無誠德之例是也
又案禮無父稱孤無夫曰寡穀善也不穀

猶不善也凡此三名人之所鄙而侯王以
爲稱首者蓋謙以自牧不矜其尊也此其
以賤爲本耶者言若此豈非以賤爲本非
乎者假問之辭應答云實是以賤爲本也
○河上公曰是以侯王自稱孤寡不穀孤
寡喻孤獨不穀喻不能如車轂爲衆輻所
凑此其以賤爲本耶侯王至尊貴能以孤
寡自稱此非以賤爲本乎以曉於人也非
乎嗟嘆之辭○榮曰是以侯王自謂孤寡
不穀孤寡不穀王侯之謙稱此亦不忘於

本此其以賤爲本耶非言其實以賤爲本
○成䟽不穀由不善也王侯貴人智慧聰
達放體縱傲是喪身之本謙爲貴盛之基
故能俯接下凡以卑自牧乃稱孤寡不穀
豈非以賤爲本耶而言非乎者蓋是嗟難
假問之辭云爾
故致數輿無輿
御註數輿則無輿輪轅爲輿本數貴則無
貴賤下爲貴本轅爲輿本當存轅以定輿
賤爲貴本當守賤以安貴將戒侯王以賤

爲本故致數輿之談耳○御䟽故者仍上
之辭也前明侯王因賤得貴貴無定相其
理難明故借數輿以况之極輿之數竟無
輿名乃是輪轅假合爲輿之名本以喻侯
王數侯王之貴竟無貴名乃是賤下假借
爲侯王之貴本輪轅爲輿本當存本則有
輿無本則無輿賤下爲貴本當存本則有
位去本則無位言此者欲戒侯王愛養下
人不棄惇獨爾○河上公曰致就也人就
車數之爲輻爲輪爲轂爲衡爲輿無有名

爲車者故成爲車以喻侯王不以尊號爲
名故能成其貴也○榮曰王侯實貴而以
賤爲名者此有道之君也歌謡頌德不以
爲譽此則數譽無譽懸謗從諫不以爲毁
此則數毁無毁也明體道君子外寵辱得
失不驚心忘毁譽喜愠不形色也○成䟽
輿車也箱輻轂輞假合而成徒有車名數
即無實五物四大爲幻亦然所以身旣浮
虚貴將安寄是故處貴應須謙下
不欲録琭如玉落落如石

御曰琭琭玉貌落落石貌以賤爲本○御
䟽夫玉貴而石賤如玉者自貴也如石者
自謙也侯王旣以賤爲本故不欲琭琭如
玉而自尊貴當須落落如石以守謙卑也
○河上公曰琭琭喻少落落喻多玉少故
見貴石多故見賤言不欲如玉爲人所貴
如石爲人所賤當處其中○嚴曰不少不
多不貴不賤無以身爲故神明不釋無以
天爲故天下與之俱也○榮曰玉琭琭少
故貴石落落多故賤者人所惡貴者物所

攻俱不安也處貴而謙退不欲如玉之被
攻在賤而思齊不欲如石之被棄得之以
一處之以中唯上與下無不安也○成䟽
玉貴也石賤也琭琭少也落落多也若内
惑於身外迷於物者則賤物而貴身也今
既數車無車即悟物我虚幻故能自化平
等貴賤不殊離形去知㝠於至道所以不
欲琭琭如玉之可貴落落如石之可賤也
道之動章第四十(反者章所以次前者前章正明得一)
(之人謙虚用道故次此章即明此人從本降迹俯應蒼生就此一章義開)

(三别第一明慈悲救物反聖同凡第二明雖復教迹多端無過柔弱第三)
(明二儀萬象從道而生)
第一眀慈悲救物反聖同凡(夫寂然不動常)
(凝大赤之中妙矣難名迴亘始青之上合元一之炁布三才之功判天地)
(之剛柔運陰陽之亭育使龍首爲德獨載虞强虎兕爲威行隨董奉天書)
(晃朗七十二字之文雲篆光芒八十一篇之奥夏禹尊之而祚遠闔閭竊)
(之而國亡瑶池有穆后宴游漢水問昭玉不復則知得道之要靈祇所以)
(福人失道之凶妖祥於焉喪滅反者謂動誠如所言語寂則妙想湛然論)
(應則接凡爲用至道反貸實信言乎)
反者道之動

御註此明權也反者取其反經合義反經
合義者是聖人行權行權者是道之運動
故云反者道之動也○御䟽反以反俗爲
義動是變動之名謂權道也言衆生矜執
其生而失於道故聖人變動設權令物反
俗順道爾注云反經合義者經常也義宜
也令貴以賤爲本高以下爲基有以無爲
用初則乖反常情而後順合於道故謂此
爲道之運動也孔子曰可與立未可與權
以權道反常而難曉故舉棠棣之喻言其

華反而後合以喻權道先逆而後順也○
河上公曰反本也道之所以動生萬物背
之則亡也○榮曰反者道之動弱者道之
用道以柔弱爲用動皆反俗俗以剛强在
心舉皆失道者也○成䟽反還也動悲也
得道聖人超凌三境但以慈悲救物反入
三羅混迹有中赴機應化故上經云遠曰
反
第二明雖復教迹多端無過柔弱
弱者道之用

御註此明實也弱者取其柔弱雌靜柔弱
雌靜者是聖人處實處實者是道之常用
故云弱者道之用○御䟽此明實道也人
皆賤弱而貴强是知强梁雄躁者是俗之
用道以和柔而勝剛是知柔弱雌靜是之
常用故云弱者道之用○河上公曰柔弱
者道之所常用故能長乆也○成䟽逗機
設教抑乃多端欲論切當無過柔弱故即
以此柔弱爲化用之先也
第三明二儀萬象從道而生

天下之物生於有有生於無
御註夫實之於權猶無之生有故行權者
貴反於實用有者必資於無然至道沖寂
離於名稱諸法性空不相因待若能兩忘
權實雙泯有無故致數輿無輿可謂超出
爾○御䟽言天下有形之物莫不以形相
襌故云生於有窮其有體必資於無故列
子曰形動不能生形而生影無動不能生
無而生有故曰虚者天地之根無者萬物
之源言此者欲令衆生窮源識本而悟道

爾有無旣爾權實亦然故注云實之於權
猶無之生有也又云至道沖寂離於名稱
諸法性空不相因待者言道至極之體沖
虚凝寂非權亦復非實何可稱名諸法實
性理中不有亦復不無事絶因待所言物
生於有有生於無者皆是約代法而言爾
若知數輿無輿即知數諸法無諸法豈有
有無權實而可言相生乎悟斯理者可謂
了出爾○河上公曰天下萬物生於有天
下萬物皆從天地生天地有形位故言生

於有也有生於無天地神明蜎飛蠕動皆
從道生道無形故言生於無也此言本勝
於華弱勝於强謙虚勝盈滿也○榮曰有
者天地也天地有形故稱有天覆地載物
得以生故言生於有無者道也道非形相
理本清虚故曰無天地從道生有生於無
也故曰虚者天地之根無者萬物之源迷
者失道不識本元聖人垂教明於祖始若
能歸道超生死而出有無必其昏俗淪有
無而繫生死形神合而見相故言生於有

形神散而無體故言生於無○成䟽有其
應道所謂元一之炁也無爲妙本所謂㝠
寂之地也言天地萬物皆從應道有法而
生即此應道從妙本而起元乎妙本即至
無也

道德眞經玄德纂䟽卷之十一








