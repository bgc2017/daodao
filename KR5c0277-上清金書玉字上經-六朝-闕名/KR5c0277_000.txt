








上清金書玉字上經夙八
　　　　方諸宫青童君傳









頭上眞星兼思洞房神右足指帝星左足指
尊星臨存時小屈左足以對於星也左手把
北台右手執璇根宻存祝訖而卧北斗中也
行之九年除死上生名刻方諸府行之十八
年九精來下雲車見迎璇根紐星之精名也
北台元星之精名也卧息九斗之内心願飛
仙上眞廕庇華蓋之下白日乗雲登晨
　右二十四字太上刻峨嵋玉房東壁字文
　本古文不可解今出之







青童有言作洞房面有三陽兩巳縱横鼻爲
天山仰望明堂神關紫戸遂見洞房方圓璧
立一寸正方靜存斗精來安其中照廕赤子
無英三王乃成飛仙乗玄駕龍上造華辰驅
使玉女玉童要道畢矣宻奉宻行

方諸宫青蓋紫童始昔施行洞房偃息華辰
卧起九精之内拘魂魄於北斗上是以號斗
中眞人也先師往受上清紫精君皇初紫虚
君洞房上經青靈陽安君以傳中央黄老君
三天太一元君即造太玄主仙府使定金書
刻玉字名曰洞房上經
玉皇以付後聖李彭二君使與骨命應得仙
者按而行之列名元圖刻生除死飛行神仙
謁爲後君之官以佐來聖李彭二君於是二
君以金書洞房經一通付西玄宫洞臺内諸

得道眞人以傳授當來成仙者於是二君以
玉字洞房經一通付方諸宫及玄洲仙都府
使教宿命骨名當得道者後聖二君乗太虚
之輿浮遊十天九洞之門須期運告㑹乃治
爲帝理眞官於神臺教種人於太平二君皆
逆已察眄萬兆宿命善惡飛攬虚玄知學仙
道士可成與難若心誠志專固慕神眞者終
年惓惓情無傾動靈鑒形骨已有仙名玉録
者然後二君意同於是子乃得此書得書行
者骨命已定玄閣録已有生名仙籍故也後

聖二君常藏影匿端初不自傳但使因縁致
往令彼其於遭值得此神經耳或書出凡庸
或出於俗濁之人此軰雖有此經而不行也
所以爲人受隂教而使役也故骨命有仙分
得書者多由歴因致以獲於此或遇眞仙之
人先受書期盡應出傳之年已審視形骨乃
有授子者子其懃念飛仙坐起祝之於心行
之久久子自得此經子不可謂書出非所卑
賤之間而蔑其文輕其授矣此皆是後聖之
玄命隂已處分應得道之審故與於子也今

所宗奉所以承二君之意故敬及卑賤也亦
如世間師主宗者皆致恭敬師主豈盡髙賢
哉蓋逺宗其根心耳靜齋七日乃受此經修
行謹戒奉而按之不得雜處穢俗殗亂之人
宻而行使不覺外同俗内鏡灼如是始可與
言洞房之事也此龜山眞母要訣以勑西城
王君二十八宿仰繫於華辰管運于四方之
神按四極四眞之科法太上洞房金書玉字
之信皆當立裂繒之誓爲不妄泄之約也受
得此經以青錦之帛三十二尺以奉有書者

四方之數各八合三十二尺也有書得此帛
又分以𧵥師如口訣若先受之於眞仙迹絶
無蹤者則所分𧵥無由而致受之乃爲施散
供道用可須者又不得以外供雜碎上皇告
盟重用金青札所謂盟青帛也九素經曰子
受金青上已刻石慎無他散以求冨榮斯其
義也市此金帛每令上好者不可苟合以解
責玄中亦當審子情狀矣此皆太上之書皆
有定科初聽一百年得一傳七百年中得三
傳過此不得復出傳非其人過限妄授皆爲

泄閉泄閉其祖父母以下受考三官身死天
刑乃爲下鬼王君云百年之内有二人可授
者亦聽要以七百年内三傳爲誓斗星者太
極之紫蓋玄眞之靈林九皇之神席天尊之
宴房也子行其道位爲仙宗得飛八景之龍
上造太微出入紫庭宴息北斗飛旋洞關俯
仰玄蓋呼吸華辰得乗流景以造三玄出入
紫房遨遊太元名上金閣列爲眞人暮卧先
存斗星在所卧席上令畫像按而存之如上
法令我頭首九極使眞氣入於泥丸足躡尊

帝二星常心念飛仙令髙上拘我七魄太微
制我三魂左手把北台右手執璇根行之十
八年必色反嬰顔一旦忽有九星之精變成
上帝九老之公並俱來下迎以玄景飛龍要
以眞鈴乗八輿瓊輪紫羽華蓋導以仙官前
嘯鳯鳴後作天鈞翠衣青帶白日登晨玉童
玉女乃爲執巾暮卧常宻三七叩齒咽液三
七隂祝曰九星太精北極眞君益我精胎强
我三魂左引日華右拘月津辰中黄景元虚
黄眞使我飛仙上登紫煙神虎玉符常守生

門萬邪伏法受鍊斗君平旦欲起常宻二七
叩齒咽液二七隂祝曰天元上一斗中七童
上清紫精在兆身中華辰紫蓋太素玄宫後
聖靈氣下入洞房使我飛仙得行太極金堂
暮始卧存星之時皆先隂祝星名然後存星
耳祝曰
第一太星精名玄樞願某飛仙乗虚駕浮
第二元星精名北台願某飛仙遊行洞臺
第三眞星精名九極上眞願某飛仙得治三
玄

第四紐星精名璇根願某玉名列爲飛仙
第五綱星精名天平願某飛仙登行上清
第六紀星精名命機願某飛仙名書太微
第七關星精名玄陽願某飛仙得使玉童
第八帝星精名髙上玉皇願某飛仙得登後
聖之堂
第九尊星精名太微帝君願某飛仙得入丹
瑶玉房
　右九條以次祝畢乃存星而安卧斗中也
　然後又宻叩齒咽液祝九星太精北極眞

君之說也
所存所祝都畢良乆乃存斗星之精忽然入
洞房之中光照一身洞徹五内三關百節皆
令赤光赫然祝曰洞房元精赤子太尊斗光
華蓋來照泥丸保鍊骨血拘魄制魂使某飛
仙乗雲登晨上朝
玉帝太一元君都畢也所卧斗星之像但分
精入於泥丸耳非又去此適彼之意也是爲
席上頭中兩處皆有耳青童君曰卧北斗隂
精致仙使靈洞房致北斗陽精使五藏自生

遂得乗景遊行上清如青童君之辭北斗有
隂陽二精神也恐亦喻人之有魂魄二精矣
北斗之星覆蓋華辰精輝九道光廕十天陽
轉九九所以髙尊世人唯見七星而不見其
二其第八第九皆是帝皇太尊之精神玄隱
内鏡保制天魂靈光暐灼爲此七星作鎮但
不照於世間流俗榮名之人耳諸成道髙仙
貴眞及上清太清之官乃得見之見之皆不
得妄道旣見之後髙上玉皇太微帝君乃當
詣子授子眞官俗人跳脫亦有誤見此二星

者見者慎勿言見也太上神録曰諸見北斗
髙上太微一星皆増筭三百年見二星増筭
六百年但俗人多穢未致於二尊來降耳此
星乃大於七星光皆紫華有異於常煥煥甚
可畏見者皆當拜叩頭請乞常以月三日二
十七日夜竊候之勿令人知誠心久久無不
見者星有三精故用二十七日也太上法諸
妄說精名及見而泄者身被兵火卒而獲考
地獄生死父母得罪三官秦時徐福本凡人
也亦悟見二星乃不敢道遂得増年於是始

信天下有仙乃知學道耳韓衆司馬季主及
中嶽眞人孟子卓張巨君逮尹軌之徒皆亦
得見之者也漢相國霍光家有典衣奴子名
還車粗知書曽見光嚴具中有短卷書云常
以月三日二十七日使竊候北斗數數爲之
當有所見見而拜拜而請乞畢勿傳皆増年
三百歳於是還車宻識常試視之非一忽見
二星在斗上光明非常乃拜而還還車遂得
増年六百此奴小有意而無大志遂不學道
唯盈年於未死耳此語出王君君以傳大茅

君



上清金書玉字上經
















