








進延壽赤書表夙六
　　　　唐終南山林臣裴鉉上表
臣聞明流八荒者日也聲飛萬古者道也故
貞明不出於古先德身豈逺於身外是以聖
人洗心以至道如蹴踘焉然則氣無形端有
若道凖固以柔鞹逃之無因取興則小其弘
則大微臣幸逢堯運忝預巢由服志中巖有
易潤澤因編於儒典薄求於道書見仙家保
命之眞言思君親永壽而無極眞言秘㫖累
翳縑緗誠則天鑒昭回私心懼勞聖覽是以

披歴精要載騰眞聲進明白於一貫退光宣
於少得故樂者易成功見之不駭俗誠皇極
之道也經所謂王侯得一以爲天下貞者不
空言哉斯蓋上玄老眞延齡永壽之前梯也
因以名曰上玄髙眞延壽赤書焉赤書者上
以明星火資於土德中以殷仲夏之朱明下
以逹微臣之丹懇也靈經云俾國太平轉災
成福當用五老赤書作鎮也今屬三氣炳節
降慶神期敢獻延壽之書冀申誕賀之禮伏
惟

開元聖文神武法天至道皇帝陛下道滿天
大覆燾無私德通坤厚光載罔極不恥牧童
之詞豈愧蒭蕘之言言不賤廢天下幸甚書
一軸凡八篇積數千字皆衆聖髙眞之至言
也在掌握之内足見長生之道焉
















