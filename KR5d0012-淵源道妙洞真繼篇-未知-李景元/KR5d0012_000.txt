








淵源道妙洞眞繼篇上取九
眞元門生李景元集解
或問經絡劉子曰貴哉人躬手少陽三焦經
絡病證源流掣治
大矣道運妙眞自古及今故善言古者必
有證於今善言天者必有驗於人惟天之
節氣一十有二人之經絡以應之周天度
數三百六十有五人之氣穴以應之言人
之九竅五藏十二節謂手足陰陽各三焉
皆通乎天氣時乎斗柄方回寅之泰卦律


中太簇肇當孟春之月古以子爲元今以
寅爲首則天道南行其象在上爲人馬宫
在下爲燕其氣專在人之三焦三焦者决
瀆之官水道出焉屬膀胱是孤之府也言
心與肺同處上焦上焦如霧次肝與脾共
處中焦中焦如漚又其次腎位處下焦下
焦如瀆三焦者水穀之道路神氣之終始
也上焦者在心下下鬲在胃口上主内而
不出其治在膻中玉堂下直兩乳間陷者
是中焦者在胃中脘不上不下主腐熟水

穀其治在臍旁曰天樞下焦者在臍下當
膀胱上口主分别清濁主出而不内以傳
道也其治在臍下一寸名曰三焦其府在
氣衝氣衝在腹臍下横骨兩端鼠鼷上同
身寸之一寸動脉應手三焦六氣變化但
諸脉皆所出爲井金關衝二穴在手小指
次指之端去爪甲如韭葉所流爲滎水液
門二穴在手小指支指陷中所注爲腧木
中渚二穴在手小指次指本節後間三焦
俞在第十三椎下兩傍三焦之募在臍下


同身之寸二寸名曰丹田所過爲原陽池
二穴在手表腕上陷中以諸經絡皆以俞
爲原在臍下腎間動氣者人之生命也諸
經之根本爾故名曰原所行爲經火支溝
二穴在手腕後三寸兩骨之間每夜乾時
人氣所在手少陽三焦經堅者爲經及乎
亥時人氣亦在三焦絡支而横者爲絡甲
主左手之少陽其氣在膽屬中焦寅者正
月主左足之少陽及乎人氣在左亦在於
肝所入爲合土天井二穴在脉外大骨之

後肘上一寸陷中三焦手少陽之脉起于
小指次指之端上出兩指之間循手表出
臂外兩骨之間上貫肘循臑外上肩而交
出足少陽之後入缺盆布膻中散絡心包
下膈循屬三焦三焦病者腹氣滿小腹尤
堅不得小便窘急溢則水留上焦者在心
下膈在胃上口主内而不出其治在膻中
玉堂下一寸六分直兩乳間陷者是中焦
者在中脘不上不下主腐熟水穀其治在
臍傍臍下一寸名曰三焦下焦者在臍下


當膀胱上口主分别清濁主出而不内以
傳道也其治在臍下一寸名曰三焦其府
在氣衝幾乎丹田上焦募也在臍下同身
寸之二寸
上焦虚寒論曰三焦如霧其氣起於胃上
口並咽已上貫膈其氣虚寒則令人精神
不守引氣於肺欬嗽語聲不出膈寒之病
生焉
上焦熱結論曰上焦在心下其氣起於胃
上口並咽貫膈有熱則喉舌乾燥口氣面

赤胷膈否滿之病生焉
中焦虚寒論曰中焦如漚者以其在胃中
脘不上不下主腐熱水穀本胃脘之陽氣
温乃能腐化水穀之精灌養周身若寒客
中位則胃中冷胃中冷則飲食不化腹痛
飧泄霍亂吐利治法宜温補之
中焦熱結論曰中焦者在胃中脘不上不
下主腐熟水穀其氣和平能傳糟粕蒸津
液變精微上注於肺通於榮衛如熱在中
焦則爲堅故其氣實則閉塞不通上下膈


絶熱則身重目黄目甘脾癉之證生焉
下焦虚寒論曰下焦如瀆其氣起於胃下
脘别回腸注於膀胱主岀而不内以傳道
也其氣虚寒則津液不固大小便利不止
小腹痛不欲聞人語如三焦俱虚上焦虚
則引氣於肺中焦虚則生寒腹痛洞泄便
利霍亂下焦虚則大小便不止津液氣絶
寒則補於腎然三焦者水穀之道路氣之
所終始也其處雖異其原則一故有俱虚
之病治宜温之

下焦熱結論曰下焦者在臍下當膀胱上
口主分别清濁出而不内以傳道也又下
焦如瀆司决壅泄其氣實而有熱則津液
内燥傳道不利由是有氣逆便難胃脹嘔
噦之證
三焦統論曰三焦有名無形主持諸氣以
象三才之用故呼吸升降水穀往來皆待
此以通達是以上焦在心下主内而不岀
中焦在胃脘主腐熟水穀下焦在臍下主
分别清濁出而不内統而論之三焦者上


合於少陽岀於關衝關衝者在手小指次
指之端是手少陽經也太陽絡也故三焦
氣盛爲有餘則脹氣滿於皮膚内輕輕然
而不實或小便濇大便難大便難者由五
藏不調陰陽偏有虚實謂三焦不和則冷
熱并結故也是爲三焦之實也則宜以嘻
掣之掣音導三焦之氣不足則寒氣客之
病遺尿或泄利或氣滿或食不消是三焦
之氣虚也則宜以勞宫二穴抱一關元而
温之兼閉口屈舌食其胎津可也勞宫二

穴火也在掌中央動脉下以屈無名指取
之關元者小腸募也在臍下同身寸之三
寸足三陰任脉之會也
天地有大美而不言四時有明法而不議萬
物有成理而不說故天不言而四時行焉百
物生焉惟聖人原天地之美達萬物之理
調理春温夏暑秋忿冬怒四時迭運不齊
也方陽用事萬物以熙人於是時以祈以
因方陰用事萬物以凝人於是時以夷以
隩況夫六化分治五味五色所生五藏所


宜皆消息盈虚係焉攸在每歲寅卯辰月
仍爲春時春氣西行春氣在經脉故春弦
如鈎脉之常也如不從常反是者病春氣
始於下及左又言春氣始於前故正月二
月春氣在肝肝王於春及王於甲乙俞在
頸項肝者將軍之官謀慮出焉魂之居也
凡肝爲發生之主肝爲少陽陽長之始及
正月二月三月人氣在左唯春養陽宜食
其凉以養於陽肝其惡風亦畏於清清金
令也凡春傷於風夏爲飱泄故春病在肝

與頭及俞亦在其陰矣兼春病始於前善
養生者則於春氣調神所爲夜卧早起廣
步於庭被髮緩形以使志生此春氣應養
生之道也春以清治肝而反温凡天之用
温可以遠温故從之則全神逆之則傷肝
惟斗之正建仲春之月卯之大壯律仲夾鍾
天道西南行其象在上爲天蠍宫在下爲宋
其氣所在人之大腸
大腸者傳道之官變化出焉變化之方手
陽明大腸經之井金爲商陽二穴在手大


指次指内側去爪甲如韭葉榮木爲二間
二穴在手大指次指本節前内側陷中踰
木爲三間二穴在手大指次指本節後内
廉側陷中大腸俞在第十六椎下兩傍原
爲合谷二穴在大指岐骨間陷中一名虎
口經火爲陽谿二穴在腕中上側兩筋間
陷中每晝甲時人氣所在手陽明大腸經
及乎卯時人氣亦在大腸絡庚主右手之
少陰其氣主大腸之疾卯者爲緯二月主
左足之大陽及乎人氣在左亦在於肝合

土爲曲池二月在肘後輔骨屈肘曲骨之
中大腸抑亦與肺不殊大腸手陽明之脉
起于大指次指之端循指上廉出合谷兩
骨之間上入兩筋之中循臂上亷入肘外
廉上臑外前亷上肩出髃骨之前廉上出
于柱骨之會上下入缺盆絡肺下膈屬大
腸大腸病者腸中切痛而鳴濯濯冬日重
感于寒即泄當臍下痛不能久立與胃候
同經云因而飽食筋脉横解腸澼爲痔蓋
飲食自倍腸胃乃傷大腸疾候大腸象金


主於秋手陽明其經也肺之府也爲傳道
之官變化糟粕出焉其氣盛則爲有餘則
病腸内切痛如錐刀刺無休息時腰背寒
痺攣急是爲大腸氣之實則宜瀉之大腸
氣不足則寒氣客之善泄是爲大腸之氣
虚也則宜補之診其右手寸口脉手陽明
經也脉浮則爲陽陽實者大腸實也大腸
虚冷之病胷中喘腸鳴虚渴脣乾目急善
驚滑泄骨節疼痛不能久立寒邪客於其
間則令氣虚弱不能自固而成諸疾診其

脉右手氣口以前陽虚者是也大腸實大
腸者傳瀉行道之府也其氣盛實燥熱生
焉傳瀉不利腸中痛如錐刀所刺或生鼠
乳腫脹疼悶大腸不通腹脇脹滿腰背重
痛上氣喘滿皆大腸氣實之證也病主熱
滲津液故便堅不通但隔塞不便則其證
也故眞人銘食竟行百步數以手摩肚者
則苛疾不起人如衰老年及八十大便不
通津液微少不宜寒藥動利本草中用橘
皮一斤杏仁六兩蜜丸謂脱氣丸不惟氣


下大腸潤能食不損氣入大腸中其補瀉
𤙲治與肺藏一揆
天罡次建季春之月辰之夬卦律中姑洗天
道北行其象在上爲天稱宫在下爲鄭其氣
攸在人之小腸
小腸者受盛之官化物出焉變化之方手
大陽小腸經之井金爲少澤二穴在小指
之端去爪甲下一分滎木前谷二穴在小
指外側本節前陷中腧木後谿二穴在小
指外側本節後陷中小腸俞在第十八椎

下兩傍關元一穴在臍下三寸小腸之募
足太陰少陰厥陰任脉之會下紀者關元
也原出於腕骨二穴在手外側腕前起骨
下陷中經火爲陽谷二穴在手外側腕中
兊骨下陷中每晝丁時人氣所在手太陽
小腸經及乎未時人氣亦在小腸絡丙主
左手之陽明其氣主小腸之疾辰者三月
主左足之陽明及乎人氣在左亦在於脾
合土爲少海二穴在肘内臁節後陷中是
故小腸合心均爲表裏小腸手太陽之脉


起于小指之端循手外上腕出躁中直上
循臂骨下臁出肘内側兩筋之間上循臑
外後臁出肩解繞肩髀交肩上入缺盆絡
心循咽下膈抵胃屬小腸小腸病者小腸
痛腰脊控澤而痛時窘之後當耳煎熱苦
寒甚若獨肩上熱甚及手小指次指之間
熱若脉陷者此其候也澤音高陰丸小腸
病候小腸象火王於夏手太陽其經也心
之府也水液之下行爲溲溲者流於小腸
其氣盛爲有餘則病小腸熱焦竭乾濇小

腸䐜脹是爲小腸之氣實也則宜瀉之小
腸不足則寒氣客之腸病驚跳不言乍來
乍去是爲小腸之氣虚也則宜補之
小腸虚論曰小腸者受盛之官心之府也
手太陽其經也其氣虚則爲不足故左手
寸口人迎以前脉陽虚者小腸虚也虚則
生寒是故有顱際頭角偏痛耳聾不聦驚
跳小便數之證治宜補之
小腸實論曰小腸者受盛之官心之府也
手太陽其經也其氣盛則爲有餘故左手


寸口人迎以前脉陽實者小腸實也實則
生熱是故有身熱來去口瘡心煩身重汗
不出小便不利之證以其補瀉𤙲治之方
而與心藏不貳
斗之又其次建孟夏之月巳之乾卦律中仲
吕乾道西行其象在上爲雙女宫在下爲楚
其氣在人之手厥陰心包經絡
井金爲中衝二穴在手中指之端去爪甲
如韭葉榮木爲勞宫二穴在掌中央屈無
名指取之踰木爲太陵二穴在掌後兩筋

間陷中經火爲間使二穴在掌後三寸兩
脇間陷中每於辛時人氣所在手厥陰心
主經及乎戌時人氣亦在心主絡巳者四
月主右足之陽明及乎人氣在右亦在於
脾合土曲澤二穴在肘内臁下陷中屈肘
得之或爲膻中者臣使之官喜樂出焉言
膻中者在胷中兩乳間爲氣之海然心主
爲君以脉宣教令膻中主氣以氣布陰陽
氣和志適則喜樂由生其輸上在柱骨之
上下前在于人迎及言膻中者心主之宫


城也有言膻中一穴直兩乳間陷中仰而
取之任脉氣之所發也古仙所謂將欲身
安烹液中堂
繼序攸遷巳午未月仍爲夏時夏氣在天則
北行故虹蜺雲霧風雨四時此積氣之成乎
天者也山嶽河海金石火木此積形之成乎
地者也地者所以載生成之形類虚者所以
列應天之精氣形精之動猶根本之與枝葉
昧者徒見積氣昭乎上積形位乎下歲運居
乎中曾未達貫三爲一之理也五行之氣上

應五星内徹五藏
嘗聞蘂宫雲篆華臺洞箋玄談水德辰星
木德歲星火德熒惑土德鎭星金德太白
之星其於人也爲腎肝心脾肺之藏是以
夏氣始於中及前又言始於後夏氣在孫
絡言經脉爲裏支而横者爲絡絡之外者
爲孫夏脉洪大此其常也如不從常反是
者病故自夏之四月人氣在右與脾五月
六月氣同在右及頭自仲夏善病胷脇六
月爲之長夏氣在肌肉長夏善病洞泄寒


中夏病在陽及心與藏夏以胃氣爲本長
夏亦以胃氣爲本俞在胷脇夏主人氣之
心氣暑熱夏以冷治心而反熱凡夏養陽
宜食其寒以養於陽雖然春夏飲食寒凉
之宜未若教主㫖温猶穩也詳斯優矣夏
之暑熱在心暑氣傷於形故心惡熱而畏
寒寒水令也時乎用熱可以遠熱藥食同
宜此其道也是以知者熱無犯熱如人不
遠熱則熱至熱至則身熱吐下霍亂癰疽
瘡瘍瞀鬱注下𣋆瘛腫脹嘔鼽衄頭痛骨

節變肉痛血溢血泄淋閟之病生矣有言
心神有餘及乎脉氣有餘而形氣不足者
生凡人外得五有餘者一身熱如炭二頸
膺如格三人迎躁盛四喘息五氣逆也此
其身不表不裏亦正死必矣但人夏傷於
暑秋爲痎瘧惟聖人則不然故能傳精神
服天氣而通神明夫然則寧有其病乎爰
有夏氣調神之道所爲夜卧早起無厭於
日使志無怒使氣得泄此夏氣之應養長
之道也逆之則傷心


斗之正建仲夏之月午之姤卦律中蕤賔午
者爲經初六陰生天道西北行其象在上爲
獅子宫在下爲周人氣在心心通五藏
心爲藏小腸爲府其性爲暑暑傷於形其
音徵爲离象火王於夏絶於冬死於壬癸
是知人之心意以應八風所爲風從東方
來名曰嬰兒風其傷人也外在筋紐内舍
於肝風從東南來名曰弱風其傷人也外
在於肌内舍於胃風從南方來名曰大弱
風其傷人也外在於脉内舍於心風從西

南來名曰謀風其傷人也外在於肉内舍
於脾風從西方來名曰剛風其傷人也外
在於皮内舍於肺風從西北來名曰折風
其傷人也外在於手太陽之脉内舍於小
腸風從北方來名曰大剛風其傷人也外
在於骨内舍於腎風從東北來名曰凶風
其傷人也外在於掖脇内舍於大腸故人
之心意以應八風蓋生氣通天未爲小端
心藏於神神好恬惔虚無心爲君主之官
亦爲陽父心之外者爲陽蓋心者生之


本神之變故神明出焉其華在面其充在
血脉脉者血之府府聚也諸血皆屬於心
如人久視則傷血勞於心也心勞者怱怱
喜忘大便苦難或時鴨溏口内生瘡或憂
愁思慮則傷心心傷則苦驚善忘喜怒心
者陽氣也心爲陽中之太陽陽病者發於
血心養血是以五藏所宗者脉心主脉其
脉行於臂手心開竅於耳及前陰後陰凡
精氣并於心則喜故暴喜傷陽及心與氣
心液爲汗心氣主於舌其候在舌惟心氣

和則通於舌心和則舌能知五味矣其臭
爲焦故舌柔則存如澀硬短縮者死心欲
苦味苦味者先入於心多食苦則皮槁而
毛拔心欲耎急食鹹以耎之心苦緩急食
酸以收之心惡熱而畏寒寒水令也味過
於苦脾氣不濡胃氣乃厚味之所禁鹹走
血血病無多食鹹心之所禁温衣熱食是
以聖人之於聲色滋味也利於性則取之
害於性則捐之但飲食入胃滋養心藏故
心榮面色以應日故心之熱者顔額先赤


有言心熱者色赤而絡脉溢有言其色多
青則痛其色多黑則痺其色多黄赤則熱
其色多白則寒五色皆見則寒熱也然雖
赤黄爲熱而青白與黑爲沴豈可不知惟
南方赤氣故氣滿能聲風雷之爲也在人
之心藏其聲爲笑熙咍之爲也但心和則
如是若心不和其聲動變病爲噦噫及其
爲憂縁心爲君爲父爲五氣之主故氣脉
聲色皆係心焉凡人之心藏而變化多方
物生謂之化物極謂之變手少陰心之經

井木爲少衝二穴在手小指内臁端去爪
甲如韭葉滎火少府二穴在手小指本節
後陷中腧土神門二穴在掌後兊骨端如
絶者死不治心俞在第五椎下兩傍心藏
俞者在於夾脊相去同身寸之一寸半乃
太陽之會心之原出於太陵注在心包經
内經金靈道二穴在掌後一寸五分或曰
一寸每晝丙時人氣所在手少陰心之經
及乎午時人氣亦在心之絡丁主右手之
陽明其氣亦主心藏之疾午者爲經五月


主右足之太陽兼人氣在右亦在於頭合
水爲少海二穴在肘内臁節後陷中手少
陰心之脉起於心中出屬心系下膈絡小
腸心之平脉洪大爲常沈爲賊脉厥疾生
焉心氣暑熱心藏血脉之氣若邪氣在心
則病心痛喜悲時眩仆心其病之在於脉
氣及乎五藏故心病者胷中痛脇支滿脇
下痛膺背肩甲間痛兩臂内痛是以心病
候者心象火王於夏其脉如鈎而洪大其
候舌其聲言其臭焦其味苦其液汗其養

血其色赤而藏神手少陰其經也與小腸
合小腸爲府而主表心爲藏而主裏心氣
盛爲神有餘則病胷内痛脇支滿脇下痛
膺背肩胛兩臂間痛喜笑不休是心氣之
實也實則生熱熱則陽氣盛陽氣盛則榮
衛之氣不能通行心神煩亂面赤身熱口
舌生瘡咽燥頭痛熱多則筋㢮骨消肉爍
㬷破毛直而敗或言陽氣有餘陰氣不足
則熱中善飢心氣不足則胷氣大脇下與
腰背相引而痛驚悸恍惚少顔色舌本强


善憂悲是爲心氣之虚也
心之統論心與小腸合故手少陰經與手
太陽經爲表裏其象火其王夏其脉洪在
藏爲神在志爲喜在變動爲憂在液爲汗
是故心氣虚即悲不已實則笑不休心氣
虚則夢救火陽物得其時則夢燔灼心氣
盛則夢喜笑恐畏厥氣客於心則夢丘山
煙火心衰則健忘心熱則多汗心熱病者
先不樂數日乃熱熱爭則卒心痛煩悶善
嘔頭面赤無汗氣逆者厥也謂陰陽二氣

卒有衰絶逆於常度若陰氣衰絶於下則
爲熱厥如陽氣衰絶於下則爲寒厥虚則
生寒寒情緒不樂或悲不已心腹暴痛唾
清涎喜忘多驚寒多則筋攣骨痛及乎凝
泣有言心神不足及乎脉氣不足而形氣
有餘者則死或言陽氣不足陰氣有餘則
寒中腸鳴腹痛若陰陽俱有餘俱不足則
有寒有熱故諸痛痒瘡瘍皆屬於心諸熱
瞀瘛皆屬於火諸禁鼓慄如䘮神守皆屬
於火諸逆衝上皆屬於火諸躁狂越皆屬


於火諸病胕腫疼酸驚駭皆屬於火諸脹
腹大皆屬於熱諸病有聲鼓之如鼓皆屬
於熱諸轉反戾水液渾濁皆屬於熱諸嘔
吐酸暴注下迫皆屬於熱故熱勝則腫結
陽者腫四支四支爲諸陽之本凡人之温
熱者瘡汗之則瘡已熱之則風生故心風
而口赤及乎皮剥以夏丙丁傷於風者爲
心風心風之狀多汗惡風焦絶喜怒嚇赤
色病甚則言不可快診在口其色赤惟有
道者則不熱如心偶虚宜用藥食味酸者

以補之及乎實者則用味甘者以瀉之專
進掣氣之方呵以治之但病瘳即已不可
過爾
抑又再建季夏之月未之遁卦律中林鍾言
人氣應音人陰陽合氣應律天道東行其象
在上爲巨蟹宫在下爲秦其氣在人之肺
肺爲藏大腸爲府象金其性清凉其音商
王於秋絶於夏死於丙丁養於皮毛肺貴
冲虚主和氣之源爲諸藏之長心之華蓋
體之陰母又爲陰中之少陰陰藏之初亦


爲相傳之官治節出焉故肺者氣之本魄
之處也專行榮衛陰陽榮行脉中血也衞
行脉外氣巳故其華在毛其充在皮言人
脉氣與皮以應于天爲皮覆百骸氣毓五
藏蓋氣與皮毛則易傷風邪風邪傷於府
藏而血氣虚弱又因勞役大汗之後或經
大下而亡津液津液竭絶肺氣壅塞不能
宣通諸藏之氣因生肺痿也其病欬唾而
嘔逆涎沬小便數是也但人久卧則傷氣
勞於肺矣肺勞者短氣而面腫鼻不聞香

臭又曰形寒寒飲食傷肺故形寒飲冷則
傷肺肺傷則少氣欬嗽鼻鳴肺開竅於鼻
其液爲涕口鼻者氣之門户也如和氣通
於鼻肺和則鼻能知香臭矣其臭爲腥故
候於鼻肺欲辛辛味者先走入肺但氣病
者無多食辛如味過於辛筋脉沮弛精神
乃央故多辛則筋急而爪枯肺欲收急食
酸以收之肺欲散急食辛以散之肺苦氣
上逆急食苦以泄之肺惡寒寒陰氣也不
獨惡寒抑亦畏熱熱火令矣喜則傷於肺


氣精神并於肺則悲亦傷也肺禁寒飲食
寒衣及乎因而大飲則氣逆如飲多則肺
布葉舉故氣逆而上奔也凡飲與色切忌
當風堯夫言清歡少有虚三日極飲未嘗
過五分王老云飲食侵肺痰水上衝氣壅
不行面發瘡瘍有言肺壅則大腸閟閼是
知肺氣惟貴清凉故色白者肺肺主音聲
聲爲哭泣其變動爲欬嗽手太陰肺之經
井金爲少商二穴在手大指内側端去爪
角如韭葉滎水爲魚際二穴在手大指本

節後内側散脉中腧本爲太淵二穴在掌
後陷中如脉絶者死不治有言肺俞在第
三椎下兩傍及乎肩背肺之原出於太淵
經火爲經渠二穴在寸脉中每於艮時人
氣所在手太陰肺之經及乎寅時人氣亦
在肺之絡辛主右手之太陰亦主肺藏之
疾未者六月主右足之少陽兼人氣在右
與頭合土尺澤二穴在肘約文中肺之脉
爲天府在肘後内側上掖下同身寸之三
寸動脉應手肺之氣也肺手太陰之脉起


于中焦下絡大腸還循胃口上膈屬肺從
肺系横出腋下循臑内行少陰心主之前
下肘中循臂内上骨下臁入寸口上魚際
出大指之端是以肺脉浮短此其常也賊
脉洪大厥疾生焉故肺主氣之本源如氣
血不和則百病變化而生蓋氣血者喜温
而惡寒猶雪在水中凝而不散肺氣清凉
肺行榮衛陰陽榮血也衛氣已有言精氣
并於肺則悲又言喜怒則傷氣若邪氣在
肺則欬動肩背肺病者喘欬逆氣肩背痛

汗出凥陰股膝脾腨胻足皆痛肺病候肺
象金肺王於秋肺脉如毛而浮肺候鼻肺
聲哭肺臭腥肺味辛肺液涕肺養皮毛肺
藏氣肺色白肺神魄手太陰肺之經與大
腸合大腸爲府主表肺爲藏主裏肺氣盛
則氣有餘而病喘嗽上氣肩背痛汗出凥
陰腹膝端脛足皆痛是爲肺氣之實也則
宜瀉之肺氣不足則少氣不能報息耳聾
溢乾是爲肺氣之虚也則宜補之
肺藏統論五藏設位肺獨居上故天氣通


於肺肺主皮毛爲五藏之華蓋在五物爲
魄魄則並精而出入者也在五性爲義義
則勝物而斷制者也開竅於鼻故其液爲
涕涕者繼泣而先泗也在聲爲哭故其志
爲憂憂者陰肅而情慘也其色白者入二
故也其味辛者物成故也以至在天爲燥
在地爲金在音爲商在臭爲腥無非時數
氣類之所係也然嘗以經脉表裏之手太
陰肺經也手陽明大腸之經也二者之經
爲藏府表裏之合手太陰之經已注於前

其支者從腕後直出次指内臁出其端陰
陽適平經絡和順盈虚消息莫覩偏勝一
失其平病所由生過爲有餘有餘病也不
及爲不足不足亦病也有餘之病是謂肺
實不足之病是謂肺虚肺實之證喘嗽上
氣肩背痛汗出陰股膝脛皆痛是也肺實
熱則喘逆胷憑仰息手太陰經爲熱氣所
加故爲肺實之病甚則口赤張引飲無度
體背生瘡以至股膝踹脛皆痛肺熱病者
洒淅然厥起毫毛惡風寒舌上黄身熱熱


爭則喘欬痛走胷膺背不得大息頭痛不
堪汗出而寒氣逆則丙丁死燥勝則乾諸
氣膹鬱皆屬於肺諸痿喘嘔皆屬於上肺
熱者右頰先赤及乎色白而毛拔肺風而
眉白以秋庚辛中於邪者爲肺風肺風之
狀多汗惡風色皏然白時欬短氣晝日則
差暮則甚診在眉上其色白如肺偶實宜
用藥食味辛者以瀉之專進𤙲氣之方頦
椓頭昂呬以治之勿令耳聞如肺藏虚弱
爲風邪所傷則清冷之氣上攻而鼻流清

涕蓋肺開竅於鼻在液爲涕故也及乎虚
者則用味酸者以補之凡治法之施實者
宜瀉虚者宜補有餘則損之不足則益之
此其大略也
淵源道妙洞眞繼篇上















淵源道妙洞眞繼篇中(下同卷)取十
眞元門生李景元集解
爰惟斗建孟秋之月申之否卦律中夷則天
道北行其象在上爲陰陽宫在下爲晉其氣
在人之膽
膽者中正之官决斷出焉故爲中精之府
足少陽膽之經井金爲竅陰二穴在足小
指次指之端去爪甲如韭葉滎木俠谿二
穴在足小指次指岐骨間本節前腧木臨
泣二穴在足小指次指本節後間陷中去


俠谿一寸半有言膽俞在第十椎下兩傍
原膽之原出於丘虚二穴在足外踝下如
前去臨泣三寸經火陽輔二穴在外踝上
四寸輔骨前絶骨端如前三分每夜壬時
人氣所在足少陽膽之經及乎子時人氣
亦在膽之絡甲主左手之少陽亦主膽府
之疾申者七月主右足之少陰兼人氣在
右與肺合土陽陵泉二穴在膝下一寸外
廉陷中膽之脉繫於腎膽足少陽之脉起
於目鋭眥上抵頭角下耳後循頭行手少

陽之前至肩上却交出手少陽之後入缺
盆膽病者善太息口苦嘔宿汁心下澹澹
然恐人將捕之嗌下吤吤焉數唾膽其動
爲嘔膽氣勇故爲嘔膽病候膽象木王於
春足少陽其經也肝之府也謀慮出焉諸
府皆取决斷於膽其氣盛爲有餘則病腹
内冒冒不安身軀習習是爲膽氣之實也
則宜瀉之膽氣不足其氣上溢而口苦喜
大息嘔宿汁心下澹澹如人將捕之嗌中
介介數唾是爲膽氣之虚也則宜補之


論曰夫膽者肝之府爲陽足少陽經不足
者膽虚也虚則生寒寒則其病恐畏不能
獨卧口及乎頭眩痿躄足指不能摇坐不
能起僵仆目視𥆨𥆨然蓋膽虚則精神不
守其氣上溢循其所在而生病也
論曰膽實則爲有餘有餘則生熱熱則精
神不守胷中冒悶心煩咽乾口吐苦汁晝
夜躭睡及乎腹中氣滿飲食不下咽乾心
脇痛不能轉側足外反熱是爲陽厥及頭
痛目鋭眥痛缺盆中腫痛腋下腫馬刁俠

纓皆謂膽氣實足少陽經壅滯故也如膽
府虚實病證補瀉𤙲治宜用之方與肝藏
表裏同焉
紹月攸徙于申酉戌仍爲秋時秋氣東行秋
氣在陽
秋王於肺及王庚辛庚主右手之少陰辛
主右手之太陰故秋氣始於上及乎始於
右又言始於前有言始於後七月八月人
氣在右與肺九月亦在右與心秋氣在皮
膚與毛竅俞在肩背秋氣者病在肺秋傷


於濕上逆而欬發爲痿厥秋氣者善病風
虐秋傷於濕冬生欬嗽故秋以温治肺而
反清秋以胃氣爲本胃者五藏之本也惟
秋養陰宜食其温時乎用凉可以遠凉故
從者和逆者病秋氣調神其脉如毛此爲
常也反是者病惟聖人有奉天養生之方
所爲早卧早起與雞俱興收歛神氣使秋
氣平無外其忘使肺氣清此秋氣之應養
收之道也
抑又次當河魁正指仲秋之月酉之觀卦律

中南吕天道東北行其象在上爲金牛宫在
下爲趙其氣在人之胃
胃猶正也脾胃者倉廪之官五味出焉脾
者藏也胃者府也脾胃二氣相爲表裏乃
五穀之府爲水穀之海主受盛飲食者也
脾氣磨而消之則能食但脾胃二氣俱虚
弱故不能飲食也蓋縁飲食自倍腸胃乃
傷惟有道者歷天之四時調人之五藏皆
以胃氣爲本如衝陽脉氣絶者死不治足
陽明胃之經井金爲厲兊二穴在足大指


次指之端去爪甲如韭葉滎木爲内庭二
穴在足大指次指外間陷中腧木爲陷谷
二穴在足大指次指之間本節陷中去内
庭二寸胃俞在第十二椎下兩傍原出於
衝陽二穴在足附上五寸骨間動脉上去
陷谷三寸經火爲解谿二穴在衝陽後一
寸半腕上陷中每晝乙時人氣所在足陽
明胃之經及乎辰時人氣亦在胃之絡戊
主右手之太陽亦主胃府之疾酉者爲緯
八月主右足之太陰兼人氣在右亦在於

肺合土爲三里二穴在膝下三寸□骨外
大筋内宛宛中胃足陽明之脉起于鼻之
交額中旁納太陽之脉下循鼻外上齒中
還中挾口環唇下交承漿却循頥後下廉
出大迎循頰車上耳前過客主人循髮際
至額顱胃病候胃象土王於長夏足陽明
其經也脾之府也爲水穀之海諸藏府皆
受水穀之氣於胃氣盛爲有餘則病腹䐜
脹氣滿是爲胃之氣實也則宜瀉之胃氣
不足則飢而不受水穀飱泄嘔逆是爲胃

氣之虚也則宜補之
胃虚冷論曰足陽明胃之經與足太陰爲
表裏其氣喜温而惡寒得温則能變化水
穀若其氣不足寒冷之氣乗之則令脛寒
不得卧惡風洒洒目急腹中常痛兩脇虚
脹善鳴時寒時熱脣口乾面目浮腫飲食
不下皆胃寒冷故也
胃實熱論曰胃氣盛實則壅澀不宣藴積
生熱令人口乾煩渴面目悉黄譫妄狂越
身熱多汗腹脇堅滿大便祕難皆其證也

況胃氣以食爲本然而五榖菓菜食養盡
之無使過之傷其正也於中未及言肉者
爲道家之所禁故尒劉老言道在老饕實
腹涇溲氣泰而已蓋食以養胃胃通於腎
腎者胃之關也故易之頥卦養也君子以
愼言語節飲食其斯之謂歟
斗之乃建季秋之月戌之剥卦律中無射天
道南行其象在上爲白羊宫在下爲魯其氣
在人之膀胱
膀胱者州都之官津液藏焉氣化則能出


矣乃爲倉廪之本營之居也故腎合膀胱
二者津液之府經言膀胱而藏津液若得
氣海之氣施化則溲便注泄如氣海之氣
不及則閟隱不通足太陽膀胱之經井金
爲至陰二穴在足小指外側去爪甲如韭
葉榮木爲通谷二穴在足小指外側本節
前陷中腧木爲束骨二穴在足小指外側
本節後陷中膀胱俞在第十九椎下兩傍
膀胱之原出於京骨二穴在足小指外側
大骨下赤白肉際經火爲崑崙二穴在足

外踝後跟骨上陷中每晝坤時人氣所在
足太陽膀胱經及乎申時人氣亦在膀胱
絡壬主左手之太陰亦主膀胱之疾戌者
九月主右足之厥陰兼人氣在右及在於
心合土爲委中二穴在膕中約文内動脉
陷中足太陽膀胱之脉起於目内眥上額
交巓其支者從巓至耳上角其直者從巓
入絡腦還出别下項循肩膊内挾脊抵腰
中循旅絡腎屬膀胱膀胱病者小腹偏腫
而痛以手按之即欲小便而不得肩上熱


若脉陷及足小指外臁與脛踝後皆熱津
液涸竭矣膀胱病候膀胱象水王於冬足
太陽其經也腎之府也五穀五味之津液
悉歸於膀胱氣化分入血脉以成骨髓也
而津液之餘者入胞則爲小便其氣盛爲
有餘則病熱胞濇小便不通小腹偏腫痛
是爲膀胱氣之實也則宜瀉之膀胱不足
則寒寒氣客之胞滑小便數而多也面色
黑是爲膀胱氣之虚也則宜補之
膀胱虚冷論曰膀胱者津液之府也氣化

則能出矣其氣不足則虚虚則寒氣乗之
致津液滑利而不能制約故其證小便利
多小腹痛甚則項背腰尻膕腨痛故膀胱
不約爲遺溺者以此爲膀胱虚冷小便頻
數尒
膀胱實熱論曰膀胱州都之官津液藏焉
氣化則能出矣其氣有餘則實實則熱氣
留之故壅閼而不通其内證胞閉不得小
便煩滿而躁其外證體熱腰中痛頭眩眩
是也故膀胱不利爲癃者以此其補瀉𤙲


治之方與腎經一制
爰惟天罡仍建孟冬之月亥之坤卦律中應
鍾天道東行其象在上爲雙魚宫在下爲魏
其氣在人之肝
肝爲藏膽爲府象木其性暄其氣温和其
音角王於春及甲乙絶於秋死於庚辛肝
者將軍之官謀慮出焉魂之居也其華在
爪其充在筋膜以生血氣但人久行則傷
筋勞於肝也肝勞者面目乾黑口苦精神
不守恐畏不能獨卧目視不明又曰大怒

氣逆則傷肝肝傷少血目闇肝生怒怒傷
肝故暴怒傷陰及傷於氣有言肝病者兩
脇下痛引小腹令人善怒故恚怒逆氣上
而不下則傷肝肝開竅於目候於目其色
青其液泣其臭羶其味酸酸味先走入肝
肝欲酸多食酸則肉胝䐢而脣揭肝苦急
急食甘以緩之故肝病者禁食辛言人之
藏府將疾以其變動必須見象於容色音
聲之間肝熱則左頰先赤色若蒼而爪枯
肝風而目青其目内眥爲睛明二穴乃手


足太陽及足陽明陰蹻陽蹻五脉之會如
厥則目無所見厥則陽氣并於上陰氣并
於下陽并於上則火獨光也陰并於下則
足寒足寒則脹也夫一水不勝五火故目
眥盲一水目也五火謂五藏之厥陽也但
諸筋皆屬於目故肝養筋言諸筋以膝爲
府故諸筋聚於陰器而脉終於舌本或言
結於舌本肝之變動其聲爲呌呼嘯語兼
欠牽握足厥陰肝之經井木爲大敦二穴
在足大指端去爪甲如韭葉滎火爲行間

二穴在足大指門動脉應手腧土爲太衝
在足大指本節後二寸或一寸半動脉中
脉絶者死不治肝俞在第九椎下兩傍肝
之原出於大衝經金爲中風二穴在足内
踝前一寸仰足而取之每夜癸時人氣所
在足厥陰肝之經及乎丑時人氣亦在肝
之絡乙主左手之太陽亦主肝藏之疾亥
者十月主左足之厥陰兼人氣在左亦在
於心合水爲曲泉二穴在膝内輔骨下大
筋上小筋下陷中肝足厥陰之脉起于大


指叢毛之際上循足附上廉去内踝一寸
上踝八寸交出太陰之後上膕内廉循股
陰入毛中過陰器抵小腹挾胃屬肝絡膽
肝之平脉乃絃賊脉乃浮肝氣温和肝藏
筋膜之氣故邪在肝則兩脇痛寒中惡血
在内行善制手節脚腫言肝病驚駭及在
於筋肝其禁風肝不獨惡風亦畏於清清
金令也夫肝主於春其脉弦而長者肝平
脉也其脉沈而浮滑者肝賊脉也是肝氣
虚也虚則生寒寒則脇下堅硬視物不明

眼生黑花脚筋轉面青爪枯喜悲恐不得
大息甚則恐恐然如人將捕之並肝虚候
實則生熱陽盛致心下堅滿目痛眼眥赤
頸直背强筋急不得屈伸甚者忿忿多怒
並肝實候
肝病候論肝象木王於春其脉弦其神魂
其候目其華在爪其充在筋其聲呼其臭
臊其味酸其液泣其色青其藏血足厥陰
其經也與膽合爲府而主表肝爲藏而主
裏肝氣盛爲血有餘則病目赤兩脇下痛


引小腹善怒氣逆則頭眩耳聾不聦頰腫
是肝氣之實也則宜瀉之肝氣不足則病
目不明兩脇拘急筋攣不得太息爪甲枯
面青善悲恐如人將捕之是肝氣之虚也
則宜補之肝熱病者小便先黄腹痛多卧
身熱熱爭則狂言及驚脇滿痛手足躁不
得安卧手足者諸陽之本也氣逆則頭痛
員員脉引衝頭也逆猶厥也厥陰木之風
化動性生焉故風勝則動風之傷人也善
行而數變腠理開則洒然寒閉則熱而悶

以春甲乙傷於風者爲肝風肝風之狀多
汗惡風善悲色微蒼嗌乾善怒時憎女人
診在目下其色青
肝病筋急論曰肝病筋急者肝與筋合也
蓋足厥陰之經不足則脉弗營脉弗營則
風邪易侵搏於筋脉故令筋急而攣縮也
兼肝藏風毒氣注于臂頭項肩膊腰足筋
脉拳急攻刺疼痛或四肢虚腫頭目旋運
黑花昏暗嘔逆减食但凡面腫曰風風陽
氣也故諸風掉眩皆屬於肝諸暴强直皆


屬於風中風者風氣中於人也風是四時
之氣分布八方主長養萬物從其鄉來者
人中少死病不從鄉來者人中多死病其
爲病者藏於皮膚之間内不得通外不得
泄其入經脉行於五藏者各隨藏府而生
病焉肝中風但踞坐不得低頭若繞兩目
連額色微有青脣青面黄者可治有言隙
風扇風其中人也微其傷人也大及乎厲
風風寒客於脉而不去名曰厲風或名曰
寒熱故諸風皆歸於肝風者百病之始也

如賊風數至虚邪朝夕避之有時惟聖人
避邪如避矢石如肝實者以酸瀉之用嘘
氣而𤙲之虚者以辛補之禁當風斯養生
之式也
節候易令亥子丑月仍爲冬時冬氣南行
十月人氣在左與心十一月十二月氣亦
在左與腎冬氣始於標標爲首亦爲末有
言始於前冬氣在骨髓中俞在腰股腰爲
腎府冬氣在腎病亦在陰兼在四支冬善
病痺厥故陽病發於冬十一月人氣在左


與腎況冬王於腎及王壬癸壬主左手之
太陰癸主右手少陰冬以胃氣爲本故冬
養陰宜食其熱冬以熱治腎而反寒斯時
也有調神之方所爲早卧晩起必待日光
去寒就温勿泄皮膚之汗此冬氣之應藏
養之道也如人不遠寒則寒至寒至則堅
否腹滿痛急下利之病生矣其脉如石反
是者病故天之用寒可以遠寒從之則保
命逆之則傷腎腎其惡燥亦畏於濕濕土
氣也如冬傷於寒春必温病凡人之百病

而病莫大於傷寒其證一日巨陽受之二
曰陽明受之三日少陽受之四日太陰受
之五日少陰受之六日厥陰受之七日巨
陽病衰八日陽明病衰九日少陽病衰十
日太陰病衰十一日少陰病衰十二日厥
陰病衰此十二經脉相傳之盛衰也反者
三周乃息所謂三周於手足各三陰三陽
之脉狀矣惟古之至人春不病温者以其
藏精於腎而已精者身之本也經言精血
性命與道爲一故聖人貴精蓋其精甚眞


自古及今言眞人者善能不生不化與道
合同所謂不與化爲人焉能化人但人攝
養尊生不病温者淵兮是名妙眞
晷運推移斗其正建仲冬之月子之復卦初
九陽生而見天地之心仍爲冬時惟斯之
際爲坎之北方中有玄天上帝變見無窮專
主人間善惡報應昭然影響律中黄鍾天道
東南行其象在上爲寳缾宫在下爲齊其氣
在人之腎
腎爲藏膀胱爲府象水其性凛其氣寒冽

寒則傷形其音羽王於冬絶於季死於戊
己腎者作强之官伎巧出焉精之處也其
華在髮其充在骨髓腎有二枚左爲腎藏
志志樂精神内守右爲命藏精腎者陰氣
也爲五藏之根主身之骨髓及齒齒者骨
之本有言骨之餘但人久立則傷骨勞於
腎也腎勞者背難以俛仰小便不利色赤
黄而有餘瀝莖内痛陰濕囊生瘡小腹滿
急又曰强力舉重久坐濕地傷腎腎傷少
精腰背痛厥逆腎開竅於耳及前陰後陰


候於耳其色黑其液唾其臭腐其味鹹鹹
先走入腎腎欲鹹鹹走血血病無多食鹹
多食鹹則脉凝沍而色變味過於鹹肌短
心氣逆大骨氣勞腎貴養骨故腎之陰病
發於骨凡人不能久行立則振掉骨將憊
矣兼因而强力腎氣乃傷高骨乃壞蓋得
强者生失强者死腎欲堅急食苦以堅之
苦以補之鹹以瀉之腎苦燥急食辛以潤
之腎惡燥亦畏濕濕土氣也精氣并於腎
則恐腎生恐恐則傷腎禁犯焠㶼熱食温

炙衣人或有病問其所欲五味以知病之
所起也腎病見色外爲色青黑爲痛白爲
寒腎熱則頤赤口下爲頤腎熱者色黑而
齒枯有言齒槁腎風而肌黑及乎皮黑腎
氣通於耳腎和則耳能聞五聲矣腎病其
聲變動爲欠陰焉爲嚏陽也爲呻吟戰慄
有言五藏各有精隨用而灌注於腎腎爲
都會關司之所足少陰腎之經井木爲湧
泉二穴在足心陷中屈足卷指宛宛中滎
火爲然谷二穴在足踝前大骨下陷中腧


土爲太谿二穴在足内踝後跟骨上陷中
脉絶者死不治又俞在第十四椎下兩傍
腎之原出於大谿經金爲復溜二穴在足
内踝上二寸每晝庚時人氣所在足少陰
腎之經及乎酉時人氣亦在腎之絡癸主
左手之少陰其氣亦主腎藏之疾子者爲
經十一月主左足之太陰兼人氣在左及
在於腎合水爲陰谷二穴在足脉内輔骨
後大筋下小筋上足少陰之脉循於胷少
陰冬脉也起于小指之下邪走足心出於

然骨之下循内踝之後别入跟中以上端
内出膕内臁上股肉後臁貫脊屬腎絡膀
胱腎之平脉沈賊脉緩但人脉病不足其
形氣不病而有餘者則死形氣不足而脉
氣不病而有餘者則生蓋脉主生死其大
矣哉凡脉之惟綱二十四種所爲
浮脉陽也爲熱爲痛爲嘔爲脹爲痞爲喘
爲厥爲内結爲滿不食脉浮之狀若水上
之浮萍風中之浮雲也
芤脉按之則無舉之來至故淋澁疼痛由

失血之所致
洪脉爲脹爲滿爲痛爲熱爲煩如水之共
流波濁而隴起
滑脉爲吐爲滿爲欬爲熱爲伏痰爲宿食
爲蓄血爲經閉爲鬼爲血氣俱實故其滑
若珠也
數脉爲熱爲虚爲吐爲痛爲煩渴爲煩滿
促脉曰氣曰血曰飲曰食曰痰故陽盛則
促陰盛則結
弦脉爲寒爲痛爲飲爲瘧爲水氣爲中虚

爲厥逆爲拘急爲寒癖舉之無有如張弓
弦
緊脉爲寒爲痛頭骨肉等爲欬爲喘故諸
緊爲寒如切繩狀
沈脉爲實爲水爲寒爲喘爲癥爲瘕
伏脉爲霍亂爲疝瘕爲水氣爲溏泄爲停
痰宿食爲諸氣上衝爲惡膿貫肌
濡脉爲虚爲痺爲自汗爲氣弱爲下重濡
而弱爲内熱外冷自汗爲小便難
革脉爲滿爲急爲虚寒相搏革改也去故

也固結不移之狀
實脉邪氣盛則實精奪則虚
微脉爲虚爲弱爲衂爲嘔爲泄亡汗爲拘
急爲中寒微弱爲少氣
濇脉陰也爲少血爲亡汗爲氣不足爲逆
冷爲下痢爲心痛若乃不飲則津液不足
脉道不利體自濇矣
細脉極細而軟者謂之微尖於微常有但
細者謂之細惟其眞氣虚少脛酸髓冷乏
力折精

軟脉極軟而浮細濡者如衣帛在水中輕
手相得以其血少不能充實
弱脉弱而虚爲風熱爲自汗以弱之所主
爲陰爲虚爲悸故也
虚脉爲寒爲虚爲怯爲弱爲食不消化爲
傷暑若夫天眞不固榮衛失守氣血衰耗
於中著之於脉安得不濡軟而虚耶
散脉六府氣絶於外則手足寒上氣五藏
氣絶於内則下利不禁甚者不仁其脉皆
散散則不聚病亦危矣


緩脉在下爲風爲寒爲弱爲痺爲疼爲不
仁爲氣不足爲眩暈
遲脉爲寒爲痛故諸陰爲寒寒則浮水閉
胕腫
結脉爲痰爲飲爲血爲氣夫人一晝一夜
一萬三千五百息之間故脉止而復來可
名曰結又言或往或來聚而却還曰結如
四肢氣悶連痛時來則結脉之病也
代脉者一藏絶他藏代至所主形容羸瘦
口不能言以明天眞憊極也

動脉爲痛爲驚爲攣爲泄爲恐惟其陽欲
降而陰逆之陰欲升而陽逆之兩者相博
不得上下鼓擊之勢隴然高起而動脉之
形著矣故陽有所動則陽虚矣陰有所動
則陰虚矣經言脉者所以决死生處百病
調虚實不可不通矣如實實虚虚是謂損
不足益有餘此之死者明矣虖故脉之字
說言人脉以應月惟坎之一宫爲水爲月
以㸃爲高部上池之水以一爲中部霐池
之水以水爲下部湧泉之脉滎注大谿是


知三水通灌可以永壽此無竟之液仍幾
於道先師云腎之經絡屬水是巳上池一
㸃水生我到如今蓋養生之方在乎調氣
故腎藏骨髓之氣腎氣寒冽寒陰氣也如
寒邪在腎則病骨痛陰痺陰痺者按之不
得腹脹腰痛大便難肩背頸項痛時眩腎
病者腹頸腫喘欬身重寢汗出憎風腎其
病谿肉之小會及乎骨髓腎病候腎象水
王於冬脉如石而沈其候耳其聲呻其臭
腐其味鹹其液唾其養骨其色黑其神志

足少陰其經也與膀胱合膀胱爲府主表
腎爲藏主裏腎氣盛爲志有餘則病腹脹
飱泄體腫喘欬汗出僧風面目黑小便黄
是爲腎氣之實也則宜瀉之腎氣不足則
厥腰背冷胷中痛耳鳴若聾是爲腎氣之
虚也則宜補之
腎藏統論曰腎足少陰經膀胱足太陽經
相爲表裏其王冬其象水其脉沈其養骨
髓其神精與志其候耳其聲呻其臭腐其
味鹹其液唾其色黑其氣閉藏時故早卧


晩起必待日光去寒就温無擾乎陽爲藏
養之道逆冬氣則少陰不藏腎氣獨沈其
證小腹脹滿小便黄赤末有餘瀝數而痛
者此腎實也腎熱病者先腰痛胻痠苦渴
數飲身熱凡冬爲傷寒春爲温疫夏爲熱
病熱爭則項痛而强胻寒且痠足下熱不
欲言其逆則項痛員員澹澹然腎熱有餘
則生於風而肌與皮皆黑以冬壬癸中於
邪者爲腎風腎風之狀多汗惡風面龐然
浮腫脊痛不能正立其色炲隱曲不利診

在肌上色黑故腎象水其氣寒冽寒陰氣
也腎邪入肝則淚寒多則凝泣及乎筋攣
與急兼骨痛腎移寒於肝則癰腫少氣肝
藏血然寒入則陽氣不散故血聚而氣澀
邪在腎則病骨痛陰痺陰痺者按之不得
腹脹腰痛大便難肩背頸項痛時眩凡風
寒濕三氣雜至爲痺寒勝則浮水閉胕腫
腎之志氣不足則厥逆上衝如腎氣受邪
水無能潤下焦枯涸故大便難也蓋諸寒
收引皆屬於腎諸厥固泄皆屬於下諸病


水液澄澈清泠皆屬於寒凡用寒遠寒如
違則寒至寒至則堅否腹滿痛急下利之
病生矣故寒則傷形若關格塞腰背强直
飲食减少氣力疲乏者此腎虚也凡人内
得二不足者一病癃一日數十溲二太陰
脉微細如髮此其身死亦明矣大槩精不
足者補之以味形不足者温之以氣氣味
合而服之可以補精益氣腎虚者用苦補
之實者以鹹瀉之故𤙲氣之方以吹治之
康寧爲期此𤻲之大略也

臘殘更化寒星終建季冬之月丑之臨卦律
中大吕天道西行其象在上爲磨蝎宫在下
爲吴其氣在人之脾
脾爲藏胃爲府象土王於季絶於春死於
甲乙其音宫其色黄其性兼靜及喜於和
其養肉其候脣其味甘其臭香其液涎其
聲歌脾藏意生思思傷脾脾者倉廪之宫
及爲之本營之居也脾氣兼并故五味出
焉其華與榮在脣之四白其充在肌肉蓋
人肉應地但人久坐則傷肉勞於脾也脾


勞者舌本苦直不得咽唾又曰大飽傷脾
脾傷善噫欲卧面黄有言飲食勞倦則傷
脾而脾開竅於口脾和則知五穀矣脾爲
陰中之至陰脾土位西南方王四季之月
然冬不按蹻如辰未戌月凡養生之士尤
宜行諸脾欲甘甘先走入脾及肉肉病無
多食甘多食甘則骨痛而髮落脾欲緩急
食甘以緩之脾苦濕急食苦以燥之脾禁
温衣飽食濕地濡衣脾惡濕而畏風風木
令也精氣并於脾則畏脾熱者色黄而肉

蠕動其鼻先赤鼻處面中土王於中其變
動聲爲歌歡噦噫及乎吞聲足太陰脾之
經井木爲隱白二穴在足大指内側端去
爪甲如韭葉滎火爲太都二穴在足大指
本節後陷中腧土爲太白二穴在足内側
核骨下陷中脾俞在第十一椎下兩傍脾
之原出於太白經金爲商丘二穴在足内
踝下微前陷中每晝巽時人氣所在足太
陰脾之經及乎巳時人氣亦在脾之絡巳
主右手之少陽其氣亦主脾藏之疾丑者


十二月主左足之少陰兼人氣在左及在
於腎合水爲陰陵泉二穴在膝下内側輔
骨下足太陰脾之脉起于大指之端循指
内側白肉際過腕骨後上内踝前廉上端
内循脛骨後交出厥陰之前上膝股内前
廉入腹屬脾絡胃上膈挾咽連舌本散舌
下故脾之平脉緩賊脉弦故脉既不常則
氣從之脾藏肌肉之氣脾氣兼并如邪在
脾胃則病肌肉痛脾其病舌本故病在脾
俞在脊中脾病者身重善肌肉痿足不收

行善瘈脚下痛脾病候脾象土王於長夏
其脉緩其候口其聲歌其臭香其味甘其
液涎其養形肉其色黄而藏意足太陰其
經也與胃合胃爲府主表脾爲藏主裏脾
氣盛爲形有餘則病腹脹滿溲不利身重
善飢足痿不收行善瘈脚下痛是爲脾氣
之實也則宜瀉之脾氣不足則四支不用
後泄食不化嘔逆腹脹腸鳴是脾氣之虚
也則宜補之
緫録言脾位中央王於仲夏及四季之月


其脉來大而緩者脾平脉也若沈細軟弱
者脾虚虚則心腹脹滿水穀不化嘔吐洩
利四肢不用少氣惡聞人聲夢飲食不足
皆脾虚候右手關上陰脉緊實者脾實也
實則身體重不能轉側心胷熱悶辱口乾
焦頰痛心急咽喉不利舌本强生瘡語聲
沈重卧夢歌樂四肢怠墮此脾實候脾熱
病者先頭重頰痛煩心顔青欲嘔身熱熱
多則筋弛骨消肉爍䐃破熱爭則腰痛不
可用俛仰腹滿泄兩頷痛逆則甲乙死脾

主形形有餘則腹脹涇溲不利脾惡濕濕
勝則濡泄甚則水閉胕腫凡足脛腫曰水
故諸濕腫滿皆屬於脾脾既有餘則生於
風以季夏戊己傷於邪者爲脾風脾風之
狀多汗惡風身體怠墮四肢不欲動色薄
微黄不嗜食診在鼻上其色黄故脾風而
鼻黄鼻處面中如坤柔之象蓋中央者其
民食雜而不勞故其病多痿厥寒熱其治
宜導引按蹻以上脾病太過者宜用味苦
者瀉之切當由乎𤙲氣之方呼而通之故


吸者隨陰入呼者因陽出若脾病不足者
則宜以味甘者補之仍當以聳肩縮項而
按蹻之可也

淵源道妙洞眞繼篇中







淵源道妙洞眞繼篇下
眞元門生李景元集解
盧氏究五藏言但人喉嚨中排三竅一曰食
二曰氣三曰水𨔛互相排推食與水同一竅
併合歸於胃中上口一竅歸於肺通行太陰
之脉下循腹裏抵脊膂中轉行臍下與任脉
衝脉督脉三經會於丹田者人之生氣之海
也臍下三寸方圓四寸附著脊膂兩腎之間
一名大海溺水中有神龜呼吸元氣流行上
達夾臍絡胃貫肝膈入肺中以升降之氣通


行呼吸往來造化之理唯是肺之上一竅也
其水食之竅同併入胃全假丹田之氣施化
以變糟粕水穀分清濁行乎小腸大腸使陰
陽之氣造化傳注陽氣多則使水穀化成陰
氣多則糟粕不化爲寒爲痛是爲陽阻陰而
不降陰無陽而不升此陰陽升降之理也喉
嚨下見肺兩葉爲華蓋覆於諸藏也肺下見
心外有黄脂包裹其色稍赤黄人心之像尖
長圓扁黑赤青黄毛孔各異而弗仝焉心下
有羅膈羅膈下有胃積曲可容數升之物外

有黄脂如旗焰左畔有肝兩葉其短葉上有
膽在胃左畔有脾與胃同其膜其狀如馬肝
赤紫下有小腸盤十五曲極瑩淨化物通行
右畔有大腸亦盤十六曲内有糟粕外有黄
脂粘爲一塊下有膀胱所居胞也亦瑩淨外
無所入之穴全假施行則津液入於胞中爲
溺也内經曰膀胱爲州都之官津液藏焉氣
化則能出矣右畔有大腸所出糟粕之道路
乃五藏之眞己惟腎爲根凡人腎虚水不足
也多以燥藥弗知其惡未若益之以味補之


於毋肺爲陰毋昭矣窮理藏府己得其詳則
背輸看其五藏之景有出入死生之道乃聖
人般運黄河逆流之法唯行此訣乃得長生
之理觀其第十四椎下兩傍各一寸五分有
腎兩枚亦自各有黄脂包裹爲一塊各有帶
二條乃爲腎之大經也過屏翳穴後趨脊骨
之下有一大骨在脊骨之端如半手許其間
有兩穴是腎之經經過上行夾脊至泥丸腦
户中腦者是髓之海也若人得其術般運不
妄漏泄而泝流至於泥丸爲大丹可以長生

久視斯道也者昔黄帝得之成而登天而後
安期三千彭祖八百具載神仙傳中故飛升
住世此兩者有矣夫朗然子外丹達恍惚杳
冥之㫖内氣明泝流胎息之源功勤未及於
旬年人驚不老壽筭已踰於五紀自覺如新
身中自有昇天路背上誰無出世紋夾脊䨥
關至頂門修行徑路此爲根華池玉液頻須
嚥紫府元君遣上奔常使氣衝關節透自然
精滿谷神存外藥已知消息火内丹常運泝
流律假饒千載重相見也似如今貌轉新莫


言大道人難會自是頑夫不學仙劉子述太
上氣訣𤻲疾苦神或有忽而哂之者蓋未達
玄功用必差互乃無應驗而見非矣邇者民
女爲鬼所著少師斷之鬼轉返追少師犇焉
過眞君堂老師即見速擒鬼魂斷遣竟因論
其詳縁當日甲子少師差乙丑神將吏兵而
見逐老師使甲子當日神將吏兵遂擒之故
正一法式毫髮差殊尚尒況乎𤙲氣之訣由
之弗當必無應驗則有哂忽之人哉及乎群
經浩渺擬窮病源者則速討難見約文樞要

將明證候者則開緘易知夫然所貴修身之
士疾瘳康寧而進妙眞之道不其偉歟眞元
門人爲明童言將欲洽天而懲惡莫越傳經
而勸善峕在戊辰孟春七日恭默思師聞諸
孔父謂之聖人猶問禮於老聃訪樂於萇弘
況乎愚何人哉敢不奉師尤蒙師長仁慈授
開化之經統而論之
所爲明皇天尊主君臣父子之道故修之
天下言聖君之道貴乎仁愛於天下修之
於國言忠臣之道貴乎敬順於長上修之


於卿言輔佐之道貴乎恭敬惠義修之於
家言孝悌之道貴乎禮樂和睦修之於身
言虚靜之道貴乎保護沖和如斯罔闕方
當洽于妙眞之門次授演範之經所謂明
皇教主開化群生始論道德五常之式中
論攝養沖和之氣終論明照住世之科從
兹弗怠將契妙眞之宫又其次授眞元之
經所爲眞元教主貴乎務改其不善今爲
其大慈内則沖虚而無爲外則神化而有
益如是之用方號眞元再授大洞之經所

爲清微天宫妙無上帝啓龍章大洞之典
垂鳳紀眞元之科故有雌一之玄雄一之
祕天地得之以清寧日月得之以明照陰
陽得之以升降物我得之以長久若人習
學大洞妙有眞無道德兼濟仍合妙眞繼
授大洞圖書及自然篇言人禀天地道法
自然但有形無情悉由一爾故聖人無爲
也不先物爲也因其自然而推之及乎法
象圖書明日月尚有數而大小豈無定凡
生成之類罔不有之故萬物負陰而抱陽


沖氣以爲和蓋得和者則生失和者何足
以言哉竟授妙眞之經初明清微天主傳
空洞妙眞帝一無爲之道中演禹餘天生
授東華妙有帝眞救生之德終說大赤天
主敷太虚眞無玄一度人之教及乎調十
二經絡所貴安和欣樂然後集妙有之道
眞無之宗故得元氣爲生化之基陽神乃
登仙之奥道德兼濟即名妙眞以上經範
咸化衆生遄革非爲頓徂善道若出家修
行人自有高上明師度之或在家奉眞者

豈無均天教典誘諸
釋氏
明月分形處處新白衣寧墜解空人誰言
在俗妨修道金粟曾爲長者身得之於心
伊蘭作旂檀之樹失之於旨甘露乃蒺䔧
之園
洞濵
滚滚洪波貪愛欲誰人肯上渡仙船道隱
無名身在道兩端契理號眞元故得其要
者一言而終不知其要流散無窮嗚呼無


念奉道者衆得遇者鮮於戲鮮者多迷且
一人迷猶可證衆人迷不可證奈何且教
主貴爲天子尚深悼之況乎愚昧烏能證
哉然聦明上士詎一槩而不忤邪但占覽
察妙眞之道者則昭然洞達列仙之猷若
能遇焉尤宜勉旃大梁羈旅俾污丐者曩
時在戊辰年貞元日受師諸經全帙切怪
繕寫𧧺謬篆文乖訛緬望收經高士塾訾
校證勗厲宜諸如是之爲誨人不倦無乃
未可乎昔乎龍集甲子上元日在眞元觀

焚修間俄有玄天上帝飛降法言稱妙眞
寳科自於帝堯乃上方道德天尊之應躬
也可傳善人愚老愈也齋沐謹誌洎明其
源意願訓註内有弗契道藏者亦勿取之
故撮其樞要翦其繁蕪惟務將來奉玄高
士觀之則昭然進道竭力罔疑焉
伏聞妙無上帝啓乎大洞妙眞肇錫均天玉
虚教主弘道明德之風懲惡勸善之化季代
門人幸遇珍味擬報師恩之慈惠莫越開拓
於經範與其獨善祇樂于三部何似共甘愽


施于九方同沐玄休中心願矣眞元門生臣
李景元言恭承佑聖飛降㫖昔在唐堯乃上
方道德天尊之應躬也爰有妙眞寳文今梁
逸民摹印造成齋謁祠下表奏仍乞分布鬻
書之家務傳諸郡異望懲惡勸善將順天道
伏念孤(臣)欲竭克誠以慈功德仰祝
大朝聖君皇帝壽筭無疆暨乎
太子億萬斯年次及諸王輔佐主者遐齡永
世延長偕蒙萬安之福
淵源道妙洞眞繼篇下
