








指歸集緫叙如二
　　　　髙蓋山人吳悟撰
叙曰天下有自然之道萬物有自然之理不
得於理物且不通而況於道乎神仙之道至
矣妙矣由積行累功所致也人生百歳七十
者少縱勤功行積累幾何是以欲學仙者必
求長生以積功累行故有外丹點化之説然
一遇疾病則行符運火之功度故又有内丹
安樂之術自古至今雖修内丹未有不鍊外
丹而飛昇者也内丹之説不過心腎交會精

氣般運存神閉息吐故納新或專房中之術
或採日月精華或服餌草木或辟穀休妻皆
所以求安樂也其中惟存神閉息如能忘機
絶慮往往與禪定頗同縱使成功亦由隂宅
不免長用遷徙則可矣然亦説隂陽八卦四
象五行汞鉛龍虎者聖人不欲輕泄天機託
之以寓外丹耳故古歌云内藥還同外藥厥
旨深逺柰何後世不探古人之意不達自然
之理得一旁門小法便謂内丹可成神仙可
致殊不知自古神仙何不只修内丹又不必

鍊外丹乎今天下洞天福地皆因鍊丹飛昇
有爐井丹竈存焉若曰先修内丹必功成然
後得用外丹點化則古神仙奴婢鷄犬隨之
飛昇又安有先成内丹者乎復有編尋靈草
煆鍊金石殊不知草縱有靈水浸則腐火焚
即焦又豈能長乆乎皆不通理者也予㓜知
慕道今二十年常遇呈人授以神訣其説蓋
自神農氏甞百藥教民服餌曰某性寒某性
熱某性温平某性殺人唯丹砂一味能存神
與形是以世人心神惕亂則砂屍欲不朽則

用水銀水銀感隂陽之氣八百歳而成砂三
千歳而成銀八萬歳而成金愈乆愈堅千變
萬化聖人運水火法隂陽之氣而畢其功所
謂奪得造化機者也由砂以至銀由銀以呈
金金液還丹取而服餌長生之理端在乎此
夏侯天師云古聖以上藥養神中藥養性下
藥遣病名曰丹者以其色也本草只曰丹砂
曰還者曰天一之水以至地十之土而還其
元色吕眞人所謂五方還盡得丹名者是也
天生成丹世罕得之今砂中之丹止是水銀

生不可食必鍊熟故曰鍊丹曰九轉者一日
行二卦有十二爻以應一年十二月初起子
一終於九而轉也此皆神農氏之訣其書
謂之金碧龍虎經黄帝因修九鼎丹成而飛
昇後世遂指爲黄帝之書悮矣魏伯陽叅同
契崔眞人入藥鏡青霞子還丹訣彭眞人金
鑰匙論其源始且百家之源岀於此也大抵
聖人之言其遠如天文藉所載理或幽微唯
得道之人口口相授爲無不成蓋理之所在
也張平叔云外丹難遇而易成眞達道也愚

切閔後學之難遇痛大道之無傳輙述先聖
之言而直指其要目曰指歸用貽同志云耳









指歸集
　　　還丹不用藥一
奥旨眞訣云古仙唯論鉛汞二字不云四黄
八石若有一味雜藥入之皆是毒藥服即傷
人腸胃愚者將雜藥制伏水銀令伏火與人
服食便呼爲死水銀能固濟生人誤傷人甚
矣且礬石有殺虎之能𥐼砂有壞銅之毒水
銀中被此藥流入人腹必死萬即萬有矣青
霞子曰八石見火悉爲灰燼丹砂入水化爲
白銀葛仙翁曰青龍白虎体本同只憑二氣

作仙容眞鉛便是長生藥莫信凡言有藥功
老君曰聖人鍊丹不用藥唯有神室是金作
金碧經云南北獨爲經黄氏注云修大丹不
入雜藥唯用坎離也廣成子曰純焼天地隂
陽髓僧若訥曰黄芽非外物内象取精華外
物一作世藥
　經云靈丹本一味而成無外藥入譬如蚌
　吸月華之氣成珠在腹豈籍異物而成之
　乎鉛鉛非世鉛汞不居解移鉛裏氣必死
　石中朱鉛本父母之精氣故身中自有眞

　鉛大丹二十四品二百箇黄芽爲第一鉛
　是隂中陽汞是陽中之隂
　岑眞人曰若修諸八石千萬無一成曹眞
　人曰世人不知源衆石多錯誤隂眞君曰
　良無頭釜無耳不用藥直下制太白山隂
　士韓藴中曰古今好者計數如麻乖師不
　明宗㫖水銀爲隂
　黄爲隂頑鉛相投採花爲十一芽水立號
　爲龍爲虎凡世金銀配在子母收丹服鍊
　自取無常滿目如斯乖訛太甚張平叔曰

　休鍊三黄及四神若尋衆草更非眞蓋天
　地造化何甞用藥今人多以毒藥制伏丹
　砂與人服餌反誤者多矣皆雜藥毒非丹
　砂之罪可不察哉
　　　還丹只鉛汞二
鄭思遠曰虎者銀也金公是也屬水也金也
龍者汞也姹女是也屬木也火也金生水水
生木木生火火生土道在其土矣魏公曰燕
雀不生鳯狐兎不乳馬若無眞父母所生俱
是假廣成子曰要体離官亦等閑搜求坎戶

取精研楊眞人曰隂中有陽陽中有隂旣識
砂中汞須求鉛裏金隂長生曰金作骨兮汞
作身隂陽配合自相親陶植眞人曰若要死
水銀須慿坎離力僧若訥曰芽若是鉛去鉛
萬里芽若非鉛從鉛爲始張華眞人曰虎㐲
龍亦藏龍潜虎先伏老君函谷關記曰紅鉛
黑汞大丹頭水銀一味獨玄幽聖石經曰金
化金兮銀化銀張天師曰鉛抽髓汞抽精精
髓相合丹必成太一眞人曰五行顚倒術龍
從火裏出五行不順行虎向水中生蓋天下

之物惟伏可以制飛虎伏而龍飛惟靜可以
制動隂靜而陽動故以鉛伏汞理在此矣
　　　鉛汞須得眞三
奥旨眞訣云只恐鉛不眞丹成藥自靈只恐
汞不正丹成藥自聖陶眞入云鉛若是眞不
失家臣鉛若不眞其汞難親叅同契云鉛汞
得其眞終始自相因鉛不是銀汞非是木太
上曰一物分二体半象鉛半象汞古詩云暫
借鉛根本若去鉛不盡豈堪爲至藥辦眞訣
疑曰決定用鉛汞二物即非世上鉛汞便爲

至藥當㨂拾其精妙法門而用之青霞子曰
鉛爲芽之母
　注云金能生水水能生金則鉛中生其芽
　是其證也故訣云鉛能制汞汞能伏鉛鉛
　汞成形故名制伏木能生火火亦能生木
　則丹砂中生汞是其證也所以謂汞爲木
　者以汞受太陽之氣化爲流珠太陽日也
　日岀於東東屬木太隂月也月生於西西
　屬金故還丹以立象爲凖
認得眞鉛必識眞汞水中金金生水故銀爲

鉛母汞在砂中爲玄珠黄土制水則不能流
金水相生然金伐木水尅火土旺四季始終
之相因五行之相尅三五一共成至藥
五行水生木水銀也水生火朱砂也火生土
神氣化生眞土也土生金白金也金生水黑
水也皆非世上銀砂土
芽是鉛之子旣得見金華拾鉛還不使丹鑑
曰鉛是鉛汞是汞世上之人緫錯用楊元一
曰求仙覓黄鉛須得眞鉛華
黄子曰世上人人學求藥箇箇元來尋不着

也道用鉛不用鉛及至用鉛時用鉛還是錯
望江南曰初學道須是得眞鉛蓋明五行之
精然後可以變化無窮神哉神哉
　　　五行相生尅四
隂符經云觀天之道執天之行盡矣天有五
賊見之者昌故青霞子云汞爲青龍卦主震
藏主肝東方甲乙木木生火火主心南方丙
丁火卦主離其形本青遇火乃赤故化爲朱
砂乃爲朱雀屬陽陽極則隂生朱砂中朱汞
也亦象離卦中二晝也如日中有金烏烏者

雌也屬隂爲玄武卦主坎藏主腎北方壬癸
水鉛象水坎爲隂隂極則陽生黑鉛中有白
金如坎中一畫亦如月中有兎兎者雄也屬
陽金爲白虎卦主兌藏主肺西方庚辛金金
來歸性初水火自銷鑠也色轉爲黃黄主脾
脾爲中央戊已土肝青爲木父也肺白爲金
母也腎黑爲水子也脾黄爲土君也五行相
推在乎其中凡五行相生還返相制是以金
生水水生木木生火火生土土生金而其相
制金尅木木尅土土尅水水尅火火尅金故

汞爲金也以金伐木砂爲火也以火銷金鉛
爲水也以水滅火水旣盛以土鎮之感以其
類制以其氣大丹成矣金碧經曰演爻徵卦
五行爲樞坎雄金精離雌火光金火相伐水
土相尅土旺金郷三物俱亡輻輳以致太平
淳于叔通曰木性能直而被金之所傷水性
能柔被土之所尅土㙲雖厚被木之所害金
性雖堅被火之所熔此五行相尅大道之常
也曹眞人曰捉得東方龍配與西方虎更將
南朱雀會遇北玄武就中最者須得中央土

嚴君平曰一二三四五金木水火土若能明
此訣便是長生路張平叔曰二物會時情性
合五行全處虎龍蟠蓋明五行非土不生金
丹非土不成也
　　火候在精詳五
青霞子曰正月至七月申爲七返十一月至
七月爲九還火初起一陽
　注云鉛汞非七返九還則不成縱成亦不
　靈
是十一月復十二月臨正月㤗二月大壯三

月夬四月乾五月姤六月遁七月否八月觀
九月剥十月坤鍊藥成丹一週畢二十四氣
還丹紫色赤二氣足也光明体重不失元斤
兩俱爲眞土變化無窮又曰子丑寅爲春卯
辰己爲夏此六月純陽用事陰求於陽水浸
色也午未申爲秋酉戌亥爲冬此六月純隂
用事陽求於隂水乃凝而結金消散而入水
水火之氣相煎合形相摶往而不定上下無
常水得火而升金得火而伏相須變化凝結
器中還丹之體神哉莫測金碧經曰坤初變

成震三日月出庚龍虎自相尋坤再變化兌
八日月在丁上弦金半斤坤體變成乾圓照甲
東方金水温太陽赤水流爲汞汞者弄金鐺
月盈因合虧十六轉將生乾體缺成巽平明
月見辛乾再損成艮艮見二十三下弦水半
斤月出於丙南乾三變成坤坤乙三十日東
北丧其朋月沒於乙地土水金將化繼體生
震龍叅同契曰火記六百爲六十日晝夜之
中四氣之節變化之道窮矣積時成日積日
成月積月成年一日十二時中分之爲二六

時爲陽六時爲隂中陽四氣火亦如之太古
火龍經曰明龍者禀正陽氣色歸乎青孕育
火宫受四千三百三十年眞氣故曰火龍司
馬微注云按金精太素經云丹砂禀正陽之
氣舍至隂之精自姤化之氣凡四千三百二
十年方成丹體如此故復卦火四千三百二
十年方成大丹葛眞人云沐浴火候不注文
須遇至人方口訣蓋火候丹中最爲火要前
後聖人詳載文字非不傳也呈於微妙不可
得而及故皆在臨時唯有道之士細意詳之

耳
古天地之機隂陽之理造化之用聖人載之
於書纎悉備具傳之後世將使天下之人皆
知至道之歸而愚迷之徒顚倒妄執不信聖
人而謂天下機不容泄漏遂與至道背馳雖
死不悟此無他行不合理故心不通理不入
於道也聖人之心豈外理邪彼隂符經所謂
泄漏天機沉之三劫言愚迷之人竊弄大道
以爲非理非欲道之無傳耳今夫堯舜文武
周孔之道在六經諄諄訓誨將使天下之人

皆爲士君子而天下之士君子者皆出於是
至於小人之歸雖讀之不曉釋氏之書徧滿
天下種種教化將使天下之人皆爲佛而天
下之佛咸岀於是呈於喜造惡業者雖誦之
不達也又況伏羲神農之書旣傳於世豈固
復有隱乎唯心契於道行合於理者見之自
然悟理而得道予當披尋丹經至百十家言
雖不同而理實一貫因取其易見者編集于
前矣其引經證歌誦詩曰咸始由甲氏而傳
者以爲乙或一言之要諸家互見者且如金

丹之術數百其要在神水華池本李筌隂符
經法而諸家引爲經文如此之類只據所聞
未睱推究本末始載之所以傳其理而忘其
筌蹄耳其有不合者多秦漢以來方士僞爲
之書學者以理推之自可見矣


指歸集


