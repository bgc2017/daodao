








上清神寳洞房眞諱上經
　此經一名青童道君列紀一名太保玉經
　神仙修之為上清之眞昔魏君華存授之
　許君逺遊居西城墉臺盟紫景十華蘂玉
　割星雲寳霄翔鳳之錦以告上清百年以
　傳眞人不以露文地民發真昭之天矣
玉保王青童道君諱龍光玄字幽無生木眞
一氣青霞流光九變東玉那國玄珞之山翠
華含精流珠俠衞九千曆周香敷瓊葩明落
蘂本玉儀九尺洞觀十方天女捧衣玉帝稽

顙吟聲朗徹林谷駭震天寳神仙王授青元
上眞祕籙一百五十五書眞目周悉化庶兆
門以啓梵運開道之本曰至道者洞虚也化
本者覺意也天地不言有以示也萬物群品
有以象也雷風雲氣有以感也所以然者以
覺意得也莫不洞虚而變化也化者常也變
者名也天地萬象皆生於洞虚洞虚無有也
化象覺意皆出於洞房也洞房有中無也洞
虚無中有也房有也物不因人也天也其工
巧於人不逮見而得之意也人以意得也得

者取之也天以意示人與之也所與合則道
德與元炁混一無所不能為也無所不可見
也生死去來萬𩔖消息在覺意中也天地吾
父母也無不同也終始有無不出此也隨作
隨應顯乎幾矣幾者上清神寳洞房眞諱也
眞者眞乎此也諱者諱乎此也得此者太上
仙矣
玉保道君於時身流瓊光照無窮盡首建危
冠珠寳暎形披御霞彩天地告瑞丹芝呈芳
以真道成退齋告於金闕帝君後聖之眞曰

大哉深乎至矣以發生廣施長養化源是為
玉寳嬰兒守雌厚澤不形故號青童金闕帝
君告青童曰子體有玉骨心有九皇日䆫髙
下紫志頥下碧睛深暎自宜位登髙眞至道
祕諱今得開曉而一形寓於天和亦應錬冶
使有無合化上升玄宫青童道君退齋鬱林
肘歩請究乃告之曰子當閑居閉目習視令
如開目開目閉目不可去見以見持之百日
夜視而光通矣當復收天光於玄鏡歴念子
身中有水晶即仰看眞極下洞房中方寸三

眞視百日當聞如天震雷方寸之中可方丈
矣百八十日如大屋矣三百日如宫殿矣千
日與天地等矣不以念而念不以思而思不
以覺而覺不以意而意惟精所通萬象備矣
向之覺意所得皆在其中矣神道自顯顯而
昧昧遼然與世逺矣洞房中當見子之造化
無窮無邉無極際也子忽升天安坐洞房執
經南向黄老則哺子以神竒矣青童道君行
之千日身佩豁落駕鳳乗雲以造日宫日中
赤炁凝精盤流千折日根之神結玉之粹其

名鬱儀赤章龍文青童揖之以採日精
　　　洞明玉清太上之文




青童道君曰飲日之丹重環耀明引吸至精
以升月中黄氣融廓宻採金芒含虚養明湛
爾其神故曰結璘黄書虎文
青童道君仰玄極之虚通交神之曜日月結

炁錬冶眞形天地納其幾神明出其室回盻
九天飛馳八表金眞攝炁玉霄重光光通一
形内見三宫三宫合化二十七宫峩峩金庭
坐列玉嬰泥丸九宫宫各有名下通長樓十
二玉城中丹田有九宫兩乳髙處陷平為守
寸𩀱田左有大神名命寧字叔平右有大神
名正精字子張著紅綉衣手執火鈴以照四
方樓環為眞人宫中有玉清真人名天玉字
玄通著青雲衣手執玉鏡肺為皓清宫有素
華道君名曰成字玉虚著飛雲衣坐金床千

執大珠如雞子心為丹元宫中有玉眞名龍
精字曦漻著紅錦玉衣口衘日脾為黄室宫
中有中部玉女名攝生字伯昏著紫霞衣手
執玉尺肝為蘭靈宫中有木公名長精字孟
賢著碧霄衣手執玉帝之文坐班龍之上膽
為太眞宫中有玄光童子名彦威王字仙魂
子著紫雲衣手執劔左腎為玉帝宫中有玄
卿君名統眞字幽賦著緑雲衣手執火玉右
腎為玉女宫中有正眞童子名曰虚根字正
仙著黄玉衣合掌坐相向窮腸之裏為太常

宫中有髙上君名洞英字含華著青雲衣手
執笻上之九宫神如嬰兒坐紫雲間治方寸
中下丹田有九宫臍傍兩間髙處陷中為守
𩀱田中有二大神左曰標元字期亡右曰理
明字敬清著紫綉衣手執火炬下燭九淵護
鎭生明入一寸為明堂有桃康大神名玉威
字上明著紅錦衣坐金床二寸為洞房有玄
上帝君名無猷字命眞著玄錦衣手執籥三
寸為丹田宫中為生宫大神名務光字勤元
著赤銖衣手執玉鈴四寸為流珠宫中有弱

水大神名積淵字天英著白綃衣五寸為紫
極宫中有太乙大神名保靈字慶生著單錦
衣却上一寸為洞元宫中有南上玉妃名蘇
字決昌著碧雲衣却上二寸為洞庭宫中有
碧元上帝名大黄字曽子著黄綉衣却上三
寸為洞陽宫中有日玄大君名鬱明字監生
著玄錦衣却上四寸為洞眞宫中有帝一大
神名伯髙字都元著朱衣正坐並向外下丹
田九宫亦各方寸神形如嬰兒坐黄雲中青
童道君洞見二十七眞羅布玉嬰宻為蓮房

反神無知形合太玄道德來居與天為一祝
曰
駢闕累居玉宫九城三宫布列丹碧羅精
周流百關伏錬尸形妙有合炁變化生明
役御大有上飛玉清
道備神寳玄領眞諱徳被群品玉帝開顔身
帶龍輿周旋萬天俯窺三辰坐知億年作經
一章刻東華玉闕玄觀之上以傳金名青書
玉簡髙眞之人
　　　青童玉保王道經

九開龍胎先胎幾太無始玉空流常無
意眞寳繁㑹俠日東桑霞咽吸出紫闕
三元極元初至德理上玄感激但恍惚
妙覺道自然桃康璇璣父命精升泥丸
朱珠養雲根天芒下入淵眞神合母精
㳙㳙淡流泉黙御伯玉君晨霞起凝煙
照韞上玉公掖𦤺鎭容間金曜隱芝華
太帝揖玉階混化眞常名智惠命九還
億齡無足多不變飛神丹大道得長存
長存開闔間

青童道君玉經盟禁至重道之玄樞焉于今
偃息青林緫校上眞調御神炁育生元元神
寳眞諱先乎天地有知此文身得神仙知其
寳諱拔登祖玄髙侍帝宸壽無窮年
上清神寳洞房眞諱上經(終)
















