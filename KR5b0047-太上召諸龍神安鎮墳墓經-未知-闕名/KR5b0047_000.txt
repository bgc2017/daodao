








太上召諸神龍安鎮墳墓經
太上道君於開光太初之先與諸天神仙聖
衆同詣長桑林下晹谷之墟同心作禮上白
元始天尊臣切見凡人父母眷屬亡殁之後
葬在山岡建墳立塚以安萬年冀保宜孫利
子待其富貴光門今乃居家輱軻竟歲凶衰
錢穀耗散非横連綿畜養不孳田蠶不旺臣
等仰頼宿因今身獲慶伏遇无上至尊釋我
愚懷乞垂哀憫儻䝉宣示斯乃朽骨重肥仰
受玄恩難醻生育

元始天尊乃告
太上道君曰卿今所說凶殃之理深可哀惘
欲蘇沉迷咸居福岸卿當復坐諦聽訣言
天尊曰世人今身貧困之者是先世不信道
法不種善因今世葬埋不得亡人利益年月
營葬之所亦有四時驚犯天星地宿致見如
斯今得郷之所奏吾甚欣然自今以後世人
若有墳墓不安災衰競至者可㝷髙上道士
如靈寳典式廣建道場懴悔罪愆呼召龍王
来安墳墓則災患冰消福祥雲集

大上道君及諸衆聖俱起作禮各願受持於
是
天尊宣召諸大龍王各施救護東方青帝龍
王南方赤帝龍王西方白帝龍王北方黑帝
龍王中央黄帝龍王修吉神龍王深林神龍
王多善神龍王花流神龍王甘思神龍王善
然神龍王波流神龍王思慶神龍王驪龍神
龍王来龍神龍王應龍神龍王諫龍神龍王
三十八山神龍王二十四向神龍王天星八
卦神龍王

天尊曰諸大龍王各有萬衆有災之日焼香
普召其龍来降隨意所願而重宣言曰
歳德除青怪　熒惑化炎災　太白招七寶
辰門揖秀囬　中尊鎭五墓　諸惡悉皆摧
神龍奠八表　萬福蓊然來
迫百
天尊所告眞經龍王名號若有善男子善女
人葬埋墳墓有犯天星地禁一切龍神皆當
延至正一道士轉誦此經拜請神龍來安墳
墓自然門户光輝子孫繁衍此經神驗不可

稱量若生不倍毀謗眞文禍延億世是時大
衆聞說此經皆稱不可思議作禮而退稽首
奉行

太上召諸神龍安鎭墳墓經
















