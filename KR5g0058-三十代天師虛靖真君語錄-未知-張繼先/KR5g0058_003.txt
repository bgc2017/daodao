










三十代天師虚靖真君語録卷之三
　　　　　嗣孫四十三代天師宇初編次
　　歌行
　　　大道歌
道不遠在身中物則皆空性不空性若不空
和氣住氣歸元海壽無窮欲得身中神不出
莫向靈臺留一物物在身中神不清耗散精
神損筋骨神馭氣氣留形不須雜術自長生
術則易知道難悟既然悟得不專行所以千
人萬人學畢竟終無一二成神若出便收來

神返身中氣自回如此朝朝還暮暮自然赤
子産真胎
　　　虛空歌
虚空蕩蕩無邊岸日月東西互賔餞東賔西
餞幾時休生死場中如掣電本來真性同虚
空光明朗耀無昏蒙偶因一念落形體爲他
生死迷西東堪嘆世人全不覺死即哀兮生
即樂不知生是死根由只喜東升怕西落東
升西落理當然休將情識相牽纏不信但看
日與月朝昏上下常周天生非來兮死非去

無有相因隨所寓六道輪廻浪著忙真人止
在虚空住真人住處無室廬鄰風伴月同清
虚莫謂靈光只𣆟子包羅法界無遺餘法界
包羅大無外密入纖塵小無内飢寒災禍不
能加物物頭頭歸主宰一堆塵土百年形如
舟泛水憑人行忽朝舟壞人登岸枯木無主
從沉傾莫腐莫回顧萬水千江幾番渡這
回到岸好焚舟不須更說波濤苦有緣舟居
不居舟終不虞昨夜風雷撼山嶽虚空不動
常如如識得真空方不昧古往今來鎮長在

掀翻世界露全身盡度衆生超苦海真空消
息非頑空縱横變化無終窮聽我一歌空裏
曲鐵蛇飛上崑崙峰
　　　休歇歌
休休休歇歇休休歇歇無分别千般要妙萬
般玄只是教人各休歇既能休復能歇一切
情緣皆斷絶飢飡渴飲困時眠萬死千生没
交涉古聖賢及明哲一性綿綿周浩劫光明
相照合真空休歇之餘更無别地獄種作冤
業六識熾然如火熱立我争人昧休歇甘受

碎身並拔舌休與歇真口訣無愚無智無工
拙從上師真只恁修不遇知心誰肯泄休非
休歇非歇大用現前無扭捏主張元化絶形
蹤囊括虚空超起滅亦無休亦無歇歇歇休
休皆强說欲知真歇與真休一輪皎潔中秋
月
　　　錢塘有作
紅霞映朱欄白雲隱青山塵中人不到雙鶴
舞柴關瑶琴一曲詩數篇山童煑茗爐無烟
爲思塵世去遊樂一别洞天今幾年湘江江

上月初白湘浦浦邊風色清斷腸聲咽玉笛
碎愁殺霜堤多少情人生緫浮雲仙家依舊
春歸去來兮樂吾真
　　　和元䂓任從他歌
任從他儘教他莫管他他是他非奈我何盡
日閑同方外友高吟落筆如懸河世上無心
結凡累匣中有劒降陰魔長生已悟玄關旨
從教烏兔走如梭塵勞汨没誠堪惡孰肯飄
蕩隨蹉跎靜處每思喧處事到頭空自競嘘
呵任從他儘教他莫管他但從元氣養冲和

有時恣把丹書讀无事閑尋玉軫歌我心非石
不可動任從俗論生乖訛松簪布褐且自樂
豈戀浮華張綺羅神爐交媾鍊金液混乎湛
湛而日多功行圓成共歸去飄飄飛蓋拂霄河
任從他儘教他莫管他
　　　橐籥歌
休言大道無爲作須向房中明橐籥過時不
動片時間紫霧紅光亂灼灼青龍喜白虎惡
赤蛇纒定烏龜殻縱然過得尾閭關又被曹
溪路隔著兩條直上絜丹田决言上有三清

閣閣下分眀有玉池内有長生不死藥依時
下手採將來服了蓬萊受快樂
　　　靖通庵歌
吾結草庵山之中旁人笑我名靖通都來方
寸間田地大包世界同虚空我庵非通亦非
靖玲瓏八面無形影盈虚消息任天機庵内
主人都不省有時風雪三冬天山前盡日無
人烟頑空墨黑晝如夜庵中光耀長周圓有
時風雷平地起山沉江湧流雲氣龍吟虎嘯
萬形喧庵内情緣無止起環庵松竹連天青

冬不悴兮春不榮人來謾笑庵居苦徹骨貧
來徹骨清清貧生理十分好翻憶朱門多餓
殍君能認得自家珠終身豈羡他人寳庵似
身兮主似心欲明庵主須參尋驢胎馬腹河
沙夢那知鐵礦藏精金高著眼睛速下手只
今覓取無中有言窮理絶妄緣空無毛獅子
撩天吼庵前大厦皆蘧廬知音有幾同庵居
若非捩斷縣崖手誰解伊邊認得渠間中有
樂無人識靜處工夫閒裏得自然妙用自然
真向上神仙皆此出浮生短景甚悠悠一切

庵壞便須休溥勸吾門諸學者不昧此庵須
早修
　　　野軒歌
四海鯨魚不足釣縱使上鈎吾不要三島神
仙不足誇長生不死數如麻驚人名譽不足
恃萬古英雄一場戲些些富貴不足欣何如
野軒卧閑雲洞然刼火纖芥盡此時睡著都
不聞野軒野軒在何處宇宙茫茫無入路十
千仙子浪中潜百萬搏鵬地底度此一軒實
奇特神不知鬼不測東徹西南徹北中心一

竅塵沙國塵沙國界有微塵一一微塵一真
人一真人一真源威儀隊仗數亦然時人若
見野軒叟正眼一覷皆奔走呵呵呵千古萬
古野軒歌
　　　寄林太守
長生門户誰不愛只要自己下功夫九宫臺
上黄芽生白玉池邊蟠桃在撞動天關鬼神
伏撥轉地軸陰魔敗河車搬上九重天日月
鍊成金世界
　　　懷鬼谷山思真洞天因詠以贈元䂓

思真洞兮雲水深道人居兮鬼神欽山花笑
兮松竹陰巖溜潺潺兮千古音何時一造兮
清神襟攀石蘿兮共笑吟

三十代天師虚靖真君語録卷之三





