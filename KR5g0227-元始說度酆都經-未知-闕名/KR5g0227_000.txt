








元始說度酆都經
爾時元始天尊告五老上皇及諸靈嶽諸方
八萬億兆土皇元王太一真君二十四治陰
官三官北府三宫九府之曹主知生死之案
所受苦樂報對如聲應響倚伏如是今爲一
切衆生故說七元真經出法度人建立璇璣
周行三界緫三百六十五度下應地𢴰青黄
赤白紫絳已爲天地立七元精象置二十八
宿日月爲之陰陽立二十四曹皆主人間罪
福輕重禁戒今爲末學道士說令一切衆生

咸得安樂永離酆都脫免下鬼拘縶之苦也
爾時天尊告北陰大帝七真曰今世人生閻
浮地皆禀日月陰陽王炁所養命係七元炁
係三十六曹五臟係屬五帝六𦛒係屬六官
皆有邪穢故爲下鬼所亂元精清炁不能降
令人民凶逆不忠不孝不義不慈不仁不敬
三光星辰命夭之後皆入酆都爲罪鬼死魂
不散結聚惡炁衝上天宫
太上愍之令告丹誠爲一切衆生說演七元
真經出法立符度脫凡迷施建功德若有道

士三界之中能於末劫天地將壞人民呼嗌
風雨不時天下逆亂疫病殺人時得三洞道
士持經遊行中國爲一切人作齋建立七元
道場然燈行道拜奏章表佩服符籙醮謁上
皇太真九清道主三五之君五帝玉皇元尊
三界官屬咸皆證録得過八難名刻金簡得
道之仙矣
七真曰若來世有道士志慕仙品或居山谷
或居朝市遇有災難刀兵水火疫每兆民死
傷能爲發心燒香然燈行道一七二七三七四

十九日日夜然燈召我七真衛靈大神建北
帝七元消灾寶齋啓謝北陰削落死籍度却
酆都永離鬼官可以白素七尺書此神符一
道齋畢送以青囊盛龍函中投北名山中當
爲過酆都二十四獄不爲地官所糺凡道士
欲求諸法不受此符鬼神不畏神靈不降爲
之得罪名係酆都曹府爲下鬼所縶也
七真曰若有道士志奉我法可得度世名
入仙籙真人可爲世之良師遇世衰泰之期
可得行世救化一切衆生令合吾道昔北方

天中太㣲上帝告我令救天下兆民有灾之
日列我之位建大七元燈一日三時行道轉
經誦念北極殺鬼天蓬神咒鳴皷啓建吏兵
乃降靈官召十天魔王收鬼治病佐天正炁
扶助國民佩服神符鎮五方斷截精鬼扣震
鐘磬行道四十九轉我當領北方精騎玄斗
大神衛靈大神五丁大神黑殺大神威劔萬
丈大神王三十六天天蓬大將五湖大神斗
中使者三天真君元精大神王黑衣神君天
綱直符各三十萬衆一時圍繞下降道場拂

掃妖精千鬼萬神斥逐斬截上張天綱下布
星綱護助道士行世救治兆民了達一切法
成就無上道功感於我矣
七真曰大帝圖籙酆都所部凡道士佩太上
神咒豁落經籙者不得妙源未佩真經酆都
大符修道不成神靈不助若有道士欲受神
咒經者齎以白素四十尺紫紋一匹香油米
麵朱砂紙墨諸師奉受告啓丹誠書寫經籙
於靜室之中傳受勿令露泄醮謁上皇太真
九極真君三清道主五帝之神酆都使者列

醮三十六盤錢馬續命祕而傳之乃說度酆
都咒曰
　　太玄紫煙　三素纏旋　九元開道
　　明魔真言　有佩我咒　名入金門
　　過我酆都　永離鬼官　三魂通道
　　七魄陰神　流精玉輝　灌我形魂
　　上開法門　飛天法輪　催促三界
　　我得至真　列名太玄　魔王保舉
　　正斗回旋　急急如律令
七真曰後世之中有遇此經咒者宿有命根

玄圖之人當得傳佩勿令輕師慢經自倚才
學下愚之者勿傳冥禁不輕慎之慎之
七真告訖乃命五帝大魔三界之神自今
已去若有道士奉授神咒經歷觀行三界爲
一切衆生轉經行道佩服符籙爲一切衆生
有灾之日行我之道救濟兆民懸繒幡花轉
念真文呼吸神炁佐助道士治病令得無他
無他之後十天魔王十方三界一切神明我
悉遷汝之位矣
七真曰末學道士若佩服此符當一心奉師

敬如日月禮敬瞻仰不得妄傳下愚行尸媱
亂麤惡兇悖之人此符皆有三萬力士二十
萬大神衛護殺鬼生民不可輕易輕泄禍殁
七劫永失道真是時五老受命稽首奉持





元始說度酆都經











