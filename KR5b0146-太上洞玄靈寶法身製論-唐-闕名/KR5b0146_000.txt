








太上洞玄靈寳法身製論陶十
入爲道性以忍辱爲上禮之爲用唯和爲貴
入道之法宜忌忿爭若聲與色厲驚衆駭羣
執愚專性輕用手舞如此則損氣傷學犯者
永不得預法座若不依科奪治削籙
酒性敗德爭慢所由科戒顯詳而犯者未復
凡籙生皆宜節愼況復學士寜得不禁經文
酒制宜應遵用其和神將藥節宜得理若起
齋定座設啓狀求感不得因色到衆或潜𣊻
隱愆謂衆不知犯者禁錮百日再犯奪治籙

惡言綺語明賢禁戒利口覆邦先聖髙誨若
有反覆白黑評論得失妄宣是非空造貝錦
爲衆所患宜應防杜犯者依科禁錮一年三
犯奪治籙
生爲大德之主仁爲儒道之宗慈爲福端殺
爲罪首立功𣗳德莫如去害故濟生之苦皆
由慈心於物頃來男女學士毎以五月夏節
逆唱放生未至其日先巳羅捕造於臨流悉
已薨夭旣欲招福反尤大罪自今以後不宜
預云放生若有善心卒遇便買义設齋福之

家師主亦禁戒輕侮任辦則是事主之愆犯
者禁錮二百日
齋戒威儀𢊍福科令陸先生具巳詳之可設
備矣旣逺近親聞德音亦宜共禀規誨若有
越用法典假因觴跪蹲鐘椀如此則與遊宴
無别爲傍觀者可哂宜應悉攺悛不得懼萬
姓嫌疑乃全科典有聞犯者禁錮一年三犯
依律治罪削名
五辛之菜六畜之肉並戒所禁學士無嘗或
以傷神損性或使祈奏無感若請疾救戹宜

以自戒仍不忌嫌疑爲識士所譏遂今同法
横爲其哂犯者禁錮百日
德不孤立必須隣友黨輩徃來不可都斷且
人有德不能無行行應有方脫善信之家設
齋辦𢊍推敬之心三界並記何況學士寧無
一感而躭著觴宴或爲競利所拘致令福主
合門心懷煩惱望賓淹遲神疲體倦忿心内
發此巳爲衆情嗟恨切尋冥理安得無罪自
今以後先已名被必有急事逆報請主當更
詮覓而逼慕奢寛遂使主見之咸有恨色此

宜愼杜有犯禁錮二百日三犯永墮不得復
預法座
韶武之樂雅頌之音由來久矣邈然難追遘
及鄭衞遺聲妖艶辭章西羌雜伎北胡鼔舞
旣不能輔性娛神正足亂志若於曲集法㑹
饒送同法觴旣過限遂令俗翫不招自泄此
皆亂神傷形損道悖徳有犯禁錮百日
右八條
夫靈寳妙法生于元始之先眞體空寂湛然
常靜有善斯見無縁則隱雖眞韻夷妙圎通

無方智者體之有無之間愚者起疑謂之永
滅故覩其卷軸不可謂有就其常靜不可謂
無故無中生有有中生無了然無質故不可
窮混成也無爲也仁者得仁智者得智愚者
因之發解神照以之生慧故知經從理生孰
謂不然勤求則神慧因鑒棄捨則精神昏闇
故經是大解之宗理爲棲義之宅常靜崇高
則凡賢絶仰

太上洞玄靈寳法身製論
