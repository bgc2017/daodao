








真藏經要訣秋八
昔有五貧士常懷我慢不信經法滅三寳門
不信衆生有真道性不信衆生有經妙法不
信衆生无我寂滅不信衆生等大乗法不信
衆生不生不滅不信衆生心如大海不信衆
生等天尊行不信衆生爲大空聚如是不信
即得重病生入闇獄死入闇獄行入闇獄住
入闇獄坐入闇獄卧入闇獄食入闇獄息入
闇獄諸善男女各自思惟勿生不信若不達
解能行直心不生毀謗功徳廣遠何以故法

无相故法无定故法解脫故當知直心即是
道場不懐諸法入諸妙寂不懐生死入諸寳
相不懷取捨入諸智慧不懷嗔癡入諸解脫
不懷貪欲入諸法寳不懷是非入諸正道不
懷聲色入諸福田不懐六情入諸无漏不懐
五䕃入諸大慧不懷四大入諸神通此法微
妙終劫說之亦不能盡若有生知易悟略說
半字真證大乗解无上道若能信心受持善
解忘神洗除心垢功徳廣逺不可思議
天尊言不離身心而得解脫得解脫者寂滅

道場入正法印證三世因成无上果一切衆
生心性解脫身相解脫心爲言教身爲文字
尋文逐字教迹斯忘悟此文字入解脫門證
元上道善音童子白
天尊言不審衆生心爲言教身爲文字衆生
心是癡心身是闇網云何令衆生學其癡心
而求闇網而得成道衆生癡心不復知學應
得成道不知學者而不成道若學癡心亦不
成道何以故以癡學癡癡性不發云何成道
衆生癡心癡不知學學不成道譬如木中有

火火不自生必假人攻方得其火衆生癡心
必假導師而得悟解願爲說之
天尊曰諸法清淨无生无滅云何有衆生得
道云何有衆生失道云何有衆生癡網而學
成道云何有癡心不學而得成道法无自性
畢竟无我云何衆生差別而作此難我說文
字性離則是非性解脫方便引誘令識文字
性離則是法性解脫方便引誘令識正音證
法音者无法可證无法可修无法可學无法
可得无法可受究竟清淨混成非一二乗衆

生聞此語者驚忙震懼立身无所是時法音
等衆豁然意解悟大乗宗平等无二歸命忘
形稽首而去一切衆生貪著有爲欣生惡死
意雖求生由造死業不持戒行雖得長壽由
如老樹有何殊別若持戒者死補天官昇仙
自在雖有帝王三公之位能持戒行死則升
仙自在快樂天下萬物无有長存唯有道徳
不生不滅一切衆生從道而生從道而滅業
縁悉被同貫一門譬如母之生子子懷不孝
棄擲其母四向造罪被繫羅網母思憶之枯

腸寸㫁子終不覺身自受苦痛楚難當衆生
顛倒迷失其本亦復如是大乗玄教隨根布
徳了不自知雖不覺知隨根度脫一切衆生
悉皆受潤岀苦入樂不離真藏衆生迷惑妄
想爲有於真藏中終不覺悟何以故法性真
故於真受有有是苦聚即是苦惱我觀一切
悉是大惠无生无滅无苦无惱去來平等出
入平等下根布施即是平等中根誡行无戒
即是平等上根智慧无智无我即是平等衆
生受樂樂受无受即是平等衆生業報報業

无業即是平等一切諸法等无所等无所等
故名爲大道勤學大乗善行三慧一者巧積
方便善滅外塵二者斷諸行漏不岀他境三
者尋求實相直至道場旣證反本二見常明
三業輪轉四大恒通五䕃開朗六情不染七
識自存八正无我九徳綿綿先賢後聖莫不
由此而得成道當知真藏最爲第一一切衆
生身性清淨天真正道隱在其中名爲真藏
若有說真藏經者此人功徳不可思議則見
我身成无上道若有信心捨諸他念即得道

眼照三世因平等无礙或捨身毀碎或投身
餓虎或火焚身命或繫業因果捨施求福如
此功徳甚薄法力不成何以故无慧力故无
通逹故自證自求自得自我如是自縛墮无
明障繫業不除業業相牽云何解脫此觀第
一初從數心心法不住法不住故則无定法
无定法故則見道慧見道慧者即是本身不
生不滅不識本身如有人行路拾得遺篋開
篋視鏡自見其形謂是篋主心地惶怖稽首
而謝棄之而去衆生迷惑捨真取僞棄本尋

末亦復如是
天尊曰一切衆生身无邊相名爲經法亦名
法聚何以故解惑立名不同體解名爲衆生
亦名生死亦名苦聚亦名顛倒亦名外求何
以故衆生不解名之爲惑以是縁由不識自
身自身之中有无量法聚具三清境衆生迷
惑遂使外求不信正法不求善友名爲衆生
將法迷没世間從劫至劫終无曉了若遇善
知識名爲宿因種其福徳何以故昔因今果
得遇天尊顯无上真藏祕宻重玄了逹昔因

證今生果汝等若求先當自求祕宻法見廣
開真藏以此法藏統收諸法盡无邊底慧力
童子曰雖聞聖說不能解了不知何者爲道
何者爲法何者爲師何者爲聚以不知故願
爲說之
天尊答曰汝所問者問於自求真藏法見汝
今澄神靜處廣爲說之一切衆生身性清淨
天真正道隱在其中名爲真藏
天尊又曰不信根中而有三寳不信衆生等
天尊性不信諸法寂滅无相不信衆生從无

量劫來種種示形而无生滅如是不信名爲
謗法是名毀法是名滅法旣名滅法生死輪
轉必墮地獄无縁得出慎勿外求不懐身相
遍滿諸國不懷身相不生不滅非離衆生而
出相好非離衆生而滿虚空非離衆生有真
藏寳諸善男子勿生不信金口所說更无差
謬善音童子稽首再拜信受奉行


真藏經要訣(終)











