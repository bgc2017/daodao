








太上洞玄靈寳五顯靈觀華光本行妙經隷八
爾時元始天尊於赤明刼初在大羅天上玉
清聖境清徴天中九光元陽之殿與太上玉
晨道君太上玄元老君諸天上帝坐九色龍
鳳寳座垂十絶靈旛羽盖玉童玉女散諸天
香寳花遍滿十方是時九鳳齊唱八鸞同鳴
天樂自響靈鳳聚煙獅子白鶴嘯歌雝雝天
無氛穢山嶽藏雲元始天尊現神通妙力垂
九色祥光天宫玄都莫不焕然下燭十方無
極世界俱同一相琉璃清瑩洞徹無碍表裏

分明十方無極飛天神王至尊大神一時同
會于時東方九炁青帝天君侍眞靈官無鞅
數衆浮空而至南方三炁赤帝天君侍眞靈
官無鞅數衆浮空而至西方七炁白帝天君
侍眞靈官無鞅數衆浮空而至北方五炁黑
帝天君侍眞靈官無鞅數衆浮空而至中央
一炁黃帝天君侍眞靈官無鞅數衆浮空而
至雲集法會稽首恭敬咸聽
元始天尊說無上玄元眞一妙法諸天神仙
步虛旋繞三界侍軒同聲讚詠當此之時喜

慶難言幽關重開並受光明苦爽幽䰟一時
解脫時會中有長生度世眞人萬福好生眞
人慈悲普濟眞人越班整佩執簡而出稽首
上白天尊言天尊大慈天尊大聖肇開天地
運度陰陽爲萬靈師爲群生父臣等宿縁流
慶得侍至眞忝居眞列今者得預大會拱聽
法音宣演重玄俱蒙開化恩不可量臣等伏
覩下方世界魔鬼流行侵害生民三災競起
五毒興行水火刀兵凶年饑饉死亡至衆甚
可哀傷未審以何因縁遭罹此苦恭惟天尊

至仁善貸開度群迷大宏濟度之門廣布慈
悲之化
天尊曰汝當攝念存誠吾當爲汝演說善惡
因縁良久日原夫上元之時人多淳朴與天
地同體惟道是修教化衆生使歸正道不爲
物觸心廣體胖無有損傷克終壽命中元之
人禀謙和美厚之人施慈惠温良之德存恤
孤寡拯濟飢貧後己先人務行方便下元之
人生處世間造惡不悛不修善行道德久廢
仁義不行不敬天地不禮三光不畏神明不

孝父母不忠君主不念師尊信從邪見不省
本源損物害人欺心罔道貪婪無厭積惡招
愆恣縱六情莫知已極善惡童子四直功曹
紏察使者録其罪目日夜上奏天庭由是三
官鼓筆五帝考書削字青編注名黑簿遂使
司命司録司功司殺减筭除年或在世非橫
連綿運意乖錯所謀不遂轗軻競生疫癘流
行致多夭喪或命過之後淪没九幽地獄之
中無有善念得脫幽關凡此罪因皆由心造
諸眞人聞是語已不勝哀憫再拜上白

天尊言臣等欲仗慈悲威光之力分身下降
人間救度衆生俾令男女處世安穩去離邪
橫富貴長壽灾害不生魔鬼潜消道化日顯
君明臣良國祚延永干戈屏息天下太平時
和歳豐萬民樂業伏望至尊俯從志願
天尊曰汝今欲令利益末世衆生方便啓問
發如是願善哉善哉且萬物吾生萬靈無化
救度衆生固當如是然不勞汝眞烈汝當靜
念在心吾即爲汝演說利益衆生救度之門
天尊曰三天境内有靈官大聖華光五大天

帥發弘誓願救度衆生攝伏群魔闡揚道化
威靈烜赫功德巍巍與道合眞度人無量隨
聲赴感捍厄扶衰無願不從延生賜福或現
一身或顯五相或化爲諸天天帝或化爲梵
王帝身或化爲吉祥如來或化爲日露天主
或化爲華光菩薩或化爲天丁力士或化爲
妙行眞人以此種種神通隨機攝化救度衆
生眞人復問此靈觀大聖以何因縁位居天
帥現十方種種神通妙相
天尊曰此靈觀五大天帥稟五星五炁之精

毓五方五靈之秀化身三界應現十方掌三
界禍福之權持萬物生殺之柄吉凶悔吝悉
屬陶鎔若或有人一稱其名號曰靈觀大聖
華光廣化天君當知神通立現克副願心如
影隨形似聲應響昭然感格莫可稱量眞人
復問曰仰惟
天尊好之德澤被三途恩霑萬彙廣福天人
作度人之津梁啓歸眞之徑路伏願特垂勑
㫖遣降人間福國安民宣揚玄化天尊於是
以金簡玉符遣金童玉女勑召靈觀五大天

帥倏忽之間靈五大天帥恭臨法會長跪道
前上言臣等仰沐生成忝居眞列今日大慶
特蒙勑召得詣瓊軒仰覩天顏聽宣妙法
天尊曰世間男女不崇正化造惡不悛以矯
詐爲本心以貪婪爲己行放縱情慾背正向
邪積種種罪源莫知懺悔致使地祇効奏天
律譴誅召惡招殃冤讎纏結報對昭然毫分
不失又復有陣亡鬼兵下道妖邪伺人間隙
把人年命追魄魂攝人精氣與其邪黨侵害
良民或命未盡而遽亡或有全家而疾疫俯

觀此輩良可憫憐汝宜下降人間分身化氛
應現十方收攝群魔使歸正道俾下元之人
離諸患難見存眷屬悉獲安寧已徃先親咸
皆超度爾時
天尊即說靈觀咒曰
玄元始祖三炁氤氲開明三景
頂立乾坤保制劫運使天長存
三天主帝上帝高眞修眞闡教
利物濟人燮調元化福國安民
靈官大聖華光之君神通無極

上佐帝宸分身化氣三界遊巡
濟生度死福善禍淫禳災度厄
辟毒驅温廣宣號令役使雷神
手持金鎗足踏火輪火瓢火鵶
飛焰星奔金磚萬疊雷火燐燐
天目一視三界齊欽順風千里
善惡皆聞六丁六甲三五將軍
雷公電母擲火流金風伯雨師
播雨興雲天丁力士隊仗紛紜
封山破洞馘滅鬼群魔精畏伏

潜跡海濱敢有拒送攝魄收魂
金鎚裂腦鐵戟穿心钁天大斧
斬截其身烏風一掃化作徴塵
九州社令血食之賓城隍主者
聽吾指陳佐助玄教積累殊勳
元始玉字八威龍文普告三界
萬靈咸遵急急如彾
天尊復謂眞人曰世間男女或有妖邪魍魎
山魈木客古器伏屍土恠石精水脉旺魅不
正等神變易形質抛磚放火攝人䰟𩲸占人

宅舍百種形狀惱亂衆生凡有是諸患難善
信男女速宜齋戒沐浴或於古觀靈壇或於
本居淨室建立三清寳座五帝靈壇然香㸃
燈獻花酌水投詞露懇拜表上章皈命三界
高眞靈官大聖持念眞經誦詠神咒首愆謝
過請福延生靈觀大聖應時感格部領五百
靈觀大聖金磚金鎗火瓢火車火鵶大將無
面目大將軍白蛇大將軍順風千里使者五
方雷神天將銅頭鐵面六天吏兵火部率衆
流金擲火掣電轟雷一合下降掃蕩妖氛驅

逐不祥肅清境界人鬼分離生民安泰靈觀
元帥威神之吏莫可稱量凡有見聞各宜恭
敬若復世間亢陽爲沴積陰爲癘祝融扇禍
江海失經或干戈互起人民流亡蟲蝗爲妖
蠹食禾穢如是災難皆當依儀醮謝天地轉
念眞經皈命上玄祈恩請福即得國土清平
風調雨順百物清潤河清海晏又若世人星
辰衝戰禄馬休囚疾病纒綿求安無路或修
墳立宅干犯土皇或官司牢獄冤枉不伸或
疫癘流行人民困弊或江河轉運波浪驚危

或曠野山林惡獸奔突或夫妻刑隔嗣續未
蕃或水陸經營惡人值遇或咒詛相仍侵凌
眷屬或身懷六甲母子未分或在世孤貧謀
爲阻晦或門户閉塞畜養不生或買遷經术
財物散耗或塚訟微呼先亡復連如是等種
種災難皆縁世人積惡深厚以致禍患來鐘
福瑞希降若能依儀行道罄志投誠剖露腹
心皈依懺悔即獲平安神眀護門道氣滋扶
一切灾難應時消散又若世間男女爲先祖
宗親父母亡没起心薦㧞冀徹孝思即得䰟

出幽關逍遥快樂永辭沉結上生天堂是經
功德不可思議存亡獲福善利無邊於是眞
人得聞語已誓願流傳纘嘆靈觀大聖而獻
頌曰
高上太微中有玄虛五形全妙
萬法希民化身三界變現十方
道合自然國泰民康
說是頌已法會衆眞無鞅仙聖咸皆稱善
天尊再告眞人曰世間男女能依吾所授奉
教而行者皆道心深重宿有善縁尊崇供養

萬灾不干吉祥如意衆善齊降諸惡不生更
能於四時八節三元三會五臘十直甲子庚
申月旦本命是諸良辰吉日如法自持自然
千眞萬合福壽延長七祖九玄均獲超度更
能傳授世人敬信讀誦福利無邊是經功德
果報照然不可思議
天尊說是經已靈觀大聖敬奉教㫖下降人
間廣宣玄化十方天眞大聖無鞅仙衆稱揚
讚嘆歡喜踴躍稽首禮謝
無上虛皇正眞三寳作禮而退謹奉

道㫖敬爲流傳
太上洞玄靈寳五顯靈觀華光本行妙經終








