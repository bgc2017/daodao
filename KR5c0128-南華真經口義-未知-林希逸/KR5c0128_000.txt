








莊子口義發題聲一
莊子宋人也名周字子休生睢陽蒙縣在戰
國之初與孟子同時隱遁而放言者也所著
之書名以莊子自分爲三内篇七外篇十五
雜篇十一雖其分别次第如此而所謂寓言
重言巵言三者通一書皆然也外篇雜篇則
即其篇首而名之内篇則立爲名字各有意
義其文比之外篇雜篇爲尤精而立言之意
則無彼此之異陳同甫嘗曰天下不可以無
此人亦不可以無此書而後足以當君子之

論若莊子者其書雖爲不經實天下所不可
無者郭子玄謂其不經而爲百家之冠此語
甚公然此書不可不讀亦最難讀東坡一生
文字只從此悟入大藏經五百四十函皆自
此中紬繹出左丘明司馬子長諸人筆力未
易敵此是豈可不讀然謂之難者何也伊川
曰佛書如淫聲美色易以惑人蓋以其語震
動而見易揺也況此書所言仁義性命之類
字義皆與吾書不同一難也其意欲與吾夫
子爭衡故其言多過當二難也鄙略中下之

人如佛書所謂爲最上乗者說故其言每毎
過高三難也又其筆端鼓舞變化皆不可以
尋常文字蹊徑求之四難也況語脉機鋒多
如禪家頓宗所謂劍刃上事吾儒書中未嘗
有此五難也是必精於語盂中庸大學等書
見理素定識文字血脉知禪宗解數具此眼
目而後知其言意一一有所歸著未嘗不跌
蕩未嘗不戲劇而大綱領大宗㫖未嘗於聖
人異也若此眼未明强生意見非以異端邪
說鄙之必爲其所恐動或資以誕放或流而

空虛則伊川淫聲美色之喻誠不可不懼希
逸少嘗有聞於樂軒因樂軒而聞艾軒之說
文字血脉稍知梗概又頗嘗涉獵佛書而後
悟其縱横變化之機自謂於此書稍有所得
實前人所未盡究者最後乃得吕吉甫王元
澤諸家解說雖比郭象稍爲分章析句而大
㫖不明因王吕之言愈使人有疑於莊子若
以管見推之則此書自可獨行天地之間初
無得罪於聖門者使莊子復生謂之千載而
下子雲可也非敢進之作者聊與諸同志者

共之鬳齋林希逸序
　(莊子宋人也名周字子休生睢陽蒙縣嘗/爲蒙漆圜吏學無所不窺要本歸於老子)
　(之言故其著書十餘萬言大抵率寓言也/其言洸洋自恣以適已故自王公大人不)
　(能器之楚威王聞周賢使使厚幣迎之許/以爲相周笑謂使者千金重利卿相尊位)
　(也子獨不見郊祭之犠牛乎養食之數歲/衣以文繡以入太廟當是之時欲爲孤豚)
　(其可得乎子亟去無汙我我寧遊戲汙瀆/之中自快無爲有國者所羈終身不仕以)
　(快吾志焉唐封南華/眞人書爲南華眞經)


















