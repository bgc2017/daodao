










南華眞經口義卷之二聲二
　　　　鬳齋林希逸
　　　內篇齊物論上(物論者人物之論也/猶言衆論也齊者一)
　　　(也欲合衆論而爲一也戰國之世學/問不同更相是非故莊子以爲不若)
　　　(是非兩忘而歸之自然此其立名之/意也天籟地籟人籟就聲上起譬喻)
　　　(也)
南郭子綦隱几而坐仰天而噓嗒焉似喪其
耦顔成子游立侍乎前曰何居乎形固可使
如槁木而心固可使如死灰乎今之隱几者
非昔之隱几者也子綦曰偃不亦善乎而問

之也今者吾喪我汝知之乎
　隱几者憑几也嗒然者無心之貌也喪其
　耦者人皆以物我對立此忘之也槁木者
　無生意也死灰心不起也今之隱几者言
　今日先生之隱几非若前此見人之隱几
　也有我則有物喪我無我也無我則無物
　矣汝知之乎者言汝知此理乎吾即我也
　不曰我喪我而曰吾喪我言人身中纔有
　一毫私心未化則吾我之間亦有分别矣
　吾喪我三字下得極好洞山曰渠今不是

　我我今正是渠便是此等關竅
汝聞人籟而未聞地籟汝聞地籟而未聞天
籟夫子游曰敢問其方子綦曰夫大塊噫氣
其名爲風是唯無作作則萬竅怒號而獨不
聞之翏翏乎山林之畏佳大木百圍之竅穴
似鼻似口似耳似枅似圈似曰似洼者似污
者激者謞者叱者吸者叫者譹者宎者咬者
前者唱于而隨者唱喁泠風則小和飄風則
大和厲風濟則衆竅爲虛而獨不見之調調
之刁刁乎

　子綦因子游一問知其亦有造理之見欲
　以天籟語之遂如此發問也方道也問此
　理果何如也大塊天地也天地之間因何
　有風亦猶人之噫氣也是唯無作言其不
　作則已也作則萬竅怒號者言纔動則滿
　世界皆是也萬竅萬木之竅也翏翏乎長
　風之聲也畏音偉佳音翠上畏佳者林木
　摇動之貌百圍言木之大也兩手相拏曰
　圍上言萬竅此但以一樹之大者言之則
　其他可知文法也大木之竅穴其形之不

　同各有所似枅柱上方木斜而深者圈如
　桮圈之員者洼曲者污下者此皆言其竅
　穴之形自激者至咬者言竅穴中之聲于
　之聲輕喁之聲重言風之前去其聲如唱
　千隨其後而至者則如唱喁輕重相和也
　泠風小風也風小則其相和之聲亦小飄
　風大風也風大則其相和之聲亦大厲風
　者猛厲之風也濟者止也風既止則衆竅
　之中向之爲聲者皆不聞矣故曰爲虚調
　調刁刁皆樹木爲風所摇動之形前曰獨

　不聞後曰獨不見此一段文字之關鎖也
　而汝也莊子之文好處極多如此一段又
　妙中之妙者一部書中此爲第一文字非
　特莊子一部書中合古今作者求之亦無
　此一段文字詩是有聲畫謂其寫難狀之
　景也何曾見畫得箇聲出自激者至咬者
　八字八聲也于與喁又是相和之聲也天
　地間無形無影之風可聞而不可見之聲
　却就筆頭上畫得出非南華老仙安得這
　般手段每讀之眞使人手舞足蹈而不知

　自已也此段只是說地籟却引說後段天
　籟自是文勢如此說者或謂此言地籟自
　然之聲亦天籟也固是如此風非出於造
　化出於何處然看他文勢說地籟且還他
　說地籟庶見他血脉綱領
子游曰地籟則衆竅是已人籟則比竹是已
敢問天籟
　比竹笙簧之類也人籟豈特比竹金石絲
　匏之類皆是此特舉其一耳前說地籟後
　說天籟却把人籟只一句斷送了此亦是

　文法讀莊子之文須如此子細檢點庶得
　箇入處
子綦曰夫吹萬不同而使其自已也咸其自
取怒者其誰耶
　吹萬萬物之有聲者也言萬物之有聲者
　皆造物吹之吹之者造物也而皆使其若
　自已出吹字使字皆屬造物自取者自取
　於已也咸其自取言萬物皆以爲我所自
　能而不知一氣之動誰實使之氣發於内
　而爲言遂下一怒字與怒而飛同亦屬造

　物
大知閑閑小知間間大言炎炎小言詹詹
　大知者上知之人也閑閑者從容自得也
　小知小計較者也間間者言筭星筭兩自
　分别也大言者氣燄大者也炎炎有光輝
　也莊子之意伊周孔孟皆在此一句内小
　言者小小見識之人也詹詹者瞻前顧後
　也百家之說市井之談皆在此一句内此
　四句總說世間有此兩種人知理會事功
　者言理會學術議論者

其寐也魂交其覺也形開與接爲構日以心
鬥
　既說上四句了却就人身上發明其寐也
　魂交言夜則神集於其心也其覺也形開
　言晝則四體皆動用也此兩句自帝王至
　庶人皆在内構合也應於外者爲接言人
　夜則安寢平旦以來遇合之間便有應接
　内役其心如戰鬥然日日如是故曰與接
　爲構日以心鬥即孟子所謂旦晝之所爲
　有梏亡之者孟子說得便平善被他如此

　造語精神百倍亦警動人後之襌家其言
　語多是此等意思
縵者窖者密者小恐惴惴大恐縵縵
　縵者有一種人做事縵怛怛地又有一種
　人出著言語便有機穽故曰窖又有一種
　人思前筭後不漏落一線路故曰密此皆
　言世之應物用心者然皆不得自在皆有
　憂苦畏懼之心所謂小人長戚戚是也孔
　子則謂小人戚戚莊子之意則堯舜周孔
　皆爲戚戚矣事之小者則惴惴然而懼故

　曰小恐惴惴事之大者則憂深思遠若失
　若疑故曰大恐縵縵
其發若機括其司是非之謂也其留如詛盟
其守勝之謂也其殺如秋冬以言其日消也
其溺之所爲之不可使復之也其厭也如緘
以言其老洫也近死之心莫使復陽也喜怒
哀樂慮歎變慹姚佚啓態樂出虛蒸成菌
　其議論是非各有所主若射者之謀中的
　然故曰其發若機括謂一語不虚發也司
　主也好勝之心自守不化留戀於胸次若

　與人有詛盟然用心憂勞日銷月鑠謂其
　内自苦也物生於春夏殺於秋冬憔悴之
　時也故以爲日消之喻此三句下是意上
　是譬喻却如此下語意有所溺一去而不
　可回故曰溺之所爲之上之字助語也下
　之字往也不可使復之也此之字亦訓往
　言不可復挽回也其爲物慾所厭没如被
　緘滕然至老而不可救拔故曰老洫洫者
　謂其如墜於溝壑也此等人身雖生而心
　已若死者矣故曰近死謂其胸中無知也

　陽生也言其心已死不復活也此以上形
　容世俗之用心喜怒以下十二字又形容
　其狀貌謂其在内者如此故其見於外也
　或喜或怒或哀或樂時乎憂慮時乎嗟歎
　時乎變换意態如此不得又欲如彼慹者
　憂疑而不動之貌姚央庠之貌佚縱逸也
　啓開放不收斂之貌態做模打樣也其人
　雖如此實皆不自由如樂之出於虚如氣
　之蒸成菌言許多種人皆是造物使之便
　是吹萬如此說造物處又不謂自然而然

　言人不能以道自持則做出許多醜差皆
　若鬼神使之然讀莊子者却要如此體認
　得子細
一夜相代乎前而莫知其所萌已乎已乎旦
暮得此其所由以生乎非彼無我非我無所
取是亦近矣而不知其所爲使若有眞宰而
特不得其眹可行已信而不見其形有情而
無形
　日夜相代乎前造物之往來者也莫知所
　萌言不見其所起之處也已乎已乎猶今

　人言是了是了意謂所萌之地雖不可知
　然旦暮之間不過得此而已此者造物也
　這一此字甚重不是輕下非彼無我這彼
　字却是上面此字言非造物則我不能如
　此然造物之所爲必因人身而後見故曰
　非我無所取如此說得來雖若近而可見
　矣然其所爲見使於造物者人實不知之
　故曰是亦近矣而不知其所爲使眞宰造
　物也若有者似若有之而不敢以爲實有
　也眹萌芽之地也不得其眹即莫知其所

　萌也可行者言天行之可見者也已信者
　甚實也造物之所行信乎有之而但不見
　其形即莫知其所爲使也有情言有實也
　即已信也無形即不見其形也自日夜相
　代以下皆言造物之所爲雖在面前而人
　不可見反反覆覆紬繹許多語句辭甚切
　而意甚至蓋欲人於此著意自點檢也
百骸九竅六藏賅而存焉吾誰與爲親汝皆
悦之乎其有私焉如是皆有爲臣妾乎其臣
妾不足以相治乎其遞相爲君臣乎其有眞

君存焉如求得其情與不得無益損乎其眞
　百骸九竅六藏即人一身之所有者也此
　以下又就人身上發明一段更是奇特賅
　者備也存在也言人之一身備此而皆在
　也吾誰與爲親者言吾所獨親者誰乎這
　一親字下得極有理且如人身或有病在
　手爲其所苦則方病之時手乃爲身之讎
　也六根皆然汝皆悦之乎者言六根之中
　皆喜之乎亦有所私喜乎且其在身之用
　何者爲貴何者爲賤如頭痒而手搔則手

　者頭之役望遠而足行則足者目之役役
　者臣妾也然而不足以相治者乎足耳目
　鼻舌互相爲用也受役者爲臣役之者爲
　君足時乎而用手手時乎而用足故曰遞
　相爲君臣百骸九竅六藏之君臣既不可
　得而定名則心者身之主也其以心爲君
　乎心又不能以自主而主之者造物則造
　物爲眞君矣故曰其有眞君存焉我雖如
　此推求欲見到實處然見得與見不得其
　所謂君者初何加損乎情實也故曰如求

　得其情與不得無益損乎其眞
一受其成形不亡以待盡與物相刃相靡其
行盡如馳而莫之能止不亦悲乎終身役役
而不見其成功薾然疲役而不知其所歸可
不哀邪人謂之不死奚益其形化其心與之
然可不謂大哀乎人之生也固若是芒乎其
我獨芒而人亦有不芒者乎
　大抵人之形體非我自有必有所受者既
　受此形於造物則造物與我相守不亡以
　待此形之歸盡而後已而人不能一順乎

　造物乃爲外物所汨與之或逆或順以此
　而行盡其一生如駒過隙不能以一息自
　寧故曰行盡如馳而莫之能止相刃相逆
　也相靡相隨汨没之意終身役役言自苦
　也不見其成功言無益也採得百花成蜜
　後不知辛苦爲誰甜即此意也薾然疲役
　又形容其役役勞苦之狀不知其所歸不
　知何日可休歇也人生之自勞如此壽雖
　百年亦何益故曰不死奚益其形化者從
　衰得白從白得老也年彌高而德彌邵則

　是形化而心不化在我既無見識徒以心
　爲形役形衰而心亦疲矣故曰其心與之
　然芒芒然無見識也彼愚惑之人亦當回
　首自思曰凡人之生其胸中本若是昩然
　無見乎豈我獨昩而人亦有不昩者此意
　蓋謂天生蒸民有物有則民之秉彝好是
　懿德天理未嘗不明汝以人慾自昏故至
　於此知道之人豈如此芒昩乎此所謂金
　篦括膜要汝開眼也
夫隨其成心而師之誰獨且無師乎奚必知

代而心自取者有之愚者與有焉未成乎心
而有是非是今日適越而昔至也是以無有
爲有無有爲有雖有神禹且不能知吾獨且
奈何哉
　成心者人人皆有此心天理渾然而無不
　備者也言汝之生皆有見成一箇天理若
　能以此爲師則誰獨無之非惟賢者有此
　愚者亦有之知代古賢者之稱也代變化
　也言其知變化之理也心自取者言其心
　有所見也若此心未能見此渾然之理而

　强立是非之論是者自是而不知其理之
　本然譬如今日方始適越而謂昔曰已至
　之矣天下寧有是理哉此謂强其不知以
　爲知也如此則是本無所見而强以爲有
　既已無所見而自以爲有所見雖使古聖
　人復出於汝亦不可曉他人又奈汝何哉
　神禹即禹也借以爲古聖人之稱也
夫言非吹也言者有言其所言者特未定也
果有言邪其未嘗有言邪其以爲異於鷇音
亦有辯乎其無辯乎

　此篇本爲齊物論是非而作前既發爲三
　籟之論謂天地之間凡有聲者皆出於造
　物却又引而伸之演說人身皆爲造物所
　使紬繹發越至成心處而後住自此以下
　却說是非之論風之於竅比竹之聲吹萬
　不同皆聲而已聲成文而後謂之言言則
　非吹比也所謂言者皆各言其意也故曰
　言者有言此四字便是是非之論其所言
　者特未定也謂汝雖有此言其出於汝耶
　其出於造物耶故曰未定其言果汝之言

　邪其在汝者未嘗有此言而爲造物所使
　遂爲此言邪鷇者鳥之初出卵者也鷇之
　爲音未有所知汝之有言亦不自知若以
　爲異於鷇音則實不能自異則以爲與鷇
　音有分辨乎無分辯乎言其實一同不可
　得而分辨也



南華眞經口義卷之二
