










南華眞經口義卷之三十一堂十
　　　　鬳齋林希逸
　　　雜篇漁父
孔子遊乎緇帷之林休坐乎杏壇之上弟子
讀書孔子弦歌鼓琴奏曲未半有漁父者下
舡而來鬢眉交白被髮揄袂行原以上距陸
而止左手據膝右手持頤以聽曲終而招子
貢子路二人俱對客指孔子曰彼何烏著也
子路對曰魯之君子也客問其族子路對曰
族孔氏客曰孔氏者何治也子路未應子貢

對曰孔氏者性服忠信身行仁義飾禮樂選
人倫上以忠於世主下以化於齊民將以利
天下此孔氏之所治也又問曰有士之君與
子貢曰非也侯王之佐與子貢曰非也客乃
笑而還行言曰仁則仁矣恐不免其身苦心
勞形以危其眞嗚呼遠哉其分於道也子貢
還報孔子孔子推琴而起曰其聖人與乃下
求之至於澤畔方將杖挐而引其船顧見孔
子還鄉而立孔子反走再拜而進客曰子將
何求孔子曰曩者先生有緒言而去丘不肖

未知所謂竊待於下風幸聞咳唾之音以卒
相丘也客曰嘻甚矣子之好學也孔子再拜
而起曰丘少而脩學以至於今六十九歳矣
無所得聞至教敢不虛心客曰同類相從同
聲相應固天之理也吾請釋吾之所有而經
子之所以子之所以者人事也天子諸侯大
夫庶人此四者自正治之美也四者離位而
亂莫大焉官治其職人憂其事乃無所陵故
田荒室露衣食不足徵賦不屬妻妾不和長
少無序庶人之憂也能不勝任官事不治行

不清白羣下荒怠功美不有爵禄不持大夫
之憂也廷無忠臣國家昏亂工技不巧貢職
不美春秋後倫不順天子諸侯之憂也陰陽
不和寒暑不時以傷庶物諸侯暴亂擅相攘
伐以殘民人禮樂不節財用窮匱人倫不飾
百姓淫亂天子有司之憂也今子既上無君
侯有司之勢而下無大臣職事之官而擅飾
禮樂選人倫以化齊民不泰多事乎且人有
八疵事有四患不可不察也非其事而事之
謂之總莫之顧而進之謂之佞希意導言謂

之諂不擇是非而言謂之諛好言人之惡謂
之讒析交離親謂之賊稱譽詐僞以敗惡人
謂之慝不擇善否兩容顔適偷拔其所欲謂
之險此八疵者外以亂人内以傷身君子不
友明君不臣所謂四患者好經大事變更易
常以挂功名謂之叨專知擅事侵人自用謂
之貪見過不更聞諫愈甚謂之狼人同於己
則可不同於己雖善不善謂之矜此四患也
能去八疵無行四患而始可教已
　緇帷林名也揄袂揚袂也選人倫者柬選

　其理以教人也行言者不告子貢子路而
　去行且言也遠哉其分於道者言其離於
　道遠也挐船篙也反走退行數步而後進
　也緒言微言也謂其略言而未盡也卒相
　某者言終以教助其也同類相從同聲相
　應者言此理人人同得之也釋吾之所有
　者言釋去吾所有之道也經子之所以者
　條陳世人之所宜知也釋放下不說也經
　條陳也四者自正各任其職也四者離位
　相侵其事也一官各治其一職人人各憂

　其所事憂思也詩曰職思其憂是也乃無
　所陵乃不相陵奪也徵賦不屬不屬不繼
　也功美不有無功也不持不能持守也春
　秋後倫朝觀失序也天子有司天子之公
　卿也非其事而事之謂之總非已事而强
　爲之自兜攬也莫之顧而進之不使之言
　而强進其言逞口才也佞口才也析離他
　人之交親賊害之也稱譽詐偽者譽其所
　不當譽私爲欺詐也敗惡猶毁辱也毁其
　所不當毁也毁譽出於私意爲姦而已矣

　匿姦也以顔色投人之好曰顔適無善無
　惡皆欲其悦已故曰兩容揣人意之所欲
　而潜引拔之長其惡也此險人也八疵者
　言八者皆大疵病君子不友者君子不當
　與之友也明君不臣者小人勿用必亂邦
　也好經大事喜經理國家大事也紛更變
　異以易其常法自欲高立功名挂高也叨
　忝也專用其私智獨擅其事任侵人之權
　而喜於自用貪者也狠狼戾而不受諫也
　他人雖有善以其不同已亦以爲不善自

　矜誇也此四者人之大患也能去此疵患
　方可學道故曰始可教已凡此皆子處人
　世所宜用者故曰子之所以以者用以自
　檢點也
孔子愀然而歎再拜而起曰丘再逐於魯削
迹於衛伐樹於宋圍於陳蔡丘不知所失而
離此四謗者何也客悽然變容曰甚矣子之
難悟也人有畏影惡迹而去之走者舉足愈
數而迹愈多走愈疾而影不離身自以爲尚
遲疾走不休絶力而死不知處陰以休影處

靜以息迹愚亦其矣子審仁義之間察同異
之際觀動靜之變適受與之度理好惡之情
和喜怒之節而幾於不免矣謹修而身愼守
其眞還以物與人則無所累矣今不脩之身
而求之人不亦外乎
　不知所失者言不知何過也四謗魯衛宋
　陳蔡四辱也處陰處靜道之喻也審仁義
　之間辯說仁義不同之理也同異之際是
　非之分也動靜之變隨時之宜也受與之
　度辭受之節也好惡之情喜怒之節講明

　情性之理也漁父之意謂夫子之爲此皆
　爲人而非烏己所以不免於四謗若脩其
　身而守其本眞自然之道而無物我之對
　則無所累矣還以物與人者言以外物遺
　之於人而一歸之自然則物我不對立也
　今不求之於身而汲汲於爲人是務外而
　不務内也
孔子愀然曰請問何謂眞客曰眞者精誠之
至也不精不誠不能動人故强哭者雖惡不
哀强怒者雖嚴不威强親者雖笑不和眞悲

無聲而哀眞怒未發而威眞親未笑而和眞
在内者神動於外是所以貴眞也其用於人
理也事親則慈孝事君則忠貞飲酒則歡樂
處喪則悲哀忠貞以功爲主飲酒以樂爲主
處喪以哀爲主事親以適烏主功成之美無
一其迹矣事親以適不論所以矣飲酒以樂
不選其具矣處喪以哀無問其禮矣禮者世
俗之所爲也眞者所以受於天也自然不可
易也故聖人法天貴眞不拘於俗愚者反此
不能法天而恤於人不知貴眞禄禄而受變

於俗故不足惜哉子之早湛於人僞而晚聞
大道也
　不精不誠不能動人即至誠感神之意也
　强哭强怒强親眞悲眞怒眞親此六句甚
　精切眞在内者神動於外言有諸中必形
　諸外神動者精神感動於外也事親以適
　者適親意也功成之美無一其迹者功成
　而不有無一事而有其迹也不選其具者
　不擇其味也無問其禮與其易也寧戚也
　禮者文飾於外故曰世俗之爲眞者天命

　自然之理也法天貴眞而不拘於俗者不
　以非世俗之所好爲拘也恤於人者憂不
　與人合也不知天爵之貴故曰不知貴眞
　以世俗之禄爲禄而甘爲流俗所化故曰
　禄禄而受變於俗如此之人但見其不足
　言常慊然也湛於人爲溺於務外之學也
孔子又再拜而起曰今者丘得遇也若天幸
然先生不羞而比之服役而身教之敢問舍
所在請因受業而卒學大道客曰吾聞之可
與往者與之至於妙道不可與往者不知其

道愼勿與之身乃無咎子勉之吾去子矣吾
去子矣乃剌船而去延縁葦間顔淵還車子
路授綏孔子不顧待水波定不聞挐音而後
敢乗子路旁車而問曰由得爲役乆矣未嘗
見夫子遇人如此其威也萬乗之主千乗之
君見夫子未嘗不分庭伉禮夫子猶有倨傲
之容今漁父杖挐逆立而夫子曲要磬折再
拜而應得無大其乎門人皆怪夫子矣漁父
何以得此乎孔子伏軾而歎曰甚矣由之難
化也湛於禮義有間矣而樸鄙之心至今未

去進吾語汝夫遇長不敬失禮也見賢不尊
不仁也彼非至人不能下人下人不精不得
其眞故長傷身惜哉不仁之於人也禍莫大
焉而由獨擅之且道者萬物之所由也庶物
失之者死得之者生爲事逆之則敗順之則
成故道之所在聖人尊之今漁父之於道可
謂有矣吾敢不敬乎
　比之服役言比之弟子也舍所在問其居
　也延縁葦間以橈撑舟沿岸而去也此四
　字晝筆也水波定舟去遠也如此其威者

　言如此其敬畏之也逆立對面立也拜而
　應者手揖曰拜也湛於禮義有間者言汝
　浸潤於禮義之學亦有時矣彼非至人不
　能下人者彼漁父若非至人豈能使人如
　此降下而尊敬之也下人不精不得其眞
　者推誠自屈以求教於人庶幾可聞眞實
　之誨也此一句乃爲學之本故長傷身者
　言不如此則無益於身而有損也萬物之
　死生皆在一道之中漁父有道者也吾尊
　其道所以敬之

　自讓王以下四篇其文不類莊子所作讓
　王篇中猶有一二段漁父篇亦有好處盜
　跖篇比之說劍又疏眞矣据盜跖篇今謂
　宰相曰戰國之時未有稱宰相者此爲後
　人私撰明甚前漢藝文志莊子五十二篇
　其篇數與今不同唐書只四十卷即今行
　於世者不知所謂五十二篇者更有讓王
　說劍之類乎抑猶有莊子所作而不傳者
　乎
　　　雜篇列御寇

列御寇之齊中道而反遇伯昏瞀人伯昏瞀
人曰奚方而反曰吾驚焉曰惡乎驚曰吾嘗
食於十漿而五漿先饋伯昏瞀人曰若是則
汝何爲驚已曰夫内誠不解形諜成光以外
鎭人心使人輕乎貴老而𩐎其所患夫漿人
特爲食羹之貨多餘之嬴其烏利也薄其爲
權也輕而猶若是而况於萬乗之主乎身勞
於國而知盡於事彼將任我以事而效我以
功吾是以驚伯昏瞀人曰善哉觀乎汝處己
人將保汝矣無幾何而往則户外之屨滿矣

伯昏瞀人北面而立敦杖蹙之乎頤立有間
不言而出賔者以告列子列子提屨跣而走
暨乎門曰先生既來曾不發藥乎曰已矣吾
固告汝曰人將保汝果保汝矣非汝能使人
保汝而汝不能使人無保汝也而焉用之感
豫出異也必且有感摇而本性又無謂也與
汝遊者又莫與告也彼所小言盡人毒也莫
覺莫悟何相孰也巧者勞而智者憂無能者
無所求食而遨遊汎若不繫之舟虚而遨
遊者也

　奚方而反言在何所而回也食於十漿而
　五漿先饋其人敬已不待買而饋之和順
　積中英華發外此聖門之言内誠不解誠
　積於中而未化也解化也諜動也形諜形
　容舉動也成光者有光儀也即積中發外
　之意而此以爲有迹之學外鎭人心者鎭
　服也言我未能無迹故人得而見之所以
　心服而敬我也趙州曰老僧修行無力爲
　鬼神覷破即此意也貴者老者則人所敬
　我今非老非貴其人反輕彼而敬我言敬

　已在於貴老之上也𩐎聚也積也此等事
　積而乆之必成患害言名迹愈露則不能
　逃當世之患也多餘之嬴言其求利惟欲
　多欲有餘而已嬴利也世之有力量者則
　能輕重人賣漿微者也初無權力可以輕
　重人也而能敬我如此况爲君者身方勞
　而智已竭必將求我而用使我效其成功
　此所謂𩐎其所患也效獻也瞀人喜之故
　曰善哉觀乎言汝於此具一隻眼也又曰
　汝止矣謂不必出游矣人將歸向守汝而

　爲師矣處止也已助字也保守也歸者衆
　而守其門也此一保字便已有不足之意
　盖瞀人之見又高一層也户外之屨滿從
　學者衆也敦杖蹙之乎頤堅立其杖而拄
　之於頤也蹙拄也賔者主賔客者也提屨
　而走古人坐於席必脱屨而後入急於善
　瞀人故不及穿屨也發藥者言教誨開發
　而藥石之已矣休言之意我前此已言人
　將守汝矣汝不能使人無保汝者即所謂
　忘我易使人忘我難也而焉用之者言汝

　之所爲何以至此者人之感動而悦豫於
　汝者必汝不能自吃使乖異出見乎其外
　而致然也故曰感豫出異也汝既如此非
　惟形見於外者不能自隱必且感觸摇動
　汝之本性其於身尤無益也無謂即無益
　也又尤之意也與汝遊者汝之朋友也所
　學未至其言淺近故曰小言其言皆能爲
　人之毒害又無以與汝相規正者則汝終
　無所覺悟誰復問汝爲如何也相孰相誰
　何也相借問之意也凡世之人其巧者必

　自勞其智者必自苦唯體道自然而不用
　其能者則於外物無所求但飽食嬉遊而
　已泛乎若不繫之舟言其心無所係著也
　其歸結即在一虚字上虚則與大虚爲一
　而遊於物之初矣無能即無爲之意也
鄭人緩也呻吟喪氏之地祗三年而緩爲儒
河潤九里澤及三族使其弟墨儒墨相與辯
其父助翟十年而緩自殺其父夢之曰使而
子爲墨者子也闔胡常視其良既爲秋柏之
實矣夫造物者之報人也不報其人而報其

人之天彼故使彼夫人以己爲有以異於人
以賤其親齊人之井飲者相捽也故曰今之
世皆緩也自是有德者以不知也而況有道
者乎古者謂之遁天之刑
　呻吟歌詠也祗三年恰三年也河潤九里
　以此喻其澤及人之廣也以其餘資使其
　弟從墨者而學之緩爲儒而弟翟爲墨學
　既不同遂有辯論之異父愛其弟而助之
　緩怨其父而自殺遂見夢於其父曰資給
　汝子以爲墨者我之餘澤也今兄弟既爭

　而自殺我之墳上松栢已成而生實矣言
　其死之乆也良或作埌音浪冢也闔胡嘗
　視其良者言何不視吾冢也闔與胡皆何
　也舉此舊事莊子遂從而斷之曰緩以爲
　使其弟學墨者我也而不知造物之於人
　自有報應之理不以人之能者爲應而以
　其人之所得於天者爲應彼之學墨而能
　墨是造物以其天應之非汝以人力資給
　之而能也彼故使彼上彼字造物也下彼
　字指其弟翟也夫人指緩也以已爲有以

　異於人謂以其學儒而澤及三族有過人
　也以賤其親者怒其父也言天實使彼能
　墨而緩乃以爲已能而怨其親是不知天
　也井泉出於自然者也捽相爭扭也齊人
　飲於自然之水而因水相爭此水豈汝之
　私有邪其所見亦與緩同今世之人皆不
　知天而以私意自爭故曰今世之人皆緩
　也看彼故使彼井飲以下言語便是莊子
　文章讓王而下四篇安得此語有德者且
　以造物爲不可知而況得道者乎莊子之

　言每謂一層之上更有一層故以有道有
　德烏分别遁天遁棄其天理刑者得罪於
　造物也此句責緩之徒也
聖人安其所安不安其所不安衆人安其所
不安不安其所安莊子曰知道易勿言難知
而不言所以之天也知而言之所以之人也
古之人天而不人
　所安者自然之理也所不安者人爲也勿
　言難者謂難於忘言也知道而至於忘言
　則與天爲徒矣知道而未免於言則未離

　於人爲猶有迹也古人則純乎天而不人
　矣之即也往也之天之人歸於天歸於人
　之意
朱泙漫學屠龍於支離益單千金之家三年
技成而無所用其巧
　單殫也言竭其千金之資也學雖成而無
　龍可屠此意蓋自喻莊子之道廣大而未
　有所施也
聖人以必不必故無兵衆人以不必必之故
多兵順於兵故行有求兵恃之則亡

　不必者不可知者也以不必者爲必即知
　其所不知也無兵無爭也衆人以不可必
　之事而自爲可必故多爭競也用兵爭之
　大者故舉其大者言之人若順其爭競之
　心則其行於世者常有求敵之意言物我
　不能忘也故曰順於兵故行有求以知力
　之爭而自恃而必至於亡其身而後已故
　曰兵恃之則亡
小夫之知不離苞苴竿牘敝精神乎蹇淺而
欲兼濟導物太一形虚若是者迷惑于宇宙

形累不知太初彼至人者歸精神乎無始而
甘瞑乎無何有之鄉
　苟苴饋遺也竽牘往來相問勞者也此皆
　蹇淺不足道之事彼小夫者敝其精神以
　此爲智而欲兼濟天下輔導萬物以合於
　太一之始無形之妙豈可得邪形虚即無
　形也其所見若是則上下之宇古今往來
　之宙且迷惑而不知蓋爲形迹所累而不
　知有太初自然之理也惟至人則歸其精
　神致於無物之始而安處乎無爲之地甘

　美也瞑睡也以美睡喻安處也
水流乎無形發泄乎太清悲哉乎汝爲知在
毫毛而不知大寧
　水之流也人皆見其有形而不知其實出
　於無形言自無而有也及其發泄而去也
　人又不知其歸於太清也太清即太虚也
　此意蓋以庸人不知事物之終始如觀水
　然故曰知在毫毛言其所見者小也大寧
　大安也即無爲自然之理也悲哉乎三字
　在下句汝爲之上歎其見小也

宋人有曹商者烏宋下使秦其往也得車數
乗王悅之益車百乗反於宋見莊子曰夫處
窮閭阨音隘巷困窘織屨槁項黄馘者商之
所短也悟萬乗之主而從車百乗者商之所
長也莊子曰秦王有病召醫破癕潰痤者得
車一乗䑛痔者得車五乗所治愈下得車愈
多子豈治其痔邪何得車之多也子行矣
　困窘織屨言貧匱而自織屨也槁項黄馘
　言其老也項槁瘦而無内也黄馘髮黄而
　被耳也痤亦癕類也癕痤在上痔疾在下

　醫愈下而賞愈厚也以䑛痔得車鄙之言
　其污辱不足貴也
魯哀公問於顔闔曰吾以仲尼爲貞幹國其
有瘳乎曰殆哉圾乎仲尼方且飾羽爲畫從
事華辭以支爲㫖忍性以視民而不知不信
受乎心宰乎神夫何足以上民彼宜汝與予
頤與誤而可矣今使民離實學僞非所以視
民也爲後世慮不若休之
　貞固足以幹事詩曰爲邦之幹貞幹猶賢
　輔也有瘳者言國之弊病可得而醫也圾

　危也殆亦危也殆哉圾乎危之甚也畫采
　色也物既加以采色而又以羽飾之言其
　文飾之甚也華辭華靡之言也以支爲㫖
　謂其所主之意不知本也忍性矯激也視
　民臨民之上也不知不信也自不知其不
　眞實也受乎心者其心著乎此也宰乎神
　者其神識以此爲主宰也失何足以上民
　者言不足以長民也彼指夫子汝指哀公
　也言謂彼有益於汝乎故曰彼宜汝歟頤
　養也言汝若以彼爲賢而養之無益於汝

　必誤於汝誤而可者猶言誤則有之也今
　若使國中之民皆離眞實而學詐偽非所
　以教民也視教示之也若爲後世而慮不
　若己之休已也
難治也施於人而不忘非天布也商賈不齒
雖以事齒之神者弗齒爲外刑者金與木也
爲内刑者動與過也宵人之離外刑者金木
訊之離内刑者陰陽食之夫免乎外内之刑
者唯眞人能之
　民可以不治治若有心於治之則難治矣

　故曰難治也施於人而不忘有心而治者
　也施施政也布陳也天布即天經也有心
　於施政教則非天經矣譬如商賈之人爲
　士者必不肯與之爲齒縱因事偶然相與
　聚會而爲齒列而其胸中之神亦有不樂
　之意譬彼有爲之人有道者亦不肯與之
　齒矣此蓋以商賈喻仁義之學者外刑者
　刀鋸三木内刑者動與過言人身之舉動
　過失與刑戮同也訊鞠問也陰陽食之者
　有造物之譴也食如曰食之食病之也外

　刑一句形下句也離麗也
孔子曰凡人心險於山川難於知天天猶有
春秋冬夏旦暮之期人者厚貌深情故有貌
願而益有長若不肖有順懷而達有堅而縵
有緩而釬(胡旦反/又音于)故其就義若渴者其去義
若熱故君子遠使之而觀其忠近使之而觀
其敬煩使之而觀其能卒然問焉而觀其知
急與之期而觀其信委之以財而觀其仁告
之以危而觀其節醉之以酒而觀其則雜之
以處而觀其色九徵至不肖人得矣

　厚貌深情言矯飾之貌未易見隱伏之情
　未易測有貌雖朴願而情實求益利者有
　胸中亦拘所長而外不似有能者不肖不
　似也有柔順懐急而反達理者縵纏繞也
　有似堅剛而實軟弱纏繞者詩云昔爲百
　鍊剛化作繞指柔縵繞指也釪急也有若
　寬緩而實褊急者此皆言人之不可知也
　其就義若渴者言其進銳其去義若熱者
　言其退速也即是進銳退速一句如此下
　得便奇特相去遠者易至相欺故以遠而

　觀其忠近而親者易至於褻慢故以近而
　觀其敬剸煩劇者才易困故以煩使之而
　觀其能見未明者對答必遲故卒然問之
　觀其智期約之急易至於失信故急與之
　期而觀其信臨財易至於苟得故委之以
　財而觀其仁此仁字與道字同患難易至
　於苟免故告以危而觀其節酒能昏人故
　以醉而觀其威儀則儀則也色能惑人故
　以雜處之而觀其自守徵者驗也以此九
　者而驗之則賢與不賢可見矣此一段議

　論其正乃借爲孔子之言可知莊子非不
　敬孔子也
正考父一命而傴再命而僂三命而俯循墻
而走孰敢不軌如而夫者一命而吕鉅再命
而於車上舞三命而名諸父孰協唐許
　傴背曲也僂腰曲也俯身伏於地也言爵
　愈高而身愈下也循墻而走不敢當正路
　而行謙也世有此賢者則人孰敢不以爲
　法軌法也而失者彼丈夫也吕鉅驕矜之
　貌也車上舞者言輕掀也名諸父者驕其

　宗族呼叔伯之名也唐堯也許許由也堯
　讓天下於許由而且不受此等小人所得
　能幾便驕矜如許豈知有唐堯許由之事
　乎協合也以我與唐堯許由合而觀之則
　可見輕重孰協者言彼又孰能合而觀之
　也
賊莫大乎德有心而心有眼及其有眼也而
内視内視而敗矣
　此數語於學道人分上最爲親切禪家所
　謂滲漏心又曰第二念便是此意德爲德

　也爲德而知其爲德則是有心矣此最爲
　學道者之害故曰賊莫大乎德有心於其
　有心之中而又有思前算後之意喻如心
　又開一眼也此謂之滲漏謂之第二念以
　此有眼之心而視其内則千差萬别紛紛
　擾擾不復知有渾然者則無縁可以成道
　矣故曰敗敗不成也
凶德有五中德爲首何謂中德中德也者有
以自好也而吡匹爾反其所不爲者也
　凶德有五心耳目鼻口也中德心也言耳

　目鼻口之害不如在心之害故曰中德爲
　首有以自好言我有所能也吡訾也誚也
　以我之能而誚人所不能則此心不可學
　道矣圓覺云不重乆習不輕初學大慧云
　切不得道我會他不會便是此意
窮有八極違有三必形有六府美髯長大壯
麗勇敢八者俱過人也因以是窮縁循偃佒
困畏不若人三者俱通逹知慧外通勇敢多
怨仁義多責達生之情者傀達於知者肖達
大命者隨達小命者遭

　窮有人極言有所恃者必至於窮達有三
　必言慊然不足者有時而必達美貌美也
　髯有鬚也房玄齡云李緯如鬚髯是也長
　身長也大腰圍大也壯有力也麗有華采
　也勇氣盛也敢志堅也此謂八極言八者
　皆過人必以此自恃而其終也至於窮縁
　循柔順不得已於事之意偃佒隨倒隨起
　之意困畏有所困厄而憂畏也此三者比
　之他人皆不如人而必至於通達言其與
　世無競人必喜之也此皆莊子矯亢之論

　形有六府言人身之中有此六箇藴畜也
　府藏蓄之地也知慧一府也外通者以其
　知慧用於外而求逹也勇敢一府也恃力
　者必多怨仁義一府也以仁義求名必多
　憂責傀音魁達生一府也違有生之理必
　傀然自高逹知一府也達衆人之智見必
　每事而消詳之肖音消逹命一府也在天
　者爲大在已者爲小逹在天者則隨順之
　聽自然也逹在已者則隨時所遭皆歸之
　命遭者猶有得失委命之心隨則無容心

　矣此二者自有分别所言六府而末後命
　字紬繹爲兩句此亦文法也
人有見宋王者錫車十乗以其十乗驕稺莊
子莊子曰河上有家貧恃緯蕭而食者其子
没於淵得千金之珠其父謂其子曰取石來
鍛之夫千金之珠必在九重之淵而驪龍頷
下子能得珠者必遭其睡也使驪龍而寤子
尚奚微之有哉今宋國之深非直九重之淵
也宋王之猛非直驪龍也子能得車者必遭
其睡也使宋王而寤子爲𩐎粉夫

　驕稺者驕矜而有孩拊莊子之意也緯織
　也蕭蘆草也與編曲字同恃此而食以此
　爲貨也取石鍛之惡其珠而毁之也此意
　蓋喻人之求富貴者皆危道也皆欺君也
　其君覺悟則必遭誅戮奚微之有殘食無
　遺也
或聘於莊子莊子應其使曰子見夫犧牛乎
衣以文繡食以芻菽及其牽而入於太廟雖
欲烏孤牘其可得乎
　與前篇龜曳泥中意同

莊子將死弟子欲厚葬之莊子曰吾以天地
爲棺槨以日月烏連璧星辰烏珠璣萬物爲
齎送吾葬具豈不備邪何以加此弟子曰吾
恐鳥鳶之食夫子也莊子曰在上爲鳥鳶食
在下爲螻蟻食奪彼與此何其偏也
　此意蓋譏當世厚葬之人奪鳥鳶而與螻
　蟻見之偏也此言雖過非眞逹理者未易
　及
以不平平其平也不平以不徵徵其徵也不
徵明者唯爲之使神者徵之夫明之不勝神

也乆矣而愚者恃其所見入於人其功外也
不亦悲乎
　萬物之理本平我以不平之心而欲平其
　平則其平者亦不平矣萬物之理一一可
　驗我以不驗之心而驗之則其可驗者亦
　不驗矣故曰以不平平其平也不乎以不
　徵徵其徵也不徵徵驗也唯爲之使者言
　其莫之爲而以爲或之使者則是以無心
　爲有心也明者之自累每如此至於神則
　聽其自應驗而已明之不勝神言人之有

　爲不能勝無爲也愚者恃其私見而入於
　人烏每每求功於外不亦悲乎




南華眞經口義卷之三十一



