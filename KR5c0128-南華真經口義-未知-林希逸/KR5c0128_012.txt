










南華眞經口義卷之十二虚一
鬳齋林希逸
外篇胠篋
將爲胠篋探囊發匱之盜而爲守備則必攝
緘縢固扃鐍此世俗之所謂知也然而巨盜
至則負匱揭篋檐囊而趨唯恐緘縢扃鐍之
不固也然則向之所謂知者不乃爲大盜積
者也故嘗試論之世俗所謂知者有不爲大
盜積者乎所謂聖者有不爲大盜守者乎何
以知其然邪昔者齊國鄰邑相望鷄狗之音

相聞網罟之所布耒耨之所刺(七智反)方二千
餘里闔四境之内所以立宗廟社稷治邑屋
州閭鄉曲者曷嘗不法聖人哉然而田成子
一日殺齊君而盜其國所盜者豈獨其國邪
並與其聖智之法而盜之故田成子有乎盜
賊之名而身處堯舜之安小國不敢非大國
不敢誅十二世有齊國則是不乃竊齊國並
與其聖知之法以守其盜賊之身乎
看此篇便見得憤悱之雄處粧撰一段譬
喻自爲竒特胠開也採手取之也發亦開

也鼠竊之盜却下此六字非文乎緘縢繩
結也攝纏繞也扃管錀也鐍鎖也世俗之
知本爲鼠竊之備大盜至則併挈而去矣
田氏篡齊以私量貸公量入看左傳所言
便是借聖人之法以濟其盜賊之謀戰國
之時大抵如此故莊子以此喻之
嘗試論之世俗之所謂至知者有不爲大盜
積者乎所謂至聖者有不爲大盜守者乎何
以知其然邪昔者龍逄斬比干剖萇弘肔(勑紙)
(反)子胥靡故四子之賢而身不免乎戮故跖

之徒問於跖曰盜亦有道乎跖曰何適而無
有道邪夫妄意室中之藏聖也入先勇也出
後義也知可否知也分均仁也五者不備而
能成大盜者天下未之有也由是觀之善人
不得聖人之道不立跖不得聖人之道不行
天下之善人少而不善人多則聖人之利天
下也少而害天下也多
肔裂也靡爛也皆得罪而喪其軀也四子
雖賢而身皆得罪盜跖反以自免此言賢
者不足自恃而竊聖道之名者或以自利

爲盜之聖勇義知仁此是莊子撰出這般
名字以譏侮儒者其言雖怪而以世故觀
之實有此理說到不善人多善人少利天
下少而害天下多處亦是精絶
故曰唇竭則齒寒魯酒薄而邯鄲圍聖人生
而大盜起掊擊聖人縱舍盜賊而天下始治
矣夫川竭而谷虚丘夷而淵實聖人已死則
大盜不起天下平而無故矣聖人不死大盜
不止雖重聖人而治天下則是重利盜跖也
楚方伐魯以其酒薄也而梁乃伐趙以魯

不得而援也唇與齒似不相關唇竭而齒
自寒川與谷不相干川竭而谷自虚丘與
淵不相干丘夷而淵自實即今人所謂張
公喫酒李公醉也以喻聖人之法不爲盜
設而反爲盜賊之資故曰聖人生而大盜
起聖人不生而大盜不起掊擊聖人縱舍
盜賊言亦無聖人亦無盜賊而後天下治
也川水滿則山谷之中皆有水川竭則谷
自虛矣川與谷雖不相通而春夏之盈秋
冬之涸却同也丘夷山頽而夷平也猶曰

山附於地剥也山夷則上實之於淵是不
相關而相因也無故即無事也重聖人而
治言聖人復岀也聖人復出而制法愈密
欺詐者得之益可以欺世故曰重利盜跖
也(魯酒薄邯鄲圍又見淮南子其文稍異意亦同)
爲之斗斛以量之則并與斗斛而竊之爲之
權衡以稱之則并與權衡而竊之爲之符璽
以信之則并與符璽而竊之爲之仁義以矯
之則并與仁義而竊之何以知其然邪彼竊
鉤者誅竊國者爲諸侯諸侯之門而仁義存

焉則是非竊仁義聖知耶
斗斛權衡符璽仁義四者並言以下抑高
之意竊鉤小盜也鉤腰帶環也戰國之諸
侯篡奪而得皆大盜也小者誅而大者乃
如此憤世之言也既爲諸侯則其立國亦
以愛民利物爲事是不特竊國併竊聖人
之仁義聖知也
故逐於大盜掲諸侯竊仁義并斗斛權衡符
璽之利者雖有軒冕之賞弗能勸斧鉞之威
弗能禁此重利盜跖而使不可禁者是乃聖

人之過也故曰魚不可脱於淵國之利器不
可以示人彼聖人者天下之利器也非所以
明天下也
名爲大盜者人皆欲逐之今之諸侯皆竊
國者立於人上人誰不見故曰掲如此大
盜昭昭於世併仁義斗斛權衡符璽以竊
之而世未有立賞以求捕用刑以禁止者
是皆憤世而爲此言魚不可脱於淵言不
可離水也聖人之法只可自用不可使人
人皆知之故曰非所以明天下也明者天

下皆知之也
故絶聖棄知大盜乃止擿玉毁珠小盜不起
焚符破璽而民朴鄙掊斗折衡而民不爭殫
殘天下之聖法而民始可與論議
擿王毁珠焚符破璽剖斗折衡皆是激說
以結絶聖棄知之意非實論也殫殘者毁
削也盡去聖人之法民始純一可與言道
也故曰民始可與論議此皆憤世之辭故
人每以剖斗折衡焚符破璽之事譏議之
其實即老子不貴難得之貨則民不爲盜

之意但說得過當耳東坡曰人生識字憂
患始豈欲天下人全不識字耶
擢亂六律鑠絶竿瑟塞瞽曠之耳而天下始
人含其聰矣滅文章散五采膠離朱之目而
天下始人含其明矣毁絕鉤繩而棄規矩攦
工倕之指而天下始人有其巧矣故曰大巧
若拙削曾史之行鉗楊墨之口攘棄仁義而
天下之德始玄同矣彼人含其明則天下不
鑠矣人含其聰則天下不累矣人含其知則
天下不惑矣人含其德則天下不僻矣彼曾

史楊墨師曠工倕離朱者皆外立其德而以
爚亂天下者也法之所無用也
擢亂者抽擢而紊亂也六律有長短之叙
抽而亂之使其不可用也鑠絶焚棄之也
有瞽曠之耳而後能爲律樂之事塞其耳
則人之聽皆合乎自然無此等造作也眀
巧兩句其意亦同因巧字却舉老子大巧
若拙一語以證之亦是文法處曾史有忠
孝之名楊墨有仁義之言攘除而棄擲之
使仁義之說不行則天下之人同得此德

始歸於玄妙矣不鑠不消散也不累無係
累也不惑不相誑惑也不僻無偏陂也以
曾史楊墨與師曠工倕離朱並言亦以小
抑大也外立其德者重外物而失本心也
爚亂者言熏灼而撓亂之也以正法言之
此等人皆無所用言皆當去也故曰法之
所無用也此一句結得極有力文字之好
處
子獨不知至德之世乎昔者容成氏大庭氏
伯皇氏中央氏栗陸氏驪畜氏軒轅氏赫胥

氏尊盧氏祝融氏伏羲氏神農氏
十二箇氏只軒轅伏羲神農見於經自此
以上吾書中無之或得於上古之傳或出
於莊子自撰亦未可知亦由佛言我於過
去某劫也雖若大言然以天地間觀之自
伏羲以來載籍所可考者三千餘年豈有
許大天地方有三千餘年伏羲以前必有
六籍所不傳者但言之則近於怪妄然亦
不可不知且如吾閩自無諸以來方見於
漢至唐而後漸有文物無諸之前當猶草

昧可也近時囊山寺前耕於野者忽得一
穴其間金王之器鼎彝之屬甚多人皆竊
而去之最後既虚鄉人皆相率而就觀其
塼無大小皆雕人物龍虎不勝精巧此前
穴也其後一璧以鋤斧擊之鞺鞺然有聲
但堅固不可動必是銅鐵所灌意非有國
者之墳不然書籍所載閩之上無聞焉則
必有之而不傳者然則容成大庭之類不
可謂無之
當是時也民結繩而用之甘其食美其服樂

其俗安其居鄰國相望鷄狗之音相聞民至
老死而不相往來若此之時則至治已今遂
至使民延頸舉踵曰某所有賢者贏糧而趣
之則内棄其親而外去其主之事足跡接乎
諸侯之境車軌結乎千里之外則是上好知
之過也上誠好知而無道則天下大亂矣何
以知其然邪
甘食而下又是山無蹊隧處抽繹出來某
所有賢者贏糧而趨之便是暗說孟子荀
子推而上之孔子亦在其間矣觀齊稷下

與蘇張之徒便見莊子因當時之風俗故
有此論好知則非自然之道矣故曰好知
而無道
夫弓弩畢弋機變之知多則鳥亂於上矣鉤
餌網罟罾笱之知多則角亂於水矣削格羅
落罝罘之知多則獸亂於澤矣知詐漸毒頡
滑堅白解垢同異之變多則俗惑於辯矣故
天下毎每大亂罪在於好知
畢有柄之綱也弋繳射也機變變詐也削
格猶漢書曰儲胥也猶今之木栅也捕兔

鹿者亦有之罝罘亦網也知詐以智而相
詐也漸毒相漸染而爲毒亂也頡桀頡也
滑汩亂也解垢隔角也堅白解垢異同皆
當時辯者之名以取魚取鳥取獸之事與
辯者並言之亦是以曾史與斗斛權衡並
譏之意每每常常也常常如此而至於大
亂皆好智之罪也
故天下皆知求其所不知而莫知求其所已
知者皆知非其所不善而草知非其所已善
者是以大亂

不知者務外求異者也已知者曉然而易
見者也自然之理也不善在人者也已善
在我者也即齊物所謂是其所是而非其
所非言但知他人之非而不知已之所是
者亦非也
故上悖日月之明下爍山川之精中墮四時
之施喘耎之蟲肖翹之物莫不失其性甚矣
夫好知之亂天下也自三代以下者是已舍
夫種種之民而悦夫役役之佞釋夫恬淡無
爲而悦夫啍啍之意啍啍已亂天下矣

上而日月下而山川中而寒暑四時微而
至於喘耎肖翹之物皆失其自然之理故
曰莫不失其性甚矣夫好知之亂天下也
此歎息一句而結之也喘耎微息而動之
物附地者也蝸蜒之類肖小也翹輕也飛
物也蜂蝶之類肖音蕭種種殻實之貌役
役務外作爲之貌啍啍囁囁也上句既結
了却以三代實之謂三代以下便是如此
故曰自三代以下是已啍啍役役兩句對
說下面只拈啍啍字結便與前篇素樸而

民性得矣處同逍遥遊曰湯之問棘也是
已起語也此曰三代以下是已結語也起
結雖異同一機軸也


南華眞經口義卷之十二















