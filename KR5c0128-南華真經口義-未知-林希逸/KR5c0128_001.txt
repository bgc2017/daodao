










南華眞經口義卷之一
　　　　鬳齋林希逸
　　　內篇逍遥游(逍遥遊者此篇所立之/名也内篇有七皆以三)
　　　(字名之遊者心有天遊也逍遥言優/游自在也論語之門人形容夫子只)
　　　(一樂字三百篇之形容人物如南有/憀木如南山有臺曰樂只君子亦止)
　　　(一樂字此之所謂逍遥遊即詩與論/語所謂樂也一部之書以一樂字爲)
　　　(首看這老子胸中如何若就此見得/有些滋味則可以讀芣苢矣芣莒一)
　　　(詩形容胸中之樂併一樂字亦不說/此詩法之妙譬如七層塔上又一層)
　　　(也)
北冥有魚其名爲鯤鯤之大不知其幾千里

也化而爲鳥其名爲鵬鵬之背不知其幾千
里也怒而飛其翼若垂天之雲是鳥也海運
則將徙於南冥南冥者天池也齊諧者志怪
者也諧之言曰鵬之徙於南冥也水擊三千
里摶扶揺而上者九萬里去以六月息者也
野馬也塵埃也生物之以息相吹也天之蒼
蒼其正色邪其遠而無所至極邪其視下也
亦若是則已矣且夫水之積也不厚則負大
舟也無力覆杯水於坳堂之上則芥爲之舟
置杯焉則膠水淺而舟大也風之積也不厚

則其負大翼也無力故九萬里則風斯在下
矣而後乃今培風背負青天而莫之夭閼者
而後乃今將圖南蜩與鸒鳩笑之曰我决起
而飛搶榆枋時則不至而控於地而已矣奚
以之九萬里而南爲
　此段只是形容胸中廣大之樂却設此譬
　喻其意蓋謂人之所見者小故有世俗紛
　紛之爭若知天地之外有如許世界自視
　其身雖太倉一粒不足以喻之戴晋人所
　謂蝸角蠻觸亦此意也北冥北海也鯤鵬

　之名亦寓言耳或以陰陽論之皆是强生
　節目鳥之飛也必以氣下一怒字便自奇
　特海運者海動也今海瀕之俚歌猶有六
　月海動之語海動必有大風其水湧沸自
　海底而起聲聞數里言必有此大風而後
　可以南徙也南冥亦海也莊子又以天池
　訓之齊諧書名也其所志述皆怪異非常
　之事如今山海經之類然此書亦未必有
　莊子既撰此說又引此書以自證此又是
　其戲劇處摶飛翔也扶摇風勢也三千九

　萬即形容其高遠也去以六月息者此鳥
　之往來必歇住半年方可動也野馬塵埃
　三句此是他文字最奇處前後說多不通
　野馬遊絲也水氣也子美所謂落花遊絲
　白曰靜是也言此野馬塵埃自何而得皆
　世間之生物以其氣息自相吹嘘故虚空
　之中有此物也此三句本要形容下句却
　先安頓於此謂人之仰視乎天見其蒼蒼
　然豈其正色特吾目力既窮其上無所極
　止故但見濛濛然爾鵬之飛也既至於天

　上則其下視人間不知相去幾千萬里其
　野馬塵埃相吹之息亦必如此濛濛然猶
　人之在下視天上也此數句只是形容鵬
　飛之高如此下得來多少奇特若如從前
　之說以鵬爲大野馬塵埃爲細與前句不
　相接後句不相關如何見得他筆力水之
　積也不厚爲下句風之喻也坳堂堂上坳
　深處也其水既微但能浮一芥而已以杯
　盞之類置其間則膠住矣膠音教言粘住
　不動也鵬在天上去地下九萬里風自溪

　谷而起而後蓬蓬然周遍四海鵬既在上
　則此風在下培厚也九萬里之風乃可謂
　之厚風如此厚風方能負載鵬翼背負青
　天言飛之高也莫之夭閼無障礙也圖南
　自北海而謀南徙也圖謀也蜩蟬也鸒鳩
　學飛之小鳩也鸒或作鷽音預亦小鳥而
　已兩字皆通决起者奮起而飛也搶突也
　奮起而飛欲突至於榆枋之上不過丈尺
　之高有時猶不能至又投諸地控投也言
　我所飛不過如此且有不能彼乃欲藉九

　萬里之風而南徙於天池奚以奚用也此
　意謂淺見之人局量狹小不知世界之大
　也
適莽蒼者三飧而反腹猶果然適百里者宿
舂糧適千里者三月聚糧之二蟲又何知小
知不及大知小年不及大年奚以知其然也
朝菌不知晦朔蟪蛄不知春秋此小年也楚
之南有冥靈者以五百歲爲春五百歲爲秋
上古有大椿者以八千歲爲春八千歲爲秋
而彭祖乃今以乆特聞衆人匹之不亦悲乎

　莽蒼者一望之地莽蒼然不見我欲適之
　一往一來不過三飯而腹猶果然果實也
　食未盡消也言其近也將爲百里之往則
　必隔宿舂搗糧米而去非可三飧而已爲
　千里之行則須三月聚糧矣此三句以人
　之行有遠有近則所食亦有多有少亦如
　人見有小大則所志趣亦有遠近又爲鵬
　與蜩鳩之喻也二蟲者蜩鳩也言彼何足
　以知此故曰又何知小知不及大知小年
　不及大年此兩句又是文之一體以小知

　大知一句結上鵬鳩又以小年大年一句
　生下一段譬喻朝菌大芝也亦名日及生
　於糞上暮生見日則死彼但知有朝暮而
　已安知有晦朔也蟪蛄寒蟬也春生夏死
　夏生秋死不見四時之全故曰小年冥靈
　木名也大椿亦木名也此亦寓言不必求
　其實言冥靈之生一千年方當一歲大椿
　之生一萬六千年方當一歲彭祖僅年八
　百至今乃以高壽特聞於世衆人皆欲慕
　之而不及亦是見小而不知大也乆壽也

　匹慕而求似之也
湯之問棘也是已窮髮之北有冥海者天池
也有魚焉其廣數千里未有知其脩者其名
爲鯤有鳥焉其名爲鵬背若太山翼若垂天
之雲摶扶揺羊角而上者九萬里絶雲氣負
青天然後圖南且適南冥也斥鷃笑之曰彼
且奚適也我騰躍而上不過數仞而下翱翔
蓬蒿之間此亦飛之至也而彼且奚適也此
小大之辨也
　此段只是前段又翻說一箇證據言向來

　湯曾問棘即此事也棘人名也是已即是
　也據此一句合結在下以結語爲起語此
　其作文鼓舞處窮髮不毛也扶摇風勢也
　羊角亦風之屈曲勢也摶飛翔也絶雲氣
　者言九萬里之上更無雲氣人言泰山絶
　頂雲皆在山下雷鳴如嬰兒聲然今人亦
　言雲只在半天是也圖南且謀適南冥也
　言謀爲南徙之計而後往南海也斥小澤
　也斥澤之鷃小鳥也飛之至者言我翶翔
　蓬蒿之間其飛如此亦至樂矣又何必他

　往哉其意即與前段同
故夫知效一官行比一鄉德合一君而徵一
國者其自視也亦若此矣而宋榮子猶然笑
之且舉世而譽之而不加勸舉世而非之而
不加沮定乎内外之分辨乎榮辱之境斯已
矣彼其於世未數數然也雖然猶有未樹也
夫列子御風而行泠然善也旬有五日而後
反彼於致福者未數數然也此雖免乎行猶
有所待者也若夫乗天地之正而御六氣之
辯以遊無窮者彼且惡乎待哉故曰至人無

已神人無功聖人無名
　知效一官言其智能可以辦一職之事也
　行比一鄉言其德行可以比合一鄉而使
　人歸向也德見知於一君是爲遇合而可
　以號召於一國言主一國之事也此三等
　人各以其所能爲自足其自視亦如斥鷃
　之類宋榮子見之大者也猶然笑貌也宋
　榮子之爲人雖舉世毁之譽之而不加勸
　沮言不以爲意也視彼一鄉一國之士但
　見可笑然宋榮子之所以能此者何也蓋

　知本心爲内凡物爲外故曰定内外之分
　在外者則有榮辱在内者則無榮辱知有
　内外之分則能辨榮辱皆外境矣斯已矣
　者言道理只如此也彼既以本心爲重外
　物爲輕則豈肯汲汲然以世俗爲事數數
　汲汲也雖然宋榮子之能固如此亦未有
　大樹立作家處若列子者以身御風而行
　虚空之間半月而後反其御風之時泠然
　而善此形容其飄飄之貌也泠然飄然也
　善美也彼既能乗風而行又視修身以求

　福汲汲然惟恐不及者不足言矣未數數
　者言其未肯似他如此數數也人之行也
　在地列子之行也御風此雖免乎行矣而
　非風則不可故曰猶有所待若夫乗天地
　之正理御陰陽風雨晦明之六氣以遊於
　無物之始而無所窮止若此則無所待矣
　此乃有迹無迹之分也至於無迹則謂之
　至人矣謂之神人矣謂之聖人矣無已無
　功無名皆言無迹也特下三句贊美之又
　贊美之也

堯讓天下於許由曰日月出矣而爝火不息
其於光也不亦難乎時雨降矣而猶浸灌其
於澤也不亦勞乎夫子立而天下治而我猶
口之吾自視缺然請致天下許由曰子治天
下天下既已治也而我猶待子吾將爲名乎
名者實之賔也吾將爲賔乎鷦鷯巢於深林
不過一枝偃鼠飲河不過滿腹歸休乎君予
無所用天下爲庖人雖不治庖尸祝不越樽
俎而代之矣
　爝火炬火也日月既明何用把火時雨既

　降何用抱甕堯謂許由立則天下自治而
　必使我主此我自見其不足故以爝火浸
　灌自喻也尸者主也致天下者言以天下
　歸之汝也名不出於我而出於人則是在
　外者也以名對實則實爲主而名爲賔吾
　不爲賔者言吾不以外物自喪其身也鷦
　鷯偃鼠許由自喻也言其有以自足也偃
　伏也偃鼠潜伏之鼠也歸休乎君言君且
　歸去休不必來訪我也庖與尸祝其業不
　同言我不能舍我之所樂以代汝各守其

　所守亦猶尸祝不肯違越去其樽俎而代
　庖人烹割也
肩吾問於連叔曰吾聞言於接輿大而無當
往而不反吾驚怖其言猶河漢而無極也大
有逕庭不近人情焉連叔曰其言謂何哉曰
藐姑射之山有神人居焉肌膚若冰雪綽約
若處子不食五穀吸風飲露乗雲氣御飛龍
而遊乎四海之外其神凝使物不疵癘而年
穀熟吾以是狂而不信也連叔曰然瞽者無
以與乎文章之觀聾者無以與乎鐘鼓之聲

豈唯形骸有聾盲哉夫知亦有之是其言也
猶時女也之人也之德也將磅礴萬物以爲
一世蘄乎亂孰弊弊焉以天下爲事之人也
物莫之傷大浸稽天而不溺大旱金石流土
山焦而不熱是其塵垢粃糠將猶陶鑄堯舜
者也孰肯以物爲事
　肩吾連叔皆未必實有此人此皆寓言亦
　不必就名字上求義理中間雖有一二亦
　可解說而實不皆然也無當者無實也往
　而不反者謂其大言只說前去而不回顧

　也河漠天河也河漢無極謂天河在天不
　知其首尾之所極逕音徑庭音趁逕庭只
　言彊界遥遠也大有甚有也其言不近人
　情言非世俗所常有也藐姑射山名也冰
　雪瑩潔也所養者全陽氣伏而不動故凝
　然若冰雪今之服氣道人亦有能爲此者
　綽約者柔媚可愛也處子處女也則神全
　不食以下四句言其神妙也其精神凝然
　而定所居之地百物自無疵癘之病而年
　穀自熟蓋接輿之言如此狂與誑同肩吾

　以其言爲欺誑而不可信也曰然者言固
　是如此也汝固疑而不信也文章之觀示
　鐘鼓之音聲人皆見之聞之而瞽者聾者
　無預此形骸之病也豈唯形骸有此病在
　心亦有此病言其心無見識猶聾瞽然故
　不知此語而以爲誑也時是也女與汝同
　前後解者皆以此時女爲處子故牽彊不
　通其意蓋謂如此言語豈是汝一等人能
　之此等人其爲德也周游乎萬物之上而
　世自治彼豈肯弊弊然以治天下爲事言

　其無爲無不爲也蘄與祈同亂者治也言
　一世之人自祈乎治我但無爲而彼自治
　我何用自勞弊弊自勞之意也物莫之傷
　者言外物不能動其本心也稽至也水之
　大可以至天而斯人不溺旱之甚可使金
　石融流土山焦枯冇彼亦不熱言其無入
　而不自得也塵垢粃糠緒餘也謂此人推
　其緒餘可以做成堯舜事業豈肯以事物
　爲意物者事物也爲事猶言從事也陶鑄
　做成之意也據此一語便是郭子玄所謂

　不經者但其著書初意正要鄙夷世俗之
　儒故言語有過當處不可以此議之如李
　太白曰堯舜之事不足驚莫比夷齊事高
　潔與此何異
宋人資章甫而適諸越越人斷髮文身無
所用之
　章甫冠也越人既斷髮不用衣冠宋人以
　此爲貨而往越宜其無賣處也莊子此言
　蓋謂其所言廣大今世之人無非淺見此
　言何所用謂世不足與語此也

堯治天下之民平海内之政往見四子藐姑
射之山汾水之陽窅然喪其天下焉
　此章亦見廣而後知自陋之意以堯之治
　天下古今第一人矣而於汾水之南見四
　子於藐姑射之山猶且恍然自失況他人
　乎喪其天下忘其天下也窅然茫茫之意
　也四子既無名或以爲許由齧缺王倪被
　衣或曰山海經云藐姑射在寰海外汾陽
　堯都也在堯之都而見姑射之神即堯心
　也一本二迹三非本非迹四非非本迹也

　如此推尋轉見迂誕不知此正莊子滑稽
　處如今人所謂斷頭話正要學者如此揣
　摸前後解者正落其圈⬤中何足以讀莊
　子其實皆寓言也大抵謂人各局於所見
　而不自知其迷著必有大見識方能自照
　破也
惠子謂莊子曰魏王貽我大瓠之種我樹之
成而實五石以盛水漿其堅不能自舉也剖
之以爲瓢則瓠落無所容非不呺然大也吾
爲其無用而掊之莊子曰夫子固拙於用大

矣宋人有善爲不龜手之藥者世世以洴澼
絖爲事客聞之請買其方百金聚族而謀曰
我世世爲洴澼絖不過數金今一朝鬻技百
金請與之客得之以說吴王越有難吴王使
之將冬與越人水戰大敗越人裂地而封之
能不龜手一也或以封或不免於洴澼絖則
所用之異也今子有五石之瓠何不慮以爲
大樽而浮乎江湖而憂其瓠落無所容則夫
子猶有蓬之心也夫
　瓠可爲瓢者也實瓠之子也一瓠之大其

　子五石則亦可盛五石之水矣堅重也瓢
　半匏也瓠落淺而大之貌也掊擊碎之也
　不龜手者言冬月用此藥而手不裂也洴
　澼打洗也絖絮也以有此藥而爲人洗絮
　數世以此爲業也樽浮水之壺也以壺繫
　腰乃可浮水故曰中流失船一壺千金莊
　子既以不龜藥之事喻其不知所用乃曰
　有此大瓠何不思之以爲浮江之壺慮思
　也何不慮者言子之思何不及此也蓬心
　猶茅塞其心也此段之意亦謂見小不能

　用大而已
惠子謂莊子曰吾有大樹人謂之樗其大本
擁腫而不中繩墨其小枝卷曲而不中規矩
立之塗匠者不顧今子之言大而無用衆所
同去也莊子曰子獨不見狸狌乎卑身而伏
以候敖者東西跳梁不避高下中於機辟死
於網罟今夫斄牛其大若垂天之雲此能爲
大矣而不能執鼠今子有大樹患其無用何
不樹之於無何有之鄉廣莫之野彷徨乎無
爲其側逍遥乎寢卧其下不夭斤斧物無害

者無所可用安所困苦哉
　樗惡木之名也大本樹之身也擁腫盤結
　而瘰瘣也不中繩墨規矩言其不中用也
　立之塗近於道旁也此惠子戲以喻莊子
　之大言無用也狸牲狐之類也敖者物之
　遊遨者也伺候而欲食之方其跳梁之時
　不避高下亦最小而桀黠者一旦爲機網
　所中遂殺其身辟法也機辟猶言機械也
　斄牛旄牛也其牛至大而不能如狸牲之
　執鼠此意蓋喻世間之物有大有小各自

　不同不可以大者皆爲無用也無何有之
　鄉廣莫之野言造化自然至道之中自有
　可樂之地也役役人世有福則有禍若高
　飛遠舉以道自樂雖無所用於世而禍害
　亦不及之即退之所謂刀鋸不加理亂不
　聞也故曰不夭斤斧物無害者安所因苦
　哉惠子之問莊子之答如今人說隱語然
　後人就此機紬繹多少文字其原實出於
　此
南華眞經口義卷之一












