








太上玄靈斗姆大聖元君本命延生心經
老君曰斗姆上靈光圓大天寳月中有騫樹
色瑩瑠璃玉兎長生擣錬大藥凡天地氣運
休否日月星辰錯行雨暘晦明不時風寒暑
濕不節亢旱水火疫癘凶災至如刀兵蟲蝗
妖精鬼恠疾病傷生爭訟橫撓種種不祥悉
皆乖氣所致斗姆降以大藥普垂醫治之功
燮理五行升降二炁解滯去窒破暗除邪愆
期者應期失度者得度安全胎育治療病痾
潤益根荄陽回氣候生成人物鍊度鬼神散

禳百結資補八陽輔正全眞召和延祚潜施
藥力職重天醫生諸天衆月之明爲北斗衆
星之母斗爲之魄水爲之精主生人身光凝
性水衆水一月衆月一光有情無情均禀靈
光道炁一一資其生飬護衞恩深徳重皆莫
能知是以人心靣有七竅内應乎心魄有七
眞受魄於斗斗母尊號曰九靈太妙白玉龜
臺夜光金精祖母元君又曰中天梵炁斗母
元君紫光明哲慈惠太素元后金眞聖徳天
尊又化號大圓滿月光王又曰東華慈救皇

君天醫大聖應號不一主治中天寳閣祖劫
在玄明眞淨天修行玄靈妙道勤奉元始至
尊慧香氤氲智燈朗曜毎發至願願生聖子
補裨造化統制乾坤願力堅固終始如一因
沐浴於九曲華池中湧岀白玉龜臺神獬寳
座斗母登于寳座之上怡養神眞修錬精魄
冲然攝炁炁入玄玄運合靈風紫虚蔚勃果
證玄靈妙道放無極微妙光明洞徹華池化
生金蓮九苞經人間七晝夜其華池中光明
愈熾愈威其時一時上騰九華天中化成九

所大寳樓閣寳樓閣之中混疑九眞梵炁自
然成章文曰𩳓𩲍𩲊前有天
罡光敷袐字文曰𩳀芒角炓然是九章生
神應現九皇道體一曰天皇二曰紫微三曰
貪狼四曰巨門五曰禄存六曰文曲七曰廉
貞八曰武曲九曰破軍天皇紫微尊帝二星
居斗口娑羅上官眞光大如車輪得見之者
身得長生位證眞仙永不輪轉二星分作餘
暉爲左輔右弼爲擎羊陀羅神化無方總領
玄黄正炁七元星君斡運隂陽造化功沾三

界徳潤群生其功徳力不可思議夫修錬九
還七返大丹者持此頓悟玄關靈光現前三
十九節自然生榮了證太玄三一之道知守
本來具足之理堅固眞身更能精修大定乃
至形神俱妙與道合眞飛昇玉京逍遥自在
至此則劫劫生生玄祖宗親皆得解脱同受
玄恩濟度存亡此爲深妙皈心持奉静處璇
璣内景無漏於六根外景不淪於萬有湛然
清静道在目前頂禮眞形恭敬
　　　呪曰

玄靈節榮　永保長生　太玄三一　守其眞形
五臓神君　各得安寧
魁𩲃魋䰢魓𩳐魒𩳡急急如律令

太上玄靈斗姆大聖元君本命延生心經





