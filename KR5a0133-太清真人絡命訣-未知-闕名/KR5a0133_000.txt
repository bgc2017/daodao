








太清眞人絡命訣
黄老曰魂者非謂魂也自吾鬼也鬼者人之
先也有氣乃有魂魂之爲鬼也爲守我魂魄
者是我形人者是我魄也人死魂去魄獨在
形魄歸土中魂上天去故言魄爲内國魂爲
外國爲道者當知内外相應乃通神明不知
内外者即敗不明外國之人徘徊五臟六腑
晝夜不休息魂魄者日月也何以言之
黄老曰天有日月天魂魄也行道如是爲當
何行也在天爲日月在人爲魂魄志欲爲之

今何得道真與天相舉當何從内國也外國
者魂也内國者魄也夜守外國故言守魂晝
守内國故言守魄聖人言一陰一陽是爲夫
婦名爲道晝守陽何以言之平旦之時日出
魂治於己當以魂守魄日入魂去於己即以
魄守魂二人相得相從喜陰陽合治何當得
他故言一陰一陽明合於形容日晝行月夜
行曰爲人何以言之日月魂魄爲天地獨神
而不自知與天地相應同一致耳謂腎是月
心是日肝爲魂肺爲魄非如是天照見日月

星宿明見之人有死生月亦有死生日者一
也月者二也形者三也故老君云一生二二
生三三生萬物而不自知也即不得道即不
得生萬物月來爲白虎日來爲青龍行道如
是其人憤勿忽也
黄老曰魂制魄形與日月通光精神存而不
自知五臟六腑第一在何許非謂度世也但
可以形壯盛鬼之非鬼謂之人魂也魄謂我
形也
神仙圖曰吾者道也分爲陰陽三神在於泥

丸兆而存思可爲天寶昔道問神曰天故使
子下與人居存守身形使精神不失五臟安
平魂魄常在離於遊行不肯輔靈遠去不歸
或遂上天軀死命絶日聞哭聲血脉腐敗骸
骨入泉各當知治病所向愈坐起致行厨譬
如大宫府千里不持糧人皆侍左右淳師遺
大恩可盡力矣
師曰夫欲事道之法當先首服罪過當啓白
赦除悔過自正改惡從善乃可拜謁者天吏
位秩萬石禄食天倉尊乎上帝貴乎王侯豈

可復爲惡乎第一先存五獸五獸謂青龍白
虎朱雀玄武黄龍是也第二歷藏從頭至足
存其神養其根行其炁呼其名也第三守地
一名爲丹田皓白如雪五色玄黄道母所居
弱水胞中第四守人一名爲絳宫太一南極
赤子小童左右日月魂魄合并第五守天一
爲紫宫大如鷄子五色混黄雙斗治之星歷
紀綱六食丹田治生三五七九及以月半甲
午爲吉七食金液玄水之精當用十五時加
夜半八食累五色金黄朝食晡時日中夜半

九食太極紫雲徧天外隆上下混沌无形子
欲專三部一也當知有形還守无形子欲存
上部一黄如橘還存中部一赤如血守下部
一白如雪其中神人衣赤衣長九寸冠九德
之冠着緑璫之幘名曰呴呴常想視之令人
耳目聰明益目精光去流泯除盲乏如多思
慮君久覩文書目不明心迷惑亦責之於此
肝者木也在左脇下色正青如雄鶩冠其六
葉膽懸中色如結囊之盛血其肝中神人衣
青衣長八寸名曰藍藍膽中有神人長三寸

衣白衣名護護常想視之令人不驚恐怒喜
之心如有驚即膽神損想視肝膽狀以復之
病然若自喜怒殺行畏怖亦責之於此也脾
在右脇下帶胃上正端直色如黄金中有神
人衣黄衣長六寸名曰裨裨常想視之令人
歡喜无傷男子亦審女子安詳若悲思即脾
神損想視脾狀以復之即有悲痛亦念之以
還神也胸中肝下三寸名曰胃其色黄主盈
五味其中有神人衣赤衣長五寸名曰旦旦
食之飲脹大先正腹卧伸手足極脹腹以口

長出炁呼其神名以手二寸下撫抑之有頃
輒愈矣言其神驅出食炁也腎在腰上夾脊
居狀如伏鼠絡以黄白脂往往見如大豆正
黑上如漆者腎中有白人長四寸名曰漂漂
常想之令人陰陽和調耳不聾如久有所聽
即腎神損常想腎狀以復之耳无所聞亦責
之於此也傳告後學者致努力子在危世當
修吾道光在赤行中視裏有九九五玉明中
府守一可長久學道无早晚但當修行耳得
道浩浩蕩蕩真若腹有藏於金積上下思三

府坐起念无忘獨久存矣學道要住車語耳
不賢如聖各自當爲己己含和自然无不可
蹉跌尊卑各相事憤无妬忌神明輒記之罪
過乃在後失之以毫厘間差以數萬里三尸
司人過月晦都自汝夫妻務在子情心不仁
神曰吾與於人常未可乎吾與人居思有益
之人自忽略不愛其軀推我損我辱我傷我
遏我以婦勞我以色擾我棄我妄我而不以
道存我我亦棄之各自在人豈在我哉道問
神曰夫人之生无男无女皆含陰陽王氣而

如欲飬性保精神長久不死覽觀世間爲之
奈何神對曰夫人之居受炁至尊四肢五臟
各有其神心赤肺白相貫穿逆之者死順之
者生綜念之五臟呼其名下以除病上以爲
仙誠爲悉道後可得傳也神曰常念左目爲
絳宫右目爲玉堂其中有赤人令人目聰明
夜視有光如晝目迎風行目暴疾暮行安卧
合目念之内視自愈夜可以照魚晝可以讀
書神曰常念己頭髮顙上有五寸之人衣五
綵之衣時解念顙前去三寸其色正黄圓盤

矣令人髮顙多精思惡鬼不敢論也神曰常
念一人從鼻下出二寸衣黄色衣正坐人皓
皓廨舍中令自知香臭无復不通利之病也
神曰常念生子明令人五臟安定血脉和通
女子色好男正强神曰常念己之左有青光
右有白光前有赤光後有黑光皆來着己能
見之光常不終故曰常生子明神曰常以鷄
鳴之時念東方正青意定念己身正青也至
辰止到巳念南方正赤意定念己身正赤也
至未止到申念西方正白意定念己身正白

也至戌止到亥念北方正黑意定念己身正
黑也戊己之時念其正黄意定念己身正黄
也四時不知忘忽然自高婦人念之者意定
生乳易出月候時節无陽之疾神曰夫五臟
者常念腸中五臟之名自盛也五臟各自有
所盛肝色青主盛魂中有青人肺色白主盛
魄中有白人心色赤主盛神中有赤人腎色
黑主盛志中有黑人脾色黄主盛意中有黄
人故曰五臟常念其中神令人腹内无留血
之疾積聚之氣大肌膏腸調利機關如爲請

生人失精神亦念於此以復之也神曰常念
己之爲五玉五玉法甲乙日念己爲青玉丙
丁日念己爲赤玉戊己日念己爲黄玉庚辛
日念己爲白玉壬癸日念己爲黑玉如是徧
安居念之合目内唯勿揺手足四肢散解有
頃忽然自謂无形矣精神安定不復遠遊卧
不惡夢邪鬼言鬼畏五玉也神曰欲安精神
念六龍何謂六龍肝爲青龍肺爲白虎心爲
朱雀腎爲玄武脾爲黄龍膽爲螣蛇經曰龍
蛇合精固守无欲遊行意神曰凡人面部四

肢五臟手足皆有精神其名也各自號所部
著假令鼻神也名曰鼻心神也名曰心天道
使然一日之間當念存諸神即骨節堅强氣
力盛壯耳不知名魂魄不知出入如欲灸刺
皆先以手拊曰精神俱移針火適方追即避
人神曰喉嚨從舌本而去下至於心長一尺
入心中節自如累環玉多少无限數中間有
赤服左右有神兩人備守之常想視令人不
知忘无咳逆病如喜忘責之於此也肝者令
色如白素紈裹正青而玉葉居前覆心上半

三葉居後抱裹心其肺中有神人正白長七
寸持玉戟舍止葉間名曰炊想視令人無所
患不知逆吐面類玉澤如見死流血臭鼠惡
形即其神損常思肺神狀以復之惡形者謂
人心所非於常素矣心者火色赤澤如華大
本小下在膈上直於乳上一華蓋下中一在
斗户下一日月所遊三一在人耿耿如明月
珠子勤守之復何求欲存地一在日月所遊
欲存人一在斗户欲存天一在華蓋下元氣
翩翩相引移中有神龜正頗峨子欲知一當

問我問我所在安在不但有雄復有雌一在
无形甚難知子不知一萬事失大如彈丸黄
如橘離婁綺户珠玉室出爲兩半入爲一流
照天下赤如日子而守之萬事畢下部丹田
在臍下二寸廣縱三寸上白下黑左青右黄
中央赤子如鷄子中黄中部丹田心也上大
下小中央赤如火中有太一君長八寸着赤
幘戊己之堂神在心上際紅赤白上部丹田
在華蓋下是兩眉間左日右月各半入一寸
唯中央爲赤子黄老君左右兩腎玉童侍老

君巾綬大如彈丸黄如橘唯爾守之憤勿失
離婁綺户珠玉室出爲兩半入爲一流照天
下赤如日子而知之憤勿失辟存作星華蓋
下三星覆老君頭圓象天髮青黑長二雄正
方眉如强弩張耳四方下乘璫左目爲日右
目爲月出左腎爲上靈將軍長七十二丈着
赤幘大冠絳裳丹衣右手持金符將士三十
萬衆出衣赤衣住在吾左出右腎爲偏將軍
長七十一丈着赤幘大冠絳裳單衣左手持
玉戟將士三十萬衆出衣赤衣住於吾右出

脾爲己身將軍長八十一丈着赤幘大冠絳
裳單衣左手執節將士三十萬衆出皆赤衣
住在吾前

大清真人絡命訣





