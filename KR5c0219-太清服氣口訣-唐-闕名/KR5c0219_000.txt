








太清服氣口訣
夫萬物之生禀隂陽而成形彚兆隂陽施化
從元氣而寒暑成分故太陽興也有暄暄之
色以生衆品太隂動也有蒼蒼之氣以殺羣
萌莫不感氣而生滅斯即目前常覿君子所
知故云夫食元氣天不能殺地不能藏者佳
矣且交接元氣於腎鼻之間分隂陽於藏腑
之内吐納無爽持攝不乖則長生之端可以
期矣今予所録口訣者即服元氣之法也其
有諸祕乃於口傳非紙筆可能載雖粗述多

少亦一家之要凡諸好事之儔得之不可輕
洩也
凡人腹中三處有隔即心下有隔初學服氣
者皆覺心下胃中滿但少食久作之自覺通
下至藏下有隔即覺腹中滿久而作之自覺
至臍下丹田中然後覺氣周行身中猶自未
入鳩中後覺鳩中氣出即能與人療病也
初學時必須安身靜處細意行之不巳氣入
腹中即於行住坐卧一切處不妨胃中氣未
下即不得諸處作難成

初服氣皆因入息即住其息少時似閉氣滿
其息出時三分可二分出還住少時咽之咽
巳又作至腹中滿休必須日夜四時作爲初
學人氣未入丹田還易散意欲得氣相接也
氣入丹田巳縱不服亦氣不散四時者朝暮
子午時也心裏滿但不服氣咬少許甘草桂
亦得其滿即散丹田未滿亦未到滿也元氣
下時自然有少悶也
凡初服氣日夜要須四度朝暮二時用仰覆
勢夜半及午唯用仰勢其仰勢但用低枕仰

卧縮兩脚竪兩膝伸兩手著兩脇邊即咽氣
解咽只十咽氣即滿丹田待一時咽了然後
以意運入鳩中其覆熱以腹坦牀以被支胷
令髙手脚並伸著牀即咽十咽毎咽皆以意
運令㳂脊下從熟藏中出毎朝暮服氣先覆
後仰毎咽氣皆須一下下作聲始得不解作
聲徒勞耳
凡咽氣皆須喉中深徐徐咽不得猛猛即發
嗽凡咽氣毎一廻咽中間隔十息亦作事停
歇從容任意

凡咽氣不得和唾咽氣須要乾咽中間有津
液來别咽之咽液亦須用入息恐生風入極
須用心
初從受服氣法要須誦咒受法了後平常自
用氣亦不要誦咒與人療病始廻廻誦咒
凡服氣四度外或非時腹中覺少氣力不健
任意咽多少亦得
凡初服氣未固多從熟藏下洩冝固之勿令
下洩以意運令散
初服氣必須心意坦然無疑無畏不憂不懼

若有畏懼氣即難行
凡服氣若四體調和必須意裏忻然自足不
羡一切事即日勝一日歡快無極也
凡服氣不得思食坦然無所念始得若思食
必須抑捺如不在意不抑捺心即須念如渇
煑薜荔湯湯中著生薑少許更煑一兩沸渇
喫一捥其渇即定薑蜜湯亦得若能自抑捺
縱终日對嘉肴亦無所思
凡服氣但不失時節丹田常滿縱日別出行
人事亦不妨久久行慣縱失一時兩時亦無

碍
凡咽氣仰排水覆排食食藏在右水藏在左
凡咽氣久即自至鳩頭凡咽氣覆存㳂脊下
秖意存腹中近脊㝷聲下熟藏中岀仍令聲
從右邊下
凡咽氣滿悶下洩不能禁亦非事所云存氣
使岀頂及四胑久行之自覺如未覺秖慿存
即是凡咽氣久秖得丹田氣拍之彭彭即得
縱心頭未滿亦得如欲心頭飽滿秖是多取
氣即得氣如蠱行久即自覺更無别法問云

何得似喫食時一種初學秖合如此久久即
共喫食時一也服氣了運通身非令出任其
自出如人行事氣力少即咽亦不須候時内
視腸中糞盡閉目内視即見腸中糞極難盡
縱斷食二十餘日始盡初斷食二七日須日
别喫一兩頓煑菜推宿糞令下始得毎頓喫
一椀苜蓿芥蕪菁菘無妨練却苦汁入少油
酥任少著塩醬醋作氣味勿著米麫等且欲
腸中榖氣盡喫莱可四五日巳後除却菜喫
汁又三數日然後總停每須喫少酒任性腹

中空訖太喫一頓酒令吐胷中痰即極精毎
日須喫椒日三兩服椒一合淨擇去子及閉
口者及去塵以酒水薜荔湯菜汁任意送之
令下益氣及推腹中惡物此是祕法薑性能
爛物腹中有食喫薑湯非事如食盡訖即非
所宜如菜中有邪蒿及葫荽必不得食能亂
人氣凡仰咽氣入腸運入鳩中履咽運令從
熟藏出凡人有熟藏生藏行之一月氣始入
盤屈腸中作小聲繞腸轉鳴始是如法凡人
盤屈腸轉數多者爲上十二轉巳下或十轉

九轉或七轉五轉或三轉兩轉三兩轉者為
下賤人腸麤而短聦而無智麤屬聦短屬不
智唯欲得腸長爲上若短更細不是人類心
爲神氣肝爲禁氣肺爲殺氣脾爲道氣腎爲
元氣今時正咽者是内氣
凡人腸長者氣易固腸短者氣難固
凡服氣如腸中攪轉作聲即須右脇著牀以
右手义頭以左手牽左脚令屈直身及右脚
咽氣令入右脚中即可久行氣每下作聲聲
繞盤屈子腸屈處作聲皆記得屈數其聲流

轉呦呦然小聲即是流通好也人腸中四縁
又有節坎坎數亦自記得
　　　分别外氣元氣訣
元氣與外氣都不相雜若咽生氣入須臾即
從下洩出去不得停腸中若運氣得應頭腦
中頭腦中熱氣上運向脚亦如之
若先運陽氣即覺脚先冷後熱何故如此縁
陽氣排隂氣出所出如此如先運隂氣亦陽
氣先出脚如火熱然後始脚冷他皆倣此若
能運氣入頭始免面皺也出老君太虛太上

無上自然太起經
老君治身守一法當以夜半時元氣始生舌
掠齒上下砥脣以鼻納氣口咽之三九止則
生氣通流於百脉令人長生
治身法朝起先噓兩手掌摩令熱律額上二
七名曰存泥丸令人身神具
治身次以兩手相摩令熱拭面二七名曰乾
浴令却惡氣面為尺宅眞人居其中見之令
人不病次相摩兩手令熱律身體二七名為
浴身令人却寒風

次相摩兩手令熱從額律頭髮二七㝷存持
髪神守生名爲浴頭令人髮不白齒落更生
次復摩兩手令熱從耳下义兩耳逆上二七
令人聦徹
耳合有二神神字嬌女治身守一法朝起衣
衣畢手律頭咒曰大吉長生百病除愈㑹于
福門五藏調和無憂患諸神齋戒隨我身令
我至老不畏人畢下牀先前左足咒曰乾次
前右足後祝曰元次前左足復咒曰亨次前
右足後咒曰利次前左足復咒曰貞吉同曰

乾元亨利貞身爲萬神主玉戸見白日大吉
得所望守一法常愛氣愼言語令氣入多出
少還氣補於元思念元氣終得長生
守一法卧常隨四時八節春夏早起與雞俱
興秋冬晚起必待日光無厭逆之則傷
　　　勑身神咒
謹勑臣身中五藏六腑九官十二神室四肢
五體筋骨髓腦皮膚血脉孔竅榮衞百八十
肌關三百六十骨節千二百形影萬二千精
光左三魂右七魄三鬼五神頭戴朱雀足履

玄武左扶青龍右據白虎青龍扶迎白虎扶
送朱雀導前持旛幢玄武隨後負鍾鼓令臣
心不受邪肝不受病肺不受姦腎不受昏脾
不受死膽不受怖胃不受穢吾氣奮翼更加
導引急急如臣所吿
若履穢及諸不淨處當洗浴盥漱解形以除
其穢法用以竹葉十兩桃皮削取白四兩以
清水一斛二斗煑令一沸適寒温以浴萬殗
消除也若沐者蓋不但用此練尸之素漿正
以浴耳如此便不得以沐頭更依如常沐法

也


太清服氣口訣(终)






