







黃帝陰符經十眞集解<md:KR5a0112_HFL_003-001a>(下)
强兵戰勝演術章
正陽帝君曰强者康健之稱兵者禦戎之器德經曰益生曰
祥心使炁曰强易曰天行健君子以自强不息言體天德純
陽之道統御羣生以心爲主以炁爲兵君主无<md:KR5a0112_HFL_003-001b>爲无不治矣
此乃淸靜无爲之道以道降魔罔有不克故曰强兵戰勝
純陽帝君曰聖人立法本要除邪治亂理國安民豈在施籌
運略講武興師驅役生靈殺害性命招兇積孽禍殃子孫且
如孫吴韓白用陰毒之機鬼賊見解白骨邱山血流河海致
使羣生長撓帝王多憂豈爲功臣大略乎故五千言曰以智

治國國之賊不以智治國國之福又曰夫佳兵者不祥之器
是以陰符列爲下篇
華陽眞人頌曰善行无迹號强<md:KR5a0112_HFL_003-002a>兵禦寇除戎卽是兵對境忘
心呼戰勝如斯修治國安榮
淸虛眞人靑霄樂云心爲君將炁爲兵慈作旌旗慧作營戒
鼓定籌仁義甲儉恭糧草德安寧温良謙愼乘車馬忠信淸
廉號令行孝悌善和排列陣魔軍一擊便歸盟
瞽者善聽聾者善視絶利一源用師十倍三反晝夜用師萬倍
至一眞人曰瞽聽聾視緣專一也是以稱善但能專一精誠
舉事用機十全利益就中<md:KR5a0112_HFL_003-002b>更能三思反覆經晝厯夜又比常

情利益萬倍
赤松子曰師心也凡百舉止皆起於心心神精一罔有不遂
海蟾眞人頌之曰瞽聽聾觀必至誠一源絶利聖人情用時
晝夜明三反精血相交藥自成
淸虛眞人蘇幕遮云瞽祛明聾滅聽絶利行師十倍通神聖
萬法不離方寸謹守天和卽此爲修眞但虛心神必靜虛靜
之中道炁來歸正三反明時先務本精血相交丹藥憑鉛汞
心生於物死於物機在目<md:KR5a0112_HFL_003-003a>
子房眞人曰生死之機在於物成敗之機見於目
西山眞人曰道德之士心不妄生機不妄動下愚之徒貪婪

萬物欲資於身反被萬物所盜而傷正性是心生於物死於
物也
葛仙翁曰知足不辱知足不殆可以長久愚人動生妄心加
於萬物皆因目覩而心生故曰機在目也
赤松子曰機在目者令人戒愼其目勿妄視也故太上曰不
見可欲使心不亂是也
子房眞人頌曰心生萬物景牽纏富貴貪求<md:KR5a0112_HFL_003-003b>孽火煎心主杳
冥神不散自然道體合先天
至一眞人臨江仙云心起心生因物景忘機景物皆泯經云
塞兌閉其門聖人言句妙達者自延齡吾家玄道知之者貴

家安國修身帖然烹鍊守神精悟來機在目心目兩俱明
天之无恩而大恩生
子房眞人曰天无心而恩於萬物萬物有心而歸恩於天故
五千言曰天地不仁以萬物爲芻狗聖人不仁以百姓爲芻
狗謂施<md:KR5a0112_HFL_003-004a>而不責其報生而不有其功
西山眞人曰於无心是謂无恩惟淸靜者物不能欺則曰大
恩生矣
子房眞人頌曰天炁无恩不化生三田留得變瓊珍陰陽醖
造升天藥此是无恩生大恩
葛仙翁西江月云自己天眞謹守无心卽是无恩順行陶鑄

結爲形返本還源是本在欲无恩不化三田變作瓊珍无恩
何以大恩生一粒金丹夀永
迅雷烈風莫不蠢然
子房眞人曰迅雷烈風威遠而懼邇萬物莫<md:KR5a0112_HFL_003-004b>不蠢然而畏之
天本不威物而自懼而歸天下一如聖人行賞也无恩而有
功行罰也无威而有罪賞罰自立於上威恩自行於下也
西山眞人曰洊雷震君子以恐懼修省隨風巽君子以申命
行事
華陽眞人曰至如軍旅若能如此上威下懼必能定亂除邪
故曰下有强兵戰勝之術

赤松子頌曰風雷鼓動應時行造化爭馳萬物生兵令信行
依法則翦除兇暴得安甯
淸虛眞人白鶴子云時假風爲馭全憑雷作輪宣揚天<md:KR5a0112_HFL_003-005a>號令
壯觀兩精神震徹重泉脈驚回萬谷春何當用威武一技靜
邊塵
至樂性餘至靜則廉
子房眞人曰機在目
赤松子曰性陰也樂則奢餘而陰盛靜則正廉而神淸
葛仙翁曰夫聖人者不淫於至樂而愛於至靜能棲神於靜
樂之間者謂之守中夫如是則勢利不能誘聲色不能蕩辯

士不能說智者不能動勇者不能懼見福於重關之外慮患
於冥冥之內天且不違而况於兵之詭<md:KR5a0112_HFL_003-005b>道哉
華陽眞人頌曰至樂无如至靜心不沾塵垢去奢淫功成行
滿金丹畢方表陰符旨趣深
純陽帝君蘇幕遮云守虛柔安正性養育陽魂卻在心源靜
浩炁冲和神必聖以道除邪萬景皆消泯此兵行陰魄殞法
陣慈幢往吉來還勝不比凡情用機倖引孽招寃枉把生靈
損
天之至私用之至公
子房眞人曰天地氤氲是至私也萬物化生是至公也

純陽帝君曰天下有始以爲天下<md:KR5a0112_HFL_003-006a>母是至私也旣得其母以
知其子旣知其子復守其母是至公也
赤松子曰天地生成萬物萬物負陰至私也而抱陽至公也
明公私之道者其知神之所爲也
正陽帝君頌曰天地氤氲象至私生而不有至公時用之至
公用南北使之神聖使東西
純陽帝君望江南云通大道天地悉皆通有用用中无作用
无功功裏有神功升降永无窮玄與牝造化合眞空天地合
時甘露降法機幽顯若私公還返是朝宗<md:KR5a0112_HFL_003-006b>
禽之制在炁

淸虛眞人曰虛化神神化炁炁强者制物而弱者制於物故
曰禽之制在炁也
西山眞人曰禽鳥尙能乘制淸虛之炁心動翅鼓翺翔於雲
霄之間上下盡中於己况人爲最靈而不修乎若能善用天
機道德之炁固躬保命以致長生而非難矣
華陽眞人曰炁者生之元也善攝生養炁者雖至强之兕虎
至堅利之甲兵吾足以勝之而况於至物乎
海蟾眞人頌曰禽制先須伏虎龍自然<md:KR5a0112_HFL_003-007a>萬物總依從先生訣
與通靈術攢捉陰陽掌握中
至一眞人滿庭芳云魂魄東西精神南北此中別有玄玄道

无形迹分剖略微言血是朱砂汞寶精爲物神水銀鉛交加
處中宮匹配恩愛結因緣崑山通碧海先鍊已返本還元遇
明珠九曲絲蟻能穿採得蟾宮兔髓憑師匠和合烏肝當禽
制三千行滿高步赴蓬山
生者死之根死者生之根
淸虛眞人曰謀生者先生而後死習死者先<md:KR5a0112_HFL_003-007b>死而後生
子房眞人曰謀生者景物牽纏勞神役炁貪求榮富孽火焚
燒殃極禍踵不死何俟習死者心冥冥兮无所知神怡怡兮
无所之炁熙熙兮无所爲萬慮不能感求死不可得長生之
門於斯可致

葛仙翁頌曰生門死戸少人知運用抽添在坎離二八消時
陽炁長九三榮處定精微
至一眞人白鶴子云若覓神仙道先當識本根心生神必散
境滅慧還淸天地爲爐鼎陰陽作炭薪鍊<md:KR5a0112_HFL_003-008a>成无上藥功滿去
朝眞
恩生於害害生於恩
正陽帝君曰恩者害之源害者恩之流
純陽帝君曰本因恩炁而生不能愼守天眞漂浪愛河流吹
慾海是恩中生害害生於恩也
西山眞人頌曰當時恩炁本身生非理施恩害卻生謹守愼

終能若始還丹修就鬼神驚
赤松子臨江仙云夫歸深誠相眷戀常流認此爲恩誰知恩
裏害還生欲亡恩自滅恩滅害无根子嗣源因恩結恩多反<md:KR5a0112_HFL_003-008b>
害身形能修恩炁養成珍三千功行畢朝禮玉宸尊
愚人以天地文理聖我以時物文理哲
子房眞人曰天文者日月星辰雷雨風雲也地文者山海金
石草木鱗羽也愚人見景星祥雲淸風甘露醴泉嘉穀麟鳳
芝蘭皆爲喜悅或覩日月薄蝕四時乖序彗星妖曀水旱災
蝗驟雨狂風天昏地震惕然畏懼恐禍及身觀此天地文信
以爲教化省愼悛修自凡之聖故曰理聖

海蟾眞人曰軒<md:KR5a0112_HFL_003-009a>轅氏製陰符將畢先舉愚人用天地文理之
成聖然後自謙之曰我以時物之文理之作哲謂後其身而
身先也
西山眞人曰時物文者人事也言不必觀視天文玄象但常
以善道隨時應物縱有災怪出現不爲害
赤松子曰理於賢人亂於不肖體天法道合節依時以此理
修革凡作哲陰盡純陽眞道乃畢
正陽帝君頌曰玄象高明示吉凶愚迷悛理亦成功但隨時
物行眞善日月无窮道自通
純陽帝君滿庭芳云大道<md:KR5a0112_HFL_003-009b>昭然明休咎吉凶懲警凡夫悟來

悛省修愼卽无虞禍福惟人自召觀世物方顯榮枯臨機應
常行德善殃厄永消除陰符然義簡文微旨密提挈迷愚放
神光煒煒照燭昏衢抱一丹成國富民安泰神樂淸虛强兵
勝純陽鍊就飛步入玄都
