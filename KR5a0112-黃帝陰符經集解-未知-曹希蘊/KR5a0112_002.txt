







黃帝陰符經十眞集解(中)
富國安民演法章
正陽帝君曰富者足備之稱安者康寧之義身如家國心比
父君君正則天下普安心靜則萬神皆裕一身之中靈備萬
物精炁血脉臟腑魂魄皮膚毛髮比同兆民君主无事則民
庶均安知足忘貪則是名眞富故道德經云知足者富又云
愛民治國能无爲乎又曰爲无爲則无不治矣又曰我无爲
而民自化我好靜而民自正我无欲而民自朴我无事而民
自富此乃安民富國之法旨也
子房眞人頌曰高上玄都號玉京壺中天地寶无垠逍然知

足爲天富政治民湻國泰寧
華陽眞人玉堂春云閬苑蓬瀛華胥諸妙境玉堂金馬寶城
華郡兆庶安寧達此玄風秪在身身比邦家心如君父敬心
正无邪精神安靜知足忘貪斯名眞富盛可謂壺中别有春
天生天殺道之理也
赤松子曰天之生殺皆合道機非妄動也蓋天地之專精爲
陰陽陰陽襲精爲四時之散精爲萬物天有五行之炁隨時
應令逐序遷移春夏以陽和之炁生養萬物秋冬以陰寒之
炁肅殺萬物此皆自然之理至公之道故云天生天殺道之
理也

天地萬物之盜萬物人之盜人萬物之盜三盜旣宜三才旣安
海蟾眞人曰天地與萬物之生成盜萬物以衰謝萬物與人
之服御盜人以驕淫人與萬物之工器盜萬物以毁敗
西山眞人曰萬物盜天地而生成不知天地反盜萬物而衰
老人盜萬物以資財而充富貴不知萬物反盜人以勞役而
致禍患
葛仙翁曰有盜不可非道而盜也上文三義更相爲盜自然
之理人能窮理悟眞合道而盜順其宜而宜乖其理則凶是
以三盜各得其宜三才悉安其任也
故曰食其時百骸理動其機萬化安

華陽眞人曰故曰者相續之義先明天地生殺之理次知三
盜合道之機三盜悉合其宜三才各安其任然後食時骸理
動機化安也
淸虛眞人曰凡理性命必先飲食五穀五果五味皆須調候
得所量體而進熟則益人生則傷臟此乃食之理故使飲食
不失其時滋味不乖其節只令中道不可越常如此則百骸
俱理五臟安和无諸疾病夀數永長故曰食其時百骸理也
子房眞人曰凡物色惡者非炁之正臭惡者非炁之和烹飪
失節者非水火之旣濟不時而成者非生炁之具全聖人於
此四者特有不食之戒是以內經言食飲有節起居有常不

妄作勞是謂知道故君子飲天和以潤神食地德以滋形也
至一眞人曰道經云眾人皆有以我獨頑且鄙我獨異於人
而貴求食於母此者食時之深旨也食其時百骸理人道之
用也動其機萬化安天道之體也
子房眞人頌曰三盜相因遞代偷食時骸理炁和流金砂五
內如風雨不礙皇家作貴侯
正陽帝君滿路花云人人皆有道迷者不知源天生天殺理
妙中玄樞星斗晷運逐時遷澄心忘愛慾順序調神慧通覺
性靈圓旣三才三盜宜安富國豈爲難食時骸固理鍊丹田
无妨市井不礙作朝官綿綿胎息炁養嬰兒任從烏兔往然

人知其神而神不知不神而所以神
至一眞人曰專用聰明則事不成專用晦昧則事皆悖一明
一晦是謂陰陽一陰一陽道之理也
純陽帝君曰眾人以聲色威顯爲神聖人以杳冥虛寂爲道
道者神也人但遇雷電之威風雨之猛心生畏警而謂神不
知此天地萬物皆自希夷虛寂中來是不神而所以神也
正陽帝君曰神者妙而无方陰陽不測之謂也但知萬物從
陰陽而生長殊不知陰陽自不神而生焉不神者至道也虛
寂者无爲也故曰不神此不神之中能生陰陽日月三才萬
物是不神而所以神也

子房眞人曰道常无爲而无不爲以其无爲是名正道是以
杳杳冥冥其中有精恍恍惚惚其中有物此乃至道不神之
中而有至神之理
子房眞人頌曰人盡知神故使神神離飛散似風雲不神自
化留年樂方知大道復歸根
赤松子小重山云壤壤垓垓利與名竭聰傾智力漫營營搖
精損炁敗元神形神善財命兩誰親大道坦然平无爲爲妙
用用爲昏查冥之內隱神精除玄覽方始見圓明
日月有數大小有定聖功生焉神明出焉
正陽帝君曰日月陰陽之精華六合之中爲至尊也積日爲

月積月爲歲行厯周天各有度數盈昃進退亦有大小此則
日月有數大小有定也
純陽眞人曰日月相推而明生寒暑相推而歲成有温涼寒
暑春夏秋冬則天地長養萬物皆因此道造化生成豈不爲
聖功神明乎
西山眞人曰凡胎卵濕化金石草木天地萬物生育之理皆
從无入有功乃顯著世間萬物皆稟此聖功而生故大與小
咸有定分不相逾越則大不輕小小不羨大是以鵬鷃各自
逍遙不相健羨也
海蟾眞人曰見乃謂之象形乃謂之器以象言者日月也以

形言者大小也有象然後有數故曰日月相數有形然後有
位故曰大小有定人爲三才之靈法陰陽升降之宜則日月
運行之數聖功滿足神登太虛修證在人高卑隨行者也
淸虛眞人頌曰日月升沉數乾坤變易爻聖功神自去大小
悉安巢韓信甘超胯陶濳愧折腰浮華與淸淡鵬鷃各逍遙
子房眞人頌曰長天日月數難藏坤嶺初交始見光造化只
憑弦望得神功功積鎭茫茫
華陽眞人滿庭芳云眞汞眞砂天庭至寶事須著意存收五
行全處嬰姹兩綢繆數倚三天二地陰陽會九六同舟精華
媾温温鼎器无漏理深幽剛柔分卦象調媒火候方便連留

待聖功功畢國富民優變易離虛坎滿純陽就則有歸頭神
明出高卑有定隨行列仙儔
其盜機也天下莫能見莫能知君子得之固躬小人得之輕命
西山眞人曰此重舉上文三盜之義凡盜必合其道不可非
道而盜也天有時地有利吾乘天地之時利山澤之產育以
生吾木植吾家如作田之類孰不爲盜耶然如是也人皆不
知盜機之理君子小人志炁不同君子得之委分固躬小人
得之强謀輕命
海蟾眞人曰君子知至道之中包含萬善所求以和所習以
善凡所運動皆設善機與道合契乃至精思守一竊其微妙

以資其性或盜神水華池玉英金液以致神仙賢人君子知
此妙道之機故曰君子得之固躬小人卽窺弄其機乃輕其
命恆習惡行恆蓄巧機但務營求金帛不念艱辛或修學武
藝豈辭疲倦飾情巧智以求生於浮華之機所以煩兵毒武
則軍旅敗亡望貴攀高則榮消辱至或貪婪損己或財色禍
生雖然最得榮華不免其咎患蓋爲不知妙道之機以至於
此故曰小人得之輕命也
葛仙翁曰至道无形故天下莫能見妙機无數故天下莫能
知理於賢人故君子得之固躬亂於不肖故小人得之輕命
葛仙翁頌曰賢人窮理合虛无得悟乾坤造化爐下士只争

名與利郊原邱塜是前途
純陽帝君行香子云妙道玄微達者人希任聰明難見難知
杳冥公主恍惚容儀隱眞精藏物象號天機大人窮理祕守
三奇下愚夫逐景昏迷貪婪財色舉動非爲喪精神輕性命
可來癡
華陽眞人訴衷情云大人君子性和平不與物爲争唯有下
愚无識蝸角競虛名虛妙理載眞經富安民杳冥公主恍惚
深藏悟者仙成
