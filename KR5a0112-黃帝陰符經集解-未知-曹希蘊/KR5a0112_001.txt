






重刋道藏輯要
黃帝陰符經十眞集解(上)
赤松子子房眞人張良
太極左仙翁葛玄西山眞人許遜
正陽帝君鍾離權純陽帝君呂岩
華陽眞人施肩吾至一眞人崔明公
海蟾眞人劉玄英淸虛眞人曹道冲
正陽帝君曰黃者中央之色帝者君主之名中以統於五行
帝以治於萬物陰者性之宗符者命之本此陰符之旨內以
修身外治家國包羅天地總御羣方古今得道仙眞皆因此

義以至於无爲矣
子房眞人頌曰要知天五是中黃帝君元始法中王仙眞盡
達陰符理治國修身入聖鄕
淸虛眞人靑霄樂曰心爲君主象中黃神用无私帝道昌陰
是性宗鉛可貴錄名天寶命符陽經垂法教開方便普濟羣
迷作巨航只候行成功滿足十洲仙島是家鄕
神仙抱一演道章
純陽帝君曰天一生水地二生火在人謂之精神生於道形
本生於精守而勿失與玄爲一則精神合而不離矣以精集
神以神御炁鍊神合道與天長久故道經曰抱一能无離乎

又曰抱一爲天下式昔廣成子誡黃帝曰无勞汝形无搖汝
精少思寡欲迺可長生此卽神仙抱一旨歸也
葛仙翁頌曰混沌玄黃啟肇生扶持造化立乾坤學人要覓
長生道太一含眞卽是眞
至一眞人臨江仙云一炁靈根爲命祖專心抱守玄眞杳冥
之內隱元精至人先務本本立道基成蚌裏藏珠川景媚石
中藴玉山榮地天長久爲何因都緣懷道德亘劫自淸寍
觀天之道執天之行盡矣
正陽帝君曰大道无形視聽不可以見聞大道无名度數不
可以籌算資道生形因形立名名之大者天地也卽天地上

下之位而知大道之高卑卽陰陽終始之期而知大道之前
後冬至則地中陽升五日一候三候一炁經六炁而至春分
是時陽升入陽位又六炁而之夏至迺陽升到天太極而生
陰陰以杳冥抱陽而下降夏至則天中陰降經六炁而至秋
分是時陰降入陰位又六炁而之冬至迺陰降到地太極而
生陽陽以恍惚負陰而上升升降不失其道是以天地長久
惟人也集靈以生資道而立體天法道調運陰陽以心腎方
合天地上下之位用炁液比陰陽升降之儀將一日效一年
使一時象一月養命按法下功依時陰陽交合不失其道亦
當與天地齊其堅固而同得長久矣執者持也觀天持法依

令而行萬事皆畢故曰觀天之道執天之行盡矣
赤松子頌曰天道无言運四時雲行雨施物咸資洞觀玄象
依天令體此修眞合聖機
海蟾眞人亭前柳云天道乾元覆廕无偏列宿瑩高懸冬至
陽生地夏中液降於天烏兔精華往復迺行運虛璇體道觀
天名照了四時八節要精研作用日爲年進火中宵子有時
添汞抽鉛鍊就金丹大藥方號神仙
天有五賊見之者昌
赤松子曰五賊者五行也在天爲五星在人爲五臟於眼爲
五色於耳爲五聲以至鼻之五香舌之五味身之五觸心之

五毒皆曰五賊賊者害也此五行之炁各懷生殺順則吉逆
則凶天時順則四序調和安寧豐泰逆則兵飢水旱蝗疫爲
灾人有五賊只在於心心正則柔和慈善眞淸行之則吉心
亂則剛戾狼疾婬濁行之則凶見者覺也覺了明悟則身心
康寧故曰天有五賊見之者昌
海蟾眞人頌曰五賊縱橫遍萬方木金水火及中央剪除戎
馬妖氛息見之天下永寧昌
至一眞人蘇幕遮云五賊機无形影苦惱蒼生遞代相吞倂
一藏虧時一藏勝憊壞形軀只爲陰多盛脾旺時當補腎貪
欲无明欺妬都除泯照見皆空亡五藴性命延昌堅久如天

永
五賊在心施行於天
子房眞人曰五賊謂賊命賊物賊功賊時賊神是也此五賊
在心杳无形迹覺而悟之名爲照了自然神定炁和无諸滯
礙施行法象與天同然
宇宙在乎手萬化生乎身
海蟾眞人曰先觀天道次明五賊作用施行契合天命雖宇
宙之大不離掌握萬化雖眾亦生乎身
純陽帝君頌曰心鏡澄淸瑩且明施行功業契天星剛柔宇
宙存乎掌萬化生成只在身

華陽眞人卜算子云心鏡澄澄瑩五賊皆除泯天道行時卽
使行保命也如天永宇宙乾坤柄掌握文明定萬化生成只
在身抱一功神聖
天性人也人心機也立天之道以定人也
至一眞人曰天性人心本乎一也天道虛无湛然人心本源
同此經以天性喻於人心指使人心合於天機也立天之道
者陰陽也立人之道者仁義也仁義忠信樂善不倦是謂天
爵先修天爵以積其行次體天道以累其功功之至妙无若
抱一也
子房眞人曰經言天性人也人心機也而不曰人心天也者

蓋明萬物皆出於機皆入於機也
西山眞人頌曰皇天本性化生人天性人心一體靈善行果
圓功滿足南宮標列是仙名
葛仙翁西江月云大道无形无相生天生地生人人心天性
體同靈恬淡无爲眞本上士體天行道道成豈懼朝昏善功
圓滿吉祥臻七祖超騰妙境
天發殺機移星易宿地發殺機龍蛇起陸人發殺機天地反覆
子房眞人曰天道生殺者皆合其機非妄動也殺謂以陽隨
陰機謂適時而變如春分之時四陽發生二陰衰弱卽天道
宣行號令雷乃發聲聲震徹重泉驚甦萬物使一切龍蛇蟄

藏之類皆起於陸此則天發殺機也愚人不知天道恣發狂
機貪利干名傾人害物則天道報應灾殃禍亂及於身是謂
天地反覆也
海蟾眞人曰自天性人也至以定人也道之常也自天發殺
機至天地反覆道之變也常者所以守剛柔而立變者所以
運陰陽而適時也
華陽眞人頌曰雷聲虩虩動天威驚蟄龍蛇萬物齊此是玄
機眞造化能明此道合希夷
西山眞人頌曰人發狂機禍立生傾危都爲虐生靈悲思喪
國亡家者金谷章華尙未醒

純陽帝君臨江仙云晷運推移從復卦四陽令屆春分天威
鼓物以雷霆龍蛇皆起陸藏蟄盡甦驚下士豈知天道意狂
謀利祿營營坑人損物害生靈餘殃不可逭顚覆自危傾
天人合發萬變定基
西山眞人曰天得一以淸人得一以生天人用機造化无異
故曰天人合發卽合道機與天相契則萬種塵緣皆息於心
故曰萬變定基也
性有巧拙可以伏藏
淸虛眞人曰大巧莫巧於造化而莫知所爲豈不似拙經曰
性有巧拙可以伏藏老子曰大巧若拙與此義同

華陽眞人曰惟聖人發機合於天道自然萬變息於心基是
以窮理盡性與道合眞故曰方而不割亷而不劌直而不肆
光而不耀无譽无訾无是无非一龍一蛇與時俱化一上一
下以和爲量行於萬物之上遊於道德之鄕故可得而累耶
蓋歸根復命之源也故性有巧拙可以伏藏也
正陽眞人頌曰天人合發定心基復命歸根盡性時隱迹韜
光修道德伏藏元火守柔雌
純陽帝君望江南云天道密造化四時行或躍在淵當卯月
括囊无咎應秋分厯象甚分明人體此合發契天星日用卦
爻明刻漏萬緣不染息心神功滿赴蓬瀛

九竅之邪在乎三要可以動靜
葛仙翁曰三要者眼耳口也動靜不失其時其道光明故曰
非禮勿視非禮勿聽非禮勿言也五千言云五色令人目盲
五聲令人耳聾五味令人口爽夫視聽言人之先也故在九
竅之中惟三要焉此三者可以養人可以害人養人者原於
靜害人者域於動故也蓋動者人之爲靜者天之質人爲之
謂偽天質之謂眞
子房眞人頌曰九竅邪風觸正神三關牢閉得全眞澄心遣
慾求玄理得悟慇懃莫住程
葛仙翁漁家傲云妙理玄玄玄復奥聖人制法垂言教體道

觀天爲照了明三要聞邪勿遣相侵惱塞兌關扄修內寶色
聲五味都忘了視聽言皆合聖道除機巧隨時動止方知好
火生於木禍發必尅姦生於國時動必潰知之修鍊謂之聖人
華陽眞人曰上文說九邪三要動靜之宜切令戒恐未能窮
理盡性故再舉火木姦國之喻令慇懃修鍊也夫性之有情
如木中有火出於性而賊性火生於木而害木惟聖人者達
性命之源明天人之道外能鍊形內能修性鍊形所以嗇精
修性所以養神故道之眞足以治身緒餘足以治國家土苴
足以治天下是以修之身其德乃眞修之家其德乃裕修之
天下其德乃長修之國其德乃普自中以及外自近以及遠

修是玄風无所不至矣故曰知之修鍊謂之聖人者也
淸虛眞人頌曰木爲眞性火爲情慾火炎時礙性眞惟有聖
人修鍊得國无顚險木无焚
西山眞人頌曰軒黃成道日說破度迷津國木如眞性姦火
喻邪情情亡姦火滅性慧欲情薨君心修鍊正身安國泰寧
葛仙翁滿庭芳云心動神疲情澄性適妙門開啟玄關火生
於木災發愼礸研水蓄冰而礙水田存棘也妨田玄元教閑
邪正幻安樂自逍然觀天明五藴知之修鍊去世何難遣羣
魔消盡復本還源補兌成乾事畢妙因果周圓尋眞悟三千
行滿丹就去超凡
