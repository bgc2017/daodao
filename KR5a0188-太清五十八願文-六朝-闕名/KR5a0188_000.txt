








太清五十八願文
若見居家妻子當願一切早出愛獄攝意奉
戒若見飲酒當願一切制於命門以逺禍亂
若見婇女當願一切守情忍色志慕在賢若
見婬人當願一切除棄邪念翹心禁戒若見
婦人當願一切忍割浮華樂道自然若見真
人當願一切履信正化日入法門若見衆人
當願一切推仁無爭懷道安世若見善人當
願一切時尅存念仰軌其道若見惡人當願
一切棄凶即吉不犯王法若見貧人當願一

切損身施惠後受大福若見富人當願一切
救濟萬物世世受禄若見貴人當願一切承
其教㫖悉合典訓若見賤人當願一切勤修
匪懈各得所爲若見
帝王當願一切奉仰王道孝如父母若見主
相當願一切受其教制四方歸仁若見兵甲
當願一切各念仁心天下讓賢若見王子當
願一切日歌太平系國承家若見賢人當願
一切履行其德道爲世宗若見道士賢士當
願一切明解法度得道登真若見山棲道士

當願一切悉見道門速得飛仙若見教化當
願一切親受聖教皆爲淵博名曰
聖人若見聖人當願一切尊禮侍見諸國並
瞻若見仙人當願一切真道悉成飛昇天堂
若見城郭當願一切嚴整修飾以道爲基若
見大國當願一切歸崇慕德若水歸海若見
小國當願一切知止沖虚安其所居若見市
朝當願一切羣賢蜂萃悉弘正道若見靜觀
當願一切功德巍巍天人得志若見齋戒行
香當願一切道德日新庠序容止若見誦經

當願一切盡上髙座咸聞經㫖若見經教當
願一切各各受讀禮習經教若見樓觀當願
一切洞觀十方無所隱藏若見髙山當願一
切立德如彼無復退轉若見大海當願一切
智慧無量輔成家國若見茂材當願一切學
成儒宗訓徒敷教若見淨手當願一切常執
經書無時暫輟若見善口當願一切躭詠洞
經日新不厭若見動足當願一切超出三界
飛行上清若見靜山當願一切滅景得真安
閑空寂若見飲食當願一切棄累入靜存得

道味若見火藏當願一切除其災害施爲福
田若見疾病當願一切以道自安免此苦厄
若見死喪當願一切學道常存濟度三塗若
見漁獵當願一切不爲罪垢終入無爲若見
夷狄當願一切賔王中國不生邉地若見少
年當願一切及時學問遂成盛令若見老病
當願一切以道攝生不更衰耄若見三光當
願一切普明靈曜𡨋闇俱消若見雲雨當願
一切惠澤盈溢無所不生若見素雪當願一
切常居潔白逍遥自在若見靈風當願一切

藴懷披散德流遐邇若見淨水當願一切洗
垢清虚平等其心若見名香當願一切受姿
芳盛衆穢蕭然若見好華當願一切樂散諸
聖相好具足若見車馬當願一切得道無爲
乗鳯駕龍若見弦歌當願一切玩經散說以
道娱樂若見福食當願一切無不飽滿世享
天廚德流主人如水歸海宗廟胤長常居貴
盛世與四軰俱生王家若見散施當願一切
禍滅九隂福起十方德如北海莫不興隆七
祖生天子孫賢忠富貴巍巍所欲皆從學道

飛仙駕雲乗龍道士坐卧常願我等四大合
德同體道真長存玄都師友自然濟度十方
天下受恩逍遥有無洞觀妙門
十善勸
戒曰勸助禮敬三寳供養法師(三寳者謂道經師也能養)
(生教化爲人軌範是法師也)令人世世爲君子賢孝高才
榮貴巍巍生爲人尊門族昌熾
戒曰勸助治寫經書令人世世聰明博聞妙
𧷤
戒曰勸助建齋堂靖院令人世世門戸高貴

身登天堂衣食自然常居無爲
戒曰勸助香油供養令人世世芳盛香潔光
明容眸絶偉天姿髙秀
戒曰勸助法師法服令人世世長延逍遥中
國不墮邊夷男女端正冠帶玉珮
戒曰勸助王父母子民忠孝今人世世多嗣
男女賢儒不更諸苦
戒曰勸助齋靖讀經令人世世不墮地獄即
昇天堂禮見衆聖速得反形化生王家在意
所欲玩服備足七祖同歡善縁悉㑹終始榮

樂法輪運至將得仙道
戒曰勸助衆人經學今人世世才智洞達動
靜威儀常爲人師
戒曰勸助一切布施諌諍今人世世壽考富
樂常無怨惱
戒曰勸助一切民人除嫉去欲履行衆戒令
人世世安樂禍亂不生病者自愈仕宦髙遷
爲衆所仰莫不吉祐門戸清貴天人愛育神
魔敬護常生福地是名太上智慧勸進要戒
品皆大智慧經上卷所言也法傳太極真人

以治道行矣兆有宿福值見此文袐而奉焉
妄示不信禍交見世死爲下鬼閉於地獄旋
輪五苦後生失人道毀經戒者亦然太極真
人曰爲行之惡莫大於嫉殺貪奢驕滛也若
此一在心必伐爾年命矣挾之以學神仙者
不亦悲乎
道士持齋燒香清淨讀經天下之盛也而不
欲見見如不見矣
大極真人曰世人惑也逺其仙人並競事鬼
神及殺生以求生去生不亦逺生時不修善

治身忍割可欲死方厚葬其骸骨不知魂魄
已身五毒幽囚地獄苦惱三塗輪轉五道也
生世無㡬而聚歛財寳無有足時爲已重檐
福盡罪至身死名滅財寳四散也若疾風之
扇塵矣
真人曰夫學道爲人先孝於所親忠於所君
憫於所使言於所友信而可復諫惡揚善無
彼無此吾我之私不違外教能事人道也次
絶酒聲色嫉妬殺害奢貪驕怠也次斷五辛
肥生滋味之餚也次令想念幽㝠心睹清虚

㳄服食休粮奉持大戒堅質勤志導引胎息
吐納和液修建功德
真人曰忍人不能忍割人不能割行人不能
行居人不能居衣人不能衣食人不能食守
人不能守學人不能學乃鎮以靈藥飡於雲
芽尸蟲沉落穢漏消滅六宫滌蕩五藏安閑
矣將長齋乆思靜詠洞經躭味衆妙兼以丹
液心能如是者豈有不得昇仙之道乎
真人曰若不修人道君親不斷躭酒好色殺
伐貪狠奢驕自恣欺誘賢良借貸不還他不

少已有如此之行矣長不能革使心夷然而
欲懷之以齋戒學道希肉飛之舉弗亦哀乎
弗亦哀乎斯人也將長處地獄履於五毒刀
山劔𣗳湯火炎燒煑漬五體求死不得饑則
食鐡渇則飲火出臨寒氷傷肌切骨方付三
官謫作山海檐負土石鞭笞考對備經三塗
五道徃返十苦八難之中其苦無量不可具
言也
真人曰是人也乃不如外覺凡賢奉修人道
敬信道經唯善而從矣任化來徃在時遷易

逍遥城内清靜自適命過亦入福堂不經囚
塗或爲鬼神也後生人道不失本願轉得信
垠賢聖結縁穢累日盡終入仙道也

太清五十八願文





