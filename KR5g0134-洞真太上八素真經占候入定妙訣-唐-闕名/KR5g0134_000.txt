








洞眞太上八素眞經占候入定妙訣通六
太帝告四極眞人曰今有篤信至道修學不
懈皆是先身巳經積善生諸天上天上著樂
無以進功年訖來生輪轉下世或發𩓑啓告
求生世間救物立功勤習上道皆非凡人凡
人不覺伊亦不自知自知亦不說如此諸人
不免灾否或眷屬衰䘮或身嬰疾病或公私
口舌或𨼆顯逢𠒋惡人醜鬼毒獸鳥蟲金木
水火土草爲妨良由功德未滿受法未僃急
清齋責躬謝過請福精存太上守一无忘施

行三五諦憶玄師玄師青童君總領一切經
書寳文妙圖皆悉由之學士尋師未遇求經
未得得或不足足或不明明或不行行或不
乆或多漏悮不能憶知或已憶知瞥巳遺忘
邪精所干魔鬼所試急擇佳辰丁卯之日登
山入室清嚴燒香啓告太上諦存青童向東
住心想見方諸宫稽首禮拜面對金闕上相
羸疾厄難常禮六拜拜畢叩頭宻陳苦志或
公私否塞或心識露忘隨𩓑言之指彼即急
患不得多及緩事若緩急僃言當書委曲拜

竟宻讀取不聞竟即燒之後爲亦爾氣力強
盛可禮十二拜二十四拜三十六拜七十二
拜百二十拜二百四十拜三百六十拜七百
二十拜一千二百拜一時能竟注心益善復
不堪者寅時至丑十二時時百拜也有能二
時寅申子午適所堪耳常能行之六旬一百
不能移日他辰行也同志三五人不可多相
引喧閙泄漏考不可觧上學之士精加詳慎
修行此法然後爲師傳經必得其人付授无
悔恨矣

凡師傳經不得其人或是其人傳不如法付
授之後一十二旬衆灾互湊急謝青童若有
福慶亦啓荷恩也凡受道後如法修行九十
日无灾病此宿新有善合仙之人四九三百
六十日公私勝泰此前後積福合眞之人三
周渉四年一千二百功德興𨺚幽顯敬伏此
上士至勤合神之人便傳授廣度賢明救凡
泛愛慈心立功博濟无私克登上聖神眞仙
君帝王公卿之位矣
若受道之後百日之内有諸厄病皆宿新多

罪非合仙之人急應首謝誓革心行攺往修
來憑請師友洗悔恨之情篤慊欵之志敬信
無疑必獲福利四九三周准擬此例建德立
功免度危患戰戰兢競𢘆懷慚懼媿有深罪
慚无重功不可爲師慎勿傳授徳業漸升五
八四十年乃擇人啓付耳有災強行叨遇爲
師彼此相誤皆是惡因縁也期篤之中不齊
度者師友相結爲之祈請首過乞恩至誠丹
切不得虚飾又勿苟爲心非口是又勿語人
稱爲功德唯精唯宻彼此得福上學之士明

共遵行凡生死未止皆由罪根未除出隂入
陽動靜多過過積則死死苦可悲上士所畏
勤學求生受經行戒方術禳災解罪延福以
登神仙初習法者先首過請恩從无始中來
億曽萬祖今身七世父母善惡相關七世有
得道及賢明才智功德著於幽顯者餘慶所
鍾諸罪易釋有頑㐫悖逆者衆殃難袪又巳身
无始中來至于七祖以來隂陽愆咎或軽或
重重則難遣軽則易除易除者齊戒立功少
日便感難遣者精苦累嵗尚不蒙應不蒙應

者好致懈退不悟先舋源深更忿神明无驗
此増𢙣縁罪不在赦若能彌勤誓死不怠必有
良効轉禍爲福其中先世先身多功德者今
加修善招果自速不明了者乃謂其善未足
可稱便云得道或云虚妄或云自然非學所
得如此之流復不可教永失道縁方爲魔羣
生死不巳深可痛悼智眀洞逹之人髙才篤
信之士无此諸疑勤行不怠難易小復推移
積乆皆能得道得道長生要在行善行善止
惡心堅意固持戒必令不圎三尊不遣五德

默識宻行不忘言說善惡未必能行行善不
必㑹衆衆猜致誚疑嫉生災是以上聖爲善
不代知善爲善斯不善矣能知善不以矜誇
不以自是不以䂓圖不以爲善恬然若无乃
得道耳非同志者不得妄說說化可化非人
勿強易者四九三周難者二四四六極乎五
八之年无不得道不得道者皆由受法不行
行之不勤勤之不精其問作罪善惡雜糅功
不贖過德不補愆死後得爲善縁縁増於鬼
得悟幽中立德亦作鬼官積功升仙或爲靈

人或轉輪貴盛道德之家並不塵勞唯不能
於即身得道耳若背叛誹毀初是末非死隨
邪黨與善絶因因善不絶皆由信向信向雖
不能至到但令不疑惑迷退則善縁日増増
長不止必亦成眞眞人四百年四千年四萬
年爰至萬劫傳付各有訣令初學之人以
四九三周爲限善惡依科慎勿妄犯凡學上
道諦定身心身心不定學无所成成學入定
守一爲先微妙難習守之不能即堅雜營他
事守之不能入定當精占候省已及物己身

異同物有變恠覺之即改修術用方消而却
之乆无復異然後入定衆眞相携矣一若眼
中漠漠光明不𢘆所見非眞彷彿不識當精
嚴入室燒香存思兩目神道童精長三寸衣
五色衣兩目各一人喜相向相就從東西遊
行侍從有千乗萬騎良乆諦思極則止止又
思日夜可十二時存之差乃已能六日不睡
道童現形百二十日分明見萬里之外三百
六十日逆知吉凶與神合德也罪由好看邪
色不視正眞改過精思即有驗也

二若耳中訇訇或至痛滿不聞逺聲聽語不
别當精嚴入室燒香存思耳神道平精長八
寸一分素衣從千乗萬騎還耳兩孔之中思
極則止止又思差乃巳如上法罪由好聽滛
聲不察聖教改過精思乃有驗也
三若鼻中清汁或至塞痛所聞不香𦤀香不
齅當精嚴入室燒香存思鼻神道㣲精長二
寸五分玄衣從千乗萬騎還鼻兩孔之中思
極則止止又思差乃巳如上法罪由好嗜肥
鮮不喜香馥改過精思即有驗也

四若口不知味或齒舌脣痛咽喉不快飮食
艱澁當精嚴入室燒香存思舌神道岐精長七
寸朱衣從千乗萬騎還口中思極則止止又
思差乃巳如上法罪由好味惡言不素不實
攺過精思即有驗也
五若頭痃痛癢髮落不生當精嚴入室燒香
存思腦神道都精長一寸一分青衣從千乗
萬騎還頭中思極則止止又思差乃巳如上
法罪由輕佻犯上不禮謝三尊改過精思即
有驗也

六若心腹中煩忿忿不樂絞痛堅脹飲食不
消當精嚴入室燒香存思心神道明精長九
寸綵衣從千乗萬騎還腹中思極則止止又
思差乃巳如上法罪由好動喜怒无常不念
清静不除嫉諍攺過精思即有驗也
七若腰背髀骼膝脛腓足酸痛疼▲動轉艱
難當精嚴入室燒香存思脇神道成雜綵斑
衣從千乗萬騎還腰背髀骼膝脛腓足兩脇
之中思極則止止又思差乃巳如上法罪由
強徤勞擾不篤端嚴攺過精思即有驗也

八若舉體合身内外疾惱不復自覺氣息短
急當精嚴入室燒香存思皮膚神道連精長
一寸五分丹素之衣從千乗萬騎還身中内
外驅邪布正思極則止止又思差乃巳如上
法罪由殺盗姦醜不頋正真攺過精思即有
驗也
九若卒病頓卧或積疾困篤不能痊瘥當令
入靖燒香頓首存思腎神道生左右二腎精
長二寸三分從千乗萬騎還僃體中思極則
止止又思差乃巳如上法罪由凶逆肆暴不

念首悔攺過精思即有驗也
右九事之來必有候善能占之逆營防僃自
然消除永保貞吉
凡夢及出行見氛氣晦暝井濁无水洿池不
淨糞血尸鬼人物交滛皆眼當有疾急存眼
神挼掌令𤍽以熨兩眼二七過止又以手指
𤓰捻目眥有光明朗則吉青黒則凶又精存
思摩熨首謝罪愆則无患矣
凡夢及出行聞空中異聲悲驚醜切皆耳當
有疾急存耳神交手掩耳二七按之畢拱靜

聽思聞太上雲璈之音天鈞之樂延集師友
察講誦之聲首謝罪愆則无患矣
凡夢及出行聞不香之氣腥臊異常有物入
鼻不測是何或塵或蟲或消或滅皆鼻當有
疾急存鼻神交手捻鼻縮之歕之二七可止
勤守香火合和名香氣煙相續不捨時刻首
謝罪愆則无患矣
凡夢及出行見飲食朽敗惡人罵詈口動齒
酸言語僻誤皆口當有疾急存口神反舌漱
液滿口咽之二七可止習誦要戒宻呪微吟

諮詢經典解滯釋疑首謝罪愆則无患矣
凡夢及出行見遊光炫煥雨雪紛披從髙墮
下噐物翻覆皆頭當有疾急存腦神挼手摩
眉修厯額上明堂洞房丹田諸宫擇取東井
之水香藥合和爲湯沐櫛傳香三過可止勤
心禮懴瞻仰三尊首謝罪愆則无患矣
凡夢及出行見水火散泆羅網縱横船車翻
覆祼露驚奔皆心腹當有疾急思心神左手
掩心右手掩臍臨目閉氣極則微吐之平又
閉如此九可止精潔沐浴謹事續明嚴除殺

想動止向南候光翫景所行見清貞首謝罪
愆則无患矣
凡夢及出行見闘戰打擊擔多負重倒跢折
傷武㩧僵仆行杖動刑隂陽相侵皆腰背機
關當有疾病急存脇神交手掩脇捻之二十
咽氣叩齒各二七可止思惟所行破戒違科
即攺革之宜有施恩便自營理諌諍止訟檢
口抑身勿妄出入行坐卧起皆務防慎安徐
顧望周正心身首謝罪愆則无患矣
凡夢及出行見人物相剥食啖非常翻覆男

女倒亂隂陽皆使身當疾急存膚神兩手相
摩奬將通體極而後已巳又爲之三周可止
誦習戒律精尋玄言除滯去惑寡欲少私首
謝罪愆則无患矣
凡夢及出行見人物驚奔大水大火鳥獸紛
汨劫賊狂酒兵戈縱横狗虎逐嚙不識之人
妄云有舊皆身當卒病急存實神女子口訣
青龍白虎更互摩握二七過止勤遵玄素无
負黄書生人生子必依師言首謝罪愆則无
患矣

凡九事之中萬億條緒端坐聞見與夢行同
精按斯㫖衆患自消无勞醫藥則不假祈請矣
凡除患清身知變革意意正身清然後入定
入定道可成不定真弗降弗能降真豈能得
道得道由降真降真由清正清正而不得道
未之有也



洞眞太上八素眞經占候入定妙訣
