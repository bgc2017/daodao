








二經同卷毋三
太上洞玄靈寳本行宿縁經
太上洞玄靈寳本行因縁經


太上洞玄靈寳本行宿縁經
仙公請問太極眞人髙上法師曰人根本行
何修而見世受福家門端正子孫昌熾與善
因縁世世不絶死上生天堂下生人間侯王
之家聦明儒仁敬信經教愛樂山林常誦微

言終得仙道法師答言善哉子之問也夫人
生各有本行宿縁命根種種相因願願相隨
以類相從展轉相生禍福相引是以世世不
絶玩好不同用心各異皆由先願也欲修道
結縁賢聖當奉行大誡廣䢖福田弘施功德
也或致飛仙或致天仙或致地仙或致命過
生天堂或致爲鬼神或致爲六天大魔王官
屬或致命過逕生侯王家人中之尊或爲一
切所仰頼富有天下或致才智聦明或致姿
容端偉華炁清香或致仁愛忠孝貞潔簡素

或致善屬文翰動靜可以取則或致威嚴震
肅衆人所歎或致篤好三寳供養彌勤或致
愛樂山水清靜玩經燒香齋戒或致禮拜玄
宗或致轉女爲男華容秀頴或致家門肅清
世世因縁順其本願善賢才者爲我子孫安
貴无極或致見世受福命終受報或致後生
獲慶得我宿功也夫道何謂哉以无心而應
衆生四輩修福德要當有本願福之報也皆
縁子于時立願耳功德既設志願亦定其報
廣乃猶暮以待旦矣世間民人僞薄不信法

言各稱鬼黠自用其意輕忽宿命以爲妄造
非笑至經以爲虚誕而厚積嗜欲坐施立待
報望速而應悠遂令玄教遲昩世道交䘮天
人塗炭皆由其身立行致之太上所以痛心
矣仙公曰宿命因縁生死報應聞之矣當何
以爲本行上誡乎答言太上智慧上誡百八
十誡皆上誡律也能奉太上十誡亦得此福
也今當爲子說之豈不願奉之乎仙公避席
稽首曰唯唯天尊願便傳之矣我即奉之焉
法師曰十誡者一者不得嫉妬勝已抑絶賢

明二者不得飲酒食肉穢亂三宫三者不得
滛犯他妻女好貪細滑四者不得棄薄老病
窮賤之人五者不得誹謗善人毁攻同學六
者不得貪積財寳不肯施散七者不得殺生
祠祀六天鬼神八者不得臆論經典以爲虚
誕九者不得背師恩愛欺詐新學十者平等
一心仁孝一切能奉此十誡分明立願无不
必報也夫人見世行惡而不報者是其先世
餘福未盡福盡而禍至見世行善而不報者
是其先世餘殃未盡殃盡而福至或後生受

報不必在今世也人能見世大建善功必以
功過相補乃可免先世殃對施恩望報則不
報隂陽必然矣欲入仙道者功加塵沙之比
其可爲合也十惡不可犯一者飲酒淫色貪
欲无巳二者隂賊世間訕謗道士三者輕師
慢法傲忽三寳四者竊取經書妄宣道要五
者借換不還欺誘萬民六者殺生貪味口是
心非七者背恩違義犯諸禁戒八者誦經忽
略嗊嗃自是九者責望人意嗔恚四輩十者
臆斷經旨損益聖典不信宿命快情所爲穢

慢四大不念生道是爲十惡之戒犯之者或
見爲鬼神所枉殺陽官所考治居安即危履
善遇惡可事不偶或死入地獄幽閉重檻不
覩三光晝夜拷毒抱銅柱履刀山攀劒𣗳入
鑊湯吞火煙臨寒氷五苦備經地獄既竟乃
補三官徒役謫作山海鞭笞无數既竟當下
生於世常爲下賤人或作僕使有人之形无
人之情或生邊夷異國或生業疾惡惡相縁
善善相因其罪福難說罪福之報如日月之
垂光大海之朝宗必至之期萬无一失也罪

福之不滅若影之隨形輪轉之對若車之輪
矣太極眞人於是作奉誡頌曰
道以无心宗一切作福田立功无定主
本願各由人虚巳應衆生注心莫不均
大聖宏至教亦由雨隆天髙陵靡不周
常卑固成淵海爲百川王是能舍龍鱗
萬劫保制用豈但在厥年奉戒不暫停
世世善結縁精思念大乗㑹當體道眞
大極眞人乃復作違誡頌曰
人根由本願願定剋大患淨想奉十誡

故能超八難前生犯玄教今生那得安
愚瞽忽性命罪至乃長歎對來如影響
視之令心寒生值處下賤慘戚无暫歡
仙公敢問齋之深淺功德髙卑衆惡十善輪
轉運周无停德深功成入寂定虚階級縁何
法師答言夫一切云云皆當空盡有无相陶
修德養神積功凝眞眞身乃空出入有无隱
寂極妙保景希微濟度一切爲衆法橋輪轉
學道莫先乎齋齋者莫過靈寳其法髙妙不
可宣於世凡流之人常傳諸有宿世功德之

子自无前生重縁不令見之遇見亦不好皆
有本願而然也故不可强訓矣萬劫以來仙
聖口訣相傳祕而不書吾被太上命令授仙
公之子善書之焉此法饒益一切求道之士
也雖劫數運周是經不易矣道與世隆德隨
化興聖人難值道亦難見經亦難聞聖世難
遭賢人難遇也故非有善功之人不得預斯
㑹矣昔正一眞人學道時受靈寳齋道成後
謂此齋尊重乃撰靈寳五稱文中出齋法爲
㫖教經大同小異亦次本經齋法也太乙齋

法於此大齋玄之玄矣教初學小乗之階級
耳宗三洞玄經謂之大乗之士先度人後度
身坐起卧息常慈心一切皆念經營之无有
怠倦德並太上道超虚皇恩滿十方齊契玄
眞擕提諸天願極道原
夫學道常淨潔衣服别靖燒香安髙香座盛
經禮拜精思存眞吐納導養悔謝七世父母
及今世前世重罪惡縁布施立功長齋幽靜
定其本願當令心虚意玄然後眞道可成也
善備巾褐單裙讀經被衣服法制則不得妄

借人著不淨處名曰法服法服𢘆有三神童
侍之昔有賢者迎一道士道士不得即往以
披褐赴之行至家其人敬信燒香禮之如見
道士神童見形云道士使我來主人于時不
知是神童主人病即除愈家門无恙神童語
主人曰病者巳愈道士无煩復來賢者可送
法服還道士也主人如其語送至道士訊問
答曰一日疾苦奉請先生齋先生多事但遣
倦童不見顧齋病人今巳愈奉送法服道士
愕然駭聴言畢答曰貧道一日整頓法事竟

徃主人許賢者去亦不更來貧道是以不去
非爲負信亦无人可遣又不知君家病愈此
乃當由主人心盡所致問往人形貌何似主
人答言年可十五六姿容端正似書生人也
道士思唯我弟子都无此人恐神人降耳故
法服當必令淨潔制作得法不爾鬼反害人
威禁俱如明科也若朽敗當自衣之不得他
用也仙公曰始聞法服之威神矣請問十誡
可得便奉耶眞人答言我昔受之太上大道
君吾奉行世世與善結縁當在福中致得仙

道今以傳子念宗之焉昔有凡人奉持此戒
念道不虧延夀益筭家門隆盛願念後生大
學聦明經典終入仙道滅度之日徑昇福堂
衣食自然歡樂適意後下生於世乃學大道
經聦明洞逹爲世法師无不曉了復有凡人
大作功德齋誡然燈供養三寳翹勤不怠願
生侯王之家得爲貴人形容端偉命過之日
飛天迎之徑昇天堂衣食自然歡樂无爲下
生諸侯王家爲貴人之子聦明智慧姿容端
正華炁清香復有貴人居政以道善作功德

齋誡施惠然燈悔罪解七世父母宿對縁結
供養三寳願我後生世爲貴人展轉福縁姿
容艶恱才識洞逹恒值賢明供養三寳命過
之日飛天迎之徑上福堂快樂不可言後即
生國王之家富貴倍先識度秀頴清髙逺邁
民豐家安復有貴人行是功德願念後生終
入仙道其後世果好道受經无文不覽即得
昇仙白日飛行復有凡人行是功德願我後
生常見三洞大經後生便見大經受而誦之
三界所敬復有凡人行是功德願爲上學道

十大博至經後生便爲道士大學至經爲衆
法師復有凡人行是功德願我後生入山學
道後生乃山棲巖側精思念道復有女人行
是功德願轉身爲男後生即爲男子復有賢
人行是功德助法師治經願我後生得遇經
道仍如所願復有賢人行是功德誦經齋誡
供養三寳一心念道願報七世父母因縁之
恩上生天堂反胎人間侯王之家我身昇仙
長寂无爲吾歴觀施惠修道者所求莫有不
得要須本願願定无不報也其報喻如影響

之應四時之節矣但罪福不俱報其相差次
功過推移或在來生或在見世罪福由人本
行所習蓋非道德之悠誕也而人民皆欲交
報爲有驗推移後世謂之无靈愚夫因兹快
情極慾輕忽天網而遭遇八難履觸十苦當
斯之時莫曉所由不亦悲哉不亦悲哉人身
假借蹔㑹耳因炁而生炁散人死神眞各去
身亦分離變蟲而食之灰土爲一切鬼受苦
毒殊於生時豈不哀哉豈不哀哉惟得道體
眞身常安全得道之由積德行善輪身錬神

故致成眞身焉復有凡人見道士靜齋然燈
燒香禮拜旋行濟濟便發道心欲供養三寳
其人家窮无他珍餚以數莖菜勸助中食是
時心念使我後世富有得大供養三寳廣施
福田既見世安穩夀極天命命終之日當入
地獄受對之時太上有教其人先雖有少罪
而翹勤精進功以補過便令昇福堂後生貴
家世世公子福禄自然好樂道德供養三寳
才識淵逺復有一人見眞人道士齋靜讀經
乃笑曰彼向空吟空經將欲何所希耶虚腹

日中一食此罪人耳道士乃慈心喻之故執
意不釋其人後死徑入地獄拷毒五苦備致
獄吏責辭列言生時非笑道士毀辱三寳今
被此對後生方爲下賤貧陋之民復有一人
姿容端正亦外學世經㑹見道書經義妙逺
乃曰此似古人虚妄之談耳吾未解道士及
賢貴耽玩之終日將欲何求乎其人即見世
爲惡鬼所殺强夭天命也死入地獄諸苦備
受後生頑癡不在人倫復有道士輕法妄宣
泄慢寳經見世爲考鬼所殺幽沈地獄後生

業疾其苦難說是故經文不可不秘之恐有
不能寳用使彼此得罪又爲人師甚亦不易
授弟子不善罪皆相及人心難測莫不慳貪
故聖人遺法以佉信效之聖聖相傳不言須
信愚愚相授則非信不盡子豈不可愼之
夫學道當先忠孝善行持誡慈心一切事師
恭肅吐納養神尊受大經禮仰法師如奉聖
人齋靜誦經施惠困厄勸人以善然後服藥
致益吐納神和齋誡有感誦經眞降魔衆伏
使敢爲試害如此必得道道德上下經及洞

眞洞玄經三皇天文上清衆篇詠等皆是太
上虚皇衆眞十方自然眞仙及帝君之隱位
及諸天大聖衆諸天宫殿城臺山海立池或
是太上之靈觀自然之寳闕并諸天之日月
星辰城郭及門戸之銘或是大魔王官屬之
内諱宻字宫室之處所太上故撰而爲文也
是以不可毁謗妄宣矣若齋靜禮預於玄上
注心道眞而誦經數句者則所言華華而響
對是時太上玉京玄都八方諸天三千大千
世界衆聖眞人亦來到玉京山東方无極諸

天安大堂郷大千納善之世界衆聖玉京山
東南无極諸天元福田大千用賢之世界衆
聖玉京山南方无極諸天宛黎城境大乗棄
賢之世界衆聖玉京山西南无極諸天延福
郷大千仁靜之世界衆聖玉京山西方无極
諸天福堂州大千靜行之世界衆聖玉京山
西北无極諸天福德之野大千延賢之世界
衆聖玉京山北方无極諸天鬱單之野大千
清靜之世界衆聖玉京山東北方无極諸天
福集都大千長安之世界衆聖蓋太上玉京

山虚无玄都无極八方諸天諸地世界大聖
眞人位號亦悉在其中矣經語與世書語相
似者此非世流俗之常辭也皆敷演玄眞寂
暢自然披散太上蔚羅天尊理𧷤希微滌滯
清神住年回劫遂成昇仙長存无極七祖生
天堂是經髙妙故曰玄之又玄子其朂哉道
之至淵道體虚无弘之由人言三寳者道寳
太上經寳師寳是爲三寳三尊者道尊太上
經尊師尊是爲三尊也人身中稱三尊身中
有三宫太一帝君公子无英是爲三一之尊

經言七祖父母上生天堂解結散滯或反胎
人間侯王之家我身昇仙𢘆保福根者是七
世父母因縁之報我身絶愛斷割胞元禮願
之云七世父母上生天堂下生人中侯王之
家此大孝之道洞經之㫖矣至人之錬形過
於太隂政十月耳亦復須頃之間隱寂胞胎
夫處胞胎之時亦未爲陋矣人在胎中皆憶
宿命之事既生頓而忘之惟得道洞眞自然
知之所以語世人者欲使其修善行爲來世
作津梁耳夫言仙者遷也自凡至聖之漸也

眞者堅也更无敗壊也從仙修之以成眞人
故仙人有階級眞人有品次矣六天爲三界
大魔王領六天鬼神之事魔王承奉太上衆
眞天尊上人也道士功成魔王即保舉焉當
成之時魔喜試之神正之與不正也道士魔
王上官其尊太上經故以魔王位主鬼神皆
其先世積福所致耳衆聖亦然
夫學道宜知先師我師是太上玉晨大道虚
皇道之至尊也我是師第六弟子大聖衆皆
師之弟子弟子无鞅數也我師名波恱宗字

維那訶今以告子子祕之哉蓋眞人之名字
亦難究矣此名字多是隱語也我名徐來勒
字洪元甫夫學道不存師齋誦无感若妄宣
不信之人則得罪於三官地獄三界六天北
帝大魔王之下治在大北海天地之北方羅
酆之山髙二千六百里周旋三萬里内外皆
七寳宫室亦盛都也天下鬼神之所宗處今
以此天宫名號相示人能呪誦之者惡鬼不
敢近妖邪伏滅禍害不侵魂精澄正神精澄
正神炁常存也我師告曰吾學道修齋讀經

立功濟物事師恭勤彌劫歷年或生王家或
生公門或生賤人或生諸天或生魔王或還
墮地獄徒作三官經履十苦八難而執志不
虧轉轉輪求道常爲世人所笑亦不與言黙
目朂勵秉操日固行業愈新毎事依經初不
敢疑惑眞值聖文遂得上仙身如金剛體眞
入妙希微洞質永享无量之夀也此故由吾
專宻柔仁慈愛受經不倦故耳非自然得道
也夫道士之於家學者當䢖精舍清靜齋及
施髙座盛經并讀誦存思床方五尺其髙亦

然常燒香然燈不輟非同學者不令入也法
服又不得妄借人經皆當師授校定本文盛
其事欣欣常如對太上也勿得傲慢交笑論
及流俗榮利之務若犯此者侍經仙童即奏
入於三天司直三天司直上奏太上三奏太
上子必失經也鬼神亂考恐不得以夀死將
何仙之有哉經不從師受則无神炁修之不
行侍經仙童𢘆司考人殃及七世父母受道
不敬存師則三官紀録鬼必横害人受經穢
慢不清靜者則見被誹謗之罪死後入地獄

竟當生六畜中經洿不以香湯洗沐則魂魄
奔落爲他鬼所拘録受經未應宣傳便擅宣
泄者則七祖囚於地獄身履三惡之考雖合
傳非其人者罪同此科道士欲山居幽處宜
先受經恭肅事師修諸善功以伏山神山无
大小皆有神靈山大則神大山小則神小山
神壊人亦不立也人不解至法不知修善立
功此何以能乆山棲乎水亦有神八海則有
神王居焉江湖河濟皆有神也又龍王鬼神
治其清淵矣河伯水官各有宫殿府寺亦七

寳銅瑑皆𩔖酆都之中悉爲諸仙人之下宫
也並由人生時而學行業深淺功德大小計
品受今之報也後世當更生人道隨其所行
而報之萬无一失天地水三官書人功過善
惡之事未有不備矣昔有貴人善信道教供
養三寳治寫經書䢖立靖舍當成之時而貴
人病篤弟子親迎醫藥欲加苦治貴人曰吾
少來敬順科誡敢蹔志之亦布施貧乏供養
三寳䢖諸靜舍太上豈不知之人生有死死
非所辭今所以恨者恨未得親持齋誡讀經

然燈行道禮謝七世之愆痾耳爲我來生作
橋梁者也我病之困將以命盡夀終醫藥可
救狂癘耳當如我命何哉爾時太上遥觀十
方善惡之人即勑司命延此人夀三十年於
是豁然而愈身康便如未病之時曩尚將展
精進日新修齋持誡奉行衆善供養三寳致
世世富貴善人來生其家轉輪得道是人今
爲太上東華仙王也積善之教民豈不然哉
豈不然哉
太上洞玄靈寳本行宿縁經終











