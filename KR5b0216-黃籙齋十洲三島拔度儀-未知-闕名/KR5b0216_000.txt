








黃籙齋十洲三島㧞度儀
　　　舉歩虚
　　　次舉三天尊
　　　啓白
焚香上啓供養
三清上聖十極髙眞柬極宫中慈悲太一救
苦天尊十方救苦天尊九幽㧞罪天尊朱陵
度命天尊黃籙職司無邊仙聖十洲三島一
切威靈仗此眞香普同供養伏望聖慈洞回
昭鑒伏以二氣運行猶分消長五常禀賦豈

免浮沉乃知生滅之因是特往來之數倘欲
延年住世除非脫迹升仙所以塵外十洲盡
是長生之境海中三島無非不老之郷金醴
玉漿盈壷不竭霞裾雲袂逐念而生碧藕氷
桃三冬結實竒花異果四季敷榮風光駘蕩
以如春日月周流而不夜絳霄霽色時開長
樂之宫紫霧晨暉遥敞虚皇之殿或駕黃龍
之輦或乗丹鳯之輿鶴唳一聲度仙山而頃
刻鵬摶九萬絶溟海以須㬰皆憑虛而御空
能遺世而絶俗起居自適營慮不關錦繡谷

寒朝暎鬱儀之色丹砂霐淨夜澄結璘之輝
玉女傳言金童捧詔時赴瑶池之宴同趍金
闕之班樂奏鈞天聲撼廣寒之丹桂盃凝甘
露香和王母之蟠桃皆由身棄榮華志甘澹
泊怡神養性得吸新吐故之方錬質修眞悟
入聖超凢之理與塵寰而絶迹故仙籍以著
名遊憇三山徘徊十極飡霞服炁保仙壽以
無期煉藥燒丹度世人之有道儻有歸依之
志爲蒙拯㧞之恩以今奉爲亡過某茂闡沖
科大持仙範演十洲之勝境唱三島之玄風

憑仗殊因薦兹冥福伏願羣仙降鑒列聖垂
光接引神儀超登樂境法衆䖍誠稱揚功德
　　　舉大聖飛昇太空天尊
　十洲佳景是仙郷三島瓊樓住渺茫
　西望龜臺通玉國東連鯨海暎扶桑
　壷天飛逺人難到塵世雖悲道易忘
　願度神儀超此境叅陪王母禮虛皇
第一瀛洲之境高居溟海遥對㑹稽瓊室眞
宫乃二仙之窟宅神之靈草爲萬物之嘉祥
鍊昆吾之鐵則切玉如飛飲玉醴之漿則長

生不老青丘隱迹翠水藏仙奉薦靈儀飛昇
此境伏願髙登雲路逹自性之逍遥回謝塵
寰了浮生之幻夢法衆皈依讃揚功德
　瀛洲宫闕接諸天象外春光不記年
　五色碧鷄啼曉日千金丹鳯吸朱煙
　青丘翠水山川異玉醴昆吾鐵石堅
　願度亡靈超彼處親聞經法悟眞詮
第二玄洲之境居巽宫之地處北海之中遥
對天門是爲地戶風山蔚秀振萬籟以雷鳴
芝草芬芳散瓊葩而路重爲泰玄之都府乃

仙伯之眞司地産黃金石包白玉壽齡無限
衣食自然奉薦神儀超登此境伏願飛仙接
引瞬息而福地洞天神觀淸明換易而仙風
道骨法衆皈依讃揚妙範
　玄都雄鎭宅仙都榮舘華房列聖居
　玉女奏章乗鶴駕金童傳敕跨鯨魚
　瓊田産玉珍無價靈▲敷榮錦不如
　願薦靈儀超此境好辭塵世學清虛
第三長洲之境中藏洞府下壓南溟甘液流
泉是謂長生之藥青丘異號眞爲極樂之郷

五千里之風景非凡三萬歲之壽齡最久紫
瓊樓閣悉女眞學道之郷黃素符書皆髙聖
煉形之訣上有眞都之嶺旁臨廣利之宫奉
薦靈儀超昇此境伏願丹霞洞裏常披寳藏
之經赤水山頭遥禮玉清之駕法衆皈依讃
揚妙範
　長洲風景四時春鳯駕龍樓鎖翠雲
　兩岸桃花人不到一田芝草鶴成羣
　瓊樓人散天風冷玉局潮歸海日曛
　願度靈儀超此境紫虛宫闕禮元君

第四流洲之境三千里界九十萬程西海澄
清不見滄波之險東風披拂時聞紫术之香
仙仗往來何須舟筏靈簫斷續自有宫商明
月堦前盡看青鸞之舞飛霞山上時衆白鶴
而來奉薦靈儀超升此境伏願一丸靈藥從
勾漏以𢹂來兩腋清風隨玉川而歸去法衆
皈依讃揚妙範
　流洲山上號飛霞仙客騷人百萬家
　瑞草靈芝千歲藥碧蓮仙柰四時花
　雲煙帳裏空留舄牛斗河邊不用槎

　願薦神儀超彼處種桃歸去飯胡麻
第五元洲之境滄溟以北仙圃居中有玉舘
之崇髙爲紫虛之宴處玄澗之甘泉如蜜飲
之者住世長年靈峯之異草無名佩之者脫
胎換骨洞門不鎖仙客多閑讀罷黄庭但見
雲生柱礎驚回青夢不知海變桑田天闕之
鐘鼓相聞人世之舟車不到光陰難老壽筭
無窮奉薦神儀超昇此境伏願百骸蟬蛻悵
塵世之空花三洞龍章達眞仙之祕範法衆
皈依讃揚妙範

　元洲福境宅仙眞絳彩彤輝徹杳冥
　玄澗醴泉流碧砌紫虛玉舘鎖蒼扄
　十年瑞鶴歸華表五色玄龍吸火鈴
　願度靈魂超此境羽衣親惹御爐馨
第六生洲之境地浮東海山接蓬萊仙家參
錯於翠微勝境回環於碧障鸞飛鳯翥往來
天上之眞仙虎嘯龍吟呵護山中之靈跡花
敷太妙木並騫林洞戸長扄時聽瓊鐘之韻
天臺髙峙每聞玉鐸之聲清風發而籟振雲
璈皓月升而海涵半璧四時殊勝千歳優游

奉薦亡靈超昇此境伏願朝歩虚皇之閣焚
衆妙香暮登法樂之堂禮三寳相法衆皈依
讃揚功德
　生洲主者太清翁掌握玄機斡化工
　啄飲盡從天上降榮華不與世間同
　三花自得朝元趣百藥何勞愈病功
　願度神儀超此境旋綱躡紀歩虛空
第七祖洲之境地方萬里雲鎖千家芝號養
神毓瓊田之瑞氣藥名不死活塵世之枯骸
無病不痊有緣斯遇試之神草果符鬼谷之

年求以靈童莫迓君房之駕靈苖數尺彷彿
仙𤓰神水一霐涵濡異種名品冠十山之最
英華擅四海之竒奉薦神儀超昇此境伏願
蹁躚羽服一息飛過仙山宛轉洞章萬遍克
成仙道法衆皈依讃揚功德
　祖洲風景異人間緑水青山匝四環
　㧞宅飛來滄海闊採芝歸去白雲閑
　飢飡黃碧調金鼎渇飲瓊根徹玉關
　願度靈儀超彼處五雲樓閣任躋攀
第八炎洲之境氣分南極地鎭離宫眞火炎

炎亘天萬丈洪濤洶洶騰勢千尋錬陰魄以
飛昇乗陽光而得度布名火浣滌塵埃於烈
焰之中獸號風生復毛羽於積薪之下大丹
流火宫闕森嚴上聖髙眞威光烜赫皆神仙
之所住與中國以相通奉薦神儀超昇此境
伏願玉眸煉質受度命之眞符金液還丹得
返魂之仙術法衆皈依讃揚功德
　炎洲獨與世間通千里航深入漢宫
　蒸焰亘天飛鳥畏洪波帀岸巨鰲雄
　南昌上境通流火東井華池接太空

　願度神儀超此處枯骸重得返嬰童
第九鳯麟洲之境中有丹林之府上接青華
之宫下隔溟波遥通天界麒麟所産鸞鳯交
飛出返魂滌穢之香錬金泥續弦之寳仙人
守鼎藥味成丹弱水環洲禽毛不載到此者
神仙上聖治之者天府髙眞奉薦神儀超登
此境伏願朝拜鬱儀之景體洞金光髙奔結
璘之宫面瞻玉相法衆皈依讃揚妙範
　仙山髙峙鳯麟洲水弱輕毛不可浮
　香度返魂千百里膠煎麟角幾千秋

　雲開慈閣丹如染日上騫林翠欲流
　願度神儀超此境方壷圎嶠恣遨遊
第十聚窟洲之境山爲仙窟宫號洞玄靈根
留却死之苗玉釜錬金精之液聞之者枯骸
立起飲之者凡骨昇仙俗尚眞淳民風樸素
壷中日月竟無春夏秋冬洞裏乾坤自有君
臣父子不貪不慾無去無來奉薦神儀超昇
此境伏願彈指而仙山萬里不假長蘆舉頭
而天闕九重何妨飛舄法衆皈依稱揚功德
　洲登聚窟躡雲梯幢節森森引歩躋

　湖口金沙林屋洞桃花流水武陵溪
　仙翁禮斗留丹篆玉女朝天鎖翠微
　願度神儀超此處十洲佳景好留題
第一崑崙之島四圍弱水一號崑陵遥望東
南接石圃仙遊之地逺贍西北爲洞天北戸
之郷井通大活之泉路入城南之谷眞仙所
聚列聖來遊積石山連即西母龜臺之所偃
盆勢險啓穆王仙路之疑花尊玄圃之名巔
有閬風之號天墉城峻積萬鎰之黄金梵炁
樓髙暎九髙之碧玉十二流晶之闕晝夜常

關八千長壽之桃春秋不謝上接璇璣之府
下臨戍亥之區流布五行均調六炁可謂福
堂之境眞爲長樂之郷奉薦神儀超昇此境
伏願琳琅風靜身如一葉之輕錦綉煙開足
躡五雲之瑞法衆皈依稱揚功德
　崑崙積石接東南玄圃天墉聳翠嵐
　地隔咸陽人不到宫連王母水相涵
　北臨大活通丹井西望金城闞碧潭
　願度神儀超此境閬風臺上聽玄談
第二方丈之島峯如積翠上徹層霄花似流

丹旁連疊嶂聚金玉瑠璃之殿光奪星辰爲
蛟鯨龍蜃之宫穴深滄海乃三天司命之所
治爲九源丈人之眞居主領天下水族之神
校勘人間學仙之籍金漿玉髓飲之則萬劫
忘飢瑞草靈芝佩之則一塵不染石泉流潤
千載不枯桑椹敷榮萬年長秀當仙子昇天
之際詣髙眞傳籙之壇符授玄元名通太上
班資榮峻地位清髙奉薦神儀超昇此境伏
願衆仙保舉登金門而上玉堂一念遥通埉
泰山而超北海法衆皈依稱揚功德

　海中方丈會神仙地勢巍我別是天
　金鳯自多巢蘂闕玉膏誰引灌芝田
　樓臺光瑩三清路花木香浮五色煙
　願度神儀超此處不須回首慕塵緣
第三蓬丘之島周回五千餘里上通三十二
天北距鍾山中連巨海北阿門外爲九天帝
君之宫溟渤波中聳三島雲萊之地飛仙來
往瑞靄迷漫環珮珊珊整朝天之班列笙簫
隱隱奏釣樂之歌音散花來八海之童持蓋
肅五雲之御穹鰲贔屭負石爲山仙鳯徘徊

㗸花作供歩虛聲徹彩雲四歛於瑶峯梵磬
音低絳節齊歸於紫府山中一歳人世百年
茹术飡箐不假休粮之術棲神斷欲何須執
手之交無寒暑之煎𤎅辭利名之縈繫逍遥
自在快樂無窮奉薦神儀超昇此境伏願覺
花開處十洲之風景長春昨夢醒來三島之
煙霞未散法衆䖍誠稱揚功德
　蓬萊分命鎭洪濤大帝仙卿列聖曹
　五色雪霜浮玉籟九清星月射金鰲
　瑶臺影蘸天心冷玉闕光浮海面髙

　願度神儀超此處親陪王母賞蟠桃
伏以福地洞天不離塵寰之内神仙達聖亦
居凡俗之中修之者感應自然昧之者情縁
相繫惟髙眞之憫惻示仙界之清虛使人返
背勞生歸依大道幸逢勝㑹披度靈儀便當
瞻禮至眞更不執迷塵世今則仰憑善力接
引眞斿永脫凡籠遥超仙界法衆歸依稱揚
功德
　堪嗟人世隙中駒利鎖名韁秖自拘
　不悟因縁皆寄遇每將勞苦作歡娛

　榮華富貴今何用恩愛親姻了似無
　從此便登仙路去十洲三島是眞都


黄籙齋十洲三島㧞度儀





