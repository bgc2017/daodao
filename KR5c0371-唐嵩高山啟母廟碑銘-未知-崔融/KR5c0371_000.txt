








唐嵩高山啓母廟碑銘(并序)
　　(登仕郎崇文館直學士臣崔融奉勑譔)
臣聞天地生成其法自然之謂道陰陽鼓舞
其功不測之謂神然則物或類感事因通變
乾棟傾而三光北馳坤輿缺而百川東瀉河
淪越雋有郡邑之爲魚水陷歷陽有吏人之
化鼈訪遺蹤於女峽風雨蕭條徴往事於姑
泉弦歌響亮盈虛靡定合散焉常不知誰子
旣老氏之多情忽然爲人寧賈生之足辯仰
觀俯察裁識幽明之故原始反終未窮死生

之說得於道而失於道義有必然出於機而
入於機理無或廢知變化者其知神之所爲
乎臣謹按啓母廟者蓋夏后啓之母也漢避
景帝諱啓之宇曰開厥後相傳或為開母而
顧野王輿地志盧元明嵩高紀並不尋避諱
之旨以爲陽翟婦人事不經見諒無所取粤
若玉斗璇璣李母之居鄰北極金臺石室王
母之宅在西山氣爲母則群物以萌曰爲母
則容光必照坤爲母則上下交泰后爲母則
邦家有成故華胥履迹而雄氏孕女登感神

而炎運作星流華渚而白帝生月貫幽房而
黑精降明明有夏穆穆嵞山予娶於度土之
辰女婚於台桑之地搜奇帝紀摭異歸藏束
生發蒙而有迷韓子稱賢而不朽漢臣之筆
墨泉海陳其令名秦相之一宇千金叙其嘉
應士歌南國徒聞候禹之詞石破北方終見
生余之兆則郭璞所謂陽城西啓母石李彤
所謂嵩山南啓母祠隨巢之說有徴鴻烈之
言無爽者矣昔者鸞川之上母變空桑豚水
之濱男生破竹美人之虹名螮蝀仙婦之月

作瞻蜍精衛銜木而償冤女尸化草而成媚
山崩蜀道臺候婦而無歸石立武昌亭望夫
而不及論乎誕載群下莫尊於帝王語乎遷
易凡百無聞於感致美矣哉不可得而稱也
大唐革去故鼎取新與運而生繼天而作握
乾元而造物海内知春闢混沌而爲家域中
無外天皇膺歷數順謳歌金匱玉板服文武
之能事衢室廟堂承祖宗之茂烈垂衣裳而
作元后端拱北辰負黼扆而朝諸侯嚮明南
面周邦赫赫其道洽於成康漢室巍巍其化

鍾於文景東漸西被遠安邇肅海三年而無
波雲連月而不散天瑞降地符昇靈鳳五文
歳時來苑囿神龍八卦昏旦游池沼禮云乎
哉無取於周旋揖讓樂之謂也必在於移風
易俗司禄益富家國於是乎有餘司命益年
臣人於是乎不天明王三懼未嘗遺戒慎之
心天子四鄰莫能展弼諧之用家安其業但
聽於鄰雞人得其和遂同於野鹿表識記奏
河圖四十六事之著明曷云尚也登太山禫
梁甫七十二封之可識何以加乎且夫窮聖

神備道德滋萌元氣開關太初斯乃天皇氏
之所以應乎天也依土地明神靈駕六羽而
上騰度九州而下濟斯乃人皇氏之所以順
乎人也造書契教畋漁合五緯而節四時登
九天而類萬物斯乃犧皇氏之所以制人法
也務播殖該變通嘗藥以救兆人聚貨而交
天下斯乃農皇氏之所以興人利也振夔鼓
載龍旗天則玄女授符帝則黄神降斗期乃
軒轅氏之所以除人害也均度量正都邑總
秋令於金天分瑞官於鳳紀斯乃帝昊氏之

所以爲人極也潔祭祀義鬼神履時以象天
養財以任地斯乃帝頊氏之所以爲人教也
秋乘馬春乘龍順三辰而天道平建五正而
人事理斯乃帝辛氏之所以爲人政也明如
曰晦如陰人無識其名帝何力於我斯乃帝
堯氏之所以昭君德也聞一善舉八才帝唱
動而爛星雲天歌發而蹌鳥獸斯乃帝舜氏
之所以章后功也夫三統者道之大五行者
生之宗三皇法之而列五帝則之而序道以
三興德以五立非天下之至聖孰能兼於此

乎而猶雖休勿休損之又損下明詔發德音
尊天而重人省方而巡狩舉星畢曳雲梢召
風伯以清塵命山靈而護野馳洛邑騖襄城
天迴而地游雲合而霧沓周穆王來游太室
先徴夏啓之居漢武帝有事嵩高即訪姒開
之石徒觀其丹青歲古霜露年侵聖情有睠
興言改葺其山則古文之外方其地則新邑
之中土銘壇邐迤斜分玉女之臺碑闕相望
近對石人之廟金草生而五色貝樹長而三
花紫雲合沓於溪澗白霧氛氲於巖嶺考之

易林信惟神明所伏求之遁甲固以威靈肅
然夫其命有司乘務隙因高背下察隱嶙之
餘基審曰觀星揆摧殘之落搆周官置臬郢
匠揮斤異態神行全模造化紅葩奪曰飛累
榭於山間綺綴衝風架迴廊於木末仙人在
棟神女臨窗周施玳瑁之椽徧覆瑠璃之瓦
赤玉爲階道黄金作門闕山如白岸樹似青
溪羞藴藻於前庭藉生芻於後徑蘭香夾水
居然洗沐之資竹帚臨風自隔囂塵之慘夢
臺雲雨宋玉對而先驚楚璧山川屈原書而

幾倦壽官憺兮不擾象設安兮逾肅霜羅曳
曳雲錦披披鴛鴦褥兮翡翠幬白羽扇兮青
絲履垂玉鸞之佩若往而若還戴金雀之釵
不長而不短其居處也曖曖昧昧陰閉陽開
其被服也煌煌熒熒霞駮雲蔚鼎俎則麟胎
鳳卵烝蕙然蓂餌膳則木蜜金膏玉漿瓊酒
當是時也合五嶽訊九魁選太陰命玄關馮
夷鳴鼓女媧清歌左蒼龍兮吹箎右白虎兮
縆瑟金眞拂座玉女焚香肅肅習習天媛來
風雨霉霉霏霏神姬下霜雪孔雀飛而儀鳳

舞弄玉邀歡軿車合而羅綺陳智瓊陪宴麻
姑服道變海水而來遊織婦希風墳河津而
下謁洛妃綽約江妃綿眇玄女以明月爲珠
素女以穨雲作髻九天眞母八極夫人畢集
於兹矣青霞衣兮翠雲裘靈連蜷兮旣留車
迴風兮馬飛電視倏忽兮無見昔者濟陰山
下降堯母之精靈湘川水曲留舜妃之響像
壝壇或在徒聞分楅之名楝宇不修誰辯安
歌之處豈知夫三仙楅地百姓尊祠挾王者
之都畿當聖人之順動犧牲玉帛可以洽氣

和神幼婦外孫可以披文相質虔奉綸旨式
陳壯觀雖周人作詩自得后妃之美而魏臣
獻賦終慚神女之工敢作銘曰
九州地險　五嶽天中　蛟龍洞穴　曰月仙宫
蓄洩雲霧　震蕩雷風　笙歌近接　鐘鼓遥通
昔在嫣帝　鴻泉未塞　昏墊下人　汎濫中國
於鑠大禹　顯允天德　龍晝旁分　螺書徧刻
佩文壯海　省土南方　還從碣石　更下台桑
予娶有禮　我都攸昌　八年不顧　四載惟荒
宛委旣登　轘轅佇鑿　家室誤往　熊羆方作

天道幽祕　生涯糺錯　其化則遷　其靈是託
宓妃之館　仙女之臺　物類通感　精魂去來
巫山廟立　漢水祠開　壝壇歲古　楝宇年摧
皇矣大唐　麗哉神聖　應圖受籙　體元居正
赫赫高祖　天有成命　明明太宗　於兹爲盛
重光累洽　下武嗣文　負扆而化　垂衣以君
三靈肸蠁　六氣氤氲　魚鼈咸若　鷄犬相聞
重譯請命　殊鄰禀朔　化及中孚　風移大朴
天秩百禮　人和萬樂　汾水可遊　崑山何邈
隨巢舊說　夏啓遺居　盛德不泯　嘉聲在諸

周王轉蹕　漢帝迴輿　聿懷降鑒　其祀如初
虞衡掌木　斑倕葺宇　虹亘梅梁　龍盤桂柱
草積庭楥　水周堂廡　石室罕儔　軒官爲輔
珠簾洞捲　玉座含清　金翠的樂　羅縠輕明
儀形若動　侍衛疑生　依俙有物　儆怳無聲
帝子湘川　天孫漢曲　翩綿縹緲　躊躇蹲躅
神女弄珠　靈妃啓玉　倏來忽往　星繁電燭
壯矣麗矣　神之聽之　聰明是屬　景福無欺
夫人立館　幼婦䥴辭　巍巍皇室　萬萬餘基
唐嵩高山啓母廟碑銘
