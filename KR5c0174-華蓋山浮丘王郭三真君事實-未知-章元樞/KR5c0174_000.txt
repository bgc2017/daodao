







華蓋山三仙事實序
仙道自古尚矣而世之紀錄或不得其詳焉間因其微而病其
著一斥之以眇茫恠誕者有之又孰知其靈蹤異跡昭赫彰著
信有不可揜焉耳其可均謂之誣哉撫之崇仁華蓋山又曰寶
蓋山浮邱王郭三眞之祠也浮邱者與容成子黄帝遊周末授
靈王太子晉漢授詩於申公與楚元王友度王褒以仙卽古浮
邱公也或傳王方平云郭乃王氏族因託邑尹姓猶未之詳然
以代稽之至人神化因時而顯固或然矣而託姓之說亦鄙諺
不足取也迨晉元康間王郭始師事公永平二年二月一日二
仙上升則是山由晉始著稱矣按紫清白眞人云公生於商仕

於周隱於漢化於晉至隋開皇間尚留巴陵華蓋山也宋元累
旌以封諡若山之曰華林山衡州小廬山潭州浮邱山江陵之
寶蓋山歙縣宣州太平州金華俱有黄山皆三仙遺跡也當是
時名卿鉅夫若顏魯公李宗諤李沖元吳文正虞文靖輩之記
審矣而廣錄所載凡旱癆疾疢禱祠縈襘之應在在有之故所
奉祠宇亦不下百餘是豈非至神無方而能然乎余少慕靈跡
洪武己巳獲謁祠焉壬申奉
旨降香于山皆有異徵暨配孔氏累疾叩輒應永樂甲申秋復
謁夜夢白衣仙坐臥內翌日登峯頂初雨晝息天燈夜現山麓
九月朔日竣事畢紫玄洞現圓光大如室芒彩華煜若仙居其

中予再拜遂辭殆還感至德之神亟欲叙其異焉噫是非目覿
耳濡其能盡信之哉且夫眞仙神化蓋不世出其靈質仙風皆
天眞法慧所至故其神庥靈貺垂澤萬世而不泯其亦宜矣而
兹山穹秀卓絕迥出遊氛浮埃之表孰無雲軿霞躅往來陟降
於其間也其可失所紀歟惜先後所述多庸鄙弗典願飾而未
遑今年夏蒙
旨纂修道典謹以是錄正而附之因叙其實於首使千萬載之
下知慕夫仙者庶不以眇茫怪誕視也乎而生民蒙惠之大昭
之國祀與兹山齊久不其偉歟時永樂五年端陽節正一嗣教
道合無爲闡祖光範眞人領道教事四十三代天師張宇初齋

沐謹序










華蓋山三仙事實序
死而有靈之謂神長生不死之謂仙道不同也神往往能禦災
患芘生民仙志在修鍊飛升而已鮮有推德以及人者惟華蓋
三仙則不然禱雨雨應禱疾疾瘳求嗣而得嗣求藥而得藥四
方之人蒙福者眾此所以羣然傾心而起敬也歟觀顏魯公碑
載本末甚詳但稱晉元康三年二月一日二仙上升攷之晉史
無所謂元康有永康而已豈公筆誤邪因識其疑以竢知者景
定辛酉九月朔崇禧散吏約山朱煥敬書














華蓋山三仙事實序
稟造化而生者人也妙造化而運者神也峙然爲造化之重鎮
者山也山以神而靈人以神而安神居其山人崇其神而能敬
其山此理勢之然也撫州華山三峯聳雲爲江右絕嶺乃浮邱
王郭三眞君飛升得道之所國有旱澇則禱之民有疾疫則求
之危可轉而安禍可轉而福叩心一萌其應如響終歲朝謁不
絕於秋尤甚景定庚子九月朔旦祥偕里人王克明羽衣郭守
成詣山朝拜忽睹殿宇輪奐一新裝嚴壯麗乃夜醮于壇事畢
覩當山住持延茶語話議論清灑爽氣逼人待人接物禮貌温
如且無嗜利之心眞神仙地位中人從而詢之乃陳其姓元應

其名顯者其字荆山其號也且言往來江湖已二百四十甲子
矣蔣山金壇黄鵠開元玉笥承天南嶽壽寧華林壽聖平江乾
元皆嘗爲之領袖祥笑而詰之曰捨彼瑤宫瓊宇而居此參天
之山頂去清華而然寂寞得無慕道若王郭之慕浮邱者乎荆
山肅容儀之過矣予豈敢當姑舍是但弔於仙眞有請於予焉
三眞之棟宇翬飛矣三仙之像貌裝嚴矣但缺實錄昔亦有之
歲在戊午炎帝炳靈竟爲灰燼今不復存子能爲山間鋟梓乎
祥等夙蒙仙惠聞言而悅遂諾其請翌日與王兄再炷瓣香敬
對三眞誓刊此錄洎歸徧求其本始得道士黄彌堅所纂者紀
載頗略備述三眞受累朝之封命歷代名公之序記修鍊升舉

之顚末靈顯感應之實跡視黄本差詳而互有得失祥等不愧
愚庸集二本所長列爲一十四卷未敢校正其是非姑存本以
竢知者雖然華山乃江南重鎮三眞乃華山靈神福澤於人多
矣必有民中之秀出校正其是非儻改而正諸不亦宜乎時景
定辛酉貞元節廬陵佩籙弟子劉祥王克明百拜齋沐謹言

















華蓋山三仙事實序
浮邱公事跡多見於傳記諸書故學者類能言之惟王郭二眞
之仙道非顏魯公及李沖元採摭其行實記載其本末則知之
不能悉也觀其服膺師訓跋履山川不憚險遠積功累行愈顯
愈微此老子所謂爲道日損損之又損以至於無爲之謂歟吁
神仙之學豈易至哉夫何吾黨之士學夫子之學而鮮克臻其
域者果能以二眞之學移以學吾夫子之學有不至其至者哉
是足以爲吾儒之勸也惜乎刊板毀於壬辰兵亂人鮮克聞主
兹山之祠者江碧澄氏營搆殿亭寮宇旣畢復慨念兹山靈響
若此而事實將遂湮微是不可不急也乃購求全集較其殘缺

勸率好道之士合力繡梓以廣其傳有德容孔氏者玄妙觀之
管轄也爲督其事又得在城沙氏友和者捐資以足其美於是
不數月而功畢仙之德澤濟人之多而感人之深如此也俾余
爲序余四世祖綠峯兄弟起廢玉庭觀而新三眞及眾聖之像
復架屋臨紫玄之崖以爲隱息之所雖經劫火而至今名舊張
家寮焉其忠厚不沒人善有自來矣今得聯名仙籍斯幸矣又
何辭夫碧澄資質温純待眾以寬不汲汲於利惟以營造修葺
爲務每曰此吾輩分內事也使居是山者人人能如碧澄之用
心勤力以奉祠祀則兹山之興復也不難矣碧澄字源遠今四
十三代天師至山嘉其年少而克守清規撫景賦詩若干首俾

收之賜以職劄爲改今名云此亦兹山之盛事也故併及之青
龍在辛未歲夏五月南村鄕友張顏序
