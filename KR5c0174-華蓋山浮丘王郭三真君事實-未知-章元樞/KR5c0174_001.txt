







華蓋山浮邱王郭三眞君事實卷之一
玉笥山道士沈庭瑞述
按太平御覽云歙縣西北有黄山高一千一百八十仞豐洛水
出焉天寶六年勑改北黟(音伊)山其山有摩天戛日之高霞城洞
室巖竇瀑泉無峯不有山中峯乃浮邱公仙壇彩霞靈禽棲止
其上世傳黄帝嘗命駕與容成子浮邱公同遊會于此昔有人
到壇所忽見樓臺煥然樓前有蓮池左右有積鹽積米遂歸引
人取之了不知處山下時聞山上仙樂之聲又按九域志云宣
州亦有黄山乃黄帝與浮邱仙人鍊丹於此浮邱仙壇正在天
都峯太平州亦有黄山一名浮邱山乃浮邱養仙雞之所


浮邱公度周靈王太子王子晉
王君名晉字子喬亦名喬字子晉周靈王太子也生而神異幼
而好道雖燕居宫中往往不食端默之際累有神仙降之雖左
右之人弗知也常好吹笙作鸞鳳之音聲貫行雲響滿宫掖白
鸞延頸鼓翼集而聽之奇禽異鳥率舞庭砌以爲常也一旦天
台山神仙浮邱公降授道要使修石精金光藏景鍊形之法是
時靈王二十二年穀洛鬭將毁王宫王欲壅之太子晉諫之王
弗聽卒壅之不從子晉之諫

浮邱公授丹與王子晉
子晉諫王不從以忤旨退居別宫齋戒思浮邱公公密降其室

賜以靈藥接以登嵩山後數年友人桓良遇子晉於緱山之上
謂良曰七月七日我當升天可與故人會別也至是故人與桓
良羣官登山見子晉棄所乘馬於澗下飲齕如期子晉乘白鶴
揮手謝時人升天而去是時羣官拜別迴拜所乘馬馬亦飛空
而去今惟拜馬澗存爲子晉今爲右弼司侍帝宸主領五嶽眞
人年少身長八尺項負圓光並載雲笈王氏傳

浮邱公授詩學與申公
漢書言浮邱伯吕后時猶在長安楚元王交及申公從之授詩
學蓋齊人也浮邱漢時隱於儒生猶老子之隱於柱下也

浮邱公度王褒

王褒字子登漢安國侯陵七世孫黄門侍郎揩之子以元帝十
三年乙酉生少勤墳典大將軍王鳳辟爲從事高蹈不屈年四
十三跪辭二親求學長生之道入華陰山寢息空林鳥獸爲侣
轗軻辛勤亦云至矣如是九年大雪摧林空巖無侣殆將殞斃
而精誠不迴至眞玄感夜半聞簫鼓之聲須臾漸近千乘萬騎
浮空而來神人各乘三雲之輦手把虎符停駕而言曰吾太極
眞人西梁子文也一眞人曰吾華蓋上公浮邱伯也聞子好道
劬勞山林誠可愍也褒叩頭千萬願授長生之道太極眞人曰
吾等主神仙之司憫子有志故來相過乃以太極青精飯上仙
靈方授之浮邱伯授以五靈夜觀之道雲琅冰霜之珍再拜而

服之於是身有金映項生圓光能飛行萬里受神策拜爲太素
清虚眞人領小有天王主三元四司給玉童玉女各三伯人得
乘八景飛輿出入上清今麻姑小有天仙王峯亦眞人所理載
王氏傳旴江志

浮邱公遺跡
豫章職方乘云昔浮邱公隱於華林山故山之南一峯號曰浮
邱其山三峯皆卓拔高險危秀周回百里不生惡草及猛獸有
三觀曰浮邱今在豫章奉新縣西南五十里及有華林泉亦是
浮邱遺跡又太平御覽云衡州有小廬山一名浮邱山在縣西
一百八里高六里三千步東西二十里南北四十里言其山似

九江廬山故曰小廬山又古老傳說浮邱公上升之所兼有道
觀存焉又九域志云潭州亦有浮邱山江陵府有華蓋峯皆浮
邱遺跡

唐神武皇帝遣使詣華蓋山華林山投簡
大唐開元神武皇帝李隆基命是乙酉八月降誕夙好道眞願
蒙神仙長生之法位忝君臨不獲朝拜謹令高士孫智良齎信
簡投剌浮邱石室以爲金龍驛傳(以青瑤刻之)

山圖雜載
宋朝翰林學士李宗諤所修圖經云寶蓋山在縣南二百里高
二十二里山形如寶蓋因以爲名絕頂有王郭二眞君壇

唐魯郡公顏眞卿所紀王郭二眞君碑云按地圖得屬邑崇仁
縣華蓋山王郭二眞君壇存焉
宋朝錫命加封詞誥與夫實錄銘文皆曰華蓋山今二名並書
之以詔來世

唐撫州崇仁縣橋仙觀王郭二眞君碑銘
金紫光祿大夫行撫州刺史上柱國魯郡開國公顏眞卿撰并書
粤以江南之地佳麗垂名山嶽之間宛有仙洞予祇膺聖澤廉
察臨川一日按地圖得屬邑崇仁縣華蓋山有王郭二眞君壇
存焉欣睹異事未原其始他日公餘因令軍將往山下訪求碑
銘果得一石記乃隋開皇五年焚修道士李子眞於壞碑上再

錄出其文則知王郭二眞者仙不顯名王則方平之再從郭乃
王之族弟也始於金華山修道以圖輕舉尋遊洞府自玉笥將
之麻姑洞中道經一山問故老曰此爲何山對曰巴陵華蓋山
也二眞君相與言曰此山福地名亦異焉因求卜止再鍊神丹
山下父老詣而再拜曰敢問眞人之名字曰吾等修志於虚無
不欲述焉後有一道士來謁敢問眞人之師曰吾師浮邱先生
先生則上界大仙也頃於金華山遇焉二眞君能走石飛符興
雲致雨或有人苦疾暴亡往而吿之卽飛符以救之嵗將大旱
卽致霖雨以濟之至晉元康三年二月一日綵雲連晝仙樂喧
風二眞君乃驂鸞駕鶴冉冉上升今上升之壇及浮邱先生之

壇存焉其後立觀焚修境邑將旱若詣壇禱之則雲雨立應美
乎故事昭然仙蹤儼若雖遺史籍安泯聲華鸞鶴對飛共作壺
中之客林巒疊秀別含象外之春因與府官議崇觀宇永列焚
修尋差軍將以公用錢詣山換殿宇門廊不日而回云工畢矣
子德慚好道任忝分符原始要終罕測沖天之日擒文染翰用
貽千古之芳銘曰
玄牝之門存心養神學則彼眾得者幾人冉冉千古堂堂二
眞丹成巖谷道應穹旻綵雲色煥仙樂聲匀遲日初麗桃華
正新驂鸞拔俗駕鶴超雲言歸紫府笑別芳晨山存華蓋長
含異春恩流豐澤用濟烝民浮雲勢速好月生頻儼若聖址

永播清芬

三眞記
江南西路轉運司李沖元撰
臨川山秀水靈頗多前代神仙遺跡丹井仙壇往往雜出於圖
記文字間可以考信而崇仁華蓋山王郭二眞君祠靈跡尤著
唐顏魯公取隋開皇五年舊碑所載事爲記不著名字州里而
世系復舛謬惟曰於金華山遇浮邱公授教後居此常山能飛
符走石興雲致雨使死者甦病者起以晉元康三年上升當時
人有問眞君名字者皆秘而不言其後州縣歲時水旱禱之立
應而郡人男女疾疫祈禳無不之至走旁郡數千里人皆恭敬

齋潔然後敢登山不爾風雷雨雹虎豹虵蚖蜂蠆之變立至祠
中併立浮邱公像山上猶有仙壇存焉熙寧中州以王郭異事
上之朝廷神宗皇帝詔封王爲冲應眞君郭爲誠應眞君而偶
遺浮邱公事故旌號不及元符二年洪州夏不雨民有憂色右
正言王公桓以漕使權領州事聞三眞人感應如此乃蔬食齋
居遣崇仁縣主簿葉祖文詣祠下迎請眞像至府城率僚屬迓
於城門之外館於天慶觀中陰雲隨至焚香懇禱雨卽大霔三
日始霽稼穡勃興郡人歡呼嘆未曾有莫不德公之賜公曰浮
邱爲二眞人師而褒禮未加甚非所以嚴奉高眞之意乃符臨
川主者具浮邱公始末請命於朝廷而屬門吏李沖元考覈其

事而記之沖元謹按劉向列仙傳稱王子晉遇浮邱公接以上
嵩山而漢書言浮邱伯吕后時猶在長安楚元王交從之授詩
學蓋齊人也唐林寶元和姓纂亦載浮邱伯云子晉師之而子
晉乃周太子然則浮邱公蓋又出於子晉之先莫知其來之遠
近意其漢時隱於儒生猶老子之隱於柱下也嗚呼神仙之學
古無有也自秦皇漢武好方士長生不死之術世始知有神仙
而劉向因之爲列仙傳獨載王子晉師浮邱公而浮邱公反無
傳然則當向時已莫得而考矣王郭當晉元康時遇浮邱則疑
若常在人間豈有意接引於後來耶夫神仙之學大抵宗本黄
帝老子以清淨無爲虚心寡欲爲本而佐以陰功密行及鍊丹

服氣之術要之非超邁灑落者不能爲也方其混跡人間未必
有顯稱大抵以名爲深戒迨其仙去始著異跡使人知所向而
已此其用意豈淺識狹慮者所能髣髴而秦漢之君富有天下
窮兵黷式心侈意盈神荒氣蠹乃欲長生不死是果足以出造
化越古今乎然近世爲此學者反以釣名賈利僕僕公卿之門
求獻其說且偃然居之不疑自謂已當經崑崙涉太虚遊乎恍
惚之庭矣聞其風者至或危坐敬聽不敢竊議會不察其人眞
超然世表者乎歷觀前代諸仙皆卓絕不羣擺落塵累率有造
微參寥之致雖未御風乘雲伍跡人間而己不與世俗並軌方
駕矣推是心以往庶或近之王公高明厚德君子也頗以鄙言
