







爲然故叙浮邱公事而併記之元符二年七月二十七日記

二眞君實錄
玉笥山道士沈庭瑞述
夫學神仙者皆累世修行積功盈德內修其心外潔其行如是
則世世卽有神仙降而爲師以傳至道道之成也功及於人功
之備也升而仙矣故經云積學爲眞人此之謂也華蓋山王郭
二眞君本汴州陳留人王則方平之遠孫郭乃王之族弟
注一本云王郭二眞君本汴州陳留縣太原坊人遠祖方平
也漢舉孝廉除郎中加至太中大夫黄門侍郎祖延嗣父死
晉元帝時嘗進春秋義家素長厚累積善功母氏許夫人年

三十偶一夕夢月華滿室神光射人覺而有妊乃雙育二子
精神競爽迥出儔品一名道想一名道意道想隨府尹之姓
道意隨縣令之姓尹姓王令姓郭及長不喜塵事惟慕出家
父母不能移其金石之志遂置疏與二子投師二眞執父手
疏詣大梁天節山玄元觀禮浮邱公爲師師諱良本北海人
也侍下元有二高弟子一姓黄名語一姓吳名質師承道學
多涉嵗華備受寶錄晝夜不輟旣而二眞同志事師希求出
離
二眞素秉仁孝節操高潔才智之優人莫能及而性樂神仙之
道始於本郡玄元觀出家師事浮邱公後因隨往金華山採藥

浮邱遂委付黄吳二眞人曰宜精思勤修不日道成吾當付度
仍授二眞以導養之術二眞年幾三七曰暮行持終始如一師
嘉善之一日浮邱與二眞云吾有所往後會未期言訖忽失師
所在二眞朝夕傾慕泣禱于天誓欲再見本師以終道業忽一
夕夢神人告曰但向江南絕頂三峯卽可見也二眞旣獲祥應
不辭迂遠乃操瓢負笠直抵江南徧厯洞府
注一本云尋至江南將入撫州道遊筆架山(今屬臨川縣西北五十里有觀
曰永興)道過靈谷山其山危峻(去臨川縣東二十三里高四里一百步世傳二眞鍊丹於山中
今立觀曰隱眞)入撫州謁州牧(牧姓阮名程)迎敬禮焉特送入郡東精舍
安息(今立觀曰天慶舊名天寶)一日二眞出撫州城到玉笥山徧觀三十

六峯洞天福地次上九仙峯正見華蓋山卓然特出二眞入作
禮次到小峯駐舄久之(今玉笥山葆光觀前第二重案山有華蓋亭祠屬臨江新淦縣)復道
過閤皁山(今山前小峯有王郭壇猶存屬清江縣)道遊豐城縣之富城少憩次
日同造羅山之下(初有觀曰同仙後易名丹霞故地曰同造俗訛同早云)次升羅山之
上遙見華蓋三峯(其名曰望仙峯)將之麻姑便道至一山見其獨秀
羣峯環之下有小澗二眞登山少憩(今名中華山屬建昌軍廣昌縣東二十里)再
經過一巖棲息久之(今屬南城縣東五十里地名石巖內有二仙祠)復至麻姑洞止
遂覩昔日遠祖方平會麻姑之地乃登一山眺望四顧忽見
向南三峯聳空(今二眞所登之山曰仙玉峯及三仙之祠山下觀曰大中祥符)
自玉笥山將之麻姑道見一山三峯聳空乃詢諸鄕老曰此爲

何山對曰巴陵華蓋山也二眞相與言曰此山福地名亦異焉
我師遺言江南絶頂三峯處所想師必在其處遙拜敬禮
注一本云二眞別麻姑望山西五七里一峯登覽(今名仙山南城縣西
五里上有二眞君之祠)次別山王君先行至一橋款佇候郭君之來(今南
豐有會郭橋)復見一山如筆峭拔聳空登而息焉(今有二眞之祠存焉在南豐縣
西北四十里其山蒼翠插天見于數百里之外若歲大旱祈禱必雨又西漢吳王芮嘗於此山祭記萬軍因名曰軍山)
又登一山卓望華蓋遺下一桃今有桃木猶存(属宜黃縣地名剌桑亦浮
邱公遺跡也)復入撫州告別州牧出之西津望一山聳峻二眞相
顧曰此山定佳遂登山四望則水秀山奇左拱右揖略少棲
息因遺金一秉埋於山頂曰此山異日因是得名(今西津之金石臺乃

二眞遺金之所故今有觀曰仙隱)次至銅山(今名峨峯山有觀曰龍泉)次至地名左橋望隔
一山雲氣蒙覆有若黃龍升天之狀二眞登山顧笑曰此山
亦可爲居民植福之場下山度橋次觀山形勢有山自溪左
發足疊疊未易悉數行至地名七里山其勢獨雄乃相顧曰
此山佳勝眞神仙修鍊之地於是前進五里則其山巋然左
拱右揖前引後遮秀水前朝若百里宗派千山環拱似虎踞
龍蟠二眞登山遂相與棲息於此時天色已晚清風徐來明
月當空二眞依松陰之下談笑忘寐黎明南望山頂拜尋華
蓋三峯拜訖雲霧豁然面前一直三峯如削遠出天表二眞
喜曰此卽麻姑所見之山也我師重覩應在卽矣於是就山

鑿青石刻云超然蹤跡清若壺冰興隆萬世棲息千眞刻訖
乃埋於所止於松陰之下曰他日時復一遊於此成道之日
當福澤此邦之民迨今香火茂盛他所莫及鄉人初置茆舍
三間號曰仙遊亭(今立觀初曰紫府後次曰昭清觀名仙遊山建殿嘗鋤獲丹鼎詳載相山志有顏魯
公碑銘)二眞日夕遊憩于松陰之下鍊五神丹曰吾欲補五臟
之眞氣益三田之精華丹就而服之入巴陵縣蒙令迎見焉
(令姓夏字子嬰)送二眞入縣西道院安下(今立觀曰玉清舊名景雲)次日備齋講
禮齋畢二眞少息於寓居二眞遂同出市訪問鄉老顧北巴
陵想多勝處况此縣山水秀異風俗淳厚謂有人物應時而
出有繼吾道行者焉遂遍歷管下(今皆爲奉香火道場)然後尋師行至

縣之西南百步之間有一地稍平坦前橫小溪遂化居民可
就此置一道場建立尊像儻有灾咎宜於此崇善修福其後
居民立名曰善修道院(今有觀曰善修舊名永崇)又至數十步之間度橋
則曰橋似一去處於是臨眺觀覽顧曰此地之勝亦爲植福
之場(今立觀曰無爲舊名義興)度江望東南行步憩于一坪上其後鄕人
亦創亭曰仙亭(今立觀移額曰再興亭左舊有松一株其大數圍亦某手植云觀有孫尚書覿記載于志)
又東南十五里之間望一地似可遊歷而無路可入遂繞遍
山徑忽得路方登臨其地鄕人名其地曰遶山(今立觀亦曰遶山)自
遶山便道數里間駐舄九日看閱經教升舉之後鄕人因立
觀曰九眞望三眞之像則曰首經華蓋二眞嘗望縣治西北

有山可眺因登焉戲取石作塔以語鄕人有灾難宜於此禳
度鄕人如其言皆獲應焉(今立觀曰凌雲舊名北塔青華山)次度水南二十
里間登一坡謂曰此地亦佳(今立觀曰招華)次至東南四十里間遊
覽至夜遂在張逸人家求宿張氏迎待甚禮詰其姓氏則曰
吾等本姓王郭自金華至此往華蓋訪吾師浮邱焉餘外則
不答後逸人因以其宅奉香火故立觀曰招眞次望西南至
一坪曰此地宜種玉否則植芝草於田內可也棲息一日然
後方往焉(今立觀曰玉田世傳蓋王眞君手植故呼曰玉田至梁時有眞人簫子雲始於此地種玉又更名玉
田)二眞自金華來有從者姓華名大參逐二眞遍歷江南因
至巴陵到地名斤村失二眞所在遂隱居小山今其山上有

華蓋仙祠名華公山蓋華大隱仙之地也
於是尋到華蓋山果見其師師曰子等修眞之志誠難沮抑再
授以修眞鍊質之道二眞習鍊行持寒暑勿怠偶一日師謂二
眞曰子等之道今將成矣然無以澤民則功不能備(一云非能爲官澤民
何以立功)宜外習三五飛步之術(一云法)九一上清之法(一云文今鄧有功所進饒
洞氣於華蓋山得石函法書者卽此是也)以濟于時以全功行吾卽爲子奏名金闕
方升帝所(一云功行滿足)則爲神仙矣二眞依其言傳而習之元康元
年十一月二十二日(一云景元元年七月七日)浮邱公調琴於山北玉亭館
之西俄彩雲瑞靄彌谷連空仙樂喧轟儀仗偉集雲中有朱衣
捧詔言曰上帝詔浮邱先生上升之次盡以微言妙旨付度二

眞浮邱先生卽駕龍輦凌霄而上二眞攀拜而別二眞修鍊於
其庵所常吐雲爲橋度至山之絶頂禮斗朝天其處立二仙壇
(故觀名橋仙今勑改曰崇仙)自後所習仙道愈加精確能走石飛符興雲致
雨遠近庶俗苦病急難詣而告者則飛符以救之歲或旱暵請
禱則澍澤以濟之其救灾拔難之功不可殫述又因修鍊大丹
丹成神彩靈光徹于象緯之間時掌天象者恠之奏于時君云
江南有瑞氣騰天此天子氣也君命臣以下議之朝論罔知所
謂於是命將遣師渡江搜訪時主將李元晏也元晏被命統兵
收伐旣至華蓋山下但見山之周迴紫雲瑞氣繚繞令軍士瞰
之二眞聞而笑曰吾儕修志虛無豈冀有上乃化仙兵布滿雲

中與凡兵戲戰雖交鋒屢鬭竟無所傷士卒射之以箭但見箭
頭落地皆變爲瓦礫兵將疑懼(今地名戰坪與馬跡石猶存田家子今尚有收獲瓦頭箭)俄
又黑雲四集一方爲之晦冥將士戰慄進退莫能元晏等方悟
神仙叩首謝過願獲光明誓不敢干忤眞聖須臾雲氣頓捲祥
光赫然尋有桂枝寶弓自空而降光彩奇異非世間有元晏得
弓差人持進于朝具陳所以帝見而駭乃命百官辯之惟宰相
李仲甫奏曰此是上天神仙遊戲之弓斯蓋陛下聖德感召國
有至人且獲異寶百僚稱賀勑命元晏班師乃遣中使詔迎二
眞二眞辭曰吾等居山當福澤民庶竟辭召命
注一本云詔使旣還奏對訖上遂再下勑命差使臣李仲德

同撫州刺史劉平暉臨川令黃思護巴陵令夏子嬰同詣華
蓋山朝謝至晉惠帝時上升
晉元康三年二月一日王郭二眞亦在山北玉亭館奉玉皇詔
命上升乃留言鄕人曰吾去後若遇蟲灾旱潦疾苦急難艱於
嗣續於此禱祈吾當以福澤應之汝等但能忠孝君親持心平
直濟貧拔難隨力爲之此大功德也其或不忠不孝不義不仁
嫉妬諂曲之徒雖殫財竭產爲祀斷髮然身而至若不能首改
吾終不應之矣言訖王駕青鸞郭乘白鶴仙樂儀仗前迎霓旌
靈官後擁冉冉上升從辰至巳祥雲彩霞移時望之方沒所屬
具事以聞有旨應二眞經行之地並崇觀宇山東建仙林觀山

南建南眞觀山北玉亭館建上仙觀山西二眞修行道院常吐
氣爲橋步至絶頂朝天禮斗之處建橋仙觀(熙寧八年奉勑賜爲崇仙觀)觀
前有一山若飛龍登天之勢乃浮邱先生常居之地謂之浮邱
壇仙弓降處謂之弓山仙凡兵交戰處號曰戰坪二眞上升時
有仙女奏樂處謂之仙女峯二眞朝天禮斗處號曰仙壇並爲
古跡升舉之後二眞所治處玉帝遣三十六員仙官一十八純
土地衛護之無令穢觸洎後如紫玄洞五嶽壇下馬臺鵝公垍
鹿頭山血木凹煎茶凹牛頭凹着暮峯淨水池投龍潭香鑪峯
並爲聖跡與夫所立觀宇是也自是郡邑歲遇荒歉蟲灾人罹
厄難凶禍詣壇禱之無不昭應遂使四方之民不憚其遠而至

焉庭瑞久聞勝事未詳本末因訪求古跡遺銘得此實錄昭然
仙蹤儼若故備書以告來者

勑封王郭二眞詔書
中書門下牒
準詔中書門下神靈所在民實賴於庇庥利澤有聞朕豈忘
於褒顯撫州上仙觀王眞人郭眞人仙風高邈德施昭彰藐居
華蓋之名山深得浮邱之妙道一方走望無遠弗臻千里祈禳
有誠斯答蓋薦升天之美號以旌及物之陰功
王眞人宜加號冲應眞君
郭眞人宜加號誠應眞君庶期遐遠之人永被康禳之福故

兹詔示想宜知悉
牒奉詔書如前牒至準詔書故牒
熙寧八年七月日牒
給事中參知政事吕
禮部侍郎參知政事王
吏部侍郎平章事韓
左僕射兼門下侍郎平章事王
神宗皇帝改橋仙觀爲崇仙觀牒
中書門下牒崇仙觀
撫州奏據崇仁縣令郭峻狀準州帖差人齎到

勑牒二道加號華蓋山王眞人爲冲應眞君郭眞人爲誠應眞
君差往祭吿置造牌額於上仙觀安遂躬親齎領前去祭告爲
無上仙觀宇所有勑牒權暫令橋仙觀看管尋檢會本山腳下
元有仙林南眞橋仙上仙四觀內仙林南眞上仙三觀並無觀
宇只有橋仙一觀存焉所蒙朝廷降到勑牒二道見權令橋仙
觀看管其上件古觀元未有正額係帳供申乞申奏賜勑額存
養道眾住持許令焚修專切看管賜到勑牒祇應祈禱州司所
據本官申述照會朝廷降到華蓋山王眞人爲冲應眞君郭眞
人爲誠應眞君置造牌額於上仙觀安置比來勘會得本山腳
下元有上仙觀等各是倒廢其地盡沒入官不敢專行蓋造只

有相近橋仙一觀祖來觀宇尊像係存留名目並無勑額元有
水田六百餘把亦係收屯入官爲無人承嗣自來祈求本山只
有本縣道士一名在彼祇應伏緣今來已準朝廷降到冲應眞
君誠應眞君勑牒只在本處收掌州司欲乞就令所存一觀爲
上仙觀特降勑命賜一名額依舊存留元有尊像水田六百餘
把選差名行道士焚修祇應逐時祈禱看管降到勑牒候勑旨
牒奉勑並依奏宜特賜崇仙觀爲額牒至準勑故牒
熙寧八年十二月二十八日牒
工部侍郎參知政事元
禮部侍郎參知政事王

左僕射兼門下侍郎平章事王

哲宗皇帝封浮邱先生爲超應眞君
江西轉運司元符二年奏乞
賜浮邱先生封號準元符三年八月八日勑道本無心妙斯有
應精神之感發自窈冥美矣三仙澤乎一國活枯流涸屢報豐
年旣崇華蓋之封宜顯浮邱之學超升眞號式慰輿情可特封
超應眞人
元符三年九月十六日
朝奉大夫權江南西路轉運副使借紫王桓徽宗皇帝勑
封浮邱眞君爲號寶誥

準政和七年八月九日勑恢太始希夷之旨嘉惠萬方旣博延
山林遺逸之士以倡後學又尚論邃古有道者而褒顯之所以
昭欽崇之實意益天下之福也撫州崇仁縣崇仙觀超應眞人
研精觀妙知化窮神翱翔太虛後世所仰朕志加尚增賁强名
爰錫贊書姑示至意可特封浮邱眞君
政和七年八月初九日奉
勑如右牒到奉行告浮邱眞君奉
勑如右符到奉行
政和七年八月十五日下
中書侍郎臣侯蒙

中書舍人臣賈安宅
太師魯國公臣宣
太師魯國公臣京
少保兼門下侍郎詹中
門下侍郎深
左司郎中陳仲宣
吏部太宰居中
右弼缺
左輔缺
少宰尚書左丞昴

吏部尚書克公
吏部侍郎煥
員 外 郎子詢

理宗皇帝加封孚佑正佑顯佑眞君詞命
嘉熙丁酉十月二十七日準
勑寶蓋爲江南絶頂有唐顏眞卿記載存焉撫州崇仁縣華蓋
山崇仙觀浮邱眞君等比年以來靈貺彌者衛民扞寇焱遠舉
兮雲中啜水蠲痾厲遄驅於山左庸增美號式報洪休抑聞耕
鑿之民尤畏旱乾之虐其稽里諺毋作神羞可依前件特封孚
佑浮邱眞君正佑冲應眞君顯佑誠應眞君
