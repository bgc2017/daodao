







知到此旋卽再許願首雪乞赦原方得甦醒如此警戒

大仙遣雷治凶徒
淳熙初廬陵僻遠村落兩家兄弟六人上山朝拜至山頂日方
亭午遂問山主此中有頭牲否山主曰此勝境也去天咫尺安
得動葷其人說我起來途中未嘗斷此如昨日住宿處亦殺犬
一隻今此旣無且喫素飯朝拜旣畢至晚又不肯就庵下宿臥
必要居仙殿正壇下約一更盡庵下忽聞一人長聲叫救山主
秉燭登壇照見五人盡雷火所傷不省人事內一人雖被火稍
省人事發言求救云是盡被雷火燒打扛𢱲下庵中仍結許願
醮求哀首悔內四人頓活兩人爲首者身體俱冷但心頭微温

而不能言迨天明顧夫扛下至二三程許二首者俱死四人無
恙自後凶徒皆知畏敬凡上山者無不齋戒焉

告仙免壓死
大浮山下有彥先者偶遺其姓於宋淳熙己亥年五月五日屋
後忽然有聲急看乃是山崩其勢必壓倒舉家人口皆就死地
倉惶無措遂合家望大浮山告華蓋三仙求救許醮拜山告訴
哀切忽然山裂止住一家全活迨今其圻猶在此事顯應尤著
彥先宅近半里有張邦昌者其家同日遭山咲壓死者半噫彥
先告仙者獲福如此邦昌未告者獲禍如此世之人安得不嚴
事於仙真乎


吳一鶚夢授法書
淳熙壬寅歲九月二十六日甲子天將欲明時吳君一鶚夢在
華蓋山崇仙觀相似坐於三層靠背竹牀之上俄睹其山江道
士着山谷褐衣來訪吾遂牽接上竹牀上相對作揖敘話間忽
在一樓上江師不見別有二道士內着紫一人長髯道貌紫色
清癯其次一人不肥不長雍容濟楚各執得一卷紙寫文字與
吾相揖吾稽首叩頭問手中何文道士曰是法書吾爲借看旣
得卽入袖中卻堅爲求覓一人相允內紫衣長髯者有怒意堅
來取索吾遂與爭吾分明記是夢中然心下說只要入我袖中
雖夢覺亦得其相允者遂勸得紫衣道士下樓去吾傍有一人

着皁短小身材數令吾急開籠收藏法書不久叫得一人似地
客黃權來開籠卻收訖夢覺正在追思所夢良久又睡着復夢
前去樓上二道士再上來吾高聲叫本師適間謝法書跪拜不
記數目紫衣方有笑容吾跪前進言所賜法書其間無訣節切
望教誨紫衣云待我取來看就腰間小袋子取出數片黑石相
似長纔寸許約大半寸抛從卓子肱上過變成小劍十數次爲
之其劍漸長約近四寸吾心中自說想是飛劍之法道士將劍
看了再抛過化成一活魚約長三寸提在手中青綠白色紋絡
如繡頭尾鱗甲分明隔鱗照見腸肚運動道士纔看地上忽湧
出泉如池闊一尺餘放魚在內遊戲良久化爲一禽其大如鵠

眉目分明衣毛如錦綠白相間兩頭兩身前後相重飛向吾頂
上盤旋吾自思此神仙相試不要震懼忽飛上左臂稍久紫衣
云來不要驚他鵠立地上傍有小盆內竚麻子紫衣云尋常多
費糧食此是天樞院討來吾爲求少許紫衣云不可吾再三求
覓遂微笑曰你也會得些子將葫蘆來傾得一粒如大麻子安
在吾手中傍又一道士手托得有小青圓子如針頭大將手指
撥數和麻子共得十一粒吾云被地神收卻些子道士微笑吾
纔轉身有一道士在後亦喫小青圓吾亦爲乞得二十餘粒併
先所得將抛入口中覺有二三粒稍大用力嚥下約又有二三
四粒落地吾中心說此是仙藥我旣喫了必有仙分不勝歡喜

便拜謝三道士其二道士同下巖穴中去吾兩手扶捉石上懸
頭窺覷卻見二道士在睡牀說話吾自思不可去恐被失或致
觸犯尚有紫衣長髯道士在先拜處睡吾忽自覺悟此是華蓋
浮邱王郭三真君低頭便拜近前說今日得遇真仙願求濟世
之術尋常行法救人符水無靈願求教誨紫衣云汝何苦要法
靈吾云爲見世人多被邪崇侵害枉傷性命誓願救人正再拜
求教間忽爾夢覺喉中丹藥猶若哽然其日甲子吉邑之善友
借法院朝禮真聖吾遂拜疏略言得意請三仙就法院崇奉願
求護助俾道法靈顯至二十七日書記其事自後吾符水昭應
勝於前日因詣華蓋山請三仙像歸及裝修訖其夜又夢紫衣

長髯并二道士到其家堂前吾瞻拜之際遂忽夢覺一日元樞
到吾家偶序及予近傳得華蓋九一上清法一部俟早晚奉傳
吾厯厯言及前事元樞且驚由此以思則知三真顯著誨人不
倦接引方來未見有如此者

朝山母病頓安
紹興戊寅間章元樞兄楫爲老母吳氏染疾危篤徧禱弗應遂
齋戒朝華蓋數日當還夫何未至一日偶問蓬仙遂沐三真仙
子下降老母令炷香叩兄歸期及所患安否仙運箕賜詩云華
峯高頂截雲衢曾翫真仙鍊藥鑪此境不應容易到歸來百病
自蠲除翊日兄至母病頓安自後老母獲享眉壽俾兄楫等以

全南陔之養皆仙賜焉

賈氏還魂言冥間事
淳熙甲辰四月二十八日郎官姪吳塤彥和妻賈氏午間無疾
暴死一時不醒人事渾身盡冷親屬環視無救賈氏遽然眼微
開似有所言遂問其故云有三婦人邀去前港邊看大水忽見
塤母云冠子碎教歸家中無人看顧母與鄰人程節級送歸良
久復見塤父及塤祖着皁衫紫褑子祖叫賈氏云小仔我要歸
來奉你夫妻老賈氏問阿翁你已老如何養我夫妻老祖但笑
以苔之又云百五十郎家周保是我後來不住他家要歸來你
家後屈指云我今數日子要歸來賈氏卻問阿翁歸在何日云

只候天符牒下便歸但你是新婦消我不得尚有半月十日病
復云我日逐在昭清仙亭上我多時要歸只又爲你家無飯與
我吃亦無衣裳又云我有一宅屋四井錢三條街一口塘歸來
賈氏又見一判官執簿示言你夫本分兩平莫愁前頭尚有快
活處又云你夫捨錢百貫在東嶽但得六十功果列在第七行
簿上賈氏問如何只得六十判官云幽冥之情休問賈氏言畢
乃甦再三問前所言云皆不知徐與水喫方始脫然甦醒至黃
昏賈氏復云我似有不好處可急救我言訖如前死去約一時
久方甦言見有人在門首叫我去索送鞋錢久而無人供應卻
見三人入來在牀前一人着紫一人着綠一人着白紫衣者令

賈氏問塤三八娘二十貫文如何不要又問劉家有許多錢許
多田如何不要塤叩頭苔云畏天畏罪福他人之物不敢要紫
衣云此二事但是試你卻別指一室錢米與賈氏看云是你夫
底良久扃鎖訖將鑰匙三箇與賈氏收在其家卓子上其紫衣
二人復與賈氏說我是東嶽善惡二判官你十座星辰倒卻八
座只得兩座及得一位傍照更得你夫星辰救及你阿翁歸來
所以你未着去不是如此你多時去少頃紫衣持簿於家中卓
子上執筆抄錄簿上皆黑小字賈氏認不得但認得朱書心好
二大字復示賈氏云你夫心好我明日去奏言畢而去其家如
前與賈氏水喫後復甦再四問之皆云不知吳塤乃於五月一

日早備香紙入東嶽聖帝前謝過及善惡司謝罪出嶽門見兄
城次陽問其故塤舉實以告兄云汝祖奉華蓋香火甚謹扣之
響苔昔就經遊之地建立大殿裝塑三仙聖像名昭清觀最爲
傾邑偉觀以至堂室門廡常住田產皆汝祖施今汝祖言日逐
在昭清觀仙亭上者此其所施功果報應顯然想冥數已足再
來出世汝可再往彼昭告塤領兄之言次日徑往昭清誦經追
薦至五月二十二日天明賈氏生下一兒二十三日夜賈氏忽
夢一紫衣長髯道士仗劍入家中來貼符呪水賈氏夢中問道
士朝日來此何有閑錢與你道士云不是要錢我昨日送一眷
屬來你知得否你不要罵他更宜愛惜至六月十五日鄰家買

羊肉與賈氏喫賈氏其夜又夢昭清謝觀主入來云不要將羊
肉汁污壞小兒口言畢而去至六月二十九日夜賈氏夢中見
三人道士入來二人坐花瓶上一紫衣道士直入臥內云我是
華蓋二仙來看你小兒兩夜夜啼從今夜去不啼也覺來果然
頓止予切觀此段浮邱王郭真君經遊顯跡化人昭著此深爲
建殿立像施田行善長者之勸故書之

華蓋辟邪靈符應驗
辟邪靈符子自纂集鏤板散施後往往感應十有八九乃一日
有黃秀才名彬請一本歸供養置于廳事門上邂逅其妻招一
鄰婦同入後園下梅子歸家忽然頭目眩暈身體壯熱似染邪

祟至夜遂夢兩人來門外廳下丐飯喫其妻不允旁有人助云
何不入去討其人指門上符云不敢入妻當云你出門外立待
我討些與你喫言訖夢覺次日彬入園方悟舊有古墓二所因
備飯祭之旋卽頻愈由此而思符之有靈端不誣矣

浮邱真君治龍源山頂水恠及靈跡
龍源山屬崇邑正南初來山頂有水恠春夏間嘗爲水患浮邱
初至江南軍山道過斯境見山奇水秀因遊覽焉且知恠之爲
患也遂以鍾覆之曰是後永不得爲民害卽今之沸湖是也湖
自覆鍾之後其水常沸歲久愚民無知利其鍾之直遂計而取
之然愈掘愈陷卒不可得頃有流民由此而婦人於其地產焉

往往污觸其沸遂止若欲修湖則必叩仙而往否則有水灾及
多蜂蠆山有錢倉乃真君役地神歸錢以濟貧困者昔有樵夫
至其地窺見石開其內錢不可較仍有錢三百餘散在地其人
計無以將之又慮人知乃以餘者歸而圖夜以取焉因以土石
封記及再來則石已合矣歸夢道士語之曰此乃吾賑貧之物
不可妄得餘金酬汝封倉爾山上有石室禱祈則雲物出焉或
現圓像則霧自此出霧旣交則就中現光其色有五或跨橋如
虹直指華峯其出無定西有龍潭歲旱則禱山投龍甘雨如澍
其下懸崖壁立蒲針茸茸泉石相映誠爲異觀壇側有石牛天
成呼曰藥井汲之雖淺用之不竭浮邱曾於此棲神以法濟衆

宋紹興中羽人嘗於殿基獲石法器乃今之法水盂也而瓦已
化爲土矣中有沸湖二字是已踰千載其間興廢亦屢矣大抵
神護威嚴小有所觸則風雷震動擊搏隨之紹興間逸人羅公
璋同道士鄒從周立仙像焉落成之夕圓像有三橋光燈炬燭
天如舡如橋異香四襲自夜達旦羅公感之故謝疏中有云瑞
相圓明式顯靈常之道祥光炳燿莫窮變化之神瞻敬有歸歡
汴何極千載之微風復振三仙之故址重輝後有以穢觸之者
復有天灾亦上聖除舊布新之意也紹熙辛亥羽流黃宗一糾
衆新之至七夕當里士人羅公無逸時同邑人黃衷黃震及羅
斗南方乘閑野步忽見天燈三炬自山焦而上至夜半登書樓

觀之則幾百餘矣是後間出然止於三五或十餘而已昨以禱
祠不恭而兩爲雷驚俗咸畏而莫之輯至庚申羅公與黃道士
叩仙而修焉尊像祠宇於是備矣告成之際金燈時現祥光盛
出人亦爲常而不之異至是歲六月復修行道像以爲迎請之
用其像實是川道士鄒林卿所捨也至二十三日日中圓象忽
現其光尤大於常時是山高與華山幾齊而復與對峯絶頂仍
有甘泉茂林脩竹桃李間錯焉其四小崖石有文盡成冰波之
狀有大小石門因神仙冲舉以劍揮之闢路取道昔有軍衆過
此推倒一角陰責而死者三百人世謂唐杜甫師得道之地也
鍊丹壇井及遺跡俱存


朝山禱雨
華蓋居常朝拜歲無虛日隆冬盛夏雲霧蓊然蓋其常也絶頂
之上寒燠不時有虔禱者旋掃陰霾卽騰曦馭頃年淨薌吳城
爲親徼福許朝仙峯已而協願詣山謝焉連日阻雨就旅次炷
香遙望三真以祈晴霽次日果如所禱往返安逸因哦詩紀其
事云浹旬凍雨路成泥那更漫天雪霰飛多謝真風盪陰翳萬
峯頂上湧晴輝感應可見矣凡登正壇若纖雲不起千里可觀
古今名賢長篇秀句題詠山間使覽者含英咀華深有珍味高
峯異景無所逃焉

孫尚書朝山感應

孫尚書覿南遷次臨川輳廬陵道聞盜掠高安新淦之間少留
崇邑仙遊山道祠款久偶有微恙因奉香火陞殿再拜以丐靈
響且約俟安步登絶頂以答真貺已而悉如祈禱一旦齋潔不
憚險阻敬陟雲巘頓忘疲倦若履平地章疏纔終徧覽勝槪因
留詠云煙蘿茂密可躋攀不假籃輿已到山送曉鳥聲青嶂外
乞靈人在白雲間亭前空想鸞驂跡洞口猶存蘚暈班異日丹
砂如換骨乘風尚可訪金關

陳檢法母虞宜人病夢三真授銅筯卽愈建寶殿
華蓋寶山於寶祐戊午春因野火延燒殿宇道院盡爲煨燼片
瓦不留雖草創以蔽風雨殊失舊觀景定庚申仲春寶唐寓貴

陳帥之子檢法諱同祖聞邊事警急挈家居于古嶺莊其母宜
人虞氏宿有氣疾因憂時警病勢愈重倉皇莫措時檢法恭詣
仙壇叩乞聖水救療服餌之餘病中恍見道士三人衣彩衣乘
彩雲冉冉降于莊舍中有道士美髯豐頰至于庭次授虞氏銅
筯一雙曰宜人爲疾所苦今授此筯當卽平善無憂矣言訖揖
去虞氏便覺身輕其疾患卽愈但聞異香芬馥襲人虞氏乃命
合室具吿前言莫有曉者越十有三日虞氏與其子登山謝水
旣陞殿拈香仰視三真曰前者病中所見卽此仙也於是大設
醮筵謝恩而退旋復命工建立寶殿名牌聖案鐘鼓爲之一新
以答聖貺焉


廬陵周顯述三眞靈異
廬陵周顯於寶祐戊午年間家人有姙懷懼而有事顯欲出將
行趑趄發心敬禱三真是夜夢二羽衣在顯家修醮顯對羽衣
言顯有事不暇相陪欲出外幹事如何其羽衣答言汝莫妨公
幹但有事吾二人自爲理會夢覺數日收家信報生童男生產
甚艱又於景定庚申合家爲疥瘡所楚未免一與禱三真復蒙
桴鼓之應又至咸湻乙丑春仲男文慶文貴在家相繼患豆疹
之疾數日不食不起全家有憂色顯焚香遙叩三真祈男所患
無諸難事隨卽長男文慶夢道士三人來家令男將手診視視
畢言其病不妨男乃夢覺言罷未幾復夢前道士再來診視用

藥而去不數日間飮食無阻收沒淨盡長男遂獲更生謹刋板
就于紫玄洞上以廣其傳用答恩貺

縣司迎華蓋真仙禱雨
湻熙壬寅仲夏越月焦涸民情駭悸宰趙公宜中率僚佐士庶
迎三真像建齋於玉清殿獲甘雨連日四野沾漑於十九日瑞
光燭天者再雲雨晦冥非虹非電萬目奪視到七月一日邑人
共建大醮初獻焚詞罷霶霈大作至四更乃止是嵗果獲有年
