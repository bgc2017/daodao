








太上玉華洞章拔亡度世昇仙妙經宿十
解釋幽牢救苦拔罪洞章第一
爾時
元始天尊在玉清境上玄都山中登九色碧
霞寳座鳴金響玉普集聖衆五老上帝十極
髙真九天主宰三界元君十方得道衆真无
量天人齊同法㑹是時有一真人名通玄從
衆中越班而出執簡長跪稽首
天尊臣聞下世欲界衆生不窮正教各起邪
心竟生貪好貪髙貪貴貪榮貪富貪財貪寳

貪業貪寃貪傷貪害貪愛貪嗔貪戀貪心欺
恡憎嫌奸詐巧佞諂曲邪妄虚僞囂浮兇頑
妬毒十惡五逆憑心所棄棄貧棄賤棄修棄
善棄慈棄愍棄性棄命棄本棄真多貪多棄
无時休息所爲人天難固鬼道易歸不覩明
耀落墮隂關萬劫沉淪无有出離忽于衆中
貪生懼死者或以吞霞絶粒吐故納新屈伸
導引望逹長生之路及至臨年以遭輪劫不
免亡身不係仙籍將過命終以歸地府如此
等人是何異因不成道果伏願

天尊爲衆演說
天尊曰此等衆生只求利於已身春屬不念
濟物救於衆人志不守於一法心不除於十
事通玄真人稽首再拜何爲十事
天尊告曰一曰不敬天地忠于國主二曰不
孝父母祭祀先祖三曰心懷諂曲妄起憎妬
四曰婬亂敗亡終身不固五曰塵情不絶妄
思榮辱六曰損人安已虐貧趨富七曰殺害
生命屠割痛苦八曰吞㗖葷腥飲食酒肉九
曰輕師慢法心生嫉毒十曰誑惑至真指投

迷路縁此十事不離身心三業自種十惡心
生向正法中盡生分别所以不得長生之路
脫死之門失于陽道落向幽關通玄真人曰
臣聞幽關長夜之府在于鬼地深淵羅鄷所
主中有魔王六洞神君十二小洞三官九府
百二十曹一十八獄二十四獄三十六獄八
十一獄百二十獄如此大獄山髙三十六萬
里山根入水三十六萬里向于其下考對罪
魂風雷霹靂飛戈飄㦸火翳千重鐵圍萬仭
金槌鐡杖冰鋒霜刄銅柱鐡輪毒蛇猛獸刀

山劔樹冰池火車鑊湯碓擣磑磨黑闇鋸解
犁耕萬般受苦无時暫停永劫幽㝠不捨晝
夜苦痛之聲衝震天地不可忍聞此一境罪
魂无有解釋仰望
天尊特垂哀愍之心普爲救拔
天尊曰幽㝠之間先亡後喪一境罪人在于
陽道時死生不避勞力用心自迷自執自頑
自愚自枷自杻自羅自網自纒自繳自繫自
縳自殘自害自損自壞自意自行積孽甚多
數不可窮死當諸獄罪刑苦痛此非地獄所

招皆是衆生自作自受通玄真人曰唯願
天尊大慈大悲威光暫放下徹羅山赦諸罪
魂出離幽暗得證人天歸崇大道得見仙風
又縁在地衆生運劫消磨水旱災荒兵戈盜
賊疫毒流行兆民死傷六道輪迴无有休息
伏願
天尊普施慈惠廣度沉淪岀離苦趣覩見光
明
天尊曰吾有玉闕金文祕于玄都上舘下凡
不聞可以上消天災中證一身下禳鬼禍斷

絶統牽長生久視脫離長夜超騰陽天吾當
爲汝開釋明通道矣
有无動静隂陽化生洞章第二
有无動静化生根源隂陽混合恍惚爲門神
爲化本氣是生因剛柔順逆内外浮沉含英
搆精故乃化生混沌自然浩劫圓靈含霄灌
氣火象開明動極成炎靜極成泉陽嘘隂吹
有无合元四時長育二氣斡旋春木孕火爲
夏紅炎秋金育水爲冬清泉上下相應復化
生源五運肇闢離合根元陽胞隂胎守固以

神神爲化本氣是生因神爲心本心以意從
萬神寂靈真氣彌盈千原成一共守玉瑛隂
魄洪化陽魂秉生九變十合金闕翬聮水爲
太一形若含蓮化生大神玉好精延太空九
氣中有玉淵湛境納象星斗内𨇠赤明開圖
用週自然箕迴斗歴真氣上元八景㝠合杳
入玄泉玄爲神母隂使陽官有无長育動静
洪纎以否調泰以地合天左付于右後極于
先至道之機太空无關真一等空化生之鮮
化極而變變極而玄玄中真皇同一太和萬

氣齊焉白雲之門有氣如泉養育混源大量
玄玄
三華始分保胎護命洞章第三
天地未生元氣肇始九十億劫三氣混淪九
十大劫三華始分五老補胎三元育魂道用
神化自然成真太溟分分大道隱存倐忽應
化是生精神神爲物靈混沌斯成内外相合
二象淳停以白付赤隂陽合併以赤付黑胞
胎乃凝中有太虚耀明三清神空峩峩元氣
照明内有靈童出玄入青紫胞解帶瑩然真

形仙玄脫胎産育神英威儀同化杳杳㝠㝠
㝠中之精至真之神有神能光有神能明有
神能立有神能生有神能榮有神能清建于
人物三華妙庭紫閣朱官胎光爽靈潜㐲瓊
根細微泰寧中有保胎叔火之君中有變嬰
和莬之神中有司男伯華之君中有雲房在
庭之真男呼孟非女呼子宜元胎鍊就百福
來綏保粹成真无念无爲
天地生成二儀離合洞章第四
太始初生真中杳㝠元物化就紫雲來迎圓

化歸真黄人降靈元老持符三界開明天清
地寧純陽以生威神以靈萬物以成範氣左
鶱彌光右盈天垂彩耀地踴玉瑛乾坤靜黙
洞慧洞清景耀現明赤甲陽旌參尾警前育
魂利真飛吸張奏樂道爲儔九天八極大劫
交周建植元命分布九丘太初極于陽九太
素極于隂六爲變志真布化无憂左嘯黄童
右迎地神陽健隂輝元精化一二儀昇降和
合自然四時順徳造育忘愆百靈恊化萬物
咸昌風俗淳厚尊崇洞章五行運泰其體真

常能㝠能光能存能亡知而行此驅隂用陽
外榮恢範内守天玄内外忘機符合真詮元
皇太極妙道微玄帝煕持鑰啓闢天門金真
朗郁流響雲鸞玉音攝氣靈風聚煙紫芝育
秀結化胎仙
五行備足生靈壽域洞章第五
天地始分大道要妙三才運用五行靈藴周
天氣者六期爲之大成終地紀者五歳爲之
小成五行滋茂瑞氣平正人无夭傷得全天
年所爲吉昌正宫正徵爲太一少宫少徵爲

太素五行平正則隂陽无尅陽法順施則長
生不死元化馥郁則生死出入羽化成仙黙
合道體五星之晶感降真形運氣備足至道
騰昇五氣之運補缺平騰續紀延年運極化
源知生之機得道之本五行昌泰數極子九
九化爲一一化爲九滋而成一无過不及金
木相生水火既濟一氣充盈慧性生源合和
四象九載登真出幽入寂化育生成五氣安
鎮永保昇平髙天澄清大地安榮心向至真
咸獲登瀛存亡受慶十迴度人太清寥廓妙

範氤氲同一彌光照玄深根神一浮景太華
生音三玄降伏有炁有象瑞相生祥隂復陽
明太素正一開度生圖髙上耀榮普授天恩
碧簡鳯篆丹䇿龍書巍巍玄京靄靄雲車太
微妙境真聖之居
神變炁化无極无窮洞章第六
神化无窮炁化无極知道顯然正一神氣得
其妙用坎離媾合隂陽和平神不離身真氣
内榮神不離體長生久視内循靈境外出塵
扃氣化齊遷遊宴玉京神氣相守結化成嬰

内景調泰金池玉霐神識超越一氣同昇神
乃九真氣化九宫元潔太素同明妙本得遇
元功爲神太妙爲真太靈得一萬氣天清地
寧爲道之機爲道之生種種妙庭真境瑛瑛
子母慶㑹朝現三清陽神爲天隂氣爲泉太
極无色太始藏詮杳杳㝠㝠天地湛然无形
无名萬象生成獨立太空混合萬靈布化无
窮生育萬有把握溟濛坦蕩仙宫始見春風
朗然自應名曰至神三界仙人諸天雲峯神
化週流皆由道存此道祕奥得之乃真

存亡混合鍊炁變仙洞章第七
鍊炁變仙最上妙道識道亡言太清太明炁
柔炁剛炁方炁圓炁沖炁逹炁鮮炁榮言无
華綺口无惡聲以氣合道以道合真百神㑹
聚瑞氣綿綿五臓六腑岀有入无玄之又玄
凄凄永永氣化爲神五老侍衞三元斡旋滌
蕩九醜炁極通元太真妙範我炁非物能生
衆物我炁无情能化有情炁爲道母炁爲大
神動而爲有靜而爲玄萬物造化智蠢賢愚
上宰下官背從道育應時胎仙洪造胚腪隨

炁所感炁妙相傳若亡若存虹京瑶池日澤
蘂淵養育賛化瑞色髙懸神遊靜境樂道仙
源
水火騰臨長生久視洞章第八
道本玄奥生而不滅乆視不衰然而无祠洞
照三界流通死生視之不見聽之不聞摶之
不得乃謂窮乎无窮極乎无極也論其至微
而不可欺得其利用溉灌天池長育周濟生
道无遺水底挑燈倒行逆施返老成嬰逹者
獨馳拙於攝養智難管窺汎濫淪溺上聖垂

慈救度傾覆與脫嶮嶬善於取用妙發玄機
隂日添火五行未虧火之彌晦而不可損至
真之火明粲經𨇠及其電爍光于九天上善
加佑无黨无偏身值劫火火中生蓮靜防躁
進豈與物諠陽恐隂撓有害靈詮逹兹至邃
長育齊肩昧者滋惑焚和燬安如蛾自赴竟
不迴瞻
上帝矜憫糜爛重痊萬不失一逹觀妙玄陽
時加火長生自然知斯二者潜精内黙洞觀
陽天无生死中真境自現道與神合顯應通

玄道本无爲道本新鮮迴骸起死以氣能元
天光入身永劫幽玄
超死脫生證凡成聖洞章第九
妙道玄微能免生死不入流浪不居艶景不
染凡華不歸名利不去貪求不起憎愛不生
妄想不生思念斷除死户能超生門太一通
靈五行氣聚四象齊生黄庭大帝真境清清
玄元真寳灌頂充盈浮沉上下長保利貞百
魔束伏群妖縮形靜寂常寂百神隨行周天
甲子細審精誠此府除記南簡標名左持金

䇿右持玉瑛鸞鶴天仙來往騰昇形神安静
浩渺開明至道永固三魂現靈坎離交泰養
就仙胎證凡朝聖通玄真人稽首拜謝臣等
感荷慈恩開明諦授衆真敬禮國泰民豐鄷
幽静黙三界歡欣通玄真人啓白衆聖今日
幸遇師傳第授各生䖍奉轉誦真經功不可
窮若有得遇玉華靈文轉念者先當清心靜
意齋沐焚香禮拜十方各令三過然後面東
平座集神定志誦經一遍兇禍不生誦經十
遍萬邪歸正誦經百遍神鬼欽承誦經千遍

得保長生誦經萬遍上超九祖下廕七玄終
證一身永爲天官在世不忘信受奉行


太上玉華洞章拔亡度世昇仙妙經(终)
敘傳授經事
汾州天寧萬壽觀本唐之開元觀乃閻鍊
師所居之地也錬師發揮至徳演暢玄風
真得道之竒士也迄今四百餘年有唐宋
批詔閻公歌詠刋之于石可考而知縁兵

火之後羽衣蕭踈皇統二年冬道衆相顧
而歎曰寧无愧於先公錬師乎近聞孝義
西郭有杜長春者蓋未冠童子牧羊得遇
仙真一夕豁然頓悟若夢者覺醉者醒談
說以幽微教諭以詩詞書翰若龍蛇至干
書符呪水以愈疾病逺近聞其風而恱之
欲請本觀住庵行化以光先師使教門復
振不亦可乎道衆咸喜及同慕道之士於
觀後創建一庵延以廊廡植以松竹就孝
義邀請長春住庵行化次年上元設醮趨

赴者僅千人惟杜長春暇日因語道衆曰
余有
太上真經一卷未行於世今欲傳授爾等
其經讀之上消天災中證一身下禳鬼禍
救苦拔罪長生久視乃修真得道之㫖也
道衆皆悉忻抃願聞其詳於二月真元節
設醮請經以爲信受至三月上巳節設醮
傳授經一卷名曰
太上玉華洞章拔亡度世昇仙妙經書于
縑帛約三千餘言叙以九章又次真人靈

符神呪付之卷末是日香華畢集迎詣太
霄殿
三清聖位前傳讀合衆跪聽頂戴莫不願
爲終身誦之者遂命工鏤板印造作帙遍
呈奉道之士以廣其傳爾




