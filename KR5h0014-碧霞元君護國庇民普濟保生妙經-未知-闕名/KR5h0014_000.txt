








碧霞元君護國庇民普濟保生妙經隷五
　　　開經偈
　　大慈天仙聖　刼初證上眞
　　化身爲救苦　發願度天人
　　灾祥察善惡　休苦應元因
　　嶽兵悉皆統　濟顯度幽沉
　　有念無不應　誠思即感通
　　志心祈福佑　皈命禮眞經
元始天尊說碧霞元君護國庇民普濟保生
妙經

爾時
元始天尊駕幸始青上境碧玉瓊臺陞自然
百寳法座爲諸侍眞說一元妙化至玄上道
是時
天尊光暎萬天仙樂自鳴天花徧滿異香飛
揚諸天諸帝三界群眞雲集臺下作禮既畢
環拱座前咸聽說法時有五嶽獻花四瀆貢
寳班集中有一眞人名曰鬱羅出班端跪上
白
天尊曰臣昔宿何縁得侍玉陛幸聞至道深

荷
恩慈治化所司愚懷未悟切以下界生民生
生化化各有神司判注天人悉由東嶽碧霞
元君亦主泰山證位縁何願聞道因
天尊曰善哉斯問汝復其位吾爲宣說天地
旣判五嶽莫方萬物生春萬化始東東嶽注
生燮理元工上古生人禀性貞良克全忠孝
生而多壽死而徑生元無愆釁無復幽冥不
失本眞徃生善道末世人民行違古道心生
巧術不忠君王不孝父母不敬師長不友兄

弟恃强凌弱妄行爭奪殺盜姦淫褻瀆三光
不懼神明及有婦女罔知宿世因縁今受如
是身命不自悔悟妄起貪嗔欲富憎貧怨天
恨地侮慢公姑欺辱妯娌忍爲不仁作踐兒
女淫祀邪神暗行咒詛爲惡種種報對無停
是時元君已證太一青玄之位觀見衆生受
此況淪悲慈不已爲化女流普度群生於四
月十八日分眞化炁現是慈顔陟降泰山靜
居上境復鍊元眞功周億刼慈光洞照徧徹
幽微應九炁以生生體一元而化化神功莫

測浩德難量惠溥天民傾土皈仰受命
玉帝證位天仙統攝嶽府神兵照察人間善
惡罪福照報感應速彰眞人稽首問曰奸人
巧詐口是心非何由照察
天尊告曰人之元神禀受於天善惡初萌神
明耶照雖處幽隱心跡自露舉一善念昭顯
若光之影人不能見神已鑒之即有掌善之
神記於善籍舉一惡念響應如谷裏之聲人
不能聞神已聞之即有掌惡之神記於惡籍
善惡之作雖殊感召之速則一眞人再拜問

曰報應驗亦未得聞
天尊告曰神聖功用無有聲色但假人事默
寓神機凡人動作之際遭逢善事是爲善報
遭逢惡事是爲惡報或遭車馬舟航之沉落
或遭猛火洪水之焚溺或遭刀兵劫賊之横
誅或遭虎狼蟲蛇之毒噉或遭官司牢獄之
刑囚或遭鬼祟邪精之纒害或遭瘟㾮癆瘵
之弗痊或遭凶曜惡星之臨照或遭蠱毒藥
毒之傷殘或遭非命横亡之促暴一切苦厄
雖係遭逢皆由惡因致罹斯苦亦有爲善之

人而遭不善之事必遇善人解釋是爲神護
莫言五逆十惡之人見履安福各有本屬司
命土地會合社令城隍里域神司告聞所隸
嶽主録奏玉帝勑令火部雷司勘驗眞明候
時誅罰帝嘗有命行下斬伐判逆大神巡行
人世如有謀弑父母尊長者事雖未形心已
萌惡即行顯戮魂下酆都加諸苦罪不得赦
原善男信女命終之後不見地獄徑生天堂
若生人間則居中國爲男子身聦明富貴而
獲壽年眞人問曰善惡徃因昭報於世何以

見之
天尊曰欲知徃生當觀今生欲知來世當觀
今世今若生於王宫國戚侯門臣室及於清
閒福地身心不勞安樂康榮此是三世良因
今世雖或生於人中眼目盲壞瘡毒纒身不
得安愈乞丐道途不刑自痛泣地號天此是
徃生不敬天地三光不信三寳誹謗經文今
受斯報或腐唇闕鼻手攣足跛人所憎棄此
是徃生呵風駡雨毁駡父母公姑倚仗血氣
凌爍平人今受斯報或遭産難不順分娩或

子存母喪或母子俱亡此是徃生揉墮胎嬰
抛棄兒女殘悮托生今受斯報或痴聾喑啞
難聽難言此是徃生巧運心機哄□痴愚今
受斯報或衣不護寒食不濟餒死於溝壑暴
露尸骸此是徃生不惜五穀作賤綾羅今受
斯報或爲女流生於卑賤之中及遭㓂夷虜
掠者此是徃生倚恃兇强姦欺良善今受斯
報種種果報說不可盡俱係前因判注無錯
若不悟悔前非斷惡修善復生於鱗介毛羽
爪牙蹄角之類其中多受鞭撻屠割烹煎復

化微蟲難復人身眞人聞是惡報稽顙拜曰
下民無知一如赤子以何熏修得免斯報伏
望
天慈恩廣好生開明善道
天尊告曰碧霞元君雖曰罰惡意在度人但
能自新無不救度所有神咒能解宿愆吾爲
宣說
　大道之始　無象無言　天地旣闢
　萬神司權　泰山岱嶽　奠靖坤元
　中有元君　號曰天仙　始證帝眞

　位居碧天　爲化衆生　示現慈顔
　大顯神通　威德孔宣　安民護國
　警世敦元　輔忠助孝　翼正扶賢
　保生益算　延嗣綿綿　消灾化難
　度厄除愆　驅瘟攝毒　剪祟和冤
　嶽庭官將　號令威嚴　不仁不義
　忤逆兇頑　不尊正道　化微塵烟
　敢有咒詛　押送酆山　魂繫幽司
　萬劫不原　下民有禱　無願不全
　大慈應感　溥濟人天

天尊謂鬱羅眞人曰若人一念回心皈依正
道心神内靜結習外消便請清戒道士或就
觀宇或于家庭嚴潔齋壇盡心建善諷誦是
經或三五七遍或至百遍千遍皈命元君焚
香懺悔注想慈容儼然如在五體投地百拜
祈恩即得罪銷黑書愆除嶽府身家寍吉禍
患消弭出入亨通動居利泰九玄七祖咸得
逍遥眞人聞是利益踴躍懽忻臣今得遇是
經願爲流布人間俾令兆民咸歸仁化齊興
慈讓保國清平眞人再拜而說讚曰

　　皈命碧霞經　宿業解三生
　　轉誦碧霞經　灾難不臨身
　　仰體碧霞經　默有鬼神欽
　　恪禮碧霞經　家眷保安寍
　　存想碧霞經　精氣神光融
　　敬慕碧霞經　福禄壽齊增
　　佩帶碧霞經　邪惡不敢侵
　　調演碧霞經　田宅益興隆
　　供養碧霞經　火盗永不生
　　讚詠碧霞經　萬願悉如心

天尊曰仁哉鬱羅能爲天人遂其利樂功德
無量宜進仙勳
天尊說經法已駕返清都諸天仙衆頂禮奉
送慶會難言是時眞人下傳世間以廣宣化
元始天尊說碧霞元君護國庇民普濟保生
妙經終
　　　天仙碧霞寳誥
泰山上頂東嶽内宫曩時現玉女之身根本
即帝眞之質膺九炁而垂慈示相冠百靈而
智慧圓融行滿十方功周億劫位證天仙之

號册顯碧霞之封統嶽府之神兵掌人間之
善惡尋聲赴感護國安民大聖大慈至孝至
仁天仙玉女廣靈慈惠恭順溥濟保生眞人
護國庇民宏德碧霞元君

















