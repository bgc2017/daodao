








參同契五相類祕要似八
太素真人魏伯陽演
(宣德郎權發遣提舉淮南西路學事賜緋魚袋臣盧天驥上進)
陽一二三四五
水火木金土
陰六七八九十
昔真人魏伯陽與淳于叔通授青州徐從事
參同契及古歌魏君丹成撰此五相類後昇
雲而去令弟子大篆諸本並無皆云參同契
中卷是也深屬淺見矣且五相類者論諸相

類伏制三黄二寶也故云五也
篇曰
天生元女者水銀也地生黄男者黄金也皆
禀性太和微妙之炁左陽右陰即位而相通
(謂水銀與金是天地冲和之正炁而生初爲朱砂屬左居東方後化爲水銀居西方爲右)
(是借位也)張翼飛虚危此乃一變也(張翼南方朱砂也虚危北)
(方宿是汞從朱砂中所化出乃從南飛向北方即是一變也)受生之性一
化爲丹(反砂爲汞反汞爲丹是丹一化矣)既定昇騰上宫(宫南)
(方朱宫定汞變化也)即無任萬物矣(爲汞任化萬物也)太陽白
汞(汞水銀也陰之精者也)本含赤水(汞本是生出朱砂故云含赤水者也)

返我丹液(返汞爲朱砂是夫婦也汞本是朱砂也)純黑精元含
青是也(黑鉛者汞色青也位屬東方爲朱是木精故云青也)今四象定
本各有解者則從性而和之悟者易迷者難
(悟者甚易迷者甚難)元精春隨斗柄(元精子汞也十一月建子春陽炁生)
(故十一月受陽分寸言十一月斗建子起首也)且東西互相吞也(東方)
(朱西方銀以二物相吞之也)陰凌據在酉來往中宫(中宫雄黄)
(也陰汞酉金二物相據初伏雄炁凌汞也)二姓合和(以金和汞也一云以汞和)
(砂也)爲妻爲子爲母爲君爲臣爲佐(水銀用鉛爲妻亦如)
(子母君臣也)今得節符而制御之如水滅火火必
伏矣(若依時節火候進退五行轉制金汞自伏矣)直符直事定昇

降而必成今參同以五行内外六律皆定分
兩而知同類(夫大丹若不依陰陽五行刻定同類必不得成之矣)今所
説五行赤髓同類(太陽水銀是太陽赤髓朱砂汞也又名太陽汞太陽)
(是朱砂之别名也)太陽雄黄雄精含受太陰雌黄凝
津同類是還丹之大道也(雄精雄黄也陰津雌黄也此是大還)
(丹别名也)且雄類於硇砂(雄得硇砂入鍋子内須臾成水如血汁日夕火)
(燒閉塞已伏故知不謬矣)夫雄不得硇砂色不行雌黄類
於蜜水貝母(入小鍋子消雌煞以貝母末急攪之後瀉出蜜水中各不損本)
(性自餘方法甚難同類勿可信之也)砒黄得石脂立凝而不飛
(入磁末築入筒中火之二十日而伏將此伏不失本體)石硫黄入磁石

殊汁煎而同類(殊鹵殊也將入磁器中煎不得令有燄及有火不沸火亦)
(不得用武成帝硫流五化五金百日而煎畢之矣)汞類亭脂得火倏
忽成水(亭脂硫黄也成水急取之遲即有火出自燒至七徧作中還丹餌之長生)
(堪點化也亭脂是石硫黄化汞爲朱砂汞得石硫黄更不動爲被土制也硫黄屬土汞被)
(制如泥入爐燒成丹砂)太陰山魂類同砂子立成白泥
(砂子汞也山魂雌黄和銀下養之十五日辛酉金之位也)太陽丹魂朱砂
同類於醇醯(醯大春酒也從三月入泮至五月盛日中安泮之自然返爲霜)
(豈不信乎此陰陽自化爲還丹與俗之異皆天地自然之理何言人能制造化而得成也)
鉛同類於桑灰死魂(入灰坯鍊九徧後入赤鳥脚脂霜成九徧神仙)
(丹理八石五金人餌者長生也)錫類蜜陀僧加五色山魂(山魂)

(者五種石脂也成霜五色將以入砂牛津中塗丹釜上木盆子合頭飛之從寅至戌伏盆)
(霜二十日武火晝夜不止金鼎五金不愛大祕其霜五色無比也)鏹同類於
重砂子魂精(精者結砂言砂入漏爐藥五十徧後鏹三五數成白金可以立)
(救貧乏矣)波斯折鍮五斤入素白霜而同類(波斯鍮石)
(五斤白霜是銀和土鍋上以到行神骨覆之厚五寸一時一徧入陰獸汁淋取實堅漸漸)
(與火三季是成鍮屑之獸汁者黑牛尿到行神骨是戎食鹽也)崑崙同類羯
羊(崑崙曾青也似羊津是羊脂也曾青治之如粉津拌羊脂入砂甑蒸十五徧後於小)
(室中伏不問五金總可爲依伏法勿使精華炁岀飛可十周成青龍翹立制朱元精汞也)
(汞素亦可制丹陽赤銅也)空類於代丹(空即空青也代丹代赭也同於鉢中)
(研如粉以元精拌之入砂甑中蒸之後入黄土堝中固濟子東炭燒之二十日立化五金)

(乾汞須臾成白金亦救世之法元津是鹵殊汁亦號太陰元精也)陰伏金公
倏忽於飛霜陽制立要亭脂(亭脂硫黄也金公飛霜以水銀)
(須臾成黑泥入豐城磁器中得絳霜還精大祕矣)子受母即被褐而
留之(子水銀也母銀是也)母變子即有庚而句定(庚金也子)
(汞被銀丹句定也)因轉成物即用之根微畢伏之緣
摯不使飛凝實賴太陽(陽合汞也)而相俱敵互爲
化用(汞銀同敵互相制伏也)亦能空同洞長以金爲號
昇降(是空大剛)若欲飛魂至九歸命七符不還(九是)
(朱七是汞也歸金成丹餌之即神魂長生與日月天地齊畢矣)返成五行父
母君臣如何可置大丹次也(汞屬五行之一爲父母君臣能)

(制御之返爲大丹者也)吾見諸家所説皆自謂我能不
辨陰陽不知同類或大聖隱説其訣又不解
看用意自裁殊失聖旨夫欲知爐火制御石
藥須尋方疏志閑經術必洞曉古人之文更
致意思即是大道也今諸山名洞遂尋師旨
各各不同但多經方諸家盡説義解商量亦
自能下手(皆稱云須諸方疏細義推陰陽至理而知同者矣)龍馬受
駕(龍乾也馬坤也器物是也)龍虎相吞(龍汞虎銀二物相和交互相吞食也)
男女交媾(男女交媾男雄女雌二黄和其金汞者也)父子善欽(父朱)
(子汞)母變含類(母金含汞子也)白赤相浮(白礬赤鹽)黑青俱

拘(黑銀曾青)左旋六神(從子至巳)已歷我宫(謂從汞爲朱砂從子)
(是汞轉到於巳午返汞爲赤砂矣)從來右轉暫過故符天地
(謂汞自左至于右成金之體也)周巡八節而定四時迭凑争
先(依二至定日時養火矣)以驗五之位也(五土也謂雄雌合炁也)
讚曰
至聖大賢著在三變(朱在南方又屬東方水銀又屬北方也)各
知部位龍虎争先赤髓漸紫(虎銀龍汞赤是丹砂丹砂者爲)
(赤色之名也)白礬通元(特生礬石内有明礬能制汞也)載我八石
(三黄五金是曰八石)俱定乾乾(北方汞爲金也)設陳五方(五方者朱)
(砂當於五行陳設令相合)雜類難言定取赤帝(赤帝汞别名也)率

土五捐(批母之義子特行之)去石也用一拘九(一銀九汞也金)
(拘汞而相制伏也)將五定七(七金也五雌黄也)一炁三節(一炁)
(十五日五日一節也)七八合成(七八之道七汞七兩八銀八兩一云七八乃十)
(五日而成象也)即還丹之見焉使礬石即用三使藥
(三使石膽黄白二礬)用二青(曾空謂也)而不得用太陰元水
石(鹵鹽是也)雄雌砒黄(三徧霜也)石硫黄(以火溜過)用水石
鹽煮之一月令伏火(此四黄煎制即不用五礬之類也)二礬
蒼持(用火之訣長先文短用武即不失制也)大丹藥不得下著
生炭須熟火也
歌曰

稜深長合取陰陽(鼎器狀如仰月亦如毬子兩頭以下稜合著上稜須)
(著意作之不令小有參差)底厚能存藥永昌(謂以鉛銀爲之如混沌之)
(形存養神藥以獲昌隆也)太陽流珠入華池(流珠汞也黑池左味用煮)
(汞銀用結了砂子和研之入器用矣)赤鹽白雪成雄雌(礬鹽合煉以成)
(赤色故號曰赤鹽用以飛造丹之霜雪也白雪並雌雄二雪皆其名矣)去道非
遠人不知(言法目前而人不知)赤龍化爲粉(汞化爲赤粉)白
虎利如霜(鉛和汞一時總變如霜雪也)其中投石液(石液謂硫)
(黄也)還用帝流漿(伏制石液當用玄帝流漿玄帝流漿者磁母之液也)調
神五藏清(調持運火存養五行神炁於丹室之中如人能保五藏於清肅也)
欲得煉三黄(鉛汞須得伏火三黄以返純陽之質三黄屬土土能生金故用)

(之矣兼性太熱並是太陽之精汞冷故用之三黄一雄一雌一硫是也曾青能通神明是)
(金之苗爲金之使雄雌硫金乃爲之華也)夫大還丹用鉛爲主用
水銀爲君硫黄爲臣雄黄爲將雌爲佐曾青
爲使故君臣配合主將拘伏使佐宣通雖用
借爲傍助久久爲伏火灰矣未審堅性(素汞堅銀)
(也未審分辨之性也)謂子母如未分如何使陰陽(陰陽乾坤)
(是矣)謂先定二藥及鼎器伏制火記運用乾坤
二卦遞相承制也從子到辰巳爲直符從午
到戌亥爲直事體法卦象定火數也
參同契五相類祕要
