








葆光集序同三
伏以渾淪未判已合天地之眞清濁將分遂
運陰陽之妙由是三才既立萬化俱成品物
咸亨異人間出如眞人者姓尹氏世族滄洲
人也祖先一母三産九男中内七人各封八
縣厥後簪纓熾盛抑今碑銘昭然至眞人愈
爲盛事童年入定看乾坤造化之原丱歲出
家了性命超昇之訣接人救物考古規今窮
萬事之始終列千賢之先後博施廣化汎愛
寬容爲而不爭犯而不校欲仁而斯仁至矣

不善者亦善覆之蓋由達向背之情曉幽明
之故既已往而弗諫但將來者可追知進退
存亡恕大小多少流言不入任毁譽以何移
凡事飽諳信浮沉而所適隨流若類混迹同
塵受垢安身託詞警世清吟編簡意傳萬古
以無遺法語敷揚志取一時之有補可以繼
全眞而演教叙正派以流芳開衆妙之玄門
指三清之直路高縣慧日照破邪陰大振宗
風蕩除凶穢故使門庭洒落境界清凉屏幽
夜之迷途附長春之勝域擬開靈沼植萬朵

之金蓮空駕神舟載一輪之皓月是知人難
調制道不加行可懷寶而坐忘或寫憂而遊
戲不離方寸歷遍遐荒復挈大千納于毫末
心田晃朗照知聞見覺之前性海淵澄湛成
住壞空之後感而即應捨之則藏淡泊于無
生逍遥于寂滅如如不動冥超劫外之天了了
常存永在現前之地般般勘破處處圓成信手
拈來轉頭放下諸門遍曉悟萬法以歸心多
劫曾修證一眞而合道是以曩離塵世乆處
仙鄉優游于碧落之中冥賞于清都之内上

方尅約等師父之千年下會來期誕自身于
次日是謂至禮無體至讓無辭按美名無稱
之稱合上古不德之德其縁有慶其故無私
蓋懷弘道之微機以示化人之雅範不虧細
行終累大功既足清標敢無美譽浪裁狂語
冒讚幽情不防條罪之三千私發師眞之萬
一云耳夫葆光集者即眞人之所作也自承
教一十三年常坐于大長春宫寶玄堂之重
室葆光之軒日有在京士大夫及遠方尊宿
參問請益求索唱和或自述懷遣興警誡勸

示復因諸方遊歷經臨景物題跋讚詠所得
詩詞歌頌編列次第分爲三卷以軒名而立
號焉或謂葆者蔽也謂蔽藏靈識不令外馳
雖應萬變不失虚寂之體又光者照也謂照
破昏闇坦然前進不致陷墜徑入希夷之域
又集者聚也謂聚積珠玉衆寶等類施設運
用以濟貧苦之者述作之義大略然否或謂
詩有四鍊鍊字不如鍊句鍊句不如鍊格鍊
格不如鍊意意者志之用詩思之委也故在
心爲志發言成詩詩之成也不必字精句健

風騷屬時之爲美美者美于德尚于志也志
者稟於道感而動之託于辭和而節之成于
文文者奮于言言者無罪則思無邪也夫正
情性明得失主忠信戒權謀止强梁守柔弱
寶慈儉去奢泰崇高節美教化眞人之詩爲
深得之如云心中實行真爲寳口内虚詞未足
奇又云智源起處姦邪盛禮貌彰時道德衰
又云性暴每聞人化虎心慈果見木飛龍又
云從他外境魔千遍一片眞心不解驚又云
寵辱不驚君子性是非寧動法王身凡此類

例篇篇皆然幸覽者知之耳若懈慢而不覽
魯莽而不知嗚呼哀哉唯沁州長官杜德康
爲當世賢者也一見此集普願衆聞遂募工
鏤板以廣其傳庶使英明之士同器之流覽
其文而知其實悟其理而得其趣豁然穎脱
塵累高蹈眞空名列丹臺永超生滅眞謂仁
人之用心也哉峕歲在己亥重九日門弟子
煙霞逸人三肅熏沐拜書














葆光集上
　　　　清和眞人尹志平撰
　　七言絕句
　　　金山自宣德州至田相公營約七八
　　　千里乃金山之北也
西北行程近八千却成南下過金山金山更
向西南望纔見陰山縹緲間
　　　又
曾從神仙日下遊五千里外水分頭時人只
解東溟注不見長河西北流

　　　又
西出陰山萬里多一重山外一重河大河五
次親曾渡餘外山河未見他
過大石林牙契丹國大石是契丹語
　　　學士名林牙是小名中原呼大石林
　　　牙爲國號
遼因金破失家鄉西走番戎萬里疆十載經
營無定止却來此地務農桑
　　　又
羣雄戰力得農桑大石林牙號國王幾帝聚

兵成百萬到今衰落亦城荒
　　　西域物熟節氣比中原較早故記之
止渴黄梅已得嘗充飢素椹又持將時當小
滿纔初夏椹熟梅黄麥亦黄
　　　師適有他往而雲水高人踵門者日
　　　無一二因作此
師去交朋來往稀知心還似不相知胸中有
志忘人事與我眞情正所宜
　　　唯太守家李提控日逐一過
此道難行步步高時人見者謾徒勞隴西道

友知何意忙裏偷閑日一遭
　　　自詠
世念如今已不生惟思道德未精誠蒙師訓
教經千百是處無過苦己行
　　　段公覓得小魚放生
乞得纖鱗免受烹放歸溪水任遊行莫言他
日成鯨去目下從容也暢情
　　　寶玄堂作
出門開眼見西山只爲縁輕未得還身在葆
光雖散誕此心常憶白雲間

　　　和陳學士
西山終日有雲煙只爲人心未了然誰肯迴
頭林下問本來面目是眞仙
　　　和趙講師
休向心田挂一毫囑君四句記來牢衆中不
見他人過便許先生道德高
　　　劉宣差病索詩
欲求輕健得安然試伴長春向寶玄百日消
踈如肯受他年骨壯自神全
　　　蒙師㫖去山東别燕京偶得一絶

西域歸來萬里餘區區尚未得幽居他時若
到安閑處靜掩柴扉不出廬
　　　和王道録
物物知空任去來頭頭心上覺花開是非過
耳休重問道德終身莫下懷
　　　又
教風普振遇長春豈擇官寮與士民箇箇携
將歸紫府人人點化出紅塵
　　　眞人有天上人間四絶依韻奉和
天上眞仙無事忙人間愚昧自相妨不知心

是根源主終日空勞禮十方
　　　又
天上羣仙心本同人間萬法總虚空不知道
德渾淪妙猶自談西與說東
　　　又
天上莊嚴道力成人間法像善經營不知上
聖垂方便執性昏昧幾箇明
　　　又
天上眞功達者稀人間立像要歸依若人頓
悟無生理便是吾門最上機

　　　燕京會首間作福
作福須從損己求修眞只要肯心休古今賢
達無多事福慧雙全第一流
　　　自詠
自顧微軀劣弱多尋常五臟却安和雖然未
達青霄去幸免今生苦戰魔
　　　又
人羡剛强是俊英我憐柔弱得全生試觀舉
世貪名者盡在塵中苦戰爭
　　　又

受教師眞三十年幾迴責我不周全暗中速
改即成老死上頭來尚未圓
　　　寶玄堂下得房二間
兩間靜室一間空片席安眠樂在中莫怪忘
貧隨分過都縁造道未精通
　　　又
暖室明窗我則眠返思天下有餘寒三冬誰
得優游過多被刀兵歲歲殘
　　　又
靜室安居明更清等閑不惹世間情從他外

景魔千遍一片眞心不解驚
　　　又
本來一點最孤靈染着人情萬事生欲要歸
根清浄去應須返樸入圓成
　　　又
用時行道學長春捨則潜心默契眞一性既
通非内外兩般消息没疏親
　　　又
苦思奇句竟何爭無礙狂吟信筆成樂性發
言聊暢道興來自得不求名

　　　禪子岀示墨竹圖索詩
收得黄山三兩竿展開付與道人看任他塵
世光陰急不識榮枯與歳寒
　　　道友索茶
爽氣自生常灑落睡魔戰退得清凉有爲終
是歸生滅無事天然定久長
　　　登高
白露零時秋意深紛紛紅葉墜寒林黄花亭
上三般樂把酒高歌遣興吟
　　　自省好靜

從來辯正在人先睹事徵求訪妙玄今日始
知當日錯忘言忘我性方全
　　　又
每見恣情招横禍未聞至道惹非灾古今仙
分縁何得都是存心靜處來
　　　寶玄堂月下聞鴈
燕山空闊夜彌清坐聽征鴻一兩聲豪客營
營心有着幽人寂寂耳偏明
　　　又
寶玄秋後轉加清靜夜沉沉聞鴈聲默坐睡

魔難着摸月光心竅兩分明
　　　看雞冠花
羣紅十日多零落純紫三秋尚耐風莫似閑
花看一例性根禀受不相同
　　　談論各處見解未知實際贈陳學士
人間口鼔未能窮出世清談與箇中誰解窗
眀猶紙隔外頭裏面兩般風
　　　吴學士呈眞人詩五篇和之
幸爲男子長中州好占仙標第一儔學取龐
君並許氏全家輕舉免荒丘

　　　又
一身本分樂幽居免却人間虚過譽性靜自
然通正教心閑何必苦看書
　　　又
修眞無志望天然推了明年又一年只待陰
公傳的信此時何處覓神仙
　　　又
人無决烈不能閑暮去朝來鬢漸斑都道林
泉堪養道古今幾箇到家山
　　　天長觀作

浮名輕染即成魔況復人情事轉多着景因
循無决斷前程終久待如何
　　　陳學士覓冠簪詩
愛與人交心見心等閑未肯許冠簪先生骨
相非塵俗林下何時肯重尋
　　　燕京劉會首出家要住西山上方雲
　　　峯觀贈詩二首
教在幽燕大闡開度人千萬會中來唯君得
味心先覺靜住西山更莫迴
　　　又

入道彭城最有縁專投誓狀叩重玄而今便
作雲峰主未到蓬萊已是仙
　　　寶玄堂偶得
看破身空萬法空寂然不動感而通眞常應
物渾無礙變化神靈顯聖功
　　　又
日逐東生西復沉浮雲短景更相侵行年六
十老將至但向虛齋寶寸陰
　　　捉住無眀
莫縱無明業火生無明起處是眞情觸來看

破無明妙便把無明作我明
　　　修行五更頌
晚參罷後一更初收拾靈光入太虛耳内不
聞塵事亂性中寂寂樂無餘
　　　又
二更寂寂樂眞閑一氣綿綿任往還行滿三
田陰鬼滅功成九轉列仙班
　　　又
三更三點一陽生六甲三元五氣清不是性
根超造化如何命寶得圓成

　　　又
四更魔退罷驅兵穩睡安眠賀太平夢裏分
明無所著覺來依舊有餘清
　　　又
五更五點五更殘一志堅剛靜若山休道神
仙無處覓長生只在寸心間
　　　苦辭眞人往縉山
大劫紛紛尚未安辭師别衆鐵心肝道人决
烈將何喻死到頭來更是難
　　　甲申年十一月二十四日辭師會劉

　　　便宜留數日以數騎送至縉山道院
數騎翩翩别古燕北關已渡興無邊飄飄得
遂終身願馬上閑吟入洞天
　　　又
便風送我到嘉山枕石眠雲自在閑耳内不
聞塵巿鬧心中乘興憶西關
　　　又
三九嚴凝雪滿山東風送我過庸關人情却
盡天垂祐莫是前程有分閑
　　　秋陽觀作

聞說秋陽景物幽神仙親到此巖頭長春詩
句眞堪畫處處流傳早晚休
　　　又
我今信步亦閑遊詩賦長吟興未休遥想天
長名重客幾人再得到巖頭
　　　又
名山曾度無窮數不似秋陽一景幽去歲眞
仙曾此過今冬閑客也來遊
　　　春日
秋陽地僻遠皇州未覺東君造化幽莫訝春

光來覺晩和風咫尺到巖頭
　　　又
一身無繫任天涯蓬轉萍浮度歲華不問故
鄉安且樂因縁靜處便爲家
　　　龍陽觀清眀日述
物上施爲不動情六根安泰自和平三田氣
滿千魔盡一點光通萬法明
　　　又
物外閑吟格調清爽人胸臆豁迷情慧風飄
蕩迷雲散放出從來皓月明

　　　山後暮春雪
春盡寒雲忽作雷北山玉屑已成堆妖桃艶
杏何曾見只有梨花幾樹開
　　　西關外與大使華宗選庵地
數騎翩翩關外來洞天遊戲散心懷不求親
戚人情厚唯願相知道眼開
　　　又
關外閑居景甚幽山深河遠水長流不須洗
耳心常靜誰望聲名繼許由
　　　龍陽觀新成後園可五畝有老松一

　　　株周迴種瓜日耘其苗因憩於老松
　　　之下呈同道
隨師福薄未同塵供養難消便退身自笑不
能成大器龍陽甘作種瓜人
　　　龍陽觀後有老松一株馮君讚其
　　　孤秀長久不更變耳
龍陽可羡古松青柯葉經冬不變更孤秀亭
亭堪作伴豈同花草片時榮
　　　㶟陽東至縉山可二百里所産之物
　　　他處未可及也

懷來玉液德興花未讓中原景物嘉更有閑
人眞受用一川麻麥是生涯
　　　重午日與德興府道衆遊白貼山靈
　　　境寺
爲求出世遠塵寰一上西峰六十盤得到洞
天清絶處使人特地覺心安
　　　又
白髮蒼顔學道流觀山翫水且優游少年門
下多勤苦老後身心得自由
　　　無所取實自然可用心耳

對月臨風最愛吟拈來放去不勞心自知出
語皆空相惟遇通人是賞音
　　　仲夏過武川道友以詩留過夏答云
　　　龍陽七月間立殿有瓜已熟因作是
　　　詩耳
因縁到處是生涯功滿三千結實花來日龍
陽曾有約上梁已許啗新瓜
　　　五夫人宅見怪柏禪床作
古柏禪床稱道家相逢眞箇好生涯終朝共
坐忘言論各守清貞度歲華

　　　堅辭道友欲赴龍陽
武川住夏勝龍陽六月軒窗風自凉只恐無
功辭去早不能待得好瓜嘗
退居巖穴忽一日潘士送師號賜清
　　　和大師人迴有詩上謝
降心學道出塵魔决要修眞上大羅三十年
來功未就虛名賜我號清和
　　　又
昔日玉清曾拄紫今朝巖下肯披羅幻身任
使經千變且保安閑一氣和

　　　又
克己修眞較少魔從來本分可張羅如今潦
倒加師號有愧神仙張志和
　　　又
糲飯充腸戰退魔弊衣遮體勝紈羅浮名浮
利忙中亂實行實功靜處多
　　　山中雨過賞月
雨霽西山瑩靜天分明寶鑑碧空懸道人賞
翫中宵坐爲愛靈光一點圓
　　　又

雨過西山月最明中秋共賞稱幽情寒光照
破昏魔膽一夜無眠徹骨清
　　　又
山靜雲收入夜清月光澄徹九霄明照人肝
膽無他慮惟有詩情與道情
　　　借道録段公詩韻述
行盡千山及萬山觀來無處可開顔唯餘關
外煙霞景却在虚無縹緲間
　　　寶玄堂西齋號曰觀妙堂以段公詩
　　　韻偶得一絶

獨坐玄宫觀妙堂忘言默默内韜光有朝養
就渾淪性塞破乾坤没處藏
　　　和衆賢赤石詩韻
赭石頻磨不讓朱解開疑句樂眞如秪因剖
析羣經旨一點能通萬古書
　　　又
美石精金總在山未同此物代朱顔點開玉
訣分明處疑惑都忘咫尺間
　　　自嘆虚名於身何益
昨日名卑心不樂今朝名重復如何人情未

解平常足空惹貪求罪業多
　　　詠今古
太古玄風事若何無爲無作自清和嗟嗟衰
世人情厚種下無邊業障魔
　　　人求題架鷂圖
靈明俊健貼天摩降伏機關保太和常似目
前休歇去等閑不放過新羅
　　　深入峽裏遊團山道院留題
滚滚長河千里來亂山重疊峽門開勢隨曲
屈無窮數流入東洋幾去迴

　　　又
二峽峥嶸氣象雄團山水浸畫屏中眼前妙
景紅塵外疑是蓬萊第一宫
　　　武川送道友至樊山縣回三絶
武川别後却歸燕際會應難仗有縁早是琳
宫催督緊那堪石炭鬥生煙
　　　又
只爲吾師葬古燕蹉跎應物且隨縁修眞最
怕傷和氣養性休生火與煙
　　　又

雪嶺皚皚南接燕穿山渡水我因縁一朝得
達長春境香滿琳宫結瑞煙
　　　庚寅年正旦閑吟一韻十絶
談玄論妙話頭清意曲心迷轉不明盡道利
他全至德何曾損己半分行
　　　又
劫運殘傷氣未清天開衆善漸分明羣生普
化歸眞教萬象光輝合度行
　　　又
萬籟沉沉一氣清三陽赫赫九光明人間榮

顯非吾願頗愛存心靜處行
　　　又
寸心不昧氣長清舉意無私道漸明十載行
周三界上一時功滿九天行
　　　又
物外閑吟别是清磨開慧刃道心明萬花叢
裏披衣卧百尺竿頭進步行
　　　又
至道夷然極目清縱橫無礙四方明時人未
信眞空路試與閑人作伴行

　　　又
仙宫紫府有餘清閬苑瑶臺眼界明六六洞
前乘鳳過三三天上步雲行
　　　又
天無覆翳朗然清聖帝眞王日月明共喜鬢
斑該詔下太平國内自由行
　　　又
長春景物自然清西閣東臺四望明羽客仙
官交互轉蓬頭丫髻往來行
　　　又

了道眞仙萬古清垂言立教訓聰明上人得
意忘言坐終日騰騰獨自行
　　　庚寅年通仙觀醮罷復迴以詩别道
　　　友元帥監軍
久厭人間酷愛山山中分薄又東還功虧未
免隨縁轉猶自區區不放閑
　　　又
徘徊數日戀西山書疏相邀便索還自歎鬢
斑年已老人情仍未許教閑
　　　又

千里縱橫一帶山數年留意幾來還行時不
避崎嶇險指望終身永占閑
　　　又
燕中邀我出嘉山數騎翩翩東復還不是白
雲香火冷本心縱意且清閑
　　　又
疊疊重重無數山道人遊歷不知還未通下
手全眞妙誰得逍遥自在閑
　　　又
五絶新吟别此山此山别後幾時還若將動

靜能雙遣到處無心便得閑
　　　留别河山道衆會首
水聲山色本無情山水之間神自清不是此
間人事重重來憶望樂平生
　　　又
樂道忘機適本情遊山翫水眼偏眀老來不
得安閑處却使東西南北行
　　　又
玄教開迷遠世情世情絶盡道心明當初來
後無多事只爲情深有死生

　　　跋十老圖
十箇閑人閑又清清閑眼看甚分明教君試
向閑中坐閑裏功夫是怎生
　　　礬山先天觀住夏因時勸衆
西南仍有大兵荒東北安居夏月凉宜向此
間行吉善勤修道德名香
　　　又
大劫紛紛到處荒幸然此地得清凉勸君加
志修眞福漸覺無爲清浄香
　　　又

曾從先師歷大荒歸來惟喜此清凉干戈未
息先康泰蓋爲人淳德行香
　　　又
人人未悟性多荒安得逍遥心地凉識破機
關歸物外自然道德自然香
　　　又
鍊性通眞意不荒任教造物變炎凉功成跨
鶴歸蓬島留得高名萬古香
　　　別礬山道友
物外逍遥遠世魔無爲無作保清和我來幾

度人情熟大理推窮善者多
　　　又
抱一無離物外遊飄飄獨駕大神舟茫茫苦
海人無數誰肯灰心上釣鈎
　　　又
忠言普勸早回頭勸不回頭陷九幽大聖無
由提得出目前認正早吞鈎
　　　詠先天觀殿後湧金池作木牌於池
　　　面戒物觸穢耳
滚滚靈泉歲月深分毫垢穢莫教侵世人只

見無涯水唯我看時不盡金
　　　道過燕臺清水村馬公宅宿滯雨
扶風邀我動天心一夜雲生雨作霖萬物西
成將有信千金難買一知音
　　　述懷
學道年深始得成一番魔過一番新頻逢魔
處心休變魔盡才明一點眞
　　　又
七眞修德動天顔一舉玄風過玉關水調歌
頭明有驗大開門户倚燕山

　　　崞州赴供三絶
常足軒居恰一年身心自覺稍安然教門使
我知難免不避迢遥赴醮筵
　　　又
嶺北風寒自古傳三冬遠涉鴈門川道人慈
惠堪爲寶度死哀生作善縁
　　　又
暫别燕城處順堂代師行化歷他方本非留
意攀縁動醮主誠心不可忘
　　　題墨竹

墨君寫就四時春葉葉枝枝迥絶塵奪得化
工權在手一番拈出一番新
　　　常足軒中自述
常足軒中山海全更兼風月伴流年人求見
者無他語盡唤長春小洞天
　　　又
小軒山海盡方全常足爲名佚老年好向此
間閑自在更於何處覓壺天
　　　過晉安府南新莊贈杜道人
六歲出家九十一一真明透四三七今朝幸

遇宿縁深法法俱忘事事畢
　　　偶得
收拾輪竿罷釣鈎諸縁頓息便休休情忘意
滅無多事彼岸高登不用舟
　　　又
不迷香餌不吞鈎便得安閑事事休雨笠煙
簑常作伴清江穩駕一孤舟
　　　又
好把諸縁一筆鈎修眞須向死前休茫茫苦
海波濤急歸去來兮得岸舟

　　　示衆
塗川九夏清凉坐崇義三冬自在眠只爲從
來懷道念雲游到處得安然
　　　又
莫慮年深功未全一朝行滿自忘眠修眞非
是尋常事要識然中然不然
　　　又
普勸高明後學仙莫貪嗜慾恣高眠時時道
德相參問自證元初合自然
　　　和寂通居士韻

修眞功果若機梭不是虛頭且恁麽頓悟寂
通無慾處箇中消息自然和
　　　通仙觀作寄燕山馮公輩
一帶西山總屬燕燕山堪可度殘年吾門本
即修眞客來向山中便是仙
　　　又
也無香餌也無鈎空設輪竿傍釣舟目擊無
言知這意何須苦口勸同流
　　　贈石殿試
我有清閑欲付人人無分量敢全眞石中懷

玉還能保物外逍遥别是春
　　　過高家鋪
大山心裏小庵兒暫過何曾一日期却愛洞
天人不到遷延住了許多時
　　　又
三三兩兩小孩兒也會擎拳作禮儀到處善
縁天意順前程不遠太平時
　　　又
只因靜處見嬰兒試問行人何日知功滿三
千方際會行成八百遇佳時

　　　過渾源亂嶺關
下冬一日出礬山三九初行亂嶺關會衆送
迎多歎息道人難處也開顔
　　　又
時當歲久歷西山纔過關來又一關寒氣着
鬚眞老相朔風吹面似童顔
　　　又
九九嚴凝雪滿山恰如韓子渡藍關一行道
衆眞堪畫雪鬢霜髯變老顔
　　　嶽神山小亨詩二絶

萬仞峰前一小亭横眠正坐眼中明目前大
道人難見終日逍遥自快情
　　　又
萬仞峰前一草庵終朝興味坐偏甘有人來
話人間事閉目無言到晩參
　　　懷仁縣年日作
去年崇義添新歲今日懷仁换舊年更過周
天十二度賀正甚處再團圓
　　　崞州南陽村紫微觀和移剌中書陳
　　　秀玉韻

三教雖同人不同既言西是必非東目前便
是分明處了一眞通不二宫
　　　崇眞觀劉講師請齋
初過鴈門逢地角漸臨滹水見天涯如今反
作中原地四海和同即一家
　　　乙未暮春因過交城縣秀野園有詩
　　　三絶以廣其秀野之意
秀野新城當亂離覃君好事特然奇園中花
木俱非俗家内兒童盡賦詩
　　　又

暮春秀野正當時桑下妖紅别是奇兩事不
偏誰得悟圓明消息少人知
　　　又
因遊秀野過疏籬入眼堪憐錦樹奇若解村
東王老意請公休記百花詩
　　　因得平遥縣清虛觀
每求淡薄念深山却得清虚佚老顔古柏靜
觀堪作伴無心無慮四時閑
　　　潞州東北吴兒谷口黎涉二縣長官
　　　會首接送往來不致有失兼立觀同

　　　積福行耳書來以詩迴答
南北縱橫千里山君當要路涉黎間幸臨權
勢宜方便接引行人出險關
　　　贈靳寶童
蓬頭日用道心堅好伴高公作小仙外學應
縁除四相内修活業保三田
　　　忻州張同知見請未能即應以詩答
　　　之
平遥暫别到平陽一箇身軀幾處忙常恨功
虧無變化不能普照應諸方

　　　乙未季秋至介休縣洪山明霞觀作
洪山佳景洞天幽下杭清巖瀑布流更上高
原三四里興來閑步到泉頭
　　　過汾州義常村靈源觀土埪宿
土洞彎跧可避乖寒冬打睡日高齋有時暴
客專相訪更入深垞不出來
　　　太原平陽兩路經遊迎送者無間斷
兩路應縁春復秋來迎去送暫無休人心不
讓汾陽水伴我西南直到頭
　　　詠河津紫金山老君峰

我來親筆記行蹤四顧山河是要衝仙境清
高名自古至今呼作老君峰
　　　過河津士庶求詩
洪波三面北圍山中建津城禹稷間道過相
邀連信速滿川香火盡開顔
　　　與西巖張閑話
莫問林泉莫問山清虛都在片心間若能常
把人情遠遠盡人情便是閑
　　　題新張村庵
身輕豈慮天涯遠性靜何愁地角賒京兆歸

來當仲夏清庵快意日將斜
　　　答楊漢卿
青霄有路果能攀要識眞閑非等閑情性磨
礱離四相調和眞息透三關
　　　題馬谷觀音閣
馬谷來時正暮秋一溪雲水好程頭衆人不
解予心樂飯罷從容獨上樓
　　　儒士郭公以詩求安樂法
浩然一點要方圓直養無私滿大千變化往
來三界外何愁耳順不延年

　　　登前高山
地角天涯在目前前高堪作畫圖傳有人來
問予名字無數松間一散仙
　　　前高山得平遥衆官請書遂寄
新得前高代崞西松巖密茂數難知幼時常
慕山中樂老也閑居正合宜
　　　身退三絶寄燕山同道
心退應當即有年而今身退兩俱全玄玄妙
妙忘談論浄浄清清合自然
　　　又

承教行縁數十年燕山宫觀稍周全終南再
舉皆天意恰正歸來事了然
　　　又
學道隨師三十年功虧尚自未能全風波世
路經千險誰解心頭只坦然
　　　示衆
松風入耳昏沉少世事經心濁亂多幸遇洞
天清絶處勸君休縱睡魂魔
　　　又
莫問修行淺與深道人影子道人心既知道

理分明處可惜輕狂廢寸陰
　　　寄平遥縣馬會首
馬公向老認前頭識破人間便好休且向太
平尋久計閑人相伴度春秋
　　　長春宫同袍策馬於前高山下爲雪
　　　阻故賦一絶以寄耳
湛湛清虚不立言報人氣象應無偏迢迢千
里來相訪雪擁山門馬不前
　　　前高山連日雪戲題
雪霧濛濛不暫休青松緑檜也添愁更因書

疏東來急一夜青山盡白頭
　　　沁城龜山遊憩得三絶
銅川已見可開顔闔郡民蘇山水間更有清
高堪賞處興來閑步上龜山
　　　又
上得龜山四望明世間觀透快人情我今幸
遇清凉地唯願諸方早太平
　　　又
每到龜山照四方四方何處不窮荒從今覺
徹人間世酷暑來時心也凉

　　　閑中
體性玄虚感處通還能應感便玲瓏玲瓏養
就無中妙妙體眞空空不空
　　　又
修眞要解祖和宗宗祖時時顯聖功借問祖
宗在何處能言能語性玲瓏
　　　又
默地悟時識祖宗丘劉譚馬好家風門中志
士聽予勸弩力勤修要始終
　　　丁酉歲中秋沁城寄燕山道衆

燕山已别恰三秋萬丈風波到岸頭更謝衆
眞憐我老銅川米麥勝他州
　　　因看子瞻壁間録偶得一絶
道人兀兀三盃酒禪客昏昏一覺眠似是似
非誰可辯勸君休聽俗家言
　　　贈馬會首
逢人未話形容老見者先云道德高虚室只
宜常自在灰心莫掛一絲毫
　　　重午日别平遥縣李酒使
寂靜身雲任往來從教世俗有心猜時當重

午離仙院滿檻葵花不見開
　　　答大名府請在路染疾不赴
昔日曾聞師受魔而今傳付老清和前頭無
限眞遊境不許功虧得見他
　　　贈牛仙
學道須憑識見高遇魔不退轉堅牢若能悟
得無生滅免向人間更一遭
　　　濰陽住時有清逸庵數與閑上尋閑
　　　三十年後領衆興縁至今七十却返
　　　本矣

昔在濰陽三十年今年七十罷玄談靜中記
得眞閑處却似當初清逸庵
　　　道人劉志希獻雕木七眞小像
一點靈光用處眞精窮衆妙自通神還能更
悟元初妙刻出從來無相身
　　　五華山道院
五華眞本是林泉萬木峥嶸接水源試問往
來遊歷者山庵幾處得周全
　　　又
五華見者盡開顔平路行來便是山道院清

幽仙境界林泉靜處勝人間
　　　又
玉蓮池上玉蓮亭對水臨山眼界清走遍人
間歸計晚五華堪可寄餘齡
　　　遊五華五絶答王子正
從師應詔起濰萊教在燕山次第開昔日鍊
丹修養處今朝閑客又重來
　　　又
青荷柄柄出方池正闕陶潛金菊籬盛夏栽
培香漸吐重陽相待未爲遲

　　　又
五華再變類蓬宫一片清凉眼界中天賜老
身閑自在五華池畔快哉風
　　　又
何人通得内雲遊八表縱橫不解憂清浄境
中無盡藏問君何處是程頭
　　　又
絶盡人情見道情道情仍是强安名若人能
悟無生妙越過南華與赤城
　　　五言律詩

　　　贊清浄經
三能清浄理知者悟眞情上德本無我下愚
元好爭湛然遺所照應物轉分明至妙從何
入直常性自平
　　　戒不足
有衣能禦寒有食可充飢雨事如虧一使人
心意欹還如衣食足猶自縱貪癡忽爾業盈
滿臨危更怨誰
　　　處順堂中秋作
處順中秋靜雲朋和氣添魔精潛海角明月

出山尖萬國同歡賞千門共喜瞻相看終夕
坐都覺性安恬
　　　礬山先天觀作
先到終有意雲水已無心隱跡唯求遠埋名
恨未深秋陽辭益友春暖訪知音爲慕西山
靜免教人事侵
　　　又
守道忘塵累安居慕德鄰坐中無俗客席上
盡高人養氣若龜息鍊形如石皴爲求眞實
相認取本來身

　　　縉山秋陽觀乙酉正月上元木凌降
垂柳千條白華燈萬盞紅上天呈異瑞厚地
顯神工碧樹開瓊蘂青山變老翁滿巖諸草
木盡化玉玲瓏
　　　自乙酉六月至丙戌四月八日尚無
　　　雨時在山後龍陽觀因有是詩
秋無三寸雨春有十分風冬雪又太薄夏苗
焉得豐何曾求己過都只罪神功我已西關
去猶嗟歲計窮
　　　與隴西翁相别二十年識時未及心

　　　交今會話間乃知其心同往西山故
　　　録之耳
昔時曾見面今日又論心共約西山去同登
北嶺吟逍遥出京巿放曠入山林萬疊峰巒
遠前程步步深
　　　屢有請疏仍加以眞人號偶得五言
　　　長歎
爲慕眞人行人因唤我眞眞功若果足何慮
不長春學道非虛妄修眞仗實因常如七祖
志報應豈虧人

　　　王禪師病以詩贈之
古道雖能執今時亦可通修眞合要妙康泰
自和沖法盡身輕舉丹無體恭癃本來圓相
現不許一塵蒙
　　　題南庵
閑步南庵去南庵最適情門前溪水緑窗外
竹風清處險常知足忘貪總不爭只因身自
在一片道心明
　　　木林老久病過歲今年辛卯成就下
　　　元醮事

幻身雖久病道念愈精誠黄籙通幽府赤書
達上清死魂忻濟度生命賀圓成至道非由
廣如何出死生
　　　木林老仙去以詩吊之
子已返眞去予今爲子來知心十載外同伴
二年迴來後身如夢歸時火作灰死生常理
耳何必苦傷哀
　　　崞州神清觀有道判莊公談玄之次
　　　因贈言激發之耳
入夜談玄教神清坐二更門中無列子席下

見莊生性靜塵難染心通行易成能窮方外
義一片道心明
　　　五華山喜雨
四月風方息五華雨有餘羣生皆喜悦我亦
保安居夏種苗將足秋成事不虛往來遊戲
樂時駕小雲輿
　　　已亥歲四月陰霧七日始覩日月之
　　　光耳
四月陽方壯忽然陰氣昇昏迷天地暗黯慘
鬼神驚七日如混沌太陰不放晴一朝雲霧

歛日月一般明
　　　答王子正
幸然逢正法便是宿根深勿逐古人跡唯搜
自己心目前甚易見身外果難尋清浄一言
了勝如萬鎰金
　　五言長篇
　　　辛卯東路鹽場醮過景州贈東方道
　　　衆
不得西山去天教東路行心空常合道性僻
未全明觀妙入無相逐邊屬有情全眞修實

德着假戀虚名見色如空色聞聲悟寂聲動
時無少欠靜處有餘清縱欲道難悟收心行
易成幻身元係假實性本來平莫覓鉛汞法
休教煙火生同流聽苦勸别有好前程
　　　岀京寄長春宫道衆
離京五十日紙寫百千張信士盈郊接沉煙
滿路香隨方皆道化無處不仙鄉鍊性通三
界馳名遍十方有心棲靜定無意戀聲揚行
道因師訓立身須自剛民安修善路國泰誦
經章應命無高下隨縁任短長七眞開正教

萬聖助明玉行住由天意奈何無處藏
　　　重修五華觀喜題
昔日燒丹院今爲養老庵愛山非謂景慕靜
不名貪四海水雲定五華歸計堪採薪墻脚
北汲水竈頭南食粥渾身暖啜茶滿口甘一
眞離妄想萬法更何參有客不迎送無賓罷
接談任教人見怪自喜老來憨
　　　葛洪山周姑書來以詩答之
古燕相别後乘馬入山東有意尋王烈無縁
到葛洪書來知隱遯人去表行蹤鍊性青松

下棲眞碧落中修成高士體養就達人風異
日功圓了應同竹化龍
　　　盤山棲雲觀
盤山路不深道院正當心一谷水流細滿山
松布陰庵前閑散髮亭上靜披襟羽客朝舂
藥幽人夜操琴雲生添瑞景風動轉清音此
地全眞
樂予知勝萬金
　　五言絕句
　　　段道録數載始會面因出衆人詩卷
　　　繼韻二絶

莫覓塵中景好尋方外春含光成大德出語
自驚人
　　　又
恰似初相别又逢幾度春滿懷風月事分付
箇中人
　　　長春宫警世十首
劫運陰陽數天灾人自招一心常吉善百禍
永潜消
　　　又
性正出言直心偏口自訛正邪皆自定議論

復如何
　　　又
心平憎愛少意曲是非多逐惡沉幽境歸眞
潜大羅
　　　又
降心知罪福縱性屬邪魔上士塵情少愚人
嗜慾多
　　　又
好辯機關惡無爭滋味長欺謾成地獄平等
是天堂

　　　又
有欲般般着無情事事休明心知道妙見性
悟眞修
　　　又
寂寂元無染迷迷自有情悟來絶四象覺後
現三清
　　　又
般般心地濁句句話頭清得勢欺人重失時
禍不輕
　　　又

澄神知道大絶慮覺身空了見元初妙慧光
無不通
　　　又
三田丹寶實四海自馳名吾道千年遇先師
萬里行
　　　題山水石硯屏
妙有通神化虚無含至靈能知天地始元氣
自分形
　　　因魔示衆
逢魔無動念臨事易安心叮囑門中士再三

惜寸陰
　　　又
天魔難改節人事易勞心叮囑門中士再三
惜寸陰
　　　又
魔深重發志事淺愈防心叮囑門中士再三
惜寸陰
　　　又
因魔成實德遇境見眞心叮囑門中士再三
惜寸陰

　　　又
却魔憑有慧滅我用無心叮囑門中士再三
惜寸陰
　　　又
千魔無濁行百鍊盡凡心叮囑門中士再三
惜寸陰
　　　五華山寄王子正三絶
未明三島約且喜五華春雖則近人世幸然
已出塵
　　　又

暮年知短景度日謝長春訓我離三毒應當
出六塵
　　　又
五華觀不足四季盡如春終日翛然坐却無
一點塵
　　古調詩
　　　同道友遊大山寺
山重疊河灣環道友邀子上大山山上雲庵
三兩間坐中無箇不開顔
　　　乙未清明過晉祠

今太原古太原今古相參事杳然唯有晋祠
廟前水湛湛清流不記年
　　　食豆粥寄燕京道衆
苦苣菜軟菉豆粥薄二味從來偏愛一眞永
得安樂食罷後四大冲和飽足時六神踴躍
老來得這些受用把世間事都盡忘却
　　語錄
　　　示門人天眞道人
全眞之教專於性命道德之妙今之學者多
不參同予從得道之士丘劉譚馬三十年間

口傳心受妙語玄言日用罪福何啻千萬雖
是達理眞功實行常虧難以超凡入聖耳今
隴西公出家年深斯者不期而會堅求予平
昔所得師眞之微言以爲己用兼誨後學不
得已略書數端耳夫道者本不遠人奈人自
遠之耳人知道釋性命爲一者多矣差别者
亦多矣不知行持本有妙性都無眷處慧命
相資助一性眞定入大無礙法門混而爲眞
一永超生滅得靈通自在目前有驗是爲妙
道也如學人堅固行持未至於了達乃宿功

有闕也至如一志盡死不墮者再出頭便是
通達之人聖賢不肯放過輕提挈則心地便
開通道不爲難矣師言要明萬法又要不著
萬法既不著萬法是諸法空相也著法者是
執指也不著法者知指處也既知指處是謂
諸法皆空也以此明白便是箇無拘自在希
言保命之人更加物上施爲能轉换决斷慷
慨不染不著内外融通積功累行朝夕於是
至如便不飛昇做得箇超羣拔俗有見識好
漢遇觸處無心假使聰明快言語底人道他

不着難爲指點也欲要前程未死之間不可
虚度時光寸陰可惜既爲學道之人須要參
到箇實際處於師友教誨不可日闕雖自己
通明亦當切磋行持以至於見效耳以此方
可獨立而不改周行而不殆今略書數事皆
得道之人微言教誨於予伏願同志者共行
超於彼岸耳
　　直言
　　　示重陽宫祐德觀道衆
祖庭因縁非小補耳不同他處此乃是上天

容許衆聖闡化教門基業之地既在門下者
重興修建須憑眞實行用志誠心遇魔阻不
生退怠一志積功累行方可消得此箇地面
道人會意積功一分比他處十倍如作業亦
然若功業大則非要我知惟望衆聖知之如
動得衆聖眞差遣我前去親自點勘汝等勞
心請求望我前去若積功者少造罪者多一
朝禍至非小事也今者人迴以眞實之語布
吿重陽宫祐德觀道衆各令通知耳伏望有
志道人再三詳審前件語言於汝等深有利

益汝等休疑惑便當誠心下手不可遲慢衆
眞必無虚負汝處
　　七言絕句
　　　重陽將近袁眞人會五華觀詩贈之
五華雖則三春秀莫比閑遊九月來萬木斒
斕山似錦羣仙聚會小蓬萊
　　　寄段眞卿諸公
萬朵金蓮同結實五華秋暮正當時重陽嘉
會人難遇報與雲朋早要知
　　　答王子正

休心何必更休書見盡情忘復太初觀透經
中無礙處自然心地便清虚


葆光集上






葆光集中同四
　　　　清和眞人尹志平撰
　詞
　　西江月
　　　秋陽觀作
我愛秋陽地僻松巖來往人稀不勞打坐自
忘機兀兀陶陶似醉　坐上有山有水心間
無是無非朝朝常見白雲飛可以留連適意
　　　又
我愛西巖氣勢連山帶士豐肥青松緑柳嫩

依依更有名花異卉春水涓涓聲細秋陽
燁燁光輝此中不用上天梯便是仙家景致
　　　又
我愛秋陽道衆人人謙讓温和終朝豁暢恣
高歌日用不分彼我　福地安居自在松間
閑步煙蘿先人後己行功多永没非灾横禍
　　　又
我愛西巖秀麗仙園地發三陽山形曲屈卧
龍岡只此人間天上　雲舍茅庵掩映仙花
異果馨香巿朝客到見清凉舉手應須瞻仰

　　　又
我愛秋陽天氣一指雲路無迷何勞身外覓
曹溪了見三身四智　莫問天機深遠休尋
大道無爲目前認得這些兒便是全眞苗裔
龍陽觀冬至作
月魄光通四海龍陽氣滿三田一聲雷動振
山川迸出飛光閃電　法雨常加有道慈雲
廣布無邊此時方顯太平年遂我一生本願
　　　又
天上仙無懵懂人間性有頑愚門中有幸看

經書法性堂堂開　悟達理眞明妙有觀空
體合虚無慧通靈寶證元初誰解無文不度
　　　又
進道須憑篤志收心慎勿狂遊聽予苦口勸
同流莫待因循皓首緑髮朱顔易改青春
白晝難留爭如速悟便回頭認取忠言善誘
　　　又
山後重興道院燕南仍自干戈道人功行累
來多免却非灾横禍　每日誦經報國終朝
念道降魔福生禍滅養沖和眞靜眞清證果

　　　時在天長正當大暑歸山後恰值三
　　　秋因事而作
九夏天長暑熱三秋山後清凉一川禾黍正
蒼蒼了見西成有望　論甚天涯海角儘他
關外山荒目前無事即仙鄉且恁隨縁豁暢
　　　又
莫羡喧譁京巿休辭淡薄山家猿啼鶴唳興
還加心地清凉無價　夜伴清風皓月曉觀
緑檜雲霞蓬頭丫髻做生涯堪向幽幄圖畫
　　　又

窗外横山入畫門前流水堪聽洞天幽處少
人行不是塵寰路徑　占得靜中風月却迴
鬧裏人情湛然六識自安寧一任閑歌閑詠
　　　又
月裏金烏報曉日中玉兔方眠誰知萬法倒
顛顛此理非深非淺　認得元初這箇須明
無事眞禪人人有分性周圓只爲使他不轉
　　　又
淺見有知有識深通無悟無迷了然頓覺入
夷希此是男兒正　智達道豈離方寸明心

何在天西終朝閑坐細尋思裂轉機關便是
　　　又
有欲難超老病無情易變童顔虚心實腹六
神安步步清凉彼岸　九載能除四相十年
决到三山蓬壺閬苑恣遊閑免却人間流轉
　　　贈田道人
動處休將性動靜中莫使心疑目前端正没
關機眞靜眞清便是　氣滿三田自實神通
八脉方知了然頓覺入無爲到處安心穩地
贈萬蓮會衆

事事諳來心足般般捨去身輕本初一點要
圓成妙語玄言堪聽　縱意不知有我收心
自覺無明無明滅盡絶塵情便是識心見性
　　　入西山路
石徑雲梯路險攀蘿攬葛難行洞天深處水
山明遠却塵寰視聽　土洞安眠穩坐松巖
耳靜心清不須更羡許由名便是超凡入聖
　　　又
非愛青山緑水惟圖隱跡埋名麤衣糲食絶
人情養就元初本柄　氣結神凝久視虛心

實腹長生一朝功滿現三清此是男兒正性
　　　勸衆减睡
夏日勤修寶殿冬天好鍊頑心三更不縱睡
魔侵便是先生戒禁　學道休迷妄想修眞
莫失叢林無爲功滿恣歌吟自在高眠穩枕
　　　常足暢懷
盡日觀山翫水終朝常足心休老來佚樂更
何求保我陽生九九　幸得爲人通道道中
别有歸投功成雲步看瀛洲萬古名傳不朽
　　　贈張先生

日用竈頭然火時教突裏亡煙始終如一志
精專也勝往來打轉放下紛紛塵事明通
朗朗玄言一朝功到性靈圓便是蓬萊中選
　　　寄京師道友
只爲功虧行闕故教不免東西自從别後二
年期路轉風塵萬里　詞寄燕山道衆聽予
至囑休疑外縁雖幹内忘機免却前頭懊悔
　　　又
人事雖然久厭道家爭忍空歸不因勤苦到
關西焉得重陽慶會　說與門中志士祖庭

已見根基終南山色古今奇老者堪爲久計
　　　贈儒士王子正
本性元虛不二奈何情慾交加人能頓悟道
生涯世態分明是假　更要深通玄奥須當
拂去矜誇含光默默養靈芽便是無爲造化
　　巫山一段雲
　　　秋陽觀作
十九遊仙子隨師歷八荒西臨回紇大城隍
到處見農桑　一種靈瓜甚美赤縣幾人知
味大千沙界有多般鶴駕復東還

　　　又
塞北三年轉天西萬里迴飄飄雲駕漸東來
無不笑顔開道德峥嶸功大行滿决超三
界十方仙子行功圓得見太平年
　　　又
太上臨關日吾宗受道時七雄戈戟鬭相持
何處起慈悲　直至西天行化大教普聞天
下古今今古類皆同方顯道家風
　　　又
北海修眞士西巖放曠人别師迢遞過關津

物外不沾塵　學道須憑决烈一片眞心如
鐵九年功滿步雲霞三島是吾家
　　　又
性燭通天眼心燈放慧光湛然靈物自眞常
無處不圓方　住世榮華不戀舉措常行方
便一朝功滿化雲歸獨步赴瑶池
　　　寄天長道衆
山後春將暮龍陽景漸佳東園芭欖正開花
隨分有生涯　道友堅心長久相見時時稽
首自然恬淡日和平物外有餘清

　　　携杖上禪房山
自在三山客逍遥四海賓孤身到處自全眞
風月永爲鄰　識破浮華虚假誰羡望雲星
馬一條柱杖勝龍驂穩步上高岑
　　　先天觀作
涿鹿今朝到蚩尤往日休坂泉冬夏水長流
今古幾春秋　因此强兵戰勝直到而今無
定一生一殺做冤讎早晩是程頭
　　　道友堅留住冬聖地西北有缺可費
　　　千功未暇修補待春暖可以完備因

　　　縁故述之
我有林泉興君無補缺心一方聖境理幽深
物外結知音　還到春時圓備合是全眞一
會功成行滿待他年携手上雲天
　　　龍陽觀九日
白酒寬懷抱黄花噴鼻香此般眞味慶重陽
性月自圓方　山後三秋無别幽檻幾叢開
徹兩軒各各鬥芳鮮雅勝洞中天
　　　勸世
道顯清虚妙釋明智慧深仲尼仁義古通今

三聖一般心　不認忘名默悟只解分門别
户一朝合眼見前程悔恨不圓成
　　　卜居西關好山萬疊河在其中曲迴
　　　上下不啻二三十里渾水波濤兩岸
　　　桑麻映日人善地僻可爲終焉之計
　　　自號日養老庵以小詞寄之耳
萬疊山橫翠千盤河曲長居民安土樂農桑
流水落花香卜此安居養老一任形枯心
槁不揺不動寄殘年何處覓神仙
　　　題通仙觀

列翠峰巒秀仙都氣象清三陽端正玉鼇形
一氣自天成　萬疊雲山深處别是洞天幽
圃何人能得久閑居清靜樂無餘
　　　催衲襖
昨夜西風緊今朝秋意深道人雖則是降心
寒暑亦難禁　衲襖宜教寬大且要晝披夜
蓋一衣猶恐不銷任此外更何尋
　　　龍門川溪水同翟老賞月
溪水迎霜冷山花帶露鮮良朋共賞玉瞻圓
高會興無邊　長記西湖萬里素魄澄澄一

體今宵相隔正三年渾似夢遊仙
　　　贈龍虎夫人
北海功還未赤城行已周一身清靜永忘憂
何處得閑愁　四十正當不惑事事諳來明
白樂天知命保安和眞理本無多
　　　清水作
應運開正教隨時見寶壇衆眞降跡在人間
却要列仙班　化度羣生無數箇箇盡教開
悟一朝功滿到蓬萊劫運免三灾
　　　自詠

濕熱燕南地清凉山後天陰陽難曉倒顛顛
宿業自牽纏　二載登程酷暑終日無言無
語閑中功行未能圓使我志心堅
　　　戒無明
一點光明大三千業障深勸君聞早細搜尋
莫待禍來侵　觸處將身迴轉慧性能生方
便這些消息汝還知便是上天梯
　　鳳棲梧
　　　秋陽觀作
正教流通千載遇浮世忙忙幾箇心開悟猛

省輪迴尋出路回頭便是眞仙度　行滿功
成蓬島去好伴長春自在無思慮更有奇葩
千萬樹塵凡未脱誰能覩
　　　又
世事無涯何日了爭似忘機學我歸山早山
下林間常獨笑人心未悟誰能到　終日忘
言人悄悄暮去朝來更没閑煩惱惜取眞陽
身内寶不須服餌容顔好
　　　又
問道參禪都不會境上閑遊只要心無昧踏

碎虚空離六對松巖一覺和衣睡　何用人
前誇口快一點靈明不許纖塵蓋法性堂堂
觀自在歸根復命超三界
　　　宣德州見請以此詞答之
山後三陽都歷遍宣德朝元不晩須相見數
載師前人事倦區區獨自隨風轉　幾度天
長曾發願糲食麤衣隔斷人情面富貴榮華
無意戀不如巖下成修鍊
　　　又
巖上春光將欲暮可惜春光無計留連住春

去秋來分四序一來一去成寒暑　歲計謾
人人不悟得喪悲歡盡是輪迴趣我欲留言
叮囑付人心未解無生路
　　　先天觀作
山後風光何處好上谷靈蹤自古軒轅廟湧
出清流方曲繞森森緑檜知多少　雲水閑
遊今日到信筆狂吟自在開懷笑萬景難侵
心合道全眞妙體圓明了
　　　和碧虚壇詞
至道幽微何處究妄想邪思便是魔人獸欲

要三田苖長秀眞常眞靜眞無朽　五氣朝
元眞一凑萬語千言須候陰消六今古迷人
觀不透神奇枉化爲膿殠
　　　又
一點靈眀當内究散盡群魔赶退西山獸萬
樹瓊花如錦綉長春永占無根朽　四海雲
朋來往凑上下冲和漸覺陽生六一道靈光
通骨透清香换了胞囊殠
　　　述懷
天下周遊將欲遍十載區區恐負先師願老

也休休人事遠遊山翫水隨縁轉　報與知
音聽我勸劫運刀兵箇箇都親見仍自貪求
生愛戀前頭路險如何免
　　　太平興國觀作
古跡琳宫堪作計檜柏青青宛有長春氣直
待功圓方濟會無心默默符天意　幸得安
然清靜地終日逍遥方寸無縈繫老大不堪
心自退紛紛世事何時已
　　　先師昔日屢言燕山天下最勝之地
　　　當是時果葬於斯以小詞記其意耳

天下風光何處好山海潜通無比燕中道四
海雲朋來往繞先師默悟知還到　既入玄
門須悟早誰解修眞此事非草草天意分明
容起廟燕山千里來懷抱
　　臨江仙
　　　朝元观清以词许之
自别都門人事少心頭不掛微塵閑歌閑詠
默頤神有中皆妄想無内却全眞　取性逍
遥雲水客無情淡泊閑人隨縁安樂絶疏親
三陽將欲遍五氣自朝元

　　　袁夫人住沙漠十年後出家回都作
　　　詞以贈之
十載飽諳沙漠景一朝復到都門如今一想
一傷魂休看蘇武傳莫說漢昭君　過去未
來都撥置眞師幸遇長春知君道念日添新
皇天寧負德后土豈虧人
　　　西山靜坐
靜坐西山深有益等閑人事稀逢終朝飯飽
恣疏慵養成清靜體化出主人公　三十年
來都亂覓如今認證眞容狂情滅盡法皆空

本來無一事剛恁費千功
　　　又
本是一般孤另物被他染著難知迷雲消散
慧風吹何勞身外覓端坐是天西　萬語千
言終未悟悟來一字成非竿頭進步勿生疑
般般都撒手種種自皆離
　　　又
參透全眞清靜法何勞相上經求好於此處
覓蹤由莫生迷執見休要不迴頭　眞性如
何能寂滅眞空空外閑搜其中無慾認眞修

隨機常寂定應物自圓周
　　　示衆
目對千差無可取心閑一境堪憑眞常不昧
谷神清羣魔從此滅一點自圓成　物外清
吟唯獨樂人間寵辱何驚勸君速悟問前程
要求眞實相休論假聰明
　　　李行省請予往山東葬三師燕京道
　　　衆並士庶皆不許感懷
一别濰陽過十載天涯歷遍西戎歸來燕國
住仙宫立言明祖教演法繼師蹤　天意如

何非易測人情到了難窮予心本自愛疏慵
却教居海北未許過山東
　　　偶得
談妙談玄人易悟眞清眞靜難依人間世事
不堪爲十方明眼漢學我没操持　既悟淳
風須返朴終朝朴實相隨含光默默外如癡
心明如朗月性靜合刀圭
　　　又
有相有中容易覓無爲無處難爲終朝作伴
影相隨愚人尋不見達者已先知　此理勤

參搜獲正一條大路無迷勸君速悟莫遲疑
常常忘視聽步步入希夷
　　　五華山住夏時有道衆見以詞贈之
數載崎嶇天下遍而今幸遇林泉飢來喫飯
困來眠離城幾一舍别是小壺天　坐上水
山俱秀發池中開滿青蓮老來功行卒難全
未能三島去先作五華仙
　　無俗念
　　　龍陽觀道衆索
了心一法越三乘妙體果離生滅萬事知空

非可取慧性輝輝通徹靜裏乾坤閑中日月
堪付知音說家山還到自有無限風月　一
點無相眞如澄澄湛湛内外難分别要會玄
元端的處無縱迷情乖劣勤論幽微頻修祕
密參透天機訣此時不了更待何日休歇
　　　又
參差萬有盡鴻濛一氣生成無極擾擾羣情
皆有我寂寂眞空非得有内尋無無中覓有
誰是知消息高眞方便唱出玄妙端的　此
箇隱奥門風須憑智慧清靜開胸臆了見元

初眞面目豈羡浮華顔色身寄人間名收仙
籍不許纖塵惑神思不動自來天地難測
　　　又
冬寒夏暑共春花秋月年年無别唯有形容
朝暮改不覺催生促滅萬劫昏迷一時開悟
好把心休歇纖塵不罣本來一點明徹　閑
對龜鶴松峰林泉幽圃自在開懷悦行滿功
圓朝上會方顯男兒英傑此理非深玄機不
遠未悟難分說人間誰解暗中虛度年月
　　　又

天涯海角任縱横到處一身閑拓世事知空
風過耳别有些兒歡樂玉鼎烹煎金爐滚沸
鍊就丹砂藥服之歸去化身空外飛躍　是
則仙道玄微凡塵脱去便得同期約達理通
眞功德備豈在幽居巖壑四相消磨三彭遁
匿自是人情薄全眞正教正大心地無錯
　　　繼人韻
同塵混跡悟玄元奥旨深窮莊列會集雲朋
扶正教相繼先師無别外貌悠憨内容整整
果是如愚拙門清户靜自然顯出高潔　長

春境界無邊清凉永占處處堪休歇物外壺
天清絶處遊戲白雲金闕身寄塵寰性通天
外萬事難縈惹六根不動便是無生無滅
　　　大安山棲雲觀中秋賞月
大安高絶風露清氣爽中秋時節霞友雲朋
方聚會共賞山頭明月照徹千峰明通萬壑
坐覺心歡悦神清骨冷永超人世生滅　看
盡此夕風光空勞筆舌妙景如何說普照千
門皆可翫不似棲雲高潔小院巖前大寒嶺
畔髣髴天相接坐中默想此間堪可棲跡

　　　通仙觀作
通仙地僻向西山深處倚雲樓跡俯視峰巒
千萬疊隔斷紅塵消息閑步烟蘿靜吟風月
此事何人識修眞上士更於何處尋覓　一
帶無盡山川洞天幽圃自有神仙域名利相
纏誰得到難伴清虚閑客碧洞高眠清巖穩
坐豈羡王侯宅我來幾度此中留意多日
　　　論性
騰今跨古這靈明覺性本無虧少箇箇圓成
誰肯認逐境迷迷顛倒萬種施爲千般做造

都向心頭了些兒玄妙問君何日知道　不
入無相玄門浮名難捨貪看閑花草口解清
談心未悟不覺輪迴來到好契眞機驚迴幻
夢自在遊三島長生有分永超人世衰老
葆光集中






葆光集下同五
　　　　清和眞人尹志平撰
　　江城子
　　　和蒼蓋郭秀才韻
乘車坐馬走東西論玄規入幽微天下峥嶸
隨分立階梯吾教流通天地祐無不喜盡歸
依　其中消息與誰期解忘機識無爲霞友
雲朋心地要平夷抱樸全眞明日用神燦燦
性輝輝
　　　龍陽觀冬至作

六陰消盡一陽生暗藏萌雪花輕九九嚴凝
河海結層冰二氣周流無所住陽數足化龍
昇　歸根復命性靈明過天庭入無形返復
天機昇降月華清奪得乾坤眞造化功行滿
赴蓬瀛
　　　又
道人活計日開顔性多寬六神安晦跡韜光
無事到心間養就亘初靈底物名利客不如
閑　人生能有幾多歡老摧殘死生關六道
輪迴來往苦艱難好認吾門親至道情慾斷

出塵寰
　　　又
法光普照道門昌出天長入龍陽寶殿圓成
朝暮藝心香霞友雲朋休外覓心地穩是天
堂　燕南河北好悲傷正窮荒受風霜劫運
推移何日到仙鄉誰解閑居山後意㶟㶟秀
小蓬庄
　　　詠臘雪
瓊花繚亂玉塵飛滿長堤擁柴扉暖焙窗明
安用繡簾幃夜靜雲收銀鑑滿看雪月鬥光

輝　季冬眞瑞古今奇助寒威顯豐期感動
詩人魂魄入希夷謝女多才吟不盡留與俺
道人知
　　　西山之通仙觀卜以重陽作醮前數
　　　日北風嚴惡天氣昏暝小雪微作衆
　　　意憂惶八日發牒之後俄爾開霽兩
　　　晝夜畢十日陰雪復作萬口一辭讚
　　　嘆希有勝縁因作一詞以記其實
重陽佳節醮西山暮天寒葉斑斕和氣滿川
無箇不開顔滯魄孤魂皆受度功德備出幽

關　河清谷靜氣閑閑寸心寬保全安白酒
黄花高會列仙壇共慶吾門祖師祐衆眞喜
萬人歡
　　　庚寅年通仙醮罷復迴不遂本願
　　　以詞别道友衆醮信
玉河别後出西山曉霜寒過重關書疏相邀
須索赴清壇度死超生雖好事年已暮鬢成
斑修眞未就積功難鍊心寬悟眞閑造化
功夫都在片時間斡轉玄機全至德無可欲
列仙班

　　　別礬山先天觀道友
先天欲别意沉吟就清陰散幽襟酷暑全無
蚊蚋不相侵清靜安居堪久計住一日勝千
金　此方道友果堅心日相尋演清音訪道
崇眞通古更明今九夏待予無以報臨去也
贈荒吟
　　　仲冬
龍祥蹤跡古仙壇水連山徑彎環玉殿朱門
高聳白雲間疑是蓬宫臨白溆眞福地可開
顔　仲冬遊歷苦無寒道人攢子文歡看盡

三峰别後兩閑閑何日復來林下笑散後易
聚時難
　　　方壺過冬
嚴冬共喜小方壺稱幽居論元初話到三更
皆似覺清虚萬事有心求不得憑象罔獲玄
珠　一言了了性如如樂無爲駕雲車朝拜
高眞功滿赴仙都速悟人人俱有分聽予勸
莫癡愚
　　　義州作
紛紛世夢暫無安蟻循環少開顔悟道修眞

要脱死生關認得元初無一物除妄想斷高
攀　老來佚樂正宜閑罷輪竿釣舟還物外
清遊歷遍古仙壇更待東君傳信息度遼水
看閭山
　　　又
修行還悟宿根深得知音便明心十二時中
外境不能侵保命全眞無别用好容易不難
尋　一時勘破古通今信閑吟翫遥岑海角
天涯都是好叢林繼祖承宗行教化享天爵
受人欽

　　　榆次縣眞常觀作
眞常應物要方圓且隨縁行功全眼正心明
認得化工權日用無私當直養浩氣滿現胎
仙　一時慶會興無邊透重玄永綿綿照徹
人間幻境豈能堅便約故園堪久計觀八水
翫三川
　　　沁州神霄宫賞月
素光皎潔暮天晴十分明稱幽情賞翫隨時
高會盡雲朋今夜澄澄垂普照無此夕得和
平　碧空如水月盈盈性珠停保長生四海

清通何處不圓成更謝高明恩德重臨萬國
教門興
　　無夢令
　　　龍陽觀春介其間作
道友三冬鍊睡鍊做陳摶苗裔咫尺過新春
晝夜須當加瑞加瑞加瑞點點直教着地
　　　又
春日龍陽春睡悟得春光眞意紅日正三竿
却被春風驚起驚起驚起萬事一場春寐
　　　又

閑把心香暗三界十方通徹四海遍天涯
都是全眞枝葉枝葉枝葉撞透清宵明月
　　　又
我向幽窗守拙勘破春花秋月得意便歸來
好把身心休歇休歇休歇鍛就一爐春雪
　　　又
說破勞生如夢箇箇昏迷虚夢默地悟心開
達了眞通清夢清夢清夢誰信眞人無夢
　　道無情
　　　時在龍陽觀東川秋陽來請丙戌元

　　　宵後臨行以詞别之
每夜三更問話說破人情虚假箇箇悟眞宗
道心通　要望秋陽迴意莫縱高眠春睡指
日復歸來笑顔開
　　　又
不避春風迢遞來往默通眞意那箇是吾家
信天涯　本性玄通無托到處一身安樂了
了没西東住雲峰
　　　又
身逐東川道友有客西山專候眞意是如何

囉㖫囉　七十古來稀少今我六旬還到浮
世不堅牢醉陶陶
　　　秋陽觀作答宣德州道友請
深謝將書來請纔到西巖春令百鳥正喧呼
樂無餘　道衆滿川和氣醮罷更看天意縁
契合虛空任西東
　　　又
但願身安心靜誰羡往來迎請正教滿天涯
過流沙　師意眞慈普度應係群生開悟積
行要無邊性方圓

　　　別西山道友
行遍天涯海角未似西山心樂興盡復東還
鬢多斑　彼此年過耳順别後有何憑準唯
願各心休永無憂
　　　又
三老共全清福終日遊山不足坐卧白雲中
看青峰飯罷東坡石上談笑開懷豁暢妙
景可忘憂對清流
　　　別蔚州道衆
十月蔚羅行化去送來迎車馬和氣滿山川

教風傳别後何時再遇唯願各心開悟功
積要三千化靈仙
　　　又
九九嚴凝冰結山後朔風凜冽西去意如何
囉㖫囉道友一聲珍重慎勿使他心動志
氣要平和道無魔
　　　又
隨處道人道友勿使人清濃厚凡百在平常
少灾殃别後應當西邁接待往來寧耐他
日要相參望終南

　　　懷仁縣作
我愛懷仁冬月炕暖窗明堪歇天意不教閑
過南山　東去西來非願海角天涯將遍道
果尚難成又登程
老年退居沁郡奉詔還燕京大長春
　　　宫
十月小春時令萬物歸根安靜獨我水雲間
過東山　直指古燕無定老也敢違天命迴
首望終南再來參
　　　依韻别沁州長官杜帥

未達難通天令誰解動中生靜道在有無間
隔千山　去住絶疑心定任運逍遥隨命終
日不迷南更何參
　　減字木蘭花
　　　秋陽觀作勸世
堆金積玉日日慳貪心未足足上何求直待
荒郊卧土丘　迴頭有路爭奈愚人迷不悟
若悟迴頭免了前程無限愁
　　　又
勞生喪命誰解衣飡皆分定恣欲貪癡積業

如山猶不知　一朝有報鐵膽銅心人也懊
受罪無休恨不當時聞早修
　　　又
頑愚不息禍福還如身逐影劫運天灾都是
人人心上來　若明此理視物應當同自己
了見天眞善惡臨時全在人
　　　又
損人利己貪愛欺瞞何日己害衆成家富貴
人前仍自誇　陰公暗記死上頭來誰肯替
天道無私報應分明各有時

　　　又
天堂豈遠舉世迷人尋不見地獄非親無限
衆生塞斷門　聰明上士幸得爲人勤發志
志在心平片善無遺道自成
　　　縉山川有三觀皆有陽字此間往來
　　　故云三陽道士
三陽道士坐對雲峰談不二萬法如通盡在
忘機冷笑中　無明實性此理難詮如何證
要證元初認取高空秋月孤
　　　秋陽道友見過

金波玉液除却嬀川無處覓玉液金波一飲
能教五氣和　還丹大藥服了令人常快樂
大藥還丹福薄衆生要見難
　　　一道士岀示杜甫遊春詩卷
遊春暢飲萬物熙熙花似錦暢飲遊春迷了
從來多少人　儒流道士幾箇能通天外志
道士儒流誰肯忘情言下休
　　　示衆
年深學道雖未通靈神氣好學道年深萬景
叢中無物侵　同流聽勸薄利虚名深可遠

聽勸同流放下諸縁宜速修
　　　又
身心裂轉便是元初眞目面裂轉身心一志
如山超古今　些兒若悟免却波波來與去
若悟些兒萬劫希逢此一時
　　　又
同塵混世誰解忘言無酒醉混世同塵落魄
逍遥甘分貧　靈源不昧勝積無涯眞寶貝
不昧靈源一氣清成要上天
　　　贈龍虎夫人

昏昏默默世智聰明孰可測默默昏昏無欲
能開衆妙　門全眞抱樸無慮無思無做作
抱樸全眞入聖超凡只在人
　　　西山作
修眞近俗初地難當心境熟近俗修眞誰是
居塵不染塵林泉恣興便是修眞無可證
恣興林泉且作逍遥陸地仙
　　　又
安禪聚落難免區區閑把捉聚落安禪佛祖
常憂恐落縁　山林縱卧無慮無思眞快活

縱卧山林一點靈光無物侵
　　　贈燕京萬蓮會衆
迴頭返照世事無窮堪失笑返照迴頭得意
歸來便好休　休休省也莫縱貪癡狂野馬
省也休休一任年光春復秋
　　　懷仁縣
懷仁抱義五帝三皇因此治抱義懷仁天下
生靈一體親　勤參道德建國成家爲法則
道德勤參更與修身作指南
　　　西路請張道人於處順堂畫西遊記

清河畫士處順存心堪發志畫士清河早早
來時意若何全眞宗祖畫向白雲傳萬古
宗祖全眞永鎮燕山日日新
　　悟南柯
　　　勸世
着假求仙果迷眞覓佛心香禮拜恐徒尋
不斷無明空惹業根深　苦口如良藥忠言
似美金人逢善者作知音正教依憑萬禍不
能侵
　　　又

生日無明重死時地獄深寸陰可惜勝黄金
速悟無生上士做知音　轉眼迷他趣迴頭
認本心功成自是出陽陰物外眞閑坦蕩賦
清吟
　　　又
莫要欺人重須妨報應深羣眞降世布清吟
勸化愚迷灾禍免相侵　更悟眞常性勸修
吉善心長生路上聽仙音正道無疑穩步赴
瑶岑
　　　又

莫覓他人短唯思自己長處身謙讓性和光
與物無私心地得清凉　會滅無明火能生
智慧香何勞遠去覓天堂任運安閑處處是
仙鄉
　　青玉案
　　　自遣
揚眉瞬目分明露認得元來處清靜無爲香
滿炷十方通徹遍聞三界一任年將暮些
兒妙處堪人顧關外棲眞忘來去更有雲霞
三四侶清吟野興固窮樂道此外非他取

　　　又
心頭遠惡常修善自得眞方便至道夷然容
易見目前端正是非休論堪作長生伴　玄
言悟徹無分辯默默頤眞内光現保養神丹
成九轉化身空外六銖天賜换了如今面
　　　又
浮華莫戀心歸道漸得通玄妙清靜功圓心
地了高登彼岸清凉永占更没閑煩惱　長
春眞境仙無老咫尺洞天誰能到心上塵情
都一掃琳宫仙院乘風清興遊宴蓬萊島

　　　又
羣魔散盡眞何亂萬事無縈絆一點光同青
玉案纖塵不掛永無障礙得見虚空面　勸
君早把塵情𢬵下手速修轉頭晩前有風波
深不淺神舟穩駕雲朋相伴笑指蘆花岸
　　瑞鷓鴣
　　　與延眞觀小賈師
道人起念不尋常宿業牽纏惹禍殃樸實修
眞方得久浮虚學道豈能長　旋生旋滅心
難定不動不揺意易防早悟知常功累足恁

時許爾志堅剛
　　　詠西山
西山深處道人家養道修眞何處加九夏高
眠無暑氣三秋結實有新瓜　亂山坡下宜
禾黍渾水河邊長麥麻四季平和人事少三
飡終日是生涯
　　　過龍泉峪
西山一帶好人煙曲水環山若洞天無是無
非無寵辱有花有果有林泉　家家奉道邀
閑客户户欽壇禮大仙如此勤心行吉善太

平快樂遇豐年
　　　示衆
論道談禪鬥捷機朦朧合眼便昏迷貪名競
利心猶在損己安人行豈知　益友不侵賢
聖遠良朋難近虎狼隨一朝數滿無由悔聞
早收心莫縱欺
　　　又
爲人幸遇教門興折莫因循著世榮節食减
眠神自爽忘情去慾氣偏清　暫時戒慎離
灾苦久遠行持出死生奉勸高眀宜省悟聞

身强健早修行
　　　勸世
長春教法付清和普勸高明出愛河道德勸
修天賜樂塵情苦戀世生魔　目前放下遊
眞境身後功深赴大羅我有忠言親說破看
君聽了意如何
　　　又
六年動作小功成固蔕深根漸次榮東院西
宫閑客坐南來北往道人行　十方和氣精
神爽四海同心道眼明天運玄風來此地燕

山路上好前程
　　南鄉子
　　　寶玄堂偶得
本性愛疏慵不厭無名不厭窮落魄隨縁無
所礙心通觀透人間事事空　得失本來同
動靜何勞問吉凶兀兀前途眞自得成功都
在忘言冷笑中
　　　贈西路道人
幸遇好良因枉惹浮名受苦辛只爲目前些
予事因循趖過中間换了身　默坐守靈根

空外閑搜空外眞認得亘初微妙物堪親唤
作神仙不唤人
　　虞美人
　　　勸世
邇來似覺精神湧識破人間夢皆因恬淡樂
清和與物無私光照遍山河　如今普勸修
眞衆莫待空無用一朝歸去恨身卑悔不當
時勤苦做修持
　　月上海棠
　　　示衆

先師歸去功無量日赴千壇顯聖象化身千
百暗中度人來往休輕謗恐灾禍臨頭怎向
一時開化通無上廣集門生普供養但持齋
戒志心各懷歸仰虛空裏管有神明賜賞
　　踏雲行
　　　贈長春宫道衆
智慧男兒聰明上士修眞幸遇先師指葆光
殿閣對青山白雲堪伴長春子　樂道眀心
勝看經史神仙籍上書名字大家勤苦守靈
蹤皇天肯負清高志

　　　自詠
薄利虛名誰人能戒前頭路險猶貪愛惟予
不敢着浮華中心有願超三界　廣布慈風
休生懈怠心懷忍辱常寧耐豁開心地若虚
空分明見箇眞難壞
　　　又
暗地高眞明加保祐白雲仙跡當成就吾門
七祖鎮燕山金蓮萬朵芬芳秀　衆會寧心
道人長久同修清德過星斗他年功滿去朝
元先師應賜長生酒

　　　又
靜裏喧喧鬧中寂寂靈源妙用誰能識兩般
顛倒入虚無自然顯箇眞消息　氣過三關
神遊八極綿綿來往無蹤跡此時休歇罷參
尋前程路上忘疑惑
　　　讚師父仙體不朽
玉骨元清金丹已就長春不老何年朽圓成
一性遍河沙遣骸全體仍依舊萬代稀逢
一時罕有天涯門弟來奔凑安居處順慶眞
容焚香十萬連三書

　　點絳唇
　　　重九後五日作
體入虚空猶然未可爲憑據眞空路氣神相
聚現出陽神去　若遇知音此事堪分付君
聽取莫生疑悮行滿天將護
　　　又
聞說修行千差萬别難依據眞空路何人得
趣撒手堪歸去　行積無邊功要三千數心
開悟逍遥雲步應過天仙舉
　　　又

學道尋眞寧心耐意搜求正刀圭柄羣眞相
慶一顆明珠瑩　照見元初認得頭和影神
通聖内容清興物外閑吟詠
　　　又
學道難成無明觸處生烟火招殃禍時光虚
過生死如何趓　早悟前愆更不生人我還
眞箇時時明破下手修仙果
　　　又
燁燁重陽素秋氣爽添清興仙歌詠黄華相
稱朵朵如如性　小檻芬芳滿座人欽敬眞

清靜香風純正萬户千門慶
　　　暮春遊五華山繼先師韻
昨日春遊一行恰似乘鸞鳳知音共適懷心
縱直入桃源洞　好向清溪閑聽琴三弄眞
歡動任地迎送管甚莊周夢
　　卜筭子
　　　玉虚觀夜境中師父令和都要奔波
　　　走卜筭子仍易其名日北地樂
眞性休空走二物長相守這些消息阿誰知
便是無中有　寶鼎瓊花放玉户金光透作

箇清凉彼岸人清靜工夫就
　　駕聖朝
　　　義州醮罷命郭志全講道德二篇
古宜縁重善根深種志士心堅感吾門洪教
廣開縁共談論功圓　中宵不寐雲朋高會
參透玄玄向五千文内契忘筌見自己神仙
　　　又
夜深人靜披衣閑坐琴聽無絃罷高談逸論
默通玄任龜息綿綿　陰陽昇降沖和四大
骨壯神全抱元初一點行功圓看歌舞胎仙

　　　太平興國觀中秋賞月
海清山靜素秋光滿凉夜人圓恣開懷賞翫
過三更更談論幽玄　圓明頓悟無私普照
善行周全向今宵覺徹性皆通證陸地神仙
　　一剪梅
　　　依先師眞人和移刺仲澤韻義州永
　　　和庵作
九九方終暖日陽春和崇義無夢天長十方
三界恣遊行炎夏還逢不覺秋霜悟得眞
閑萬事忘自然佚樂心地清凉本來一點縱

寬舒散盡羣魔獨現威光
　　　示衆復用前韻
外積陰功内固陽長春示衆此語偏長還能
頓悟入無爲宿業猶如赫日消霜　不假澄
心六慾忘功成行滿越過炎凉騰騰兀兀任
西東覺徹人間且恁韜光
　　　太平興國觀示衆
天賜平遥好歇心琳宫寂寂古柏森森清陰
密鎖洞天幽聚落相鄰靜勝山林　清靜無
爲孰得尋太平興國覓箇知音勸君速悟莫

遲疑言下承當賢聖加臨
　　　寄蔚州道友
越過靈仙壺水傍西河餞送誠厚難忘未能
款話便登程度嶺嚴寒來意匆忙　幸得和
平達道鄉渾源豐足諸事安康有人東去寄
新詞報與知音表我行藏
　　　詠前高山
新得前高一簇山清虚洞府亘古仙壇皇天
憐我苦奔馳佚我年高教我開顔　暗謝高
穹賜我閑松間石上斷了追攀忻然自得樂

無窮行也堪觀坐也堪觀
　　　又
新得前高自發揚峰巒峭拔松檜成行道人
歸計出紅塵碧洞高眠無事牽腸　白髮垂
垂兩鬢霜青松影裏描邈難粧往來遊戲日
當斜行也清凉坐也清凉
　　　又
新得前高孰可知世間清絶詩筆難題朝元
峰上試閑窺未赴蓬萊先到瑶池　一派松
風入耳吹仙音縹緲洞達幽微興來策杖步

雲溪行也相宜坐也相宜
　　　述懐贈程老先生
學道無成天不慳虚名濫占實得應難從今
志氣更重加東望都休不下西山　深謝知
交忻崞間四時不闕助我衣飡有時慶會上
朝元功行雙全日赴千壇
　　　述懷贈柳先生
一點靈明本寂然隨通隨感應赴諸縁頭頭
認得這些兒動也方圓靜也方圓　日用無
私不着邊清虚消息此法堪傳指人頓悟入

無爲行也忘言坐也忘言
　　　下山
爲愛前高自覺過天生阻隔不放沖和前頭
何處道縁深無福清閑有分奔波　老也功
虧一任魔長春教語慎勿蹉跎自來達道學
仙人功也無多行也無多
　　下手遲
　　　義州醮罷勸衆
諸縁種種怎生休萬慮紛紛何日息情忘處
諸縁頓了意滅時萬慮俱畢　問君能有幾

多時猶向人間弄智識還知恁麽便迴光免
使臨頭愁戚戚
　　昭君怨
　　　泉州洞直觀書于東壁
節令重陽閑步眞至武清南渡極目看嘉祥
水茫茫　連日陰沉微雨正在蘆花深處遊
樂水雲間望西山
　　鳳棲梧
　　　觀世
大教普聞天下轉返樸全眞日用垂方便方

便眞慈清靜願心通漸覺人情遠　上士高
明容易勸既悟玄風早早忘知見世事安能
長久戀不如認證元初面


葆光集下




