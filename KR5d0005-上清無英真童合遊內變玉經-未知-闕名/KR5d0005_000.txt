








三經同卷取五
　上清無英眞童合遊内變玉經
　上清神寶洞房眞諱上經
　洞玄靈寶九眞人五復三歸行道觀門經

上清無英眞童合遊内變玉經
玉保王青童道君始就道境浮霄丹林下矚
洞海引味流精結養華童日闕萬里九門忽
開丹光紫霞煙氣合明五帝撫掌神烏啄明
心目注視精魂交接太和自生金體和暢玉

倮青童道君招揖閑暇虚極生神安寢玄宫
三元九始盻不至庭忽有神人淩雲戴月絡
帶天辰玉真秀銳青骨柔明以告青童曰子
遠感日精坐致月液當得天英養乎金形於
是雙景分光洞照子身子丹田中自生芝英
玉華珞珞矣示子要訣使民知眞一得無英
可以仙身無英者青陽之繁芽也眞童者青
童一索之男也存子身中子思之即來也來
即同遊混合而變也招之有叙理不可妄也
夫子身氣傳水之精爲志也志土也火所出

也土傳火之精爲神神氣積具而有骨骨之
精爲子目中之曈子目之匡廓子身之玄窗
也雙珠熒熒者子之神鏡也上通日月之光
下灌子之伏牛也此數者所以來無英也無
英靈物也來則子自知之至其日伺之來則
動其處有物著子身中也欲爲之向日拜祝
先臨目即見有紅氣滿前也因閉目又見紅
色甚而爲波揚也即緊閉目以目精隔皮理
視之見紅紫作寶色中有百花紋轉如車輪
也子即以鼻引之自項下脊穿腎達踵而復

貫丹田中見其色如前狀心祝曰
神招炁接　内想外來　神氣密會　日晶流煙
洗我故髓　延易生眞　無英青陽　繁芽浡興
洞開陰景　魍魎絶形　日月融光　養我聖身
上登玉保後聖之臣
月亦如之以其日時獨居寢焉以心伺之當
有物來入自其處謂左足應立春其日戊寅
己丑左胸應春分其日乙卯左手應立夏其
日戊辰己己膺喉頭首應夏至其日丙午右
手應立秋其日戊申己未右胸應秋分其日

辛酉右足應立冬其日戊戌己亥腰尻下窮
應冬至其日壬子是其日時伺之引歸丹田
中看何所得之耳不必皆至其所然無英與
歲甲合自然内遊於一身矣交際兩暉朝朝
爲之夜坐忽有飛光來子前子視之即滅矣
乆則可定觀光中有物形具焉則子無英之
狀也丹田亦有此狀也行之爲上淸之眞非
詔諸下學也青童道君行其道以訣出東華
玉宫付諸眞人按如明科
　右東華保晨玄黃道君傳學道者


上清無英眞童合遊内變玉經









