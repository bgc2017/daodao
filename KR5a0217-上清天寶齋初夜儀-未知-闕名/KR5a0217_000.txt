








上清天寳齋初夜儀爲九
　上清天寳齋者學道之人求仙要訣學授
　　上清畢法之後得行此齋如授中法不
　　得行天寳齋也
　先爲帝王國主祈福次爲祖禰請恩洗滌
　　宿瑕懴謝新過功行圎滿道德著充自
　　然成仙白日騰翥
　　　天子鎭信
金龍五枚(各重/五兩)玉璧五枚(各方/三寸)東方青綾九
匹南方赤綾三匹西方白綾七匹北

方黒綾五匹中央黃綾一十二匹
　巳上鎭綵紋繒並須宻緻厚實者如是輕
　薄者不用
　　　公侯鎭信
金龍五枚(各重/一兩)玉璧五枚(各隨/大小)東方青綾一
匹南方赤綾一匹西方白綾一匹北
方皁綾一匹中央黃綾一匹
　巳上鎭信綵繒並須宻緻厚實者如是輕
　薄者不用
　　　庶人鎭信

東方青絹九尺南方緋絹三尺西方白
絹七尺北方皁絹五尺中央黃絹一丈
二尺
　巳上鎭信綵繒並須宻緻厚實輕薄者不
　在用限
青童君曰若是修行志久在山巖中奉道誠
深求仙願切但備香燈無煩龍綵精潔虔心
自然得道也
　凡欲修齋先以黃書眞文九道於青紙上
　安在天門一小案上還官之日只於天門

　燒之上至天子下至庶人於壇上級㸃三
　十二天燈每位一盞中級下級隨力所辦
　壇外更㸃二十八宿燈及五星燈本命五
　燈行年九燈於本屬位上蠟燭隨事充足
　壇上門户牓子一如黃籙齋法
　　　先引齋主於玄師前關告齋意
　　　次唱道
　　　次請三師
　　　次華夏讃引至地户
　　　次勑水

　　　次昇壇呪從天門入
天玄炁清三光洞明金房道室五芝寳生玄
雲紫蓋來映我形玉童玉女爲我致靈五帝
齊景三光同軿騰駕龍鶴昇入紫庭齋主請
福願保長生通眞使者速達上清
　　　次旋行上五方香(晝從東/夜從北)
　　　次上御案香
　　　次上本位香
　　　次各禮師存念如法
　　　次衞靈神呪

　　　次鳴法鼓二十四通
　　　次發鑪
上元五靈五老虚無自然元一天尊無上天
寳君直香金童素靈玉女左右玉靈自然通
眞飛光龍騎各八十一人並出嚴莊關啓此
間土地里域眞官臣今正爾燒香行道奉爲
齋主某官修設上清天寳大齋一宿道場三
朝法事精排蘭味嚴潔香花繒綵金龍祈恩
請福願得無上十方金丹玉光降流齋主身
中所啓速聞

髙上玉帝萬聖几前
　　　次各稱名位
具法位臣某奉行上清天寳大齋初夜法事
及諸道衆齋主等謹同誠上啓
虚無自然無極大道元始天尊無上天寳元
君上清玉帝太上道君太上老君太上丈人
無上玄老髙上玉皇西龜王母南岳夫人十
方得道大聖衆至眞玄德諸君丈人玉虚上
帝玉帝大帝東華南極西靈北眞玄都玉京
金闕七寳玄臺紫微上宫靈寳至眞明皇道

君三十二天帝二十四髙眞太平下教文始
先生天地水三官上相上宰日月星辰四司
五帝天仙地仙飛仙神仙玄中大法師經籍
度三師三天大法師五嶽四瀆八海九江名
山洞府三界官屬一切眞靈臣聞圎清方濁
孕无於玄關禀象分形資靈於妙道循環不
輟化育無遺覆載生成司明罪福此即元皇
演教太上流科飛法雨以蕩塵勞運慈舟而
超苦海是以齋主某敢投切懇上叩玄關乞
福祈恩消災散禍羅列香燈繒綵金龍建一

宵之道場赴三時之法席臣以胎生陋質乳
哺凡庸宿積慶縁幸居玄化早年冠褐志慕
眞宗受法籙於星壇傳香燈於月殿登壇之
日告盟之時許闡玄猷宣揚聖典凡有歸向
敢不上聞齋主青詞謹當宣奏
　　　次讀詞
按如詞旨祈福誠深㧞度存亡資延福壽發
心舉意三界遙知謝過追愆萬聖容許手持
香火心祝虚無行道三時設齋一座精修蘭
味嚴潔香花延三島之髙眞降十方之上聖

玄穹渺邈啓告皆通大道無涯叩其深意鑒
察追非之懇聆聞悔過之詞俯賜玄恩弘開
宥典念向來之愚短捨巳往之深非前代之
尤今生之過庶使百骸通恱六府均調五藏
懽怡萬神安穩丹宫有飛昇之字黒府無朽
敗之名萬累俱消千祥竟至𡨚仇息對債主
停詞故殺誤傷咸令解釋精心絶念注想玄
關今夜略啓齋因來日别陳祝懇此間土地
里域眞官録此齋功上聞眞界所有懇願上
徹

三清無極道君玉帝几前
　　　次禮十方
臣等志心歸命北方無極無窮元始髙上天
寳元君上清天尊每方倣此各一禮
　　　次各虔誠懴悔
臣等志心歸命十方無極大道天寳元君上
清玉帝臣等以今懴悔散鑠咎愆普降洪慈
深貽巨澤遍禮東西南北上下四維日月星
辰名山洞府五嶽四瀆八海九江三界官屬
一切眞靈上祝

當今皇帝聖算遐長皇圖鞏固懴悔臣等官
寮文武及以齋主九玄先逺内外宗親四友
三師上下眷屬前生今世歷劫罪尤輕聖慢
賢誘欺四輩不忠不孝毀像毀經殘害無辜
損傷生𩔖如斯咎釁堆積如山不憑道力消
禳無以得階仙果願以舊愆消盡新慶全臻
惟吉惟禎眞靈翼祐𡨚仇息對債主停詞故
殺誤傷咸令解釋丹宫署簡黒部除名永泰
福郷長芳壽域禍沉九夜福起十方稽首歸
依正眞三寳

　　　次朗誦元始三天章
　　　清微天頌
元始洞空無三炁精上門紫融灌大虚
四明植靈根妙化發東瓊三便啓西崑
浩映九玄清五華帶錦雲離羅煥神燈
七星燿北元飄颻上清畿翼翼帝一尊
落落髙上張羽童何紛紛流香本無色
洞入萬仙羣左迴三流劫右轉九天關
金華纓素雲八風舞空輪四時無停機
青白早分明九九攺劫運三三度一椿

天地有終㑹否激歸任飜洞明正一法
嚴修六天文太平反空無奉翼後聖君
　　　禹餘天頌
靈風起西門錦雲生東瓊三氣煥玉洲
流香乗煙輕五花披風散倐歘朗九清
騫樹燿朱日黃華逐月生中有採芝童
衣羽帶飛青飄景萬嶺峰逍遙宴緑軿
控御九空輪運開無稽程左令三天文
右攝六天兵檢炁反空洞六度應運傾
劫運自有㑹誰測敗與成洪波淪雲綱

六合無遺形魄尸漂長流孤魂湮復零
悲此去來際乃覺正法明至學加精修
東華結瓊名欣有白簡人相與樂太平
　　　大赤天頌
洞關運天經五氣轉三微紫户吐瓊簡
金門納神暉八㑹交眞風晃朗重冥開
天際九清外落落髙晨迴三色反空無
四候應玉機河侯巳鼓筆五行潜相推
六度無終劫運極乗炁歸萬魔羅天布
羣凶競吐威兆民負災衝積尸令人悲

妙哉正法文履劫明不衰至時相奉迎
契在九天扉與爾期太平放身無翼飛
　　　次三禮
志心稽首禮無極無窮元始髙上天寳元君
上清天尊
志心稽首禮三十六部上清眞經自然黃書
至極靈文
志心稽首禮太上三尊玄中法師道德聖衆
一切仙眞
　　　次重稱名位

虚無自然無極大道髙上元始天寳元君玉
皇上帝太上老君上相上宰三界官屬一切
眞靈臣以忝逢道化宿有靈源參佩眞符獲
披瓊韞受道之日告盟之時許闡玄猷宣揚
聖典齋官祈恩情切謝過誠深法中三朝設
齋一座香飛八景燈吐千花禱祝於寳座之
前注想於碧霄之上伏願虚無聖衆太上髙
眞監此精虔厚貽禎貺令臣得道魔試不侵
萬聖護持千靈翼賛今依科法說戒遶壇明
日燒香更申啓奏願開慈照俯視精誠㧞度

沉迷早昇雲路存亡獲泰共保清貞壽峻南
山福深東海上明
天尊覆育之澤下副臣等歸命之誠感謝正
眞垂映下照稽首再拜
　　　次八願
上清玉帝太素元君太上髙靈仙都大神今
日上告八願開陳一願飛霄長生神眞二願
天地合景風雲三願五嶽與身長存四願九
祖解罪脫愆五願福壽斷絶胎根六願端正
智惠開全七願滅鬼斬馘六天八願甘露永

劫長延
　　　次復鑪
仙靈仙官金童使者五帝五嶽神仙眞人三
光正眞左右龍虎天仙五靈香官當令召致
無上十方正眞生炁自然金液丹精芝英九
天玉眞在此齋壇洞觀齋主覆護昇仙飛行
太空騰景九天玉童玉女侍衛香煙傳臣向
來所啓速逹髙眞上清玉帝萬聖几前
　　　吟遊壇頌一帀下壇
衆仙出洞眞煥爛耀太清奉者號仙人

形質永長生逍遙戲玄虚宫殿羅無形
蒨璨七寳林晃朗日月精龍鱗交橫馳
鳯凰翔悲鳴太上治玄宫衆眞誦洞經
焚香稽首禮左行遶宫城三周歸髙坐
天尊當應聲一心弘至道天下普安寧
　　　學仙注下壇呪從地户出
福壽旣往殞籍落名天帝有命億劫齊生
事畢復位萬神咸寧後有關啓復降眞靈
至玄師前拜謝而散
上清天寳齋初夜儀(終)
