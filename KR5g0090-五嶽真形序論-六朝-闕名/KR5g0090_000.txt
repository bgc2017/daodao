








五嶽真形圖序論笙八
昔漢孝武帝好長生之道常祭祀名山大澤
祈祀靈嶽以求神仙之應以元封元年正月
甲子祭嵩高山起道宫帝齋七日祠訖乃還
到四月戊辰夜閑居東方朔董仲舒在側焉
忽見一女人著青衣非常麗也帝愕然問何
人女曰我墉宫玉女也爲王母所使從崑崙
山來語帝聞子欲輕四海之禄尋道求生降
帝尊之位而屢禱山嶽勤哉有心似可教者
也從今百日清齋不交人事到來年七月七

日西王母當蹔來也武帝下席跪諾言訖玉
女隱忽然失所帝於是登尋真之臺齋戒存
道其四方之事權委於冢宰焉到七月七日
掃除宫掖之内設座於大殿之上以紫羅薦
地燔百和之香張雲錦之帷然九光微燈設
玉女之裘葡萄之酒躬監殽蔌以爲天宫之
饌帝乃盛服立於階下勑端門之内竪不得
有妄闚者内外謐寂以俟仙官到夜二唱之
後忽見天西南如白雲鬱鬱直來遥赴宫庭
須臾轉近聞雲中有簫鼓之聲人馬之響復

半食頃間王母至也懸投殿前有似鳥集或
駕龍虎或乘白鹿或乘白麟或乘白鵠或乘
科車或乘天馬羣仙數千光耀庭宇既至從
官不知所在唯見王母乘紫雲之輦又駕九
色斑龍别有五十天仙側近雲駕皆身長一
丈同執彩旄之節佩金剛靈璽帶天真之策
咸住殿下王母唯扶二侍女上殿侍女年可
十六七服青綾之袿容眸流盼神爽清發妙
姿絶世也王母上殿東向坐著黄錦袷䙱文
彩明鮮金光奕奕交帶靈飛大綬腰帶分景

劒頭上大華結戴泰真晨嬰之冠履玄瓊鳳
文之舄映玄雲棟神光暐嘩視之年三十許
脩短得中天姿晻靄靈顔絶世真靈人者也
下車登牀武帝拜跪問寒温畢立如也因呼
武帝共坐帝南向王母自設厨厨精麗非常
豐珍之殽芳華百果紫芝葳蕤紛若填樏清
香之酒非地上所有甘氣絶世殊於俗味武
帝不能名也又命侍女更索桃果須臾以玉
盤盛桃七枚大如鴨子形圓色青以呈王母
王母以四枚與帝王母自食三枚桃之甘美

口有盈味帝食輙録核王母問録核何爲帝
曰欲種之耳王母曰此桃三千年一生實耳
中夏地薄種之不生如何帝乃止徐乃下地
叩頭自陳曰徹受質不中耽淪流俗承禪先
業遂羈世累政事多闕兆民無和風雨失節
五穀不實德澤不建㓂盜四起當由其主積
罪丘山然少好生道仰慕靈仙未能棄禄委
榮棲跡山林思絶塵餌罔知攸向且棄世尋
真鑚啓無師歲月見及恒慮奄忽不圖天眞
頓集今日下臣有幸得瞻上聖是臣宿命當

得度世願垂哀矜賜諸不悟得以奉承切己
之教王母曰汝能賤榮樂卑躭靈味道自復
佳耳然汝情恣體慾淫亂過甚殺伐非法奢
侈其性恣則裂體之車淫爲破年之斧殺則
響對奢則心爛慾積神損聚穢命斷以此蕞
爾之身而宅滅形之賊盈尺之才乃攻之百
刃欲以解脫三尸令身永久難可得也有似
無翅之鷃願鼓翼天池朝生之蟲而樂春秋
者哉若能蕩此衆亂撥穢易韻保神炁於絳
府閉淫宫而不開靜奢侈於寂室愛衆生而

不危守兹道戒思乎靈味務施惠和鍊精惜
氣早却浮麗令百競速逝汝行有若斯之事
將豈無彷彿耶如其不爾無爲抱石而濟長
津矣帝跪受聖誡請事斯語帝見王母巾器
中有一卷小書盛以紫錦之囊帝請問此書
是仙靈方耶不審其目可得瞻盼不王母出
以示之此五嶽眞形圖也昨青城諸仙就我
請求今當過以付之此乃三天太上所出文
祕禁重豈汝穢質所宜佩乎今且與汝靈光
生經可以通神勸志也帝固請不已王母曰

昔上皇清虛元年三天太上道君下觀六合
瞻河海之短長察丘山之高卑名天柱安於
地理頓五嶽而擬諸鎮輔貴昆陵以舍靈仙
尊蓬丘以館真人安水神乎極陰之源栖太
帝乎扶桑之墟於是方丈之阜爲理命之室
滄浪海島養九老之堂祖瀛玄炎長元流生
鳳麟聚窟各爲洲名並在滄流大海玄津之
中水則碧黑俱流波則震蕩羣精諸仙玉女
聚居滄英其名難尋其實分明爾乃因山源
之䂓覩河嶽之盤曲陵回阜轉山高隴長周

旋委蛇形似書字是故因象制名定名實之
號盡形祕於玄臺而出爲靈眞之信諸仙佩
之皆如傳章道士執之經行山川百神羣靈
尊奉親迎汝雖不正然數詣山澤叩求之志
不忘干道欣子有心今以相與當奉深愼如
事君父泄示凡人必致禍考按九老仙都千
明之科九炁丈人昭生之符太靈羣文皆是
三天太上大道君所撰或是三皇天真所造
或是九天父母真人赤童所出此輩聽四十
年得傳一人四十年無其人聽八十年頓傳

二人耳授非其人是爲泄天道可授而不傳
是爲閉天寳不計限而妄授是爲輕天老受
而不敬是爲慢天藻泄閉輕慢四者延禍之
車也泄則身死道路受生形而骸裂閉則盲
聾於來生命凋枉而卒殁輕則禍鍾於父母
詣玄都而考罰慢則暴終而墮惡疾於後世
復有愈此罪者宗斷而族没同道謂之天親
同心謂之地愛傳授當相親愛共均榮辱營
心真一珍惜精液共養和氣氣合神歸必齊
靈會如其不爾天降汝癘此皆道之科禁今

故相戒不可不愼若汝欲有所授董仲舒者
似其人也即命侍女使更取一圖以與武帝
侍女探懷中得一卷形書精明俱如向者王
母以手付帝再拜跪受王母曰若汝遂尅明
正身反惡修善復三年七月更來告汝道也
須臾殿南窗朱鳥䆫中有一人來看闚王母
帝驚問何人王母曰汝不識此人耶是汝侍
郎東方朔也是我鄰小兒而性多滑稽曾三
來偷此桃子昔爲太上仙官太上令到方丈
使助三天司命收諸家朔到方丈但務山水

遊戲了不共營和氣擅弄雷電激波揚風風
雨失時陰陽錯逆致令蛟鯨陸行山崩壞境
海水暴竭黄馬宿淵妨農芝田沈湎玉酒失
部御之和虧奉命之科於是九源丈人乃言
之於太上太上遂謫斥使在人間去泰清之
朝令處臭濁之倫近蒙金華山二仙人及九
嶷君比爲陳乞以行原之於是帝始知朔非
世人也言語飲酒因告武帝仙官從者姓字
及冠帶執佩物名所以得知而記焉至向曉
王母别去臨發人馬龍虎鼓吹導引如初來

時雲炁勃鬱盡爲香氣極望西南良久乃絶
於是帝既見王母乃信天下有神仙之事欲
有去世計數矣而淫色自性殺伐不休百姓
嘆於勞役死者怨於無辜不從聖母之言遂
不復來也先王母見武帝多所稱說或延年
之訣致神之術帝乃自撰集爲一卷及所與
經圖之屬帝皆請以黄金之几封以白玉之
函安著柏梁臺上後到太初元年天火焚臺
於是眞形及靈光生經自撰受集要遂爾燒
失王母常以武帝不從訓誨而災之耳但帝

先承王母言以圖授董仲舒仲舒登寫賴此
得存也其後東方朔一旦乘雲龍飛去同時
衆人見後西北上冉冉仰望大霧覆之不知
所在帝甚懊恨自知失道其年十二月壇蒿
里祠后土東臨渤海望祠蓬萊山春還受計
于甘泉二月起建章宫夏五月正曆以正月
爲歲首色上黄數用五定官名協音律遣將
軍公孫敖築塞外受降城秋八月幸安定遣
貳師將軍李廣利發天下勇兵西征大宛改
曆以正月爲歲首是王母之意也鮑靚曰予

察王母衆仙之宗猶珍貴此文何凡近小人
而欲盼之乎
漢武帝以王母言問東方朔朔對如别祖洲
　瀛州玄洲炎洲長洲元洲流洲生洲鳳麟
　洲聚窟洲此言皆十洲之名處巨海之中
　是人跡所不逮處
祖洲在東海中地方五百里去西岸七萬里
　上有不死之草草形似菰苗長三四尺許
　人已死者以草覆之皆登時活也末服之
　令人長生昔秦始皇時大宛中多枉死人

　横道時有鳥如烏狀數銜此草以覆死人
　面皆登時起坐有司奏聞始皇遣使者齎
　草以問北郭鬼谷先生先生云此是東海
　中祖洲上不死草也其草生瓊白中或名
　爲養神芝其葉似菰生不叢採止活一人
　始皇於是乃遣童男童女五百人入海尋
　祖洲遂不返也
瀛洲在東海中地方四千里對會稽去岸十
　七萬里上生神仙芝草有玉石高且千丈
　出泉如酒味名爲玉酒或爲玉膏飲數升

　輙醉令人長生洲上多仙家風俗似吴人
玄洲在北海之戌亥地地方七千二百里去
　岸三十六萬里上有太玄都仙伯治玄丘
　山又有風山聲氣響電對向天西北門上
　多太玄仙宫
炎洲在南海中地方二千里去岸九萬里上
　有風生獸似貂青色大如狸張網取之積
　薪數車以燒之薪盡而此獸在灰中不燃
　其毛不燋斫刺不入打之如皮囊以鐵鎚
　鍛其頭數千下乃死而張其口以向風須

　臾便活而起以石上菖蒲塞其鼻即死取
　腦和菊華服之盡十斤得五百年又有炎
　林山山中有夜光獸大如鼠毛長三四寸
　或赤或白山可二百里許晦夜望見山林
　及此獸光照如燃火狀取其獸毛績以爲
　布名曰火澣布衣服此布垢污以灰水浣
　之終不除唯以火燒之兩食許出振其垢
　更白潔如雪亦多仙人
長洲一名青丘在南海辰巳地地方五千里
　去岸二十萬里上饒山川又多大樹樹乃

　有二千圍者一洲之上專是林木故或名
　爲青丘仙草靈藥甘液玉英靡所不有又
　有風山山弘震聲上有紫府宫天眞仙女
　多遊於此
元洲在北海中地方三千里去岸十萬里上
　有五芝玄澗澗水如蜜服之長生服其芝
　不死亦饒仙家
流洲在西海中地方三千里去岸十萬里上
　多山川積石名爲昆吾石治其石成鐵作
　劒光明照洞如水精狀割玉如割泥焉亦

　饒仙家
生洲在東海寅丑之間接蓬萊十七萬里地
　方二千三百里去岸二十三萬里上有仙
　家數萬天炁安和草木常生長養萬物地
　無寒暑亦多山川仙草又一洲水味皆甘
　如飴酪至良者也
鳳麟洲在西海之中地方千五百里洲四面
　有弱水遶之鴻毛不浮不可越也洲上專
　多鳳麟數萬爲羣並有山川池澤及神草
　百種亦饒仙家煮鳳喙及麟角合煎作膠

　名之爲集弦膠或名之爲連金泥此膠能
　續弓弩斷弦連已折之金並連集更打折
　他處乃斷此所集際終不脫也
聚窟洲在西海中居申未之地地方三千里
　接崑崙十萬六千里去岸二十四萬里上
　有真仙靈官宫第比門不可勝數及有獅
　子辟邪鑿齒天鹿長牙銅頭鐵額之獸洲
　上有大山形似人鳥因名之爲人鳥山山
　多大樹與楓木相似而枝葉氣香聞數百
　里名之爲反魂樹叩其樹樹亦能自作聲

　聲如羣牛呴聞之者皆心震神駭伐其木
　根心於玉釜中煮取汁更微火熟煎之如
　黑飴狀令可丸名之爲驚精香或名之爲
　震靈丸或名之爲反生香或名之爲震壇
　香或名之爲人鳥精或名之爲却死香一
　種六名斯靈物也香氣聞數百里死尸在
　地聞氣乃活不復須以熏死人而生也
滄海島在北海中地方二千里去岸二十萬
　里海四面遶島各五千里水皆滄色謂之
　滄海也島上專是大山積石至多八石芝

　石腦石桂英流丹黄子之輩百許種皆生
　於島石服之長生島中有紫石宫室九老
　仙都治處仙官萬許人
方丈在東海中央東西岸相去正等地方三
　千里上專是羣龍所聚有金玉之宫三天
　司命所治處羣仙不欲昇天者皆在此洲
　受太玄生籙仙家數萬耕田種芝草課計
　頃畒如種稻狀亦有玉石泉上有九源丈
　人宫主領天下水神及龍蛟陰獸之物
扶桑在東海之東岸直上岸萬里復得碧海

　廣狹浩汗與今萬海等大水既不鹹苦正
　作碧色甘香味美扶桑地方萬里上有太
　帝太眞東王所治處多生林木葉皆如桑
　又有椹樹長者數千丈大二千餘圍樹兩
　兩同根偶生更相依倚是以名爲扶桑芝
　仙人食其椹體皆作金色其樹雖大其葉
　椹故如中夏無異但味絶甘香耳地生黄
　金白玉瓦石狀仙人身亦有長十丈者亦
　有長五六尺者
蓬丘蓬萊山也對大海東北岸山周迴三千

　里其外别有圓海遶山圓海水正黑色謂
　之溟海也無風而洪波百丈不可得往來
　上有九炁丈人九天真王宫唯飛仙能有
　到其處耳
崑陵崑崙山也在西海之崖申未地也去咸
　陽四十二萬里山高平地萬里上方千里
　形如仰甕下狹上廣故名之爲崑崙周匝
　弱水遶山上有金城五所玉樓十二所流
　精之闕光碧之堂瓊華之室紫翠密房西
　王母之所治衆仙所宗上通璇璣九炁流

　布帝王玉衡品物羣生希奇出皆在於此
　不可具記太上名山鼎於五方鎮地理也
　號天柱於岷城象罔輔也諸百川極深水
　靈居之其陰難到故治無常處非如丘陵
　而可得論是以天地設位因物象之宜上
　聖觀方緣形而著爾乃處玄風於西北坐
　王母於坤鄉昆吾鎮於流澤大桑植於碧
　津離合天精而光獸生於炎野坎緫衆陰
　是以仙都宅于海島艮位山方蓬山塡於
　寅丑巽體元女養巨木於長洲高風鼓乎

　羣龍之位暢靈人於遐丘至妙玄深幽神
　難盡真仙隱宅靈陵所在六合之内豈唯
　數處而已矣此皆舉其標末耳朔所見不
　博未能宣通聖詞昔曾聞之於得道者說
　此十洲大丘靈阜皆是真仙奥墟神官所
　治其餘山川萬端並無復及此者也堯時
　遣禹治洪水經諸五嶽使刻石識其里數
　高下其字科斗書非漢人所了也今丈尺
　里數皆是禹時書也不但刻度五嶽諸名
　山亦然刻山之獨高處耳今書處是朔所

　具見其王母所道諸靈藪禹所不履唯書
　於中夏之山石也
　魯女生長樂人也少好道初服餌胡麻及
　求絶穀八十餘年日更少壯色如桃花一
　日能行三百里走及麞鹿傳世見之二百
　餘年後採藥於嵩高山忽見一人坐礀上
　女生叩頭再拜稽首乞長生之要其人曰
　我三天太上侍官者也汝當得仙故得見
　我我將授汝寳文祕要可以威制五嶽役
　使衆靈良久乃以五嶽真形圖以與之並

　告其施用節度女生道成一旦乘龍與知
　交故人别云入華山中女後復五十年先
　相識者逢女生於華山廟前乘白鹿從玉
　女三十人并令謝其鄉里親戚故人甚分
　明也說女生顔色更少五嶽圖與王母訣
　正同今得見於世間者起由董仲舒及女
　生二人得之仲舒臨去以傳欒巴女生後
　以傳封君達晉魏際君達入玄丘山臨去
　傳鄭氏
　弟子葛洪曰夫至道無形機妙難論神仙

　之事誠非小醜所宜緣尋然世人不覩其
　門皆謂之無既見眞驗復不肯以語人是
　以清濁乖律香臭絶倫若道士得祕聖之
　書皆當杜於一人口者則靈眞之文將墜
　於獨見何緣得存流於百代乎洪謂傳授
　但當必得其人耳豈可都閉耶自江東都
　無有此書若鄭君復祕而不出則斯文永
　翳也昔曾以此白鄭君鄭君曰道書人皆
　有之如三皇天文大字及靈書至妙修勤
　求慕時或聞見五嶽眞形圖自録之首吴

　越之人無有得傳將斯文之不出文貴而
　不授乎不審先生有此書與不儻令魚目
　之珠映於九陽之光洿丘瓦石蹔盻南和
　之肆若遂仰瞻天眞則洪心堅愈深鄭君
　曰此書吾似有之傳授禁重不可妄泄傳
　非其人罪咎必至凡道士輩雖心希清正
　而行多不備不備則有慮有慮則禍詣亦
　何急令致禍之書而爲刀鋸乎是以先流
　得之者又不敢輕以授人便自都絶正如
　此耳卿極有心必能通玄暢昧是故相告

　且勿宣之吾先受此書於青牛先生自吾
　受圖以來未傳一人依仙科當付一人乃
　得絶身棄跡耳世上波波不可復停行當
　以此文與卿復是一年許七月閑夜見呼
　告曰吾方當去可具素寫圖洪乃齋盛祭
　受今施用節度皆出於鄭君也鄭君說青
　牛先生仙人封君達本隴西人也初服黄
　連五十餘年入鳥鼠山又於山中服練水
　銀百餘年還鄉里年如三十者常乘青牛
　故號青牛道士行聞有疾殆死者識與不

　識便以腰間竹管中藥與服之或爲下鍼
　應手皆愈世多得其驗効都不以姓字語
　人人通識乘青牛爲名耳人間復二百餘
　年入玄丘山中不知所在青牛先生言家
　有五嶽真形一嶽各遣五神來衛謢圖書
　所居山川近心者山澤神又恒遣侍官防
　身營家凶逆欲見傷害皆反受其殃辟除
　五兵五温可帶履鋒刃又司人之姦穢言
　人之不正不正者禍身姦穢者禍門是以
　宜深忌愼人有帶此文及執持以履山林

　者百山地源靈主皆出境拜迎尊貴圖信
　鬼神猶執卑降之禮何況凡人而可慢惰
　哉
　鄭君言在家一歲輙一祭圖令人居家富
　昌宦身陽升行來諧合凶禍遠迸求欲得
　願長生延年若山林獨處可虧祭也所以
　然者山林幽寂栖心無邪又非酒殽所出
　唯當恭而已矣家居混雜有婦女雞犬塵
　穢生於部界惰慢出自言語先或污濁神
　炁或産乳堂宇是故齋祭靈圖以謝災癘

　以月建齋三日又須夜半之時出庭中或
　密室中西向勿令人
　昔黄帝遊觀六合後造神靈見東中西北
　四嶽並有佐命之山唯衡山峙立無輔乃
　與昌宇力牧方明等章祠三天太上使命
　霍山潛山爲南嶽儲君拜青城山爲丈人
　署廬山爲使者令緫衡嶽以鼎鎮舉德真
　而爲主儲君者衡嶽之副君也吴越人或
　霍山爲嶽其實非正也
　　　授圖祭文鄭氏所出

　某以胎生肉人百官子孫沉湎囂惡流濁
　世務運遇有幸得奉大化滌蕩穢俗許以
　更始修心愼違希企靈真夙夜馳競不敢
　寧捨昔以某年月日歲在某處受先師甲
　乙眞形按九都千明之科許得傳授謹按
　道法當付良密今有同志道士某郡縣鄉
　里男生某甲年如千歲小心勤翼必能宣
　啓靈化敷正神炁即以今年月歃血誓書
　授其真圖委繒告盟禁以不傳天親同心
　常相愛謢不得棄元崇末要衒榮利其五

　八大約禍福所期量己審人任之處焉謹
　清齋祭付唯即一列上達三天
　　　受圖祭文(鄭君/所出)
　某本胎生肉人枯骨子孫生長濁世染亂
　罪考宿行積咎禍高丘陵天啓其衷得聞
　聖化心開改蹟好生樂道仰慕靈感思求
　眞應庶蒙清蕩以延性命恒捨穢率善願
　爲種民攅求遐年當須天啓登山履川亦
　賴靈助注心道門不敢𢹂貳並仰貢方物
　自輔信及今即日受五嶽眞形藏戢一己

　與之終始五八有期永無中泄傳授相親
　愛謢同氣蠲齊榮辱天科所祐不敢慢惰
　抵犯禁網遵受法訣封之于心謹清齋告
　祭以爲其始唯即一列上達三天章奏太
　上除某三尸登書生録刻題玉札緘之絳
　府五方靈嶽各遣五神千山百川時差侍
　官營守圖文防謢某身使長生永存壽延
　億千
　　　鮑氏佩施用
　靚按黄帝橐籥五匱内真文云此書是三

　天太上撰次所岀曾聞之於先達者言西
　王母紫蘭宫屋通畫此象諸墉宫玉女仙
　人服衣皆以此形畫之昔遣中黄太一以
　此圖下授名山隱逸有仙録者結約五八
　之年而傳也自無運命之遇莫見其篇目
　矣如魯女生山中受之皆此類也仙人云
　道士佩此文入山林川澤所經諸靈神皆
　出郊境奉迎焉然五嶽各有所部東方之
　山則屬東嶽其西嶽南嶽北嶽亦同唯平
　地江河淮水及中央之山陵皆統中嶽之

　部也諸入山採八石石衆石腦流丹流珠
　飛節黄子石髓桂英及芝草諸神藥自無
　五嶽佩之此仙物終不可得也欲佩之法
　以青爲繒或用白爲繒盛以紫囊或帶之
　頭上或帶之心前或肘後山無大小皆有
　靈神神來形見自稱某山某中來迎拜也
　是太上真人以爲所使策文五嶽衛此圖
　書如今世人敬監司之章節狀所以丘山
　之神而來拜謁也受付之法限之四十年
　一傳歃血委暫而約人有此文在家者五

　嶽君各遣五神來奉衛圖文所居山川源
　澤諸靈各遣侍人營謢子耳他人憎嫉謀
　議口舌凶逆賊害及縣官繫子者五嶽所
　衛二十五神及山川侍官即白所居之部
　嶽君嶽君即使鬼物反害彼人自中也奉
　之者不可不正身清神若行邪亂慢不尊
　所受忽賤靈信輕侮宗末者禍至滅家不
　可不愼入山無眞形則衆精壞人採藥不
　得眞形則羣靈蔽之爲道士不得眞形則
　魂氣不定三尸亂干術士不得此文皆不

　成就但有此文以佩身仍足彌綸衆神横
　行天地在家則神人奉衛入山則群靈奉
　迎採藥服芝草則眞仙營謢經疫遇害則
　災自滅爾乃虛往實來眞驗禍福將有道
　者其祕而尊焉
　漢元封元年西王母授孝武皇帝
　太上眞仙授仙人長樂魯女生
　　　五嶽圖序(東方朔/所出)
　五嶽眞形者山水之象也盤曲迴轉陵阜
　形勢高下參差長短捲舒波流似於奮筆

　鋒芒暢乎嶺崿雲林玄黄有如書字之狀
　是以天眞道君下觀䂓矩擬縱趣向因如
　字韻隨形而名山子有東嶽形令人神安
　命延存身長久入山履川百芝自聚子有
　南嶽形五温不加辟除火光謀惡我者反
　還自傷子有中嶽形所向唯利致財巨億
　願願尅合不勞身力子有西嶽形消辟五
　兵入刃不傷山川名神尊奉司迎子有北
　嶽形入水却灾百毒滅伏役使蛟龍長享
　福禄子盡有五嶽形横天縱地彌綸四方

　見我懽悅人神攸同昔黄帝徵師諸侯與
　蚩尤戰於涿鹿之野遂擒之諸侯咸宗爲
　天子代神農氏是爲黄帝天下有不順者
　從而征之破山通道未嘗寧居東至于海
　登太山及岱宗西至崆峒登雞頭南至于
　江登熊湘北逐蟬粥金符釜山而邑于涿
　鹿之阿遷徙往來無有常處察四嶽並有
　佐命之山而南嶽獨孤峙而無輔乃章祠
　三天太上道君命霍山潜山爲儲君奏可
　帝乃自造山躬寫形像連五圖之後又命

　拜青城爲丈人署廬山爲使者形皆以次
　相續此適始於黄帝耳
東嶽泰山君領群神五千九百人主治死生
　百鬼之主帥也血食廟祠宗伯者也俗世
　所奉鬼祠邪精之神而死者皆歸泰山受
　罪考焉諸得佩五嶽形入經山林及詣泰
　山君及諸山川百神皆出境迎拜子也泰
　山君服青袍戴蒼碧七稱之冠佩通陽太
　朔之印乘青龍從群官來迎子
南嶽衡山君領仙官七萬七百人入諸南嶽

　所部山川神皆出迎南嶽君服朱光之袍
　九丹日精之冠佩夜光天眞之印乘赤龍
　從群官來迎子
中嶽嵩山君領仙官玉女三萬人入諸山是
　中嶽所部名靈皆來迎中嶽君服黄素之
　袍戴黄玉太乙之冠佩神宗陽和之印乘
　黄龍從群官而迎也中嶽是五土之主善
　敬之太上常用三天眞人有德望者以居
　之
西嶽華山君領仙人玉女四千一百人道士

　入其所部之山川神並來迎華山君身服
　白素之袍冠太初九流之冠佩開天通眞
　之印乘白龍而來迎子
北嶽恒山君領仙人玉女七千人其入所部
　之山川神皆來迎北嶽君服玄流之袍冠
　太眞冥靈之冠佩長津悟眞之印乘黑龍
　而來迎子
青城丈人黄帝所命也主地仙人是五嶽之
　上司以緫群官也丈人領仙官萬人道士
　入其山者丈人服朱光之袍戴蓋天之冠

　佩三庭之印乘科車從衆靈而來迎子
廬山使者黄帝所命秩比御史主緫仙官之
　位蓋五嶽之監司道士入其山者使者服
　朱緋之䙱戴平華之冠佩三天眞形之印
　而來迎子亦乘科車從以衆靈
霍山南嶽儲君黄帝所命衡嶽之副主也領
　群靈三萬人上調和氣下拯黎民關校衆
　仙制命水神是峻驗之府而爲諸靈之所
　順也道士入其境儲君服青錦之袍戴啓
　明之冠佩道君之玉策而來迎子或乘科

　車或駕龍虎
潜山儲君黄帝所命爲衡嶽儲貳時叅政事
　令職似輔佐者也入其山潜君服紫光繡
　衣戴叅靈之冠佩朱官之印乘赤虬之車
　而來迎子諸佐命山君並輔弼嶽君預於
　位政道士入其山佐命服朱袍戴仙華之
　冠佩太上眞形章而來迎子所乘無常
東方朔言古畫五嶽眞形首目者乃是神農
　前世太上八會群方飛天之書法殆鳥跡
　之先代也自不得仙人譯注顯出終不可

　知也凡道士欲佩圖進取山象及書古文
　卷畢以此題外面然後盛之帶符當得正
　月建寅齋七日齋中寫白訖醮如傳授法
　但易章中自說辭旨隨人也凡寫書皆燒
　香於左右


五嶽眞形圖序論


