








金籙十迴度人晚朝開收儀
　　　宣齋意後
　　　三歸依
　　　宿命讃
宿命有信然弱喪謂之無皆欲眼前見
過目即言悠大賢明道教慘戚憫頑夫
依依念子苦勤勤令我憂
　　　宣第九迴開經文
臣恭以洞玄赤書空青紫字九霞煥彩皆芒
金角玊之文八龍成章亦刻玊鑄金之字祕

於上清之境寒靈之殿盛以立空之案霜羅
之巾日月得之以運行終古不息
帝王得之而保鎭萬世太平猗歟盛哉蔑以
加矣臣今欽奉
綸音崇修金籙延禧大齋幾晝夜臣今引領
官衆升壇第九迴轉誦太上洞玄靈寳無量
度人上品妙經朝禮寳誥仰依
無上三寳慈尊十方諸天大聖慈悲願力主
盟經功伏願玄眞啓迪上聖提㩦神光照燭
於慧源道炁流通於靈府令臣等研精覃思

豈略通大義之可爲索隱鉤深必洞明至言
而後已功沾水陸善及邦家稽首虚皇修行
經法
　　　敷座吟
　　　諷經畢
　　　解座吟
　　　回向
臣恭以九爲陽極宜感召於天眞兌乃金成
故發泄於地藏天不愛道而圖書出世地不
愛寳而金玊露形昔老君降蜀都亦感地涌

玊局虚皇遊西國自然地薦黄金蓋神功不
約而同其靈應何常之有臣適來引領官衆
升壇轉誦太上洞玄靈寳無量度人上品妙
經第九徧徑用回向
上方無極太上靈寳天尊上方保命護身天
尊天垣帝座星君紫微垣列位星君中天北
斗七元星君三台華蓋中宮一切星衆上方
無極無量品至眞大神飛天神王長生大聖
無量度人君本命太歳祿馬尊神紫堂神煞
官屬齋壇應感一切眞靈乞以經功願力安

鎭紫微中天黄道之次保命延生迎祥集慶
伏願奉刻玉鑄金之簡顯連珠合璧之祥齊
七政在玊衡靡差躔次轉一炁開壽域俱入
鈞陶福佑邦家恩沾海宇稽首歸依旋行讃
詠
　　　太極頌
大道雖無心可以有情求佇駕空洞中
迴盻翳滄流淨明三界外蕭蕭玊京遊
自無玄挺運誰能悟冥趣落落天漢澄
俯仰即虚柔七玄散幽夜返胎順沈浮

冥期苟潜凝陽九無娛憂覩此去來㑹
誰復爲淹留外身而身存眞仙㑹良儔
　　　高切於上方恭文
　　　宣表關焚化
　　　宣十迴開經文
臣恭以上品度人蓋諸天之所共寳明眞有
格必四萬劫以方傳於是眞經降世寰宇嚮
風迨徐葛相傳則靈寳之科大備林王繼出
則神霄之教復明然後服氣養生之方保國
寜家之術層見疊出井井乎其有條兼容併

包恢恢乎其不漏其道可謂大矣雖聖又何
加焉臣今欽奉
綸音崇修金籙延禧大齋幾晝夜臣今引領
官衆升壇第十迴轉誦太上洞玄靈寳無量
度人上品妙經朝禮寳誥仰依
無上三寳慈尊十方諸天大聖慈悲願力主
盟經功伏願於皇大道有赫高眞成周迴十
過之功盡終始一經之義八方六合悉皆涵
泳於仁風寸地尺天莫不沾濡於法雨同壇
清衆妙振靈音稽首虚皇修行經法

　　　敷座吟
　　　諷經畢
　　　解座吟
　　　回向
　　　高功存思如初
臣恭以誦上品之眞必十過而成數修聖胎
之法須十月以成功鼎器法乎乾坤火𠊱取
於復姤故得玄珠有象玊音成形存乎我則
復命歸根純陽被體施於人則延生保命在
世長年蓋經功丹道理則同歸在學士至人

修之自見臣適來引領官衆升壇轉誦太上
洞玄靈寳無量度人上品妙經第十迴徑用
回向
下方無極太上靈寳天尊下方興大福力天
尊中央土德祖炁中皇上眞道君鎭星眞君
中斗大魁星君下方無極無量品至眞大神
飛天神王長生大聖無量度人君本命太歳
祿馬尊神紫堂神煞官衆齋壇應感一切眞
靈乞以經功願力安鎭下方十二分野所屬
之地伏願中斗總靈鎭星四據列居錯峙正

分度於周天翕受敷施兆禎祥於寰宇凡在
懷生之物同瞻有赫之光伏願妙化旁周嘉
祥駢集十方悉陶於聖化萬國咸歸於至仁
蠢動含靈俱沾恩澤稽首歸依旋行讃詠
　　　太極頌
亹亹玄中趣湛湛清漢波代謝若循環
椿木不改柯靜心念至眞隨運順離羅
感應理常通神識逮自徂淡遊初無際
繁想洞九霞飛根散玄葉理返非有他
常能誦玊章玄音徹霄霞甲申洪災至

控翮王母家永享無終紀豈知年劫多
　　　高功於下方恭文
　　　宣表關焚化
　　　宣普嘆經文
詳夫道本無言非言無以傳道經非待誦因
誦而後知經昔混沌之未形於篇章而何有
恭惟
大羅元始玊晨道君凝梵炁於虚無鍊眞文
於浩劫乃於始青浮黎之國說此洞玄靈寳
之經懸一黍於天中引衆眞於珠内敷弘至

妙開化含生混洞赤文首述化生諸天之妙
元洞玊曆復明保制劫運之功敷落五篇周
迴十過復出大梵隱語靈書中篇光照十方
字長一丈皆上帝内名之隱韻難可尋詳迨
皇人受命於天尊爲之訓解上以安天而鎭
地下以阜物而康民祕在上宫不傳下世自
漢武帝得之於西王毋斯道以傳及徐眞人
授之於葛仙翁其書亦廣惟此無量上品獨
爲諸卷統宗今之日臣等欽奉
綸音崇修大教按金籙大齋之式舉度人轉

經之儀當願諸天下觀衆眞保舉五帝之玊
童玊女營衞神文八威之金虎金龍護持寳
笈五色鬱勃以陳瑞四氣朗清以效祥調順
天經三辰五星之軌道鎭安國土九州四海
之升平
帝祚洪延民生富庶知音誦者無不辟無不
度無不禳自天祐之得其名得其祿得其夀
然後五服六親之眷屬俱保康寜九州四海
之臣鄰咸臻亨泰根荄甲拆各安生化之天
鱗甲羽毛咸適逍遥之樂願與三界有縁之

衆同歸一乗最上之機法衆虔誠收經如法
　　　高功收經讃
　　　三聞經
　　　納官
　　　復鑪
　　　下壇謝神王
　　　謝師
　　　回向

金籙十迴度人晚朝開收儀
