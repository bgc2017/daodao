










太上助國救民緫真祕要卷之一
洞幽法師元妙宗編
上清北極天心正法序并驅邪院請
治行用格
臣聞天心之法北極中斗之法也北極者天
之中極萬象之所㑹北斗者天之中斗萬炁
之所禀故爲天之心則其法本之於此也同
出乎正一之宗爲劾治之樞轄自昔饒君夙
著隂功簡在天意神付真籙受訣紫霄嗣系
遞傳其法遂明之于世若乃致召福祉祛息

邪戾統辨隂陽之理分𨽻幽顯之情事靡不
備法用簡要莫大於斯近世髙行之士助天
行化輔國救民尤尚此法其於施用功驗或
鮮者盖由傳受不該於精博學之未詳於至
術道力罔周神竒難備徒縈名實反何益之
於事哉臣謹將本法兼祕授口訣摭集符印
歩綱躡斗旁通之要盡其隱奧闡未明之㫖
略已見之文貴在行持曲逹元妙庶於流演
津利無涯矣
按律天心正法太上祕訣凡傳授須按年

限告明科典之式真靈報應之驗乃可施
用不許妄授違擅科禁犯者不唯神氣不
行又有幽顯考罰殃咎非輕其傳度自有
典儀具於後卷學者宜以此審知耳
祈求禳請
一國家祈求雨澤或久晴不雨或螟蝗災蟲
爲害人民災傷妖星照臨分野或邊冦侵
境陣敵臨尅蛟龍水怪漂蕩人物傾覆舟
船如此等𩔖事無巨細並用飛奏
上天請天兵誅滅及申諸天星府五嶽四

瀆四海九江龍神牒本屬城隍山川道路
合屬地分及六丁六甲雲雷兩部須得當
任掌首靈司或民庶投狀稱說某界内爲
某事已於某處開建道場壇席恭俟感應
後當修設大醮以謝
天恩具狀保奏差來吏兵還治進爵加秩
以爲効信務要精誠克彰靈應若或懈慢
則四司彈紏三官考録有違
天科罪當不赦
癲邪鬼祟

一治癲邪鬼祟先取本人詣實文狀據其事
理合用申行去處先劄付本家司命五道
土地次牒所屬州縣城隍或奏本部兵將
收捉或用奏
上天建立天獄收捉鬼祟凡申發文字及
差兵將先用賞設訖方給帖牒關引等付
之案令奉行次給符水與病人吞佩蒙恩
之後再用賞兵及修設齋醮謝天以答靈
貺(其齋醮法信量貧富豐儉爲之如委實家貧不能辦者師爲代備之若富者蒙)
(恩之後鄙恡財物不修報謝有昧兵將之功即反招殃咎難以禳解)

山魈精怪
一山魈精是五行不正之精詐稱賢聖私通
婦女起水放火抛擲塼石引弄六畜變現
光怪依附生形晝夜遊走驚懼人口一切
怪異先詳看狀詞情理切害者咸依上條
飛奏
上天申某嶽借兵或牒本處城隍其所用
法信賞一如上例
傳尸復連
一斷絶傳尸復連解呪詛等並先取本人狀

詞稱爲某人所患某疾本家曽於某年月
日某人因此疾亡或後來又因此疾亡幾
人須一一具亡過姓名或曽作甚功徳追
薦未退即當飛奏
上天及申東嶽乞移牒地府給假差人押
赴某處生天臺露迹顯現聽受經法當建
黄籙道場幾晝夜沐浴化衣設食受戒焚
龍童子傳
太上救苦真符拜奏章表立名追薦齋畢
差四直使者齎劵驗壇牒押亡人下地府

計㑹功徳司及生天案官吏與依例受生
後賞兵訖下㔶盖法永斷後患及付符水
與病人吞佩若頻夢先亡來爲禍害附著
人體指說事理若非外鬼當須功徳薦助
生界凡係同親尊長及從房骨肉爲祟亦
用追悼可得存亡共濟患害不興事訖謝
兵一如上例其呪詛如有因此死者量力
貧富合作功徳拔贖訖次行申奏止絶呪
詛之處干繫符廟不得舉行須管永逺斷
絶

遣治瘟疫
一發遣瘟部鬼神傷寒熱病𤺋豆赤眼口瘡
五瘧寒熱狂邪瀉痢等病服藥不退祈禳
不應者先取本人事狀詣實申牒劄付所
屬或飛奏
上天令修醮謝罪懴雪過犯方給符水吞
佩牒十二年王收攝先行毒藥毒氣不得
傳染家門仍以靈符鎮斷及下㔶盖法永
逺不患瘟病仍須賞兵餞送瘟部鬼神逺
去事平之日醮謝

上天以答恩祐
祈請嗣息
一祈求嗣息若人婚娶多年不生男女或乳
産不育或多女無男或㓜年早夭盖爲六
害相刑或值孤辰寡宿或先縁積惡嗣續
難成凡似此𩔖當具夫婦生年月日時飛
奏
上天及申監生注生案仍申東嶽特與注
一男與某人仍付符與吞佩須令預作功
徳及修聖像之事伺候感應蒙恩之後當

設齋醮以謝上真所賜之恩
禳謝災病
一禳災悔過連年災害困苦牀枕藥食不療
祈告無驗或值星曜照臨或𡨚邪尅害或
犯土司禁忌或先縁見世業報所攖是致
上天譴貴下鬼訴誣若欲祈禳皆先首悔
修齋設醮拜表投詞冀聖道哀憫赦其過
咎
破不正符廟
一破諸不正神廟謂非國朝祀典之神依草

附木或盤泊泉池之中野怪山精侵人害
物橫求血食興作疾病一切不祥之事若
有狀詞投告當申東嶽飛奏
上天差天兵收擒詐亂邪神及焚毀祠宇
按律治罪(若私有香煙之祠有福徳及一方之民者取衆保郷人等文狀)
(保明申奏上天乞賜遷賞許令重立祠廟今人承奉)依治鬼律應正
廟係國家祀典之神不得曲邀祭享私受
血食厭禱令人呪詛枉取生人魂魄禁閉
使人入投水火自欲殘刑性命不務生理
多生公訟一切疾病所作不利耗失家財

許人陳狀詳委是實申奏候報應施行若
生人誤有觸犯牽及神理鑒證猥事致生
災難亦許首謝不得刑害居民性命至死
若有干冐雖係流仍聽求謝也
雜𩔖邪氣等
一鬼怪雜𩔖輙行邪氣敗壞人酒醋之𩔖或
犯禁忌家宅不寧發掘古墓伏屍爲害六
畜作怪生子自食蟲䑕怪鳴雌雞夜啼蛇
蟻流毒入宅爲害刀槍棒劒妄作聲響夜
行見鬼心生恐怖鬼開閉人門戸敲打什

物陳設盃器飲食使人持刀投井自縊使
人或哭或歌憂悲不樂使耗散家財借人
衣物放火燒宅呼人姓名鬼炁入人心腹
惡夢鬼魅驚魘寢寐不寧使人多公事口
舌夫妻不和産乳難生使人田蠶荒耗種
蒔不豐經商虧折萬事不遂或新屋内鬼
神聚集旋風入宅狐狸亂鳴大木無風倒
折釡鳴井溢家事器物輙自行動小兒夜
啼不宜男女奴婢多走牛馬瘟疫死傷白
日鬼物見形怪聲光影千幻萬妖侵生蠧

物之事卒述難窮今略舉此數例庶知法
中有律制伏事無巨細皆有法度其或調
理無憑渉於虚誑者不在行遣之限其蒙
恩之後所用賞兵醮謝之禮並須隨力供
給不可全闕科儀神明不逺在人耳目之
前苟有不生信心輕毀侮黷罪延先世禍
及子孫災害鋒起悔何可及
右以上録出法中條例備此數門品貫詳明
了然可解標爲圖像顯於人庶凡有患請治
者按行而不疑不信輕黷者講聞而知悔此

則代天濟物的不可苟求於貨財彼或請命
投誠切勿違慢於科律應詣當院投狀及請
乞符水者並詳此知悉

太上助國救民緫真祕要卷之一





