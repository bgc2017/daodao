








金丹真一論唱六
　　　　百　玄　子　撰
夫靈丹之源禀乎真一之氣論曰真一者大
道之源水也水者氣也氣者道也道本無名
因氣生質
　質者有形之物也道始無形從一氣而受
　化化及有形形者名也故曰道本無名而
　强名曰道道本爲一也一者母也一能布
　化生成萬物利用天下太上曰布一名於
　天下凡遇大丹莫不尋本求末本者真一

　之源爲之母也子者丹也營丹之士莫不
　求乎真一之源而化氣成子神丹之妙見
　於此矣
形質既分清源有異
　清者黄芽也此芽能輕能浮濁者鉛也此
　鉛能沈能滯大茅君謂青霞子曰鉛沈銀
　浮謂之黄芽亦曰鍊秋石亦曰黄芽凡經
　鍊九轉神丹鼎中須分清濁二氣方悟造
　化之權二氣者一氣全陽守六爻正位一
　氣全隂亦守六爻正位定隂陽兩全之義

　隂君還丹賦曰至道還丹隂陽兩全化瓦
　礫而成金度凡人而作仙此芽鍊至九鼎
　方爲老芽始堪入用丹書曰黄芽者造化
　之終也況老陽之芽神氣方足堪用作丹
　也
數起北方河車
　車者還丹日數也謂言行火須滿三十日
　要法逐月節度運火勿停隂陽各半互相
　受用氣行一周丹轉一次始起北方復卦
　從陽爻運氣而終十月隂陽數足矣

定神水之受用
　凡運大丹先定神水華池爲之受用得水
　方與真鉛同類丹書云同類氣合相須如
　神若鉛不真神水無以能受仙家所忌忌
　類不同是以先定神水後議真鉛參同契
　曰若鉛不真其汞難住凡稱汞者是神水
　華池也此氣若非真鉛無以制其汞汞若
　得伏有諸異名且非獨汞之名一名流珠
　一名金液一名金漿一名玉醴一名紫遊
　膏已上俱是神水華池中真鉛也眞鉛眞

　汞二味華氣凝結成丹丹家先定神水華
　池爲之受用修丹之士若明神水華池定
　知仙路不遠矣大丹不得神水無以變其
　靈通神水不遇真鉛無由吐結精氣二物
　相合乃成還丹
論曰水數屬一含氣混真配位而黑得合真
鉛
　真鉛受性養在北方黑氣黑氣即神水是
　矣
此鉛含光隱迹造化自然

　真鉛含五色之象道家每三百六十時一
　度開鼎添合銖兩便見其靈異時黑時白
　或黄或紫或紅或青應金木水火土之正
　位隂眞君流珠金鏡云一物有五彩永作
　仙人禄又云鉛含五彩汞吐三花二物合
　體名爲河車河車是丹之異名也
或沈或浮能有能無散即潜龍聚則秋石金
虎元君訣曰浮沈恍惚渺邈如雲其中有精
可以經綸似有似無難辯素真
　此乃元君指顯真鉛有此浮沈變化之妙

論曰浮沈者鼎中收結也結精華之花透出
其上謂之輕浮之精華又名神符白雪又名
鐘乳又名馬齒欄干俱是黄芽一體鼎中變
化異常也營丹高士若運玄功及此定知九
轉神丹全科畢法在乎手矣可以將近仙都
名標玉籍
　已上並是黄芽運化之道殊聖之功仙家
　貴重之事
黄門侍郎蕭子雲大丹歌曰千言只爲祕黄
芽萬卷方書說閑石論曰黄芽未入鼎已前

先須定時日化鍊黑鉛以騰倒精華之氣又
輕浮者配合青龍同入金鼎雖入金鼎内猶
是未分清濁何故蓋未受造化正氣憑何節
令推遷擬分清濁此須是治丹之人妙運五
行能驅造化審看刻漏進退節符黄芽始可
化成其或水火數差漏刻無准隂陽失度氣
候不交黄芽萬一不生斯乃理丹之人慢怠
差其候也茅真人謂青霞君曰隂陽不能順
畢竟不生牙斯乃道家共禁之法恐洩天機
且見今人鍊藥擬效長生不知靈丹之源妄

認朱汞
　世上多悮認朱砂用此爲汞更以鉛花合
　造燒煅爲丹傷人之命甚矣
且自古高真之士不無丹書仙經洞文藏經
衆真内禁聖訣備顯人間開露玄意引接後
人凡舉大丹先具清釜之竈丹井醴泉是修
丹急務之要未審今人鍊藥以何物爲真鉛
如何是神水華池井竈之用而况衆仙相繼
丹成之後各有丹井具存當日若或無用豈
真聖造化無端惑亂後人也且如内禁訣中

凡丹井成後無令雜穢使用水脉定後更宜
换之滌去滯泉然後任露天通星月照之大
凡井水或有沙虫視之不見但以金銀寳器
盛之旬日虫化爲脚
　注云如道家未辦但以通油新瓶器盛之
　以蠟紙封頭勿令塵入耳
水性既定土氣已收方取合丹凡造丹井若
得石脚泉青白色者元是陽脉之水運丹復
靈若值青泥黑壤黄泉赤脉鐵腥味澁有此
之象並有水脉交雜隂壤積滯土氣昏濁不

任鍊丹宜須别造但得清泉味甘而醴者切
宜寳之已上内禁訣中論丹井第十二篇論
曰且水者利生萬物五行之首北方隂氣一
也故言水一火二木三金四土五五行之數
一以貫之始自虚無從無入有
　縁水是虚無之體故言從無也入有者從
　此虚無氣中運五行造化忽生還丹故言
　入有也
從有返歸於無
　其丹雖然有也遇换鼎器之時是逐月添

　合青龍乳育白虎還復無也故曰歸於無
　也
還返數終神丹自覩
　鼎中靈藥數轉已足滿鼎殷紅又如血滴
　中有白酥湧起之狀惟聖與賢莫測靈通
　變化也
隨日月之變遷順五行之情性且如十五十
六日月正圓明丹亦氣盛光明也月將虧損
丹亦伏藏收結也如是返覆之數九轉皆總
如斯凡丹書云九還七返者此之謂也

　九爲陽氣之初七爲太隂之始凡運大丹
　並須隂陽對用昇降輪還九六爻變易曰
　乾元用九天下治也又曰用九乃見天德
　是以治丹之象並奉天時合節須節合行
　即行易曰天地節而四時成隂陽節而萬
　物生所以丹家盜之一如推化萬物變移
　種種奇異花蘂紅黄枝條垂布俱存鼎中
　聖人效之變化也易曰天地變化聖人效
　之天垂象聖人則之凡治丹言運符節者
　此之謂也還丹得不生焉已上明論注解

　九還七返大義俱是還丹成熟之訣丹若
　不節不尅不止不殺無能成寳者哉又丹
　書聖人類天地萬物之情窮隂陽配合之
　道治符造化盡妙五行春氣發而草木華
　秋氣收而萬物實也
太易丹書云還返既老精凝不飛若以朱砂
抽汞鉛花取芽八石三黄五金雜類此俱不
入大丹之源但可以制伏變化黄白添爲世
寳濟貧助道救接孤危若將此頑滯之物爲
丹奈仙經云朝服一刀圭暮可生羽翼料兹

頑質必不及斯且朱砂水銀有質之類又經
火煅陽毒相含服之發渴爛腸喉結如火千
萬莫能療五藏已亡萬金之身誤傷何苦焉
馬明先生曰還丹者見水歸水體入火復金
液服食如風雨消融歸百脉
　還丹從漿液化故言金液可以融百脉服
　之注灌百脉疾如風雨驅除邪氣也
隂君曰無質生質是還丹凡汞凡砂不勞弄
論曰無質者虚無之氣是也此氣呼吸動靜
騰躣伏藏非離母也母者水也水合真鉛配

爲華池華池便是丹田也丹書云用鉛不用
鉛鉛是舊丹田既産其丹名爲生質故曰無
質生質是還丹論曰水雖有形終而無質神
仙以法制之能生質也生質之由始縁昇降
致兹有也
　昇即鼎中陽氣上騰降即壺中隂氣下結
　也
論曰丹處虚無者與橐籥而伏華氣是也
　河上公云橐籥空虚故能有聲氣者也
一氣純乾全行陽道一氣純坤全行隂道並

是隂陽交媾二氣成真真者丹也丹者凝結
之象紅液是也
　丹成故非檀末之形俱爲紅液之象也
訣曰切在先憑刻漏晝夜無差或退水進火
之時俱在午前分漏焚香勿絶仰告上真乾
火盛明恐鼎有失
　亢龍有悔是此時也治重剛之險九天之
　德莫盛於斯故曰乾火盛明也
不可輒抛藥堂專聽龍吟盛位之聲審察隂
陽調理之候或聞雄聲稍武

　武是亢龍之火純陽也縁陽道將退未免
　進火應其時數也須滿鑪之火得不憂兹
　驚失又慮鼎器難禁有此雄聲切在小心
　以時消息也
暫開午門
　午門是下次進火之門納隂之首暫且開
　之放火氣伸緩候聲稍和清幽絲竹之類
　却掩之氣和者也
微通火氣其聲清幽徐而復掩又恐歇氣多
時節滯神丹變化

　自此已上俱是乾道變化治丹君子善守
　護持方保貞吉
訣曰其次遇進水退火之時
　時在姤卦治一隂而御五陽乾元亨利萬
　物資生承順乎天乃終有慶也
履霜堅氷隂始凝也盛暑雷震息以葳蕤芽
體漸成循善無失漏應二更貞而復吉太易
曰姤結其瑞雪霜其素胎滯濛肥隂爲陽主
道之樞機伏藏爲虎履霜光耀堅氷寒沍此
時丹漸凝結矣神水已變大道功全造化既

成黄芽鍊徹九轉靈質可觀號曰老芽以兹
方熟
　黄芽澄鍊須熟方堪入用鍊化爲丹太一
　真人玉壺頌云十月霜飛雪又濃黄芽内
　熟色顒顒修丹若見黄芽熟安得不思金
　虎龍是知黄芽九轉方熟或如欄干鐘乳
　疊石嵯峨科計萬條絲文馬腦玉柱玲瓏
　種種靈異之象直候九轉將足收此靈芽
　上壇呈天誠心仰告弘願惟深再鍊靈芽
　願成大藥晨昏朝拜開啓壇爐從此之後

　志鍊還丹
參同契云黄芽者是大藥之根基長生之至
寳其奈孤陽之芽未可獨立水合隂陽方爲
大藥論曰故知水者大藥之宗内固營丹外
化萬物合隂合陽神仙之母太上曰天得一
以清地得一以寧萬物得一以生黄芽得水
改性换形變爲還丹正名大藥所以參同契
云孤陽之芽未可獨立水合隂陽方爲大藥
是知天機之事不可得而聞之玄誡也論曰
水本非神得數則眞故言神水也此水莫不

五行共化四象相推陶家之輪返圓轉數極
知來者成化備矣況乎真人運造始而有則
終而有歸兆之未萌萬物斯覩何難之有如
日月輪還晝夜恒則所以造成世界化及人
民無窮也斯乃始得隂陽度數運轉有恒無
竭也若言營造大丹須藉感時相應是以功
殊物外世法莫同神水非神從數而妙又隂
符曰金丹之術百數其要在神水華池是知
還丹得一變化無窮昇舉常個永齊天地也
論曰水性全陽形而能隂置百斛於釜中煎

而乾之顯兹無質也而潤及於大地百物生
焉何故有質也此質盜天地正氣而生經云
天地萬物之盜俱是抱一負隂而生斯乃並
論天象化備萬物有歸故成就也論曰金丹
化備神水何歸論曰神水爲母真鉛合胎胤
化於金鼎之中盜五行之數應用日辰旋運
綱斗相隨符節催逼其水自神其氣降真黑
鉛吐精金花湧生俱不洩内外結爲丹此是
聖人化備還丹成質也此質且非與地質而
同其氣聖人猶托易而明象焉王弼注云居

中得正極於地質任其自然而物自生不假
修營而功自成故不習焉而無不利者也論
曰何故不習而能利焉豈不然也但返乾數
而復坤位是以無所習也旋路還郷始明於
本何憂末乎故不習耳此說並論天道常用
日月輪還乾坤剛柔以時消息象數所由盜
而用之賢賢相受世人罕遇故經云萬象不
能逃其數而況於人乎況於鬼神乎此律曆
數不能契者自是人之味也聖賢之道即不
然隂符曰天性人也人心機也立天之道以

定人也所以易天心關造化返五行運八卦
定節候分晝夜此乃天之機人之盜也得不
宇宙在乎手萬物在乎身冲天之機於人而
見矣玄象既明還丹成矣論曰元陽子云乾
天爲陽坤爲母南方朱雀北玄武年終歲久
俱成土時人何處尋龍虎土者是有質之象
德居黄位黄位是九九數滿之義化物已成
得土之號是丹牙也謂土能尅水是消化鼎
水之大義聖意明顯水歸土也故非地土之
土也是丹牙之初體得白虎之號能嚙食青

龍丹書云龍虎相嚙復相吞立生定位此中
存八節運移寒與温看看漸變黄芽根故知
黄芽屬土能消水也論曰水無滯質含氣混
真精華既結金液復凝丹書曰金液大還丹
者此是也世人不悟亡家失業罔測此焉論
曰所言金丹者故非金石之類爲丹借位而
呼之禀西方之色而本素也參同曰丹砂本
素元非赤四季排來在南宅縁南宅是納隂
雌降女子之脉脉聚而赤隂氣紅澤行血信
也徐君云男氣白精女氣赤血乾道爲男坤

道爲女聚氣成胎納隂爲主丹至納隂始變
其色元非赤也故經云丹砂本素元非赤秋
石者亦同前說白石也白象西方故曰秋石
論曰凡開啓大丹取金旺之象白露爲首旺
於酉地此是金水氣正澄鍊煎金秋月圓盛
金花滿盈是煉丹之時候也魏真人曰採有
日取有時世人用之而不知況乎古仙鍊藥
但取金氣圓明蟾光滿盛真人共用萬一皆
同無二也又曰金丹得水互兆滋隆起自虚
無從無生有凡運金丹須明直一真一者水

也育丹爲母真者氣也氣爲道化
　化者是行氣之義直候氣足方名爲道行
　氣者二氣是也
況乎非遠目前可見矣包真人云真一法朝
日在眼前太上曰大道汎兮其可左右萬物
恃之而生生而不辭又何遠乎又經曰母藏
子胞子隱母胎知白守黑神明自來
　白者西方金也金者便是母也黑者北方
　水也水者便是子也知有西方金也丹首
　起北方壬癸壬癸是水也經云金胤於水

　但安水必存其丹斯言黑白二義明矣故
　丹書云知白守黑求死不得此之謂也
青霞君云水爲凝而納火金消散而入水水
火之氣相蒸金形相轉往而不定上下無常
水得火而昇金得水而潜相須變化凝結氣
中又何朱砂潜火水銀結霜丹書云畫鏡照
膽登山網魚何日獲之夫煉丹煉神水有水
始生牙火釜燒金藥金藥是三花
　金虎元君云鍊三花但去其玄色色歸西
　方之色正白經云潔白見寳可造金花矣

此花入鼎須憑刻漏始分清濁如無漏刻靈
芽不生三花入鼎歌曰入鼎須憑漏無漏不
成丹如盲弃却杖聾者抱琴彈
　大丹無漏如盲者弃杖無以能進雖加減
　水火奈時候不正默而不分又何定氣昇
　降如聾者彈琴自不能分别也
論曰漏者便是此日直符使者符到奉行筭
隂陽水火正數一進一退定其斤兩合日辰
應運金鼎先定天地時而後行事順天地也
隂符經曰隂陽相推而變化順矣論曰且如

此日陽時將至漏已來報即稱太陽應數累
功成乾其或隂時將至漏已來報即稱太隂
應數累功成坤如是乾坤俱備隂陽兩全奪
天地造化之功盜四時生成之務鼎中靈藥
萬一成真紅液流珠天人共愛論曰已前分
漏時在運火牙必成矣時在運丹丹必成矣
並同兹法天象成形又紫陽金碧經云還丹
之道與九鼎法同神水化功更相運入斯乃
前九鼎煉牙後九鼎煉丹故曰還丹之道與
九鼎法同周易參同曰漏刻未過半魚鱗狎

獵起如是明分刻漏顯配五行晝夜玄功應
運符節
　經云符節者是分管此日十二時之候也
　晝夜應運曾無暫停至道神功准漏消息
　隂陽變化恍惚而遷水被火逼時不相容
　故元君曰恍惚變化在於當時
參同曰隆冬大暑盛夏霜雪二分縱横不依
漏刻此是參同聖意微宻之妙㫖也訣曰若
運丹昇降之次輒勿暫抛藥爐聽察吟聲調
燮火候進火稍麄前功恐失

　失者是火數與時不相應也春木未滿夏
　火已行夏暑炎炎却行冬令此是掌爐之
　人懈怠之過也
是何灰暗日久火養歲年顆塊朱砂猶言未
伏論曰且如金液之丹是金華之氣凝結而
成人得服之流胤百脉駐顔返老行疾如風
萬灾莫及龍神仰敬土地護持服之歲月别
有異常之事
　服藥三年别有眞聖靈異之事
更資隂隲直候上昇此是九轉金液凝結化

爲還丹豈是朱砂作粉水銀爲霜悮之甚矣
是謂學不稽古暗詳經論以意自裁背道返
德萬家傾産一無可成實爲世愚孰能開悟
而況前賢後聖大丹理貫一源故無二三盡
明真一妙筭五行攢簇隂陽潜運寒暑仁賢
相授廣業經綸知鉛汞之根源定水火之大
數如斯明白始可經營矣訣曰且如脉同一
身漏行百刻時隨漏應准刻定時漏既不得
丹隨時變
　此一法衆仙共禁之訣筌蹄之義息忘經

　綸途遠妙極之理神明丹中要義無過此
　訣矣
太易曰一日有十二時陽六時隂六時便是
時計之數也轉運輪還時内消息又如何頑
心度日弊意彌年一向灰暗將延歲月故堪
取笑實謂痛哉可惜光隂散亡學仙之士請
細詳焉且如定氣分節大凡五日一候計六
十時禽類胎卵應節變遷書云後五日雀入
水化爲蛤後五日野鷄入水化爲蜃後五日
鷹化爲鳩後五日田鼠化爲鴽制不自由時

至化也理丹玄象運化亦同後五日神水冰
丹形變斯乃天時共造律曆同遷神化也
　諸聖玄意丹家多議此一科也
又聖意一科且如今日直符開啓運丹復卦
爲首起火子位發爻通靈而終於已純陽也
姤者納音之首收攝元氣而終於亥純隂也
此日行火大數理乾坤二卦變一十二爻計
一十二時時數之内有隂有陽有明有暗有
動有靜有進有退昇降隨時周而一匝鼎中
靈藥隨卦變通五色流光天人共賀此訣外

鎸金簡内寳存心凡傳於人賢聖相授齋修
重誓莫妄輕洩乃元始玄言畢法金科勿違
師誡茅君誡文曰天門開地户閉聖人機宻
勿妄漏洩妄洩真訣殃及絶滅豈非容易哉
　又云得者不洩洩者喪德付之以言誡守
　玄默
論曰若得藥源萬一成矣必利衆生且非一
人
　此藥得成有全家拔宅之功非獨一人昇
　舉也

且見今人煉藥雖有其言而無其實朝朝說
道日日言丹究論真詮罔知聖意如斯暗昧
自尚未能孰爲利衆而全家昇舉者哉經云
若昧藥源一身難存若明神水全家歸真
　神水聖石一龍一虎二物知宗神仙之侣
　此之謂也
論曰得者日學日新
　但得藥源經營有神一月一合開鼎沐浴
　觀其顔色漸覩幽深鼎鼎見信轉爲玄功
　其道日新可見重矣

迷者日學日昏
　迷者錯認朱砂水銀便爲大藥千燒萬煅
　如末如灰罔合經綸無由取信既差玄㫖
　轉益昏迷皓首如絲何以開悟其道轉加
　日昏迷之甚矣
推道守一
　推道紀綱妙在守一起甲攢筭春令發揚
　經云三五之道天地常用以時消息巡歷
　后土歸於中宫其數見五三五與一天地
　至精可付口訣難以書傳大丹之要非數

　莫能知其神神水華池非真鉛不能合其
　道若明守一已知大道綱紀無不盡者也
皇天無親
　上天普育萬物愛人最深玄象天機與人
　相合道成德就玉皇可見惟道可親昭于
　上帝也
我命在我
　非天制我有其生非天縱我亡其壽三才
　永固各保元精惟人攝養多乖不悟營修
　大藥上天明鑒法象昭然大道經營丹書

　遍載自無志學負己辜身棄命如泥却爲
　鬼物且積修而難得者莫貴於我身因循
　而易失者不聞於仙道也況且真鉛不遠
　百姓日用而不知大藥非遥滿市黄芽而
　莫測凡夫不學上士難傳而況常人有言
　大命由乎天也如斯不悟何以聞之若言
　命既由天子之服毒何致死乎歷觀今古
　得道者千萬餘人始自常夫從學安得玉
　皇垂詔白日沖天故知求生者必遂其生
　昩死者任從其死昇沈得失未可言天我

　命在我者也
非丹不存
　塵痾下士恣慾飲酒腥羶血肉沈滯五臟
　六腑穢氣蒸薫身重百斤何以輕舉若非
　金丹妙藥無以滌蕩神藥一化返老爲童
　位列眞人名標玉籍與天地齊休若非金
　丹不可存也
鍊之可久
　運造神室之丹且非一朝一夕之功凡九
　轉成牙九轉成丹開啓造化須處名山同

　道數人晨昏資備藥室壇鑪穿砌井竈二
　時朝拜齋粥資修志念歸真神明如一實
　非容易歲久方成故曰鍊之可久也
餌之長新
　服藥之後三屍之蟲漸去還精補髓都全
　暗室有光童顔日盛精神爽異道氣吉祥
　五嶽靈真自然而會神魂徹視玉髓全身
　趣戲仙都故曰長新也
數通即化
　聖人鍊化靈藥大數運通四時春季發而

　萬物生夏季旺而火炎盛秋季收而金實
　冬季伏而水凝丹家制造但得通此四時
　行氣金丹自然變化故曰數通則化也
數極乃神
　言數之極滿也但論隂陽數滿藥方乃神
　隂極則陽潜陽極則隂屈二氣互用道之
　自然又言極者是窮變之道盡矣乃得隂
　陽之道極數者也是神仙之妙變化之法
　故曰數極乃神
獲斯天機

　天下能事者不過得道得道簡易莫出於
　丹治丹之妙擒制於氣化氣有形不過於
　數數造金丹三五與一獲此天機神仙事
　畢也
永列真人
　世有數千玄術繼約萬端若言永列真人
　一粒還丹昇舉霄漢


金丹真一論











