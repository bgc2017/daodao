








三經同卷服六
　大上救苦天尊說消愆滅罪經
　大上説鄷都拔苦愈樂妙經
　洞玄靈寳道要經

大上救苦天尊説消愆滅罪經
爾時救苦天尊設大慈悲爲諸衆生滅除一
切罪業救拔沈淪即令修齋布施廣建功德
大起福田召請天龍地祇四梵天王阿修羅
王諸天帝主閻羅天子泰山府君司命司録

五道大神獄中典者各恭敬禮拜稽首叩顙
上白
天尊曰縁以世間衆生受諸果報並是大魔
王管攝罪簿若有閻浮國土十惡五逆不敬
父母破齋犯戒烹宰猪羊牛馬六畜飛禽走
獸之屬種種之罪一切罪人身殁之後皆入
九幽地獄日夜受苦無由解脫若以廣修功
德設齋布施積劫拷掠繋閉牢獄無獲生天
爾時
天尊曰汝等衆生諦聽吾言或有世間男子

女人父母眷屬殁亾之後宣建道場修齋行
道散施資財修功幽府
　　　一七秦廣大王太素妙廣眞君
　　　二七初江大王陰德定休眞君
　　　三七宋帝大王洞明普靜眞君
　　　四七五官大王玄德五靈眞君
　　　五七閻羅大王最勝耀靈眞君
　　　六七變成大王寶前昭成眞君
　　　七七泰山府君玄德妙生眞君
　　　百日平等大王無上正度眞君

　　　小祥都市大王飛魔演慶眞君
　　　大祥轉輪大王五化威靈眞君
爾時
天尊曰汝等衆生人民死亾之後沈淪地獄
因斯善會皆得超生自然地獄虚閑滅除罪
業苦惱辛酸天尊乃詔命左司陽官右司陰
官較量功德勒酆都二十四獄考官典吏放
出受苦一切孤䰟滯𩲸咸今登大錬之池各
執化形丹界靈符盡獲更生之因俱歸道岸
天尊言汝等衆生受苦罪人得斯拔度皆獲

起生汝等衆生各各諦聽吾當爲汝說偈誦
曰
　　鄷都夜壑　忽以光輝　照出幽䰟
　　來飴香糜　靈符火鍊　百骸自飛
　　得見法會　仙岐知歸
　　　又誦曰
　　萬劫難遇　功縁可崇　開闢幽趣
　　全假眞風　梯航彼岸　濟患無窮
　　念念生因　駕景飛空
是時衆等聞説偈言咸皆解脫各各稽首奉

辤而退

大上救苦天尊説消愆滅罪經







