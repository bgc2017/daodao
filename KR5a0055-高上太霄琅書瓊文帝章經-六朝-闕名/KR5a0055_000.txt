








髙上太霄琅書瓊文帝章經宿一
　　九天元始號
　　　鬱單无量天王太霄琅書瓊文第一
　　　上上禪善无量壽天王太霄琅書瓊
　　　　　文第二
　　　梵監天王太霄琅書瓊文第三
　　　寂然天王太霄琅書瓊文第四
　　　不驕樂天王太霄琅書瓊文第五
　　　化應聲天王太霄琅書瓊文第六
　　　梵寳天王太霄琅書瓊文第七

　　　梵摩迦夷天王太霄琅書瓊文第八
　　　波梨答惒天王太霄琅書瓊文第九
雲務子者蓋元皇玉虚之胤太帝之中子也
抱瓊胎於玉房結雲精於金門含日月於紫
胞變洪露以凝神錬胎息以推運任歷劫以
轉輪化生於元氏告陽道以成真於是上皇
元年三月一日天暉啓晨誕於九玄之上寳
耀无量之天覩太陽於雲崖耀金容於瓊軒
順皇基於帝圖法玉秀於自然濯以九靈之
暉灌以甘香玉泉飲以靈妃皇芝哺以九錬

飛霜神龍翼其側瓊鳯廕其顚紫煙生于上
流光鬱于隣二象抗其綱三晨協其真神州
歌其妙七轉變其神靈風迅其軀迴香盪其
塵蕭蕭太虚之上靡靡洞波之濵年冠二九
思微念玄適性理運任時推遷不慕皇道逍
遥中原遊娛太霄徘徊紫天流眄歷劫得趣
忘旋運非我制挺標上仙遂名書帝簡位登
太真三元下教贈爵皇篇於時受命朝禮玉
天上登九玄之臺大有之宫紫鳯玉京七寳
珠房於明霞之館清齋玉軒靈瑞告感項負

圓光夜照神燭自明瓊堂於是虚皇道君於
空洞之上玄虚之中以太霄琅書瓊文帝章
降授於君是時天光㝠逮三晨迴精五宿改
度七元運靈九色晃矅煥絡玉清飛煙蓊鬱
流漫八㝠玉陛登階萬帝臨庭飛仙羽蓋輔
翼太真仙童玉女各三千人執巾散香流芳
掃塵於是命駕檄召五靈飛霄迴輪乗空絡
煙神鳯挺轡靈妃導仙明皇啓路三道合明
流電揚精逸駕九玄遊眄瓊闕宴景三元盤
徊玉霄適肆紫晨於是披琅書於無崖誦帝

章於碧雲理宿根於玉訣檄威靈於瓊文唱
妙曲於空洞精靜念於玉軒理二儀於玄圖
掌帝録於萬仙緫地司於五嶽領上真於三
關上統無崖下攝洞源自天以下莫不咸𨽻
於太真神非可測化不可名近難可論逺不
可尋清難可滓混難可澄微乎妙哉斯至徳
之帝靈巍巍乎髙尊也
太霄琅書乃九天王飛霄之曲瓊文帝章乃
九天之上文並以元始之初生於自然空洞
之中虚皇玉帝受之於九玄於是天王仍記

名焉鑄金爲簡刻玉結篇金鏤玉字以明寳
文祕於九天之上大有之宫西華玉女金晨
玉童各三千人侍衞典香如是九帝上聖一
月悉三登玉階朝宴神真運周萬劫傳於太
真王其道髙妙衆經之宗神挺竒秀精冠九
天玉慧虚朗洞趣入玄自非上真之士不得
叅聞皆受巳成真人不傳於中仙也
太霄琅書乃九天王飛霄之曲瓊文帝章乃
髙靈玄映之道九天之精洞監於萬氣緫統
於衆經凡修大洞三十九章徊風混合帝一

之道雌一玉檢五老寳經解釋宿根拔度七
玄而無此文則九天王不納其音九氣錯綜
神真不歡天魔侵景萬試來干思不徹微天
不啓關凡修衆經以瓊文爲先誦詠寂室靜
慶霞庭通暢九霄整絡上玄令玉宫駭聽萬
真臨軒群魔伏袂萬試敢前隨意所修乃得
道真萬徧道備騰身太清要訣不煩正在此
經精心苦行剋得上仙也
雲務子不修他道受虚皇帝君太霄琅書瓊
文帝章於九霄之上歌詠妙篇遊娛適肆感

暢神真致三元下教位登太真王以傳太華
真人三天長生君太和真人東華老子南極
緫司禁君西臺中侯北帝中真九靈玉子太
靈真妃赤精玉童玄谷先生南嶽赤松中山
王喬紫陽真人西城王君中皇先生趙伯玄
山仲宗等一十八人並修此道面發金容項
負圓光乗空登霄遊宴紫庭變化萬方適意
翺翔嘯命立到徴召萬靈攝制群魔決斷死
生駕霄乗煙岀入帝庭皆由瓊文以致上真
王君今封一通於西城山中有金名帝簡緑

字紫清合真之人當得此文得者寳祕勿妄
輕傳洩露靈篇九祖被拷永責鬼官長閉地
獄萬劫不原
　　　九天元始號
第一天名鬱單无量天天上又别置三天之
號九天丈人治於无量天去第二天二十四
萬里其天上人經九百萬歳如世間五百歳
天有四玉帝君常以月一日三日九日遣玉
晨使者履行天下有修學上道佩太霄琅書
檢慎法戒名書帝籙得同无量天人之位有

犯科違律爲四司所糾考屬左右三官至此
日當清齋平旦入室誦无量天太霄琅書瓊
文一徧則玉晨使者奏子於天王記名於青
宫九年得乗太霄瓊輪上昇无量之天也
第二天名上上禪善无量壽天天上又别置
三天之號悉𨽻於无量壽天九天真王治於
无量壽天去第三天四千六百萬里其天人
經三千六百萬歳如世間人歷一千歳天中
有四天帝王常以月七日十日十一日遣領
直侍仙履行天下有精修上道佩太霄琅書

齋戒誦經不犯於科名書帝簡紫字上清者
得同无量壽天人之位有犯科違禁四司所
糾考屬左右三官至此日當清齋平旦入室
誦无量壽天太霄琅書瓊文一徧則侍仙奏
子於天王記名於青宫九年得乗太霄飛輪
上昇无量壽天也
第三天名梵監天一名須延天天上又別置
三天之號𨽻於梵監天元始天王治於梵監
天去第四天六百七十二萬里其天人經一
億五千二百萬歳如世間二千歳天中有四

帝真王常以月二日四日十三日遣主仙玉
郎履行天下有精修上道佩太霄琅書齋戒
誦經不犯於科名書帝籙者得同梵監天人
之位有犯科違禁回司所糾考屬左右三官
至此日清齋平旦入室誦梵監天太霄琅書
瓊文一徧則主仙玉郎奏子於天王記名於
青宫九年得成太霄飛輪上昇梵監天也
第四天名兜術天一名寂然天天上又别置
三天之號皆𨽻於兜術天元始天王所治兜
術天去第五天千二百四十萬里其天人經

六億八百萬歳如世間三千歳天中有四天
元王常以月五日十二十六日遣定仙玉真
下履行天下有精修上道佩太霄琅書齋戒
誦經不犯天禁名書帝圖者得同兜術天人
之位有違科犯禁四司所糾考屬左右三官
至此日當清齋平旦入室誦兜術天太霄琅
書瓊文一徧則玉真奏子於天王記名於東
華九年得乗太霄瓊輪上昇兜術天也
第五天名不驕樂天一名波羅尼宻天天上
又別置三天之號皆𨽻於不驕樂天髙上元

皇所治不驕樂天去第六天三千六百八十
萬里其天人經二十三億四千萬歳如世間
四千歳天中有四天統真王常以月十四日
十七日十九日遣中真使者履行天下有精
修上道佩太霄琅書齋戒誦經不犯科禁名
書帝圖者得同不驕樂天人之位有犯科違
禁四司所糾考屬左右三官至此日當清齋
入室誦不驕樂天太霄琅書瓊文一徧則中
真使者奏子於四天王記名於東華宫九年
得乗太霄瓊輪上昇不驕樂天也

第六天名化應聲天一名他化自在天天上
又別置三天之號皆𨽻於化應聲天虚皇玉
帝所治化應聲天去第七天五千三百八十
四萬里天人經九十二萬億一千六百萬歳
如世間五千歳天下有四天寳帝王常以月
十八日二十二十三日遣萬石使者履行天
下有精勤好向佩太霄琅書齋戒誦經不犯
科禁名書帝圖者得同化應聲天人之位有
犯科違禁四司所糾考屬左右三官至其日
當清齋入室誦化應聲天太霄琅書瓊文一

徧則萬石使者奏子於天寳帝王記名於東
華宫九年得乗太霄瓊輪上昇化應聲天也
第七天名梵寳天一名波羅尼耶拔致天天
上又別置三天之號皆𨽻於梵寳天萬始先
生所治梵寳天去第八天五百二十萬里其
天人經一劫如世間六十年天中有四天髙
上帝王常以月二十一日二十四日二十七
日遣監天真使者履行天下有精心苦行勤
修上道齋戒誦經不犯天科名書帝簡者得
同梵寳天人之位有犯科違禁四司所糾考

屬左右三官至其日當清齋入室誦梵寳天
太霄琅書瓊文一徧則監真使者奏子於髙
上帝王記名於東華宫九年得乗太霄瓊輪
上昇梵寳天也
第八天名梵摩迦夷天一名梵衆天天上又
別置三天之號皆𨽻於梵衆天紫虚帝君所
治梵摩迦夷天去第九天六百八十萬里其
天人經二劫如世間一萬餘歳天中有四大
明真王常以月二十六日二十八日二十九
日遣羽仙使者履行天下有精心苦行修齋

誦經不犯科禁名叅青宫得同梵摩迦夷天
人之位有行惡犯科違戒爲四司所糾考屬
左右三官至其日當清齋入室誦梵摩迦夷
天太霄琅書瓊文一徧則羽仙使者奏子於
大明真王列名於東華宫九年得乗太霄瓊
輪上昇梵摩迦夷天也
第九天名波梨答惒天一名大梵天去下五
百億二十萬里其天別置三天之號皆𨽻於
大梵天也太真王治於波梨答惒天其天人
經三劫如世間二萬五百年天中有四帝王

常以月一日十五日三十日遣領仙使者履
行天下有修齋戒整束法服誦經精思不犯
天科名書帝籙者得同波梨答惒天人之位
有行惡犯科爲四司所糾考屬左右三官至
其日當清齋入室誦波梨答惒天太霄琅書
瓊文一徧則領仙使者奏子於四帝記名於
東華宮九年得乗太霄瓊輪上昇波梨答惒
天也
此九天是始氣之精衆真帝皇所治其天別
置三天三天者皆是九天之別號合三十六

天也宫室官司悉有次第其外有諸梵天名
皆以九天支幹悉係屬於九天王也九天又
各有一天王非帝王之號皆處九天之上修
行上道求仙度世宜知天王諱字知者九天
列名玄以紫氣覆廕其身神兵衞己今得九
天祕書位同九天之仙得者寳宻妄宣非人
死入九幽地獄考掠萬劫不原慎之
第一鬱單无量天王姓混諱▲𩃇衣九色无
縫自然斑文之裘頭戴耀精日圓治天無映
玄臺紫户之内左右侍真玉女九萬人

第二上上禪善无量壽天王姓禊諱▲▲▲
衣九色自成雲文之裘頭戴暉精月光治天
玉國珠林七寳瓊臺左右侍真玉女七萬人
第三須延天王姓滓諱▲▲▲衣九色三法
雲文之裘頭戴天元寳明治天玉京靈都宫
左右侍真玉女九萬人
第四寂然天王姓泮諱▲▲衣七色龍文通
光之裘頭戴隂精夜光治天珠宫瓊臺之上
左右侍真玉女六萬人
第五不驕樂天王姓凝諱覆霍▲衣九色飛

霜雲文斑裘頭戴青華歳星玄精治天無映
丹房九層玉臺左右侍真玉女七萬人
第六化應聲天王姓輝諱▲▲衣九色流光
耀雲錦裘頭戴白光太白玉精治天瓊林上
宫朱映之房左右侍真玉女六萬人
第七梵寳天王姓精諱霧雲▲衣九色流雲
飛晨之裘頭戴流丹絳寳熒星玄精治天南
上七映之宫左右侍真玉女八萬人
第八梵摩迦夷天王姓玄諱▲霐衣九色无
縫飛雲之裘頭戴玄晨辰星流精治天九玄

鳯城紫瓊玉臺左右侍真玉女五萬人
第九波梨答惒天王姓王諱靈▲衣九色無
縫玄雲寳裘頭戴无極流黄鎮星飛精治天
陵層玉京大有妙宫九曲之房左右侍真玉
女九萬人
九天九王萬氣之本宗衆帝之祖先乃九氣
之精源以天地未凝三晨未明結自然而生
於空洞之内溟涬之中歷九萬劫而分氣各
治置立九天日月星辰於是而明萬氣流演
結成道真元始上皇髙上玉虚並生始天之

中三十九帝二十四真遂有宫闕次序之官
上皇寳經皆結自然之章以行長生之道不
死之方符章玉訣皆起於九天之王傳於世
代之真至三五改運九靈應期後聖九玄道
君推校本元以歷九萬億九千累劫上皇典
格多不相叅道君以中皇元年九月一日於
玉天瓊房金闕上宫命東華青宫尋俯仰之
格録校古文攺定撰集靈篇集爲寳經三百
卷以付上相青童君使傳後學玉名合真之
人凡學求仙不知道之所出寳訣所生投闇

而學無有祖宗真不爲降道亦不行諸欲求
仙當尋九天之根得其本元道無不備仙無
不成也但九天王祕諱藏於九天之上大有
之宫不傳於下世有玄名帝圖金字上清推
運遇㑹得知九天王名天王即遣玉童十二
人玉女九人侍衞兆身依科清齋九十日或
九日齎上金九兩紫文九十尺以誓九天之
信師然後而盟傳不得輕泄至靈考延七祖
長充鬼役負石運山身沒三官萬不得仙
　　　鬱單无量天王太霄琅書瓊文第一

太霄空洞氣結氣成雲營我王挺神匠
有化若無形無形中有真有真無中生
眇莽玄虚上蕭蕭元始精法景朗妙覺
玄運來相征列宿羅玉宇飛霞超緑瓊
煥落三晨曜流光鬱紫清攜衿玉景臺
解憇戲鳯城迴霄登九嶺以啓不窮齡
誰能同此遊可來尋余名余名甚易知
安在東華庭自可超玄都精微思帝靈
棄去雲外念專一守黄寧披誦太霄章
三關自當明玄降徘徊輦虚遣飛霞軿

九天雖玄遐妙想安爾形
　　　上上禪善无量壽天王太霄琅書瓊
　　　文第二
靈運啓空洞金真秀瓊胎法景太寂庭
玄化自相推歷劫淪九㝠與真契幽期
三晨告元始運通自來綏匡轡明霞上
流精耀玉枝顧眄無中有混合似嬰兒
父寧與母精逍遥戲鳯臺落景遊雲房
獨妙誰能知合慶離羅門解禊紫霄崖
若欲相尋索精研琅書辭迴轉瓊文章

天王自當知洞存帝一尊以爲求仙基
絶念棄外想常使心神夷精感致真降
鬱然煥羽儀拔度七祖根咸同登雲階
玉章映髙靈瓊文難尋思二妙以相和
各稱本不齊子欲戲九玄但誦太霄書
萬劫在俄頃勿憂天應遲
　　　梵監天王太霄琅書瓊文第三
澄清無毫穢結氣成紫暉丹霄映監天
羅布廼南迴三晨明列宿七轉朗太微
靈風迅竒香玉籟聲何悲神鳯翔瓊林

群仙振羽衣天王乗運征握節緫萬機
虚輪振空洞遼朗九天扉攜提霄中賔
解衿入瓊幃敷爛扶晨氣耀羅煥玉階
陵梵映朱日干景翼靈輝飄飄元化内
玉輦正徘徊公子命虎符緫攝萬神歸
拔滅七祖根窮魂皆仙飛琅書慶云庭
瓊文洞虚微精研道日鮮億劫靈不衰
萬化隨運遷乃知妙者希
　　　寂然天王太霄琅書瓊文第四
宴景太寂郷迴風迅瓊輪丹霄翼緑輿

神公輔帝尊翳翳九玄化離離開趣門
徘徊金羅上嘯歌慶靈雲三唱朗玄覺
五迴道乃分金房煥嵳峩流精何紛紛
左顧見無英右眄覩白元履昌度黄籙
太一挺命根爲我記仙籍授我度命文
清唱運天真靜思理百關帝一鎮靈宫
法服飛青裙相與契何計合㑹九天端
有日若無期皇華正四圓至感棄餘念
道從玄中傳靈感各有運至學故多全
　　　不驕樂天王太霄琅書瓊文第五

空中生紫煙鬱勃翳華宫流明順運迴
丹霄映緑房翼輔虚中景耀靈煥十方
萬帝由真運莫若九天王體結自然秀
含氣挺虚宫理化正四維號爲衆帝宗
落景乗八煙緫統輪空洞朝遊西臺館
夕憇扶桑宫攝校玄圖籙拔度青華童
桃康定命籍明初保劫功流眄無崖際
萬化隨運通飛歩誦太霄幽尋元始蹤
積思感至寂以致登玄䆫宿基流餘慶
七祖返南宫五苦非所履結友在太空

靈嶽非常宫飛雲是我龍結攜九嶺真
偶景以成雙何爲坐囂穢婆娑待命窮
　　　化應聲天王太霄琅書瓊文第六
髙靈秀空洞凝氣結朱煙握節迴九霄
飄飄天帝真瓊臺耀巖阿紫鳯鬱玉麟
靈歌逸幽宫蕭條雲上人攜契七映房
金羅煥中田天王正有九飛仙有億千
洞陽鬱靈標爲兆度命年丹華朗朱日
流芳觀兆身仰歠月中漿九源降液津
永保不終劫内外洞虚鮮積思感太空

洞得無極淵形與混合同遊宴莫能旋
　　　梵寳天王太霄琅書瓊文第七
三晨朗幽夜流霞耀金日丹房煥嵳峩
靈香繞瓊室公子合慶堂履昌攜帝一
三元混合宫微言甚幽宻兆欲度命年
靜思無雜匹寂若雖云無真從空中逸
慶加靡不周七玄自蒙拔積福有重基
宿根咸消滅瓊文有妙章斯篇慎忘失
存念至靈諱道降同玄一
　　　梵摩迦夷天王太霄琅書瓊文第八

九玄洞元氣紫素凌玉霄靈秀煥金門
神融茂瓊條豁落紫虚館慶雲隨化消
淵響叩靈機法鼔振太幽宴景玄晨闕
流迴薄靈飈匡轡九天外運駕以逍遥
徘徊紫霞峯客冶玉皇朝萬劫不俄頃
儵歘二象交虚庭無稽逮去來順運寥
大化不改度三晨洞靈標琅書慶神室
瓊文理清謡合秀自玄挺反容非華翹
　　　波梨答惒天王太霄琅書瓊文第九
玄氣結九霄紫虚朗太陽飛瓊凌華芒

流精凝玉霜天真乗運迴薄雲茂玄梁
㝠㑹自相感丹霄眏輕行幽期髙晨府
攜契朝玉京靈化沖漠裏寥寥𡨋運彰
流芳翳朱日迴風迅竒香煥爛金門上
瓊臺吐玉英蘭芝盈玄谷仰咽六胃昌
神逸感寂宫幽思徹洞郷執契太霄館
歸真瓊文章
太霄琅書瓊文帝章皆以九玄微辭九天王
於空洞之中元始之先玄歌理命遊慶霄庭
音句虚微玄中而生神真寳訣故著靈篇得

行此道位同九天微思至諱存神念真靈瑞
告感自然登晨
凡修此道當以本命八節之日沐浴清齋正
中入室東向叩齒九通仰存九天之上九色
飛靈流光下映蓊藹室堂微呼九天王諱存
念真神便誦太霄琅書瓊文之章九篇一徧
以慶霄庭神歡寂室靈感九玄如法九年剋
乗飛景宴轡紫晨也
若以九天遊宴下降察行萬仙玄㑹之日如
上清齋各以其時誦詠一徧則九天記名右

别太真九年無虧剋得上仙
帝章皆九天元精所生九天帝王隱書寳名
符章玉訣悉表其中有佩此文九天同真萬
靈稽首群仙衞迎威制天魔出入無方乗雲
駕虚遊宴太空此文微妙萬帝之宗有明此
訣即爲仙王有泄輕傳死沒九泉殃逮七祖
洞填河源萬劫之掠宜慎奉行












































































































































































右瓊文帝章二百四十音皆九天之元精萬
真之隱名當刻書棗心之木受之於絶巖清

泉之札施於飛羅之巾北向上誓九天奉受
九天之章弟子執上金九兩紫文九十尺向
南而伏師讀瓊文而授弟子也若未得刻書
印文亦可以雌黄書青碧上盟而授之然後
可徐徐更刻文登山盟於九天也
若刻書瓊文於棗心之上不得懸印章向於
四方以玉函盛之於別室正向於上朝夕燒
香禮拜九天之王也兆欲召東嶽仙官問吉
凶之兆通靈致真之法當以甲乙之日以帝
章向東讀之一過則仙官立到與真共言召

南嶽當以丙丁之日如上法則南嶽仙官立
到與真通言召西嶽當以庚辛之日如上法
則西嶽仙官立到與真共言召北嶽當以壬
癸之日如上法則北嶽仙官立到與真通言
召中嶽當以戊已之日如上法則中嶽仙官
立到與真通言凡召五嶽之法皆向正方叩
齒三十六通便讀帝章也精心齋戒神無不
降若體履囂穢未洞玄𡨋便閉眼精思無不
見神自當究幽察㝠知吉凶之兆九年與真
同形出空入無遊宴玉晨

兆修行道備有真人下降雲輿紫蓋來迎兆
身兆當以帝章之印印兩蹠及兩手以立成
羽翮運兆同昇也
若於五嶽隱靜之處修行誦詠有異物假託
真形降兆之房當以帝章之印向之則真僞
立見若是真人仙官兆當稽首奉迎隨意陳
請剋得要言若是魔精即復本形也
兆當叩齒三十六通讀帝章一徧魔即滅景
絶形於兆前如此之法惟令心口相應慎勿
示人示人泄真其道不行

兆暮卧獨處當以帝章置於心上即有太霄
真仙來衞兆形景應夢想與真共言不出九
年得面對真人
凡受帝章之印不得妄泄見人見三人道去
施用不行
凡修此道慎勿輕履殗穢觸忤真神犯之九
年拷掠兆之身
若有玄圖帝簡緑字紫書金骨玉髓名書青
宫九天王自當遣四極真人下授兆身瓊文
帝章也

若有宿縁遭遇明師皆玄挺運㑹應得此文
克成上仙皆當齎金繒之信詣師清齋奉受
修行若無信盟天不啓靈真不降格萬不成
仙師傳輕泄拷及七祖長充鬼官明慎玄科
慎勿妄宣
凡傳太霄琅書瓊文帝章當於髙山空寂之
間施飛羅之巾於北面香餅棗果之物置之
盛以別盤以經置於飛羅之上師北向叩齒
三十六通奉上請九靈元真玄始上官金仙
玉女太乙靈神監真直司五帝衆真今有某

嶽先生某甲紫絡結胞宿命挺仙齎金繒之
信求受靈文九天真諱瓊文帝章天科告慎
誓寳靈真願迂神光玄映下臣有泄之日歸
身河源七祖謝罪不敢又仙畢以經章手執
付弟子也訖以餅果埋於玄嶽之中不得他
用此九天王之祕奧太真之妙訣修學之士
而無此天科徒勞於空山無感於寂庭勤向
篤志思念九玄天王感恱遣玉童玉女侍衞
兆身九年之内剋乗飛瓊上昇九天
髙上太霄琅書瓊文帝章經終
