








洞真西王母寳神起居經右九
夜卧覺旦將起常更又急閉兩目叩齒九通
咽液三過畢反舌向喉中乃揺頭動項七過
以手按鼻孔邉左右上下數十過畢㣲祝曰
九天上帝三元保嬰太上運華玉室發精七
門召神九房受明耳聦目徹通真逹靈天中
之岳和炁調平驕女雲儀眼童英明玄窻朗
朗百軒零零保和上元徘徊金庭五臟曜華
耳目常生神臺鬱峙柱梁不傾七魄澡練三
魂黄寧太上𢹂手與我共并五老混合无英

輔營萬凶消滅所願必成日月守門心佪景
星仙皇所告萬神敬聽卧覺輙按祝常如此
勿忘也真道雖成故常行焉此
太上西王母寳神起居玉經上法也令人耳
目聦明强識豁朗鼻中調平不生洟穢四卿
八徹面有童顔制魂録魄郤辟萬魔此是真
人起居之妙道也所以名之爲起居者起居
常當行之
又以兩手摩拭面目令小熱以爲常每欲數
之也阿母云人之將老面皺先從兩目下始

又人之體衰炁少者先從兩鼻間也謂此二
䖏是皺衰之户牖炁力之關津故起居常行
此法以辟皺衰而炁力常保康和也
西王母寳生无死玉經
元死玉經曰手披華庭側遷延和天真上入
神澗房玉谷塡天山内源玄靈見萬魔自滅
身長生永無死玉籍反帝君由兆和天真按
此幽山源
天真在兩眉間眉内之兩角也天真在一分
下耳是引靈之上房也

山源在鼻下人中之上本側在鼻下小入孔
谷中也是塞滅萬魔之門户也
華庭在兩眉之下對眉下之中央是徹視之
津梁也
旦將起暮將卧更急閉兩目以舌反向喉中
咽液三過急以手按此三䖏各九過隂按之
勿舉手也以爲常令人長生無死降靈徹視
塞滅萬鬼之道手按旣畢㣲呪曰
太上虚皇開散玉庭金房煌朗翠臺鬱青我
攝三道滅鬼生靈我能無死亦能無生長生

自在廻老反嬰魂魄受練五神安寧廻飈車
輪北謁玉清上昇太无與日合并遂爲真人
帝君合冥三元所告萬神敬聽昔楚莊公時
巿長宋原甫者有善心常自掃除一巿中乆
時乃有一乞食人入市經年旦乞髙歌歌辤
曰天庭生金華内源障隂邪玉谷叅玄卿瓊
炁互扶羅天真立日上飛蘂吐靈砂清晨按
天馬佪駕神玄家仙人來入室又以滅百魔
臨去又題市門如此楚一巿人无解而原甫
意中志悟疑是仙人但不解其歌㫖耳遂乃

叩頭諮請乆乆不巳乞人告曰吾實真人也
此言是崑崙西王母寳生無死之曲知者使
人不死遂授原甫要法施行宻訣積二十年原
用白日昇天今在玄洲位爲仙卿楚市乞人
是南嶽真人赤松子矣時分形散景假適塵
濁游眺囂穢招迎真㑹也
清虚真人裴君說神寳經求道要先令自清
耳聦爲事主也且耳目是尋真之梯級綜靈
之門户得失繫之而立存亡須之而辦也今
抄經相示可施用也

消魔上篇曰
耳欲得數按抑其左右亦令旡數所謂營治
城郭名書帝籍鼻亦欲數按其左右惟令數
耳所謂灌漑中岳名書帝籙
　此二條出方丈臺昭靈李夫人口訣九月
　十二日夜喻之
道日常以手按兩眉後小空中三過又以手
心及指摩兩目下權上以手捉耳行三十過
摩唯令數无時節也畢輙以手逆乘額三九
過從眉中始乃上行入髮際中口傍咽液多

少無數也如常行目日清明一年可夜書亦
可於人中宻爲之勿語其状
眉後小空中爲上元六合之府主化生眼暉
和瑩精光長珠徹童保練目神是真人坐起
之上道也一名曰真人常居内經真人喭曰
子欲夜書當修常居矣真人所以能旁觀四
逹八遐照朗者實常居之數明也
目下權上是决明保室歸嬰至道以手捉耳
行深明映之術也於是理關血散皺班不生
目華玄映和精神盈矣夫人之將老鮮不先

始於耳目也又老形也亦發始於目際之左
右也以手乘額上内存赤子日月𩀱明上元
懽憘三九始周數畢乃止此謂乎朝三元固
𦠊堅髮之道也頭四面兩手乘之順髮就結
惟令多也於是頭血流散風涇不凝也
都畢以手按目四眥二九覺令見光分明是
驗眼神之道乆爲之得見百靈
石景子經曰常能以手掩口鼻臨目微炁乆
許時手中生液追以摩面目常行之使人體香
太上三天關玉經曰常欲手按目近鼻之兩

眥閉炁爲之炁通輙止吐而後始常行之眼
能洞觀
　右二條南嶽魏夫人所出
丹字紫書三五順行經曰坐常欲閉目内視
存見五藏腸胃乆行之自得分明了了也
太素丹景經曰一面之上常欲得兩手摩拭
之使炁熱髙下隨形皆使極匝人面有光澤
皺班不生行之五年色如少女所謂山川行
氣常盈不没
丹景經曰先當摩拭兩手令熱然後以拭面

目畢又順手摩髮如理櫛之狀兩臂亦更互
以手摩之使髮不白脉不浮昇
大洞真經精景按摩篇曰卧起常平炁正坐先
义兩手乃度以掩項後因仰面視上與項爭
使項與兩手爭也爲之三四止使人精和血
通風炁不入能乆行之不死不病畢又屈動
身體申手四極反張側掣宣揺百關爲之各
三卧起先以手巾若厚帛拭項中四面及耳
後使圎匝熱温温然也順髮摩頭若櫛理之
無在也良乆摩兩手以治面目乆行之使人

目明而邪氣不干形體不垢𦡸去穢也都畢
而咽液三十過以導内液
　右一條出大洞精景經中
西王母反胎按摩玉經
養生之道以耳目爲主雜視則目闇廣憂則
耳閉此二病從身中來而結病非外客之假
禍也所謂聞道之難也非聞道之難行道難
也非行道之難而終道難矣若夫耳目亂想
不遣艱難雖復足躡仙閣手攀龍軒猶無益
也反胎按摩常以陽日用一日爲陽二日爲

隂每陽日之旦陽日之夜夜卧覺旦將起急
更閉目向本命之方以兩手掌先相摩切令
小熱各左右試按兩目就耳門下令兩掌俱
交㑹於項中九過又存兩目中各有紫赤黄
三色雲炁各下入兩耳中良乆隂呪曰
眼童三雲兩目真君英明注精開通帝神太
玄雲儀玉靈敷篇保利𩀱闕啓徹九門百節
應響佪液泥丸身昇玉宫列爲上真呪畢因
咽液三過旣畢乃開目以爲常陽日坐起常
可行此不必旦暮也行之三年耳目聦明理

髮常向本命旣櫛髮之始而隂呪曰
太帝散靈五老反神泥丸玄華保精長存左
拘𨼆月右引日根六合清練百神受恩畢常
行之使人頭腦不痛
太極經曰理髮欲向玉池旣櫛髮之始而㣲
祝曰泥丸玄華保精長存左爲𨼆月右爲日
根六合清練百神受恩畢祝咽液三過能常行
之使髪不落而日生當數易櫛櫛之取多而
不使痛亦可令侍者櫛取多也於是血液不
滯髪根常堅

　右二條安九華所告令施用
坐卧常欲鼻孔向本命飲食亦然若不得向
本命常向東北及西北亦佳也此二䖏是天
地魂魄之門津也又卧起常自左右揺動身
體數十過畢又兩手據後面舉頭向天左右
目揺動項中二十過畢平坐舉兩手托天良
乆畢又摩兩掌以自拭目傍至兩耳又良乆
畢隂呪曰
前搏後指天帝上客左眄右顧長生大度仰
頭喘息太一相極却月龍隁司命同軫飲食

胎元交關崑崙回倒𩀱跽真人同志呪畢輙
引炁閉之存臍中赤炁大如綖出臍外入鼻
中如此三過按摩之道都畢使人百關通利
長生不病紫度炎光内視中方曰常欲閉目
而卧安身㣲炁使如卧狀令併人不覺也乃
内視逺聽四方令我耳目注萬里之外乆行
之爾白見萬里之外事精心爲之乃見百萬
里外事也人耳中亦常聞金玉之音絲竹之
聲此妙法也
四方者緫其言耳當先起一方而内法視聽

𥘉爲之實無髣髴乆乆誠自入妙大洞真經
髙上内章遏邪大呪上法曰每當經危嶮之
路鬼廟之間意中諸有疑難之䖏心將有㣲
忌勑勑所經履者乃當先反舌内向咽液三
過畢以左手第三指躡兩鼻孔下人中之本
鼻中鬲孔之内際也三十六過即以手急按
勿舉指計數也鼻中鬲之際名曰山源山源
者一名鬼井一名神池一名邪根一名魂臺
也躡畢因叩齒七通畢
又進手心以掩鼻於是臨目乃㣲祝曰朱鳥

陵天神威内張山源四塡鬼井逃亡神池吐
炁邪根㐲藏魂臺四明瓊房玲琅玉真巍峩
在鎮明堂手暉紫霞頭建晨光執詠洞經三
十九章中有辟邪龍虎截兵斬堈猛狩奔牛
御刀吞鑲掲山玃天神雀毒龍六領吐火啖
鬼之王電猪雷父掣星流横梟磕駿灼逆風
横行大禽羅察皆在我傍吐火萬丈以除不
祥群精啓道封落山郷千神百靈併手叩顙
澤尉捧燈爲我燒香所在所經萬神奉迎畢
又叩齒三通乃開目徐去左手也手按山源

則鬼并閉門手摶神池則邪根散分手按卧
魂臺則玉真守闕於是感激靈根天獸來衛
千精震伏莫干我炁此自然之理使忽爾而
然也鼻下山源是一身疪津真邪之通府不
真者所以生邪炁爲真者所以遏萬邪在我
運攝之耳故吉凶兆焉明堂中亦一身之文
也死生之形府七魄元室三魂靈宅存其神
可以眇乎内觀廢其道所以致乎杇爛故由
我御慎順其衞生而無悔咎定焉
　右四條出大洞真經髙上首章

大靈真人曰風病之所生生於丘墳隂濕三
泉壅滯是故地宫以水炁相激多作風痺風
痺之重者舉體不援輕者半身或失手足也
若常夣在東北及西北經按故居或身見靈
床䖏所者正欲與冢炁相接耳墓之東北爲
徴絶命西北爲九厄此皆冢訟之凶地若夣
見亡者於其間益見驗也若每遇此夣者卧
覺當正向上三啄齒而祝之曰
太元上玄九都紫天理魂護命髙素真人我
受上法受教太玄長生乆視身飛體仙冡墓

永安鬼訟塞間魂魄和恱惡炁不烟遊魅魍
魎敢千我神北帝折制收炁入淵得籙上皇
名書帝前如此者再祝又叩齒三通則不復
夣冡墓及家死鬼也此北帝秘呪也有心好
事者皆可行之若經常得惡夣不祥者皆可
按此法於是鬼炁滅也邪魅散形也手臂不
援者沈風毒炁在脉中結附痺骨使之然耳
自宜針炙針炙則愈又宜按北帝曲折之祝
若行之百過疾立消除也先以一手徐徐按
摩疾䖏良乆畢乃卧目内視咽液三過叩齒

三通正心㣲呪曰
太上四玄五華六庭三魂七魄天關地精神
府榮衞天胎上明四支百神九節萬靈受籙
玉晨刋書玉城玉女侍身玉童護命永齊二
景飛仙上清長與日月年俱受傾超騰昇仙
得整太平流風結痾注鬼五龍魍魎冡氣隂
氣相廻陵我四支干我盛衰太上天丁龍虎
矅威斬鬼不祥風邪即摧考注匿訟百毒𨼆
非使我復常日月同暉考注見犯北鬼收摧
如干明上威章付魁

太上銘渟散華經上按摩法常以生炁時咽
液二七過畢按體所痛䖏向王祝曰左玄右
玄三神合真左黄右黄六華相當風炁惡疾
伏匿四方玉液流澤上下宣通内遣水火外
辟不祥長生神仙身常休強畢又咽液二七
過常如此則無疾又當急按所痛䖏三十一
過也
　右一條十月二十二日滄浪雲林宫右英
　王夫人所出
消魔上靈經曰若體中不寧當反舌塞喉漱

津咽液無數須㬰不寧之痾自即除也當時
亦常覺體中寛軟也
　右一條出消魔上靈叙中
夣𥧌不真魄恊邪炁如校其心欲伺我神之
間伏也每遇惡夣但向北啓太上大道君具
言其狀不過四五則自消絶也
　右青童口訣
日夜遇惡夣非好覺當即反枕更枕而祝曰
太和玉女侍真衞魂六宫金童來衞生門化
惡反善上書三元使我長生乘景駕雲畢咽

液九過叩齒七通而卧如此四五亦自都絶
消此呪亦反惡夣而爲吉祥也
　右十一月十三日夜右英夫人所出
天玄象靈樞逹觀所適冲心秀虚浪神味摽
咀吸太和體炁蕭寥於是瓊振奏響萬籟冥
招矣夫炁者神明之噐匠清濁之宗囦䖏玄
則天清在人則身存夫生無𧇊盈蓋順乎攝
御之間也欲服六炁常以向曉向寅丑之際
因以天時造始必以方面此之時也太霞剖
暉丹陽誕光靈景啓晨朱精發明之始也先

存日如雞子在泥丸中畢乃吐出一炁存炁
爲黒色名之尸炁也次吐二炁存炁爲白色
名之爲故炁吐三炁存炁爲蒼色名之爲死
炁也思以其色吐炁良乆也凡出三色合吐
六炁也畢又徐徐納引取黄炁四過存炁從
泥丸日中來下四過畢輙咽液三過爲之三
畢乃又存在泥丸中下從耳中出當我口前
令去面九寸臨目髣髴如見之復乘日納引
取赤炁七過七過畢復咽液三過止乃起坐
動摇四支俯仰屈伸令關脉調暢都畢也存

咽液皆令青色夜亦可存月在泥丸中如存
日法如存月當以月一日夜半至十五日住
從十六日至三十日是月炁衰損天胎𧇊縮
不可以夜存月也此法至妙能行之者仙所
以吐納胎元漱吸明真時呼召五咽以得自
然魂還絶宅魄歸泥丸所以長生也豈同採
幽谷之隂炁求奔馬之靈神歩海以求濟筞
毛車於火山哉可不慎歟可不慎歟
　右西王母叙訣
乙丑嵗興寧三年七月四日夜司命東卿君

來降侍從七人入户其人執華旛一名十絶
靈幡一人帶鐶章囊其三人捧白牙箱箱中
似有書也其一人握流金火鈴侍人並朱衣
司命君形甚少於二弟著青錦繡裙紫毛帔
中芙蓉冠二苐並同來侍立命座乃坐耳言
語良乆七月六日夜司命君又降喻書曰若
必𥰳玄秉象清靖罕時遂㧞群幽藻戢翼髙
栖感味上契淵渟岳峙蕭寥玉篇翫寳神生
遺放俗戀調彈清靈澄景虚中五道發明色
絶化浪欲與淡并空同冥衢无視无聽爾乃

逺齊妙真重起玄覺明徳内圎靈摽外定矣
終能筞雲軿以赴霄書司命之丹籙耳若情
散萬念爲生不固炁隨塵波心不真舎適足
勞身神於林岫實有誤於來學也其道㣲而
易尋其道艱而難得乎月五日夜半存日象
在心中日從口入也使照一心之内與日共
光相合㑹畢當覺心暖霞暉映驗良乆乃祝
曰太明育精内鍊丹心光暉合映神真來身
畢咽液九過
　到十五日二十五日二十九日復作如上

使人開明聽察百關解徹面生玉光體有金
液行之五年太一遣保車來迎上登太霄行
之惟欲數不必此數日作也
　右一條出消魔經中南嶽赤君内法
又曰臨食上勿道死事勿露食物來衆邪炁
又曰數澡浴要至甲子當沐不爾當以幾月
日旦使人通靈浴不患數患人不能耳蕩錬
尸臭而真炁來入
　右玄師魏夫人所勑使施用
太上九變十化昜新經曰若履掩穢及者不

盛處當先澡浴與解形以除之其法用竹葉
十兩桃皮削取白四兩以清水一斛二斗於
釡中煑之未及沸出適寒温以浴形即萬淹
除也旣以除淹又辟濕痺瘡痒之疾且竹虚
素而内白桃即却邪而折穢故用此二物以
消形中之滓濁也天人下遊旣反未嘗不用
此水以蕩也至於世間符水祝漱外舎之近
術皆莫比於此方也若浴者益佳但不用此
水以沐耳鍊尸之素漿正宜以浴耳真竒祕
也右玄壟羽官紫㣲王夫人勑令用之




開日旦向王朱書再拜服之祝曰
五神開心徹聽絶音三魂攝精盡守丹心使
我勿忘五藏逺尋先拜拜畢祝祝畢乃服符
服畢咽液五過叩齒五通勿令人見若不用
開日以月旦月十五日二十七日一月三服
一年使驗至祕符也
太虚真人口訣以春乙卯日夏丙午日秋庚

申日冬壬子日冥卧時先擣朱砂雄黄雌黄
三分物細擣之以綿裏之使如棗大臨卧時
以塞兩耳中此銷三尸錬七魄之妙道祕法
也勿令人知者明日日中時以東流水沐浴
沐浴畢更整飾床席易著衣服浣故者更弊
履澡洗之都畢又掃洒於寢床下通令所住
一室净潔更安枕卧向上閉炁握固良乆而
㣲祝曰
天道有常改易故新上帝吉日沐浴爲真三
炁消尸朱黄安魂寳鍊七魄與我相親祝畢

此道是消煉尸穢之上法改易新形之要訣
也四時唯各取一日爲之
太虚真人曰先師見教以五逹之日日出三
四丈許正立向日存三魂神正與日光俱入
心平正内徹中良乆閉炁三息咽液三過㣲
祝曰太陽散暉垂光紫青來入我身照我五
形所却鬼試心使平正内撤九炁外通胎命
飛仙上清玉籙巳定呪畢以手拭目二七叩
齒二七都畢此法使人三魂凝明丹心方正
萬邪藏㐲心試不行真要道也子常行之諸

以五逹日向日趣令嚏也若不得嚏者以軟
物向日引導鼻中亦即嚏也嚏即呪曰
天光來進六胎上通三魂守神七魄不亡承
日鳴嚏與日同形飛仙玉清位爲真公祝畢
拭目二七是内精上交日光三魂發明於内
使人心開神解百精流傳於内府也若非五
逹日者可不須爾也
以五逹之日北向五再拜正心呼上真皇君
皇君夫人名字三過畢叩齒五通畢解巾長
跪謹啓五星日月上皇髙真道君三十二天

帝玉清太上上清上皇上帝大道聖君几前
因自陳七祖父母以下及一身千罪萬過上
世以來乞得解脫三官告下天帝使罪名離
釋削除黒簡乞賜得五星之真俱奔華晨上
登上清交行玉門
正月六日中時二月一日晡時三月七日夜
半四月九日食時五月十五夜半六月三日
中時七月七日夜半八月四日中時九月二
日平旦十月一日平旦十一月六日夜半十
二月二日夜半

　右記五逹吉日也
服日月精法
月朔旦日出髙二丈許遥望見日便握固禹
歩東向三歩以口逆到取日精二七合食咽
十四日可將二人入温病家他病終不能著
所將從人輕常卧之令老夀月生三日月出
於庚上兩手握固西南行向月禹歩三歩以
口遥飲月精二七十四咽之終年無疾病亦
可入死家日月照瑕穢此二條食日飲月精
皆消除萬疾





洞真西王母寳神起居經





