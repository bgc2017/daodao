










雲笈七籤卷之十七
(宋朝奉郎尚書度支員外郎充集賢校理賜緋魚袋借紫臣張君房集進)
三洞經教部
經
太上老君内觀經
老君曰天地搆精陰陽布化萬物以生承其
宿業分靈道一父母和合人受其生始一月
爲胞精血凝也二月爲胎形兆胚也三月陽
神爲三魂動以生也四月陰靈爲七魄靜鎭
形也五月五行分藏以安神也六月六律定

腑用滋靈也七月七精開竅通光明也八月
八景神具降眞靈也九月宫室羅布以定精
也十月氣足萬象成也元和哺食時不停也
太一帝君在頭曰泥丸君總衆神也照生識
神人之魂也司命處心納心源也無英居左
制三魂也白元居右拘七魄也桃孩住臍保
精根也照諸百節生百神也所以周身神不
空也元氣入鼻灌泥丸也所以神明形固安
也運動住止關其心也所以謂生有由然也
子内觀之歷歷分也心者禁也一身之主禁

制形神使不邪也心則神也變化不測無定
形也所以五藏藏五神也魂在肝魄在肺精
在腎志在脾神在心所以字殊隨處名也心
者火也南方太陽之精主火上爲熒惑下應
心也色赤三葉如蓮花神明依泊從所名也
其神也非青非白非赤非黄非大非小非短
非長非曲非直非柔非剛非厚非溥非圓非
方變化莫測混合陰陽大包天地細入毫芒
制之則正放之則狂清淨則生濁躁則亡明
照八表暗迷一方但能虚寂生道自常永保

無爲其身則昌世以無形莫之能名禍福吉
㐫悉由之矣所以聖人立君臣明賞罰置官
僚制法度正以教人人之難伏惟在於心心
若清淨則萬禍不生所以流浪生死沈淪惡
道皆由心也妄想憎愛取捨去來染著聚結
漸自纏繞轉轉繫縛不能解脫便至滅亡猶
如牛馬引重趨泥轉增䧟没不能自出遂至
於死人亦如之始生之時神源清淨湛然無
雜旣受納有形形染六情眼則貪色耳則滯
聲口則耽味鼻則受馨意懷健羨身欲輕肥

從此流浪莫能自悟聖人慈念設法教化使
内觀巳身澄其心也
老君曰諦觀此身從虚無中來因緣運會積
精聚氣乘業降神和合受生法天象地含陰
吐陽分錯五行以應四時眼爲日月髮爲星
辰眉爲華蓋頭爲崑崙布列宫闕安置精神
萬物之中人稱最靈性命合道當保愛之内
觀其身誰尊之焉而不自貴妄染諸塵不靜
臭穢濁亂形神孰觀物我何踈何親守道全
生爲善保眞世愚役役徒自苦辛

老君曰從道受生謂之命自一稟形謂之性
所以任物謂之心心有所憶謂之意意之所
出謂之志事無不知謂之智智周萬物謂之
慧動以營身謂之魂靜以鎭形謂之魄流行
骨肉謂之血保神養氣謂之精氣清而駃謂
之榮氣濁而遲謂之衛緫括百骸謂之身衆
象備見謂之形塊然有閡謂之質狀貌可則
謂之體大小有分謂之軀衆思不得謂之神
莫然應化謂之靈氣來入身謂之生神去於
身謂之死所以通生謂之道道者有而無形

無而有情變化不測通神群生在人之身則
爲神明所謂心也所以教人修道則修心也
教人修心則修道也道不可見因生以明之
生不可常用道以守之若生亡則道廢道廢
則生亡生道合一則長生不死羽化神仙人
不能保者以其不内觀於心故也内觀不遺
生道常存
老君曰人所以流浪惡道沉淪澤穢縁六情
起妄而生六識六識分别繫縛憎愛去來取
捨染著煩惱與道長隔所以内觀六識因起

六識從何而起從心識起心從我起我從欲
起妄想顚倒而生有識亦曰自然又名無爲
本來虚淨元無有識有識分别起諸邪見邪
見旣興盡是煩惱展轉纒縛流浪生死永失
於道
老君曰道無生死而形有生死所以言生死
者屬形不屬道也形所以生者由得其道也
形所以死者由失其道也人能存生守道則
長存不亡也
老君曰人常能清淨其心則道自來居道自

來居則神明存身神明存身則生不亡也人
常欲生而不能虚心人常惡死而不能保神
亦猶欲貴而不肯用道欲富而不肯求寶欲
疾而足不行欲肥而食不飽也
老君曰道以心得心以道明心明則道降道
降則心通神明之在身猶火之在卮明從火
起火自炷存炷因油潤油藉卮停四者若廢
明何生焉亦如明緣神照神託心存心由形
有形以道全一物不足明何依焉所以謂之
神明者眼見耳聞意知身覺分别物理微細

悉知由神以明故曰神明也
老君曰所以言虚心也遺其實也無心者除
其有也定心者令不動也正心者使不邪也
清心者使不濁也淨心者使不穢也此皆已
有今使除也心直者不反覆也心平者無高
低也心明者不暗昧也心通者不質礙也此
皆本自然也粗言數者餘可思也
老君曰知道易信道難信道易行道難行道
易得道難得道易守道難守道不失身常存
也

老君曰道也者不可以言傳口受而得之當
虚心靜神道自來也愚者不知乃勞其形苦
其心役其志躁其神而道愈逺而神愈悲背
道求道怨道不慈
老君曰道貴長存保神固根精氣不散淳白
不分形神合道飛昇崑崙先天以生後天長
存出入無間不由其門吹陰煦陽制魄抱魂
億歳眷屬千載子孫黄塵四起騎牛眞人金
堂玉室送故迎新
老君曰内觀之道靜神定心亂想不起邪妄

不侵周身及物閉目思尋表裏虚寂神道微
深外觀萬境内察一心了然明靜靜亂俱息
念念相係深根寧極湛然常住窈冥難測憂
患永消是非莫識
老君曰吾非聖人學而得之故我求道無不
受持千經萬術唯在心志也
洞玄靈寶定觀經
(靈者神也在天曰靈寶者珍也在地曰寶)
(天有靈化神用不測則廣覆無邊地有衆)
(寶濟養群品則厚載萬物言此經如天如)

(地能覆能載有靈有寶功德無窮證得此)
(心故名靈寶定者心定也如地不動觀者)
(慧觀也如天常照定體無念慧照無邊定)
(慧等修故名定觀)
天尊告左玄眞人曰
(左者定也玄者深妙也眞者純也一而無)
(雜人者通理達性之人也曰者語辭也)
夫欲修道先能捨事
(進趣之心名爲修道一切無染名爲捨事)
外事都絶無與忤心

(六塵爲外事須逺離也六塵者色聲香味)
(觸法更不染著名爲都絶境不來忤心即)
(無惱心不起染境則無煩心境兩忘即無)
(煩惱故名無與忤心)
然後安坐
(攝澄煩惱名之爲安本心不起名之爲坐)
内觀心起若覺一念起須除滅務令安靜
(慧心内照名曰内觀漏念未除名爲心起)
(前念忽起後覺則隨起心旣滅覺照亦忘)
(故稱除滅了心不起名之爲安覺性不動)

(名之爲靜故稱安靜)
其次雖非的有貪著浮遊亂想亦盡滅除
(衆心不起妄念悉忘亂想不生何有貪著)
(故曰滅除)
晝夜勤行須臾不替
(晝之言淨夜之言垢垢淨兩忘無有間替)
(故名不替)
唯滅動心不滅照心
(妄想分别名曰動心覺照祛之故名爲滅)
(慧照常明無有間故名不滅照心)

但凝空心不凝住心
(不起一切心名空心一切無著名之不凝)
(住心)
不依一法而心常住
(若取一法即名著相心不取法名爲不依)
(照而常寂故爲常住)
然則凡心躁競其次初學息心甚難或息不
得蹔停還失
(言習性煩惱難可滅除定力未成蹔停還)
(失也)

去留交戰百體流行
(心起染境境來牽心心境相染故名交戰)
(妄念不息百非自生名曰百體流行)
乆乆精思方乃調熟勿以蹔收不得遂廢千
生之業
(定心不起則契眞常一念不收千生遂廢)
少得淨已則於行立坐卧之時
(初得清淨正慧未生故云少得淨已四威)
(儀之時也)
涉事之處諠閙之所皆作意安

(見一切諸相爲涉之處起一切諸心名爲)
(諠閙之所也息亂歸寂名爲作意恬淡得)
(所名之爲安也)
有事無事常若無心處靜處諠其志唯一
(有無雙遣寂用俱忘萬法不二名之唯一)
若束心太急又則成病氣發狂顚是其候也
(偏心執靜名曰束心心外見相名爲顚也)
心若不動又須放任寛急得所自恒調適
(從定發慧名爲放任定慧齊融名曰得所)
(定多即愚慧多即狂定慧等用名曰調適)

制而不著放而不動處諠無惡涉事無惱者
此是眞定
(寂而常照照而常寂空而常用用而常空)
(得本元寂故爲眞定)
不以涉事無惱故求多事不以處諠無惡强
來就諠
(習性塵勞常須制御不可縱逸)
以無事爲眞宅有事爲應跡
(見本性空寂故爲眞宅慧用無邊故爲應)
(跡)

若水鏡之爲鑒則隨物而現形
(本心清淨猶如水鏡照用無礙萬物俱現)
(名爲現形)
善巧方便唯能入定
(諸法性空寂無所起故爲入定)
慧發遲速則不由人勿令定中急急求慧急
則傷性傷則無慧
(急求知見眞定乃亡貪著諸相故云無慧)
若定不求慧而慧自生此名眞慧
(心體寂靜妙用無窮故名眞慧)

慧而不用實智若愚
(了無分别名之不用韜光晦跡故曰若愚)
益資定慧雙美無極
(寂照齊融故云雙美無極)
若定中念想多感衆邪妖精百魅隨心應見
(爲心取相諸相應生一切邪魔競來撓亂)
所見天尊諸仙眞人是其祥也
(此爲諸相不可取著)
唯令定心之上豁然無覆定心之下曠然無
基

(前念不生故云無覆後念不起故曰無基)
(舊業日銷新業不造)
(宿習並盡名曰舊業日銷更不起心故名)
(新業不造)
無所罣礙迥脫塵籠
(一切無染故名無所罣礙解脫無繫故云)
(迥脫塵籠)
行而乆之自然得道
(智照不滅名曰行而乆之契理合眞故云)
(得道)

夫得道之人凡有七候一者心得定易覺諸
塵漏
(心得清淨塵念盡知故曰覺諸塵漏)
二者宿疾普銷身心輕爽
(眞氣胎息故疾盡瘳體道合眞身輕不老)
三者項補夭損還年復命
(骨髓堅滿故塡補夭損駐顔不易名爲遺)
(年復命也)
四者延數萬歲名曰仙人
(長生不死延數萬歲名編仙籙故曰仙人)

五者鍊形爲氣名曰眞人
(得本元氣故曰鍊形爲氣正性無偽故曰)
(眞人)
六者鍊氣成神名曰神人
(眞氣通神陰陽不測故曰神人)
七者鍊神合道名曰至人
(眞神契道故曰至人)
其於鑒力隨候益明
(鑒力者常照不息也益明者明明不絶也)
得至道成慧乃圓備

(若了本性得道成眞智慧圓明萬法俱備)
若乃久學定心身無一候促齡穢質色謝方
空自云慧覺又稱成道者求道之理實所未
然
(通神合道即身得道眞心證身亡不離生)
(死西昇經云是故失生本焉能知道源)
而說頌曰
智起生於境火發生於縁各是眞動性
承流失道源起心欲息知心起知更煩
了知性本空知則衆妙門

老君清淨心經
老君曰夫道一清一濁一靜一動清靜爲本
濁動爲末故陽清陰濁陽動陰靜男清女濁
男動女靜降本流末而生萬物清者濁之源
靜者動之基人能清靜天下貴之人神好清
而心擾之人心好靜而欲牽之常能遺其欲
而心自靜澄其心而神自清自然六欲不生
三毒消滅而不能者心未澄欲未遺故也能
遺之者内觀於心心無其心外觀於形形無
其形逺觀於物物無其物三者莫得唯見於

空觀空亦空空無所空旣無其無無無亦無
湛然常寂寂無其寂無寂寂無俱了無矣欲
安能生欲旣不生心自靜矣心旣自靜神即
無擾神即無擾常清靜矣旣常清靜及會其
道與眞道會名爲得道雖名得道實無所得
旣無所得强名爲得爲化衆生開方便道
老君曰道所以能得者其在自心自心得道
道不使得得是自得之道不名爲得故言實
無所得
老君曰道不能得者爲見有心旣見有心則

見有身旣見其身則見萬物旣見萬物則生
貪著旣生貪著則生煩惱旣生煩惱則生妄
想妄想旣生觸情迷惑便歸濁海流浪生死
受地獄苦永與道隔人常清靜則自得道於
是而說偈曰
天尊妙用常眼前舉體動心皆自然
息箇動心看動處動處分明無際邊
邊際由來本性空非觀心照得虚空
自悟因緣無自性翛然直入紫微宫
宫中宫外光且明萬法圓中一道平

清心清鏡皎無礙無礙無心心自在
平等道平無有異天堂地獄誰安置
神旣内寂不虧盈善惡若空何處生
只爲凡夫生異見强於地上起縱横
縱横遮莫千般苦一一諦觀無宰主
諦觀無主本無宗只箇因縁即會中
中間雖會常無會放會無爲任物通
若時有人知是經意行住坐卧若能志心念
誦深心受持則能滅除無量一切宿障諸惡
冤家皆得和合無受苦報邪魔外道道能降

伏告諸衆生欲度厄難各巳清淨信受奉行


雲笈七籤卷之十七






