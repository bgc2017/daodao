










雲笈七籤卷之六十七從七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹
　　　金丹序
抱朴子曰予考覽養生之書鳩集乆視之方
魯授披涉篇卷以千計矣莫不皆以還丹金
液爲大要者焉然則此二事蓋仙道之極也
服此而不仙則古無仙矣徃者喪亂奔播四
出予周旋徐豫荆襄江廣數州之間閱見移
流道士數百人矣或有素聞其名在雲日之

表者率皆相似其所知見深淺有無不足以
相傾也人各有道書數十卷亦未能悉解之
也但寫蓄之耳時有知行炁斷穀及服諸草
木藥法所有方書大略皆同理亦無異或有
得道機經者以爲至祕乃云是尹喜所撰予
告之曰此是魏世軍督王圖所撰耳非古人
也圖了不知大藥止欲以行氣入室求仙作
此道機謂道畢於此此復是誤人之甚也予
問諸道士以神丹金液之事及三皇文召天
神地祇之法了無一人知之其誇誕自譽及

欺人云已乆壽及言魯與仙人共遊者將太
半矣口之與書微有妙說或謂頗聞金丹而
今無復有得之者惟上古已度仙人乃當曉
之或有得丹方外說不得其眞經或得雜碎
丹方便謂丹法盡於此也昔左元放於天柱
山中精思而神人授之金丹仙經會漢末荒
亂不遑合作而避地來渡江東志欲投名山
以修斯道予從祖仙公又從元放授之凡受
太清丹經三卷及九鼎丹經一卷予師鄭君
者則予從祖仙公之弟子也又於從祖受之

而家貧無資買藥予親事之洒掃積乆乃於
馬跡山中立壇盟而受之並具諸口訣訣之
不書江東先無此書書出於左元放元放以
授余從祖從祖以授鄭君鄭君以授予故他
道士了無知者也然予受之已二十餘年矣
資無擔石詎能爲之但長歎耳有積金盈櫃
聚錢如山者復不知有如此不死之法就令
聞之亦萬無一信如何夫歃玉𥹋則知漿茆
之薄味睹崑崙則覺丘垤之至卑旣覽金丹
之道則使人不復視小小方書然大藥難卒

得辨當須且將御小者以自支持耳然服他
藥萬斛爲能有小益而終不能使人遂長生
也故老子之訣言云子不得還丹金液徒自
苦耳夫五穀猶能活人人得之則生絶之則
死又況於上品之神藥其益人豈不萬倍於
五穀耶夫金丹之爲物燒之愈乆變化愈妙
黄金入火百鍊不消埋之終天不朽服此二
藥鍊人身體故能令人不老不死此蓋假求
於外物以自堅固有如精之養火而不滅銅
青涂脚入水不腐此是借銅之勁以扞其肉

也金丹入身中沾治榮衛非但銅青之外傳
矣世間多不信至道者悠悠皆是然萬一時
偶好事者而復不值此法不值明師無由聞
天下之有斯事也予今略鈔金丹之都較以
示後之同志好之者後之同志好之者精修
之精修之不可守淺近之方而爲之足以度
世也遂不遇之者直當息意於無窮之冀耳
想見其說必自知出潢潦而浮滄海背螢燭
而向日月聞雷電而覺布鼓之陋見巨鯨而
知寸介之細也如其嘍嘍無所先入欲以弊

藥必規昇騰者何異策蹇驢而欲追迅風棹
藍舟而欲濟大川乎又諸小餌丹方甚多然
作之有深淺致力勢不同雖有優劣轉不相
及猶一酘之酒不可以方九醖之醇耳然小
丹之一者也猶自遠勝其草木之上者凡草
物燒之即腐而丹砂燒之成水銀積變又還
成丹砂其去凡藥亦遠矣故能令人長生神
仙獨見此理其去俗人一何緬邈之無限乎
世人少所識多所怪或不知水銀出於丹砂
告之終不肯信云丹砂本赤物從何得成此

白物又云丹砂是石耳今燒諸石皆成灰而
丹砂何得獨爾此近易之事猶不可喻其聞
仙道大而笑之不亦宜乎上古真人愍將來
之可教者爲作方法委曲欲使其脫死亡之
禍可謂至言矣然而俗人終不肯信謂爲虚
文若是虚文者安得九轉九變日數所成皆
如方耶真人所以知此者誠不可以膚近思
求也予少好方術負步諸門不憚艱險毋有
異聞則以爲喜雖見毁笑不以爲戚安知來
者而不如今是以著此以示識者豈苟尚奇

恠而崇飾空言欲令書行於世信結流俗哉
盛陽不能榮枯朽上智不能移下愚書爲曉
者傳書爲識者貴農夫得彤弓以驅鳥南夷
得衮衣以負薪夫不知貴焉可强哉世人飽
食終日未必能勤儒墨之業治進德之務但
共遨遊逍遥以盡年月其所營也非榮則利
或飛蒼走黄於中原或留連杯觴以羹沸或
荒沉絲竹或耽淪綺紈或控弦以疲筋骨或
博奕以棄功夫聞至道之言而如醉睹論道
之事而晝睡有身不惜動之死地不肯求問

養生之法自欲割削之煎熬之憔悴之漉汔
之而有道者自寶祕其所知無求於人亦安
肯强行語之乎世人之常言咸以長生若可
得者古之聖人富貴以當得之而鮮得者是
無此道也而不知古之富貴者亦如今之富
貴者耳俱不信不求之而皆以目前之所見
者爲急亦安能得之耶假令不得决意信命
之可延仙之可得亦何惜於試之小効但使
得三二百歲不猶愈於凡人之少夭乎天下
之事萬端而道術尤難明於他事者也何可

以中才之心而斷世間必無長生之道哉若
正以世人皆不信之便爲無則世人智者又
何太多乎今若有識道意而猶修求之者詎
必便是至愚而皆不及世人耶又或慮於求
長生儻其不得恐人笑之以爲暗惑若所忌
斷萬有一失而天下果自有此不死之道者
亦當不復爲得之者所笑乎日月有所不能
周照人心亦安足孤信哉
　　　黄帝九鼎神丹序
按黄帝九鼎神丹經曰黄帝服之遂以昇仙

又云雖呼吸導引及服草木之藥可得延年
不免於死也服神丹令人壽無極已與天地
相畢乘雲駕龍上下太淸黄帝以傳玄子戒
之曰此道至重必以授賢苟非其人雖積金
如山勿以此道告之也受之者以金人金魚
投於東流水中以爲約歃血爲盟無神仙之
骨亦不可得見此道也合丹當於名山之中
無人之地結伴不得過三人先齋百日沐浴
五香致加清潔勿近污穢又不得與俗人徃
來又不令不信道者知之謗毁神藥藥即不

成成者舉家皆仙不但一身耳世人不合神
丹反信草木之藥埋之即爛燒之即焦不能
自生況人乎九丹者長生之要非凡人所當
見聞也兆之蠢蠢惟知貪富貴而已豈有非
行尸者乎合時又當祭醮自有圖法一卷
　　　九轉丹名
第一丹名丹華當先作玄武用雄黄雌黄礬
汞戎鹽鹵鹽礜石牡蠣赤石脂滑石胡粉各
數十斤以爲六一泥固濟火之三十六日成
之服七日仙又以玄黄膏丸此丹置猛火上

須臾成黄金又以二百四十銖合水銀百斤
火之亦成黄金金成者藥成也金不成者藥
不成也更封藥而火之日數如前無不成也
第二丹名神符服之百日仙也行度水火以
此丹塗足下可步行水上服之三尸九蟲皆
消壞其身中百病皆愈
第三丹名神丹服一刀圭百日仙也以與六
畜吞之亦不死又能辟五兵服二百日仙人
玉女山川鬼神皆來侍見如形
第四丹名還丹服一刀圭百日仙也朱鳥鳳

凰翔覆其上玉女至傍以一刀圭合水銀一
斤火之立成黄金以此丹塗錢物用之即日
皆還以此丹書凡人目上百鬼走避
第五丹名餌丹服之三十日仙也鬼神來侍
玉女至前
第六丹名鍊丹服之十日仙也又以汞合火
即成黄金
第七丹名柔丹服一刀圭百日仙也以缺盆
汗和之服九十日仙也九十老翁亦能有子
與金公合火之即成黄金

第八丹名伏丹服之百日仙也以此丹如核
許帶行百鬼避之以丹書門户上萬邪衆精
不敢前又辟盜賊虎狼
第九丹名寒丹服一刀圭即日仙也玉女來
侍飛行輕舉不用羽翼凡此九丹但此得一
丹便仙不在悉作之作之在人所好者耳凡
餌九丹欲昇天則昇欲且止人間亦任意皆
能出入無間不可得而害矣
　　　太清神丹法
抱朴子曰太清神丹其法出於元君元君即

老子之師也太清觀天經有十篇云其上七
篇不可教授其下三篇世無足傳當沉之三
泉之下三篇者是正丹經上中下凡三卷也
元君者大神人也能調和陰陽役使風雨驂
駕九龍十二白虎天下衆仙皆𨽻焉猶自言
本亦學道服丹之所致也非自然也況凡夫
乎其經曰上士得道昇爲天官中士得道棲
集崑崙下士得道長生世間愚民不信謂爲
虚言從朝至暮但作求死之事了不求生而
天豈能强生之乎凡人惟知美食好衣聲色

富貴而能恣心盡欲盡命奄殁之徒愼無以
神丹告之令其笑道慢眞益罪也傳丹經不
得其人即不告若有篤信者可將合成藥以
分之莫輕以其傳之也知此道者或王侯爲
神丹旣成不但長生又以作黄金金成取百
斤先設大祭祭自有别法一卷不與九鼎祭
同也祭當别稱名銜各檢署具用金斤數
禮天二十斤　　　日月五斤
北斗八斤　　　　太一八斤
井五斤　　　　　竈五斤

河伯十二斤　　　社五斤
門户閤鬼清君各五斤
凡八十八斤餘一十二斤以好韋囊盛之良
日於都市中市盛之處嘿聲放棄之徑去無
復顧凡用百斤外乃得自恣用之耳不先以
金禮神必致殃咎又口長生之道不在祭祀
事鬼神也在導引與屈伸也昇仙之要在神
丹知之不易爲之難也子能作之可長存也
近代漢末新野陰君合此太清丹得仙其人
本儒生多才思善著詩及丹經讃并序述初

學道隨本師末列已知識之得仙者四十餘
人甚分明他作此太清小法難於合九鼎經
是白日昇天之上法也當合之日先生華池
赤鹽艮雪玄白飛符三五神水乃可起火耳
　　　九轉丹遲速効驗
一轉之丹服之三年仙
二轉之丹服之二年仙
三轉之丹服之一年仙
四轉之丹服之半年仙
五轉之丹服之百日仙

六轉之丹服之四十日仙
七轉之丹服之三十日仙
八轉之丹服之十日仙
九轉之丹服之三日仙
若取九轉之丹内神鼎中夏日之後暴之昇
熱内朱兒一斤於蓋下伏伺之候日精照之
須臾翕然俱起煌輝神光五色即化爲還丹
取而服之一刀圭即白日昇天又以丹封泥
之塗於土釜中糠火燒先文後武其一轉至
九轉遲速各有日數多少以知之耳其轉數

少其藥力未足故服之用日多乃得仙遲也
其轉數多則藥力成故服之用日少而得仙
速也
　　　九光丹法
九光丹與九轉丹法大都相似耳作之法當
以諸藥合火之以轉五石五石者丹砂雄黄
白礬魯青磁石也一石輒五轉而各成五色
五色爲二十五色色各有一兩而異器盛之
欲起死人未滿三日者取青丹一刀圭發其
口内之死人立生也欲致行厨取黑丹和水

以塗左手其所求如口所道皆至可召天下
萬物也欲隱形及先知未然方來之事及住
年不老服黄丹一刀圭即便長生坐見萬里
之外吉凶所知皆如在目前也人生宿命盛
衰壽夭貴賤貧富皆知之也其法俱在太清
經卷中
　　　五靈丹法
五靈丹一卷凡有五法也用丹砂雄黄雌黄
硫黄魯青礬石磁石戎鹽太一餘粮亦用六
一泥及神室祭醮之合之三十六日成又用

五帝符以五色書之亦令人不死但不及太
清及九鼎丹耳
　　　岷山丹法
岷山丹法道士張蓋蹹精思於岷山石室中
得此方也其法鼓黄銅以作方諸以承取月
水以水銀覆之致日精火其中長服之不死
又取此丹置雄黄銅燧中覆以汞暴之二十
日發而治之以井花水服如小豆大百日盲
者能視百病即愈髪白還黑齒墮更生
　　　五成丹法

五成丹亦有九首似九鼎而不及也其要取
雄黄燒取其中銅鑄以爲器覆之三歲淳苦
酒上比百日此器皆生赤乳長數分或有五
色琅玕取治而服之亦令人長生又可以和
菟掘取剋其血以和此丹服之即變化在意
也又以朱草和一刀圭服之能乘虚而行之
朱草葉如菰生不群長不雜枝幹皆赤莖如
珊瑚多生名山若石之下刻之汁如血以玉
及八石金銀投其中立便可丸如泥乆則成
水以金投之化爲金漿以玉投之即爲玉體

服之皆長生
　　　金液法(威喜巨勝法附)
抱朴子曰金液太一所服而仙者也不減九
丹矣合之用古秤黄金一斤並用玄明龍膏
太一旬守中石氷石紫遊女玄水液金化石
丹砂封之即成水其經云金液入口則身皆
金色老子受之於元君元君曰此道至重百
年一出藏之石室合之齋戒百日不得與俗
人徃來於名山之側東流之水上别立精室
百日成服一兩便仙若未欲去世且作地仙

者但齋戒百日若欲昇天皆先斷穀一年乃
服之若半兩則長生不死矣萬害百毒不能
傷之可畜妻子居官秩在意所欲無所禁也
若後昇天者乃齋戒服一兩便飛仙矣
威喜巨勝法取金液及水銀左味合煑之三
十日出以黄玉甌盛以六一泥封置猛火炊
之卒時皆化爲丹服如小豆大便仙以此丹
一刀圭粉水銀一斤又取此丹一斤置火上
扇之化爲赤金而流名曰丹以塗刀劒辟兵
萬里以此丹金爲盤椀飮食俱令人長生以

承日月下得神汋如方諸之得水也飮之者
不死也以金汋和黄土内六一泥甌中猛火
炊之盡成黄金復以火灼之皆化爲丹服之
如小豆大可以入名山大川爲地仙受金液
經投金人八兩於東流水中歃血爲誓乃告
之
口訣曰不知本法盜其方而合之終不成也
凡人有至信者可以藥與之不可輕傳其書
必兩受其殃天神鑒人甚近不可不知耳
抱朴子曰九丹成爲仙藥之上然合作之所

用雜藥甚多若四方清通市之可具若九域
分隔則其物不可得也又當起火晝夜數十
日伺候火力不可令失其適勤苦致難故不
及合金液之易也合金液惟金爲難得耳古
秤一斤於今秤二斤率不過直三十許萬其
使用雜藥差易具又不起火但以置華池中
日數足便成耳都合不用四十萬而得一劑
可足八仙人也
雲笈七籤卷之六十七










