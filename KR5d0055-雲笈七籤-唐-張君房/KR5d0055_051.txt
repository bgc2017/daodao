










雲笈七籖卷之五十一職一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　祕要訣法(行持事要)
　　　八道命籍
八道命籍一名八間一名八達又名八解纏
綿釋結謝罪延福妙經太素三元君受於自
然之章封於太上靈都紫房之内金章玉華
三百人侍衛典香東海小童四極眞人西城
王君封於峨嵋之山西室之中萬劫一傳有
玄名帝簡紫字青宫玉藏之人千年之内聽

得三傳上學之子不得此文虚困山林终不
得道所謂八道者日月四時八節所行也日
行赤道月行黄道黄赤二道陰陽之所恒行
至於立春春分日月行青道二(出黄/道東)立夏夏
至日月行赤道二(出黄/道南)立秋秋分日月行白
道二(出黄/道西)立冬冬至日月行黑道二(出黄/道北)此
八道也日月行八道之日各有變化翾飛蠕
動含炁之流草木飛沉隨縁感應改故易新
輕者或更重重者或更輕善惡迴換炁象之
運自然而然上學眞人因變行化習吉除凶

進善黜惡申明棄暗入正治邪練僞成眞厲
思登聖其法高妙兹道玄通故曰八達至極
無窮矣
一道命籍立春清朝北望有紫緑白雲者是
太上三元君三素飛雲也正存之叩頭搏頰
各九心禮四拜再密呪曰
魯孫名今日幸遇三元君出行願得長生侍
給輪轂餘所言隨人意也某病乞差某厄乞
度某灾乞消某事乞果三見雲轝白日昇仙
不須復存思千百所施爲行此必有仙録是

故謂之八道命籍也
二道命籍春分夜半子時東北望有玄青黄
雲是太微天帝君三素雲也存思密呪皆如
上法
三道命籍立夏清旦北望有紫青黄雲者是
太極上眞君三元内宫眞人三素雲也存思
密呪皆如上法
四道命籍夏至清旦南望有赤白青雲者是
扶桑大帝君三素雲也存禮密呪皆如上法
五道命籍立秋清旦正西望有白赤紫雲者

是太素眞人天皇白帝君三素雲也存禮密
呪皆如上法
六道命籍秋分清旦南望有素赤黄雲者是
南極眞人上皇赤帝三素雲也存禮密呪皆
如上法
七道命籍立冬清旦西南望有緑紫青雲者
是上清眞人帝君皇祖三素雲也存禮密呪
皆如上法
八道命籍冬至清旦正東望有朱碧黄雲者
是太霄玉妃太虚上眞人三素雲也存禮密

呪皆如上法
右八道命籍之日月未至一二日先沐浴燒
香以待至日依時出望一食頃還室陰雨則
不望非其日忽見此雲禮呪如上三倍勝於
其日也凡先身今身前世今世罪結不除謾
謝不的原恕賒遲功行難進魔試不知多致
退落衰老易至求昇難期一去長夜幽苦未
央上學之士悟此驚心誓志仰慕感玄徹靈
能得命籍的斷罪根解釋惡結滋長善源群
邪不敢干得眞必速諦念密修即有驗矣

　　　八道祕言
閑心靜室寥朗虛眞逸想妙觀騰躍玄人苟
誠感上會精悟輝晨亦將得見丹景之炁三
素飛雲八輿朱輦紫霞瓊輪上清凈眄徊轡
三元高皇秉節靈童攀轅太素擁蓋南極臨
軒於是冥光外映濛蔚龍顏象燭太虛流逸
七觀也子能見之則白日昇晨不煩凝霜濯
華玄映金丹也
一道秘言曰以八節日清朝北望有紫緑白
雲者是爲三元君三素飛雲也其時三元君

乘八輪之譽上詣天帝子候見之當再拜自
陳乞得侍給輪轂之祝矣三見元君輦者則
白日昇仙
二道秘言曰以八節日夜半東北望有玄青
黄雲者是爲太微天帝君三素雲也其時太
微天帝君乘八景之轝上詣高上玉皇也四
見天帝之譽者則白日有龍譽見迎而昇天
也
三道祕言曰以甲子上旬戊辰己巳之日清
旦西北望有紫青黄雲者是爲太極眞君眞

人三素雲也其時太極眞君太極眞人乘玄
景緑轝上詣紫微宫九見太極譽者則白日
昇仙
四道秘言曰以甲戌上旬戊寅巳卯之日清
旦東北望有赤白青雲者是爲扶桑大帝君
三素雲也其時扶桑公大帝君乘光明八道
之輦上詣太微宫七見之者則白日有雲龍
見迎而昇天也
五道祕言曰以甲申上旬戊子巳丑之日清
旦正西望見白赤紫雲者是爲太素上眞白

帝君三素雲也其時太素上眞人白帝君乘
翛條玉輦上詣玉天玄皇高眞也十四過見
之則白日昇仙
六道秘言曰以甲午上旬戊戌巳亥之日清
旦正南望有素赤黄雲者是爲南極上眞赤
帝君三素雲也是時南極上眞赤帝君乘絳
琳碧輦上詣閬風臺十過見之則白日昇仙
七道秘言曰以甲辰上旬戊申巳酉之日清
旦西南望見緑紫青雲者是爲上清眞人三
素雲也其時上清眞人乘玄景八光丹輦上

詣高上九天帝君四見之者則太一來迎白
日昇仙
八道祕言曰以甲寅上旬戊午己未之日清
旦正東望有朱碧黄雲者是爲太虛上眞人
三素雲也其時太虚上眞人乘徘徊玉輦上
詣太微天帝君十五見之者則白日昇仙
右八道祕言見者當再拜自陳如上法三素
雲各自有色色氣上下相沓積如所次說也
假令八節日見三元三素雲者則紫雲在上
緑雲次之白雲在下共相沓也子謹視之上

旬者謂甲子之日初入月上十日之内有甲
子日是也非其時日而見此雲者亦當拜祝
則三倍於其日見也他日効於甲子矣行九
眞司八道之事者則天人衛護眞皇守其命
骨矣夫非有仙名玉籍者亦不能遇此經見
之者皆玄書宿名應爲仙人故也七百年内
聽得三傳施行此道者勿令人犯其履屐弄
其巾褐也七魄變成龍虎守人地關伏於屐
履之下三魂化成靈光之雲映其巾中若有
犯之者則心震意惕惕然自失所以神虧魂

散精光翳滯也常愼之侍書有玉童玉女各
七人言白有經者之功過攝萬邪之不祥若
子視文皆燒香於左右面也傳授之時對齋
四日立誓委盟爲不漏不宣之約須得其人
然後乃可付耳違科負盟七祖父母受拷於
玄都地獄身死下鬼如四極明科太虚眞人
南嶽赤松子曰此經或名九素上書或名太
極中眞玉文或名八道金策按四極明科受
書皆立誓約盟不傳洩以代歃血割髪之信
驗也其受九眞太上眞文𧵥白素九十尺其

受八道祕言黄老隱法𧵥素絲八兩其受太
上鎭生五藏雲腴之法𧵥金縱容珠二枚以
爲閉密藏之誓若有違盟洩露如神州四極
法𣈆永和七年歲在辛亥十月四日丁巳夜
受劉君九眞中經八道秘言齋盟如法
　　　太上曲素五行祕符(太極左仙公撰)
太上告後聖金闕帝君曰元氣分判天地開
張陰陽貫位三五成官玄置六甲化生五行
金木水火土緫御中元以炁相生混合成眞
後學求仙不知道源徒勞存思損疲形神積

涉無感望道泯泯夫欲尋本當歸其根失根
求生萬不得全今欲抄集上皇玉文出以相
告子擇賢而傳其法寶秘望不在言可依明
科承而奉焉
太上五行秘文與天地同生混仙萬眞緫御
神靈天無五行則三光不明地無五行則山
崩嶽傾人無五行則身朽零故五行混合相
須而生若有志心當尋眞名旣受其法天地
同根呼魂招魄保命役神修之九年克登上
仙夫受曲素訣辭學上眞之道當知五行父

母眞君内諱存以招魂召以制魄魂魄長存
眞神緫歸宫宅備守形身便得反於自知若
此克遂遊宴玉清與炁合眞矣
凡修此道當以甲乙之日入室燒香東向存
思甲父乙母二眞之神父諱青嬰冠九玄碧
寶玄冠衣翠羽章衣手執青精保命秘符母
諱浩先頭作頽雲之髻著飛青錦裙手執化
生丹霞符二人以玄符授我身便叩齒九通
呪曰
眞君父母化生二靈三五反眞與元合冥外

攝遊魂内固魄精長居宫宅無離我形長與
三元同保玉清畢服符又叩齒九通嚥液三
過止修此九年洞睹無窮徹視逺聞逆知吉
凶
丙丁之日入室燒香南向存思丙父丁母二
眞之神父諱樞户冠朱陽通天寶冠衣絳章
之衣手執朱明保身長存秘符母諱納靈頭
作飛雲之髻衣丹羅飛裙手執中原黄精祕
符來授我身便三呼二眞内諱呪曰
陰陽變化二景生眞玉靈反魂拘魄鎭神三

五混合無離我身得保日月三景齊晨畢服
符又叩齒九通嚥炁三過止修此八年眞靈
降見雲譽來迎
戊巳之日入室燒香向西南存思戊父已母
二眞之神父諱長御冠黄華三寶玄冠衣黄
章單衣手執中元度命秘符母諱來生頭生
二角頽雲髻著黄錦飛裙手執金兕自然秘
符來授我身便三呼二眞内諱呪曰
中元玄紀攝御四方化生五炁温合帝房拘
魂御魄與形合同長保天地歷劫無窮服符

畢又叩齒九通嚥液三過止修此十二年徹
見八方身化金光乘虚太空
庚辛之日入室燒香西向存思庚父辛母二
眞之神父諱啓明冠九元碧寶玄冠衣素羽
衣手執素靈召神保命秘符母諱德神頭作
飛雲之髻衣素錦飛裙手執玄陰生形上化
祕符來授我身便三呼二眞内諱呪曰
金精玄注結炁九靈流眞混合灌養身形使
我魂魄安鎭黄寧飢食三元渴飮玉精乘虛
駕浮遊宴紫庭仍服符畢又叩齒九通嚥炁

三過止修此六年得駕景霄晨出入紫房
壬癸之日入室燒香北向存思壬父癸母二
眞之神父諱朔靈冠玄晨之冠衣皂紈單衣
手執通靈長命秘符母諱法勞頭作頽雲髻
衣玄錦飛裙手執飛仙騰化秘符來授我身
便三呼二眞内諱祝曰
上有九元化生陰陽五行參差金剛反强三
晨寶耀冠我衣裳五色流黄天關開張上昇
玉清出入帝房乃服符畢又叩齒九通嚥炁
九過止修行五年洞視無涯逆知吉凶乘虚

駕浮上昇霄晨
　　　玉珮金鐺(黄衣童附)
上靈元年正月一日六元合慶甲子直辰元
始天王與太帝君共乘碧霞流飈紫輦上登
九玄之崖無色之端徘徊洞天逍遥極元流
眄縱體適意浮輪有青鳥來翔口銜紫書集
於玉軒奉受記文目玉珮金鐺大極金書玄
眞洞飛二景寶經二君以金青盟天禀受上
眞鑄金爲簡刻書靈文使龜母按筆太一拂
筵盛以雲錦之囊祕於鬱森之笈封以玉清

三元之章付仙都老公侍仙羽郞藏太素瑶
臺玄雲羽室玉珮者九天魂精九天之上名
晨燈一曰太上隱玄洞飛寶章處於玉清之
館太霄之中結青陽之炁靈照九天青光沌
沌洞照三元之臺色如青玉形如月圓内有
空玄玉臺紫殿則魂精帝君處在中央太霄
隱書云玉珮玄臺南軒之文經曰欲求長生
宜先取諸身月華月精日霞日精左迴玉珮
右把金鐺二景纏綿雙神安康上行太極下
造十方堅存玄眞寶固靈根玄谷華嬰灌映

沉珍漱月咀日以入天門金鐺仰注玉珮執
關青白分明適我泥丸寶液閉精鍊柔身形
三君備衛丹絳之裙珠繡華帔飛錦青裙帶
月銜日首建紫冠安坐明堂陰以七元黄庭
戊己塞鎭邪源恭司二子無英白元桃康三
老當我生門通徹五府十二之綸吐納六宫
魂魄歡欣却此百痾辟熱除寒二景纏絡萬
神内歡有明其文飛昇南軒把金鐺玉珮八
景玄光九天同靈玄母齊房陰哺陽導明色
觧容位刻丹室名題帝宫三周九度與運混

同此玉珮寶文太極玄眞之經也能修之者
皆飛行太虚逸放九清自簡結録東華書名
西王母令刻書此於崑崙之山玄圃之室自
非清虚之質不得窺參夫欲騰九清宴南軒
迴玉珮於明堂引金鐺於泥丸降魂眞於晨
燈招飛景於帝君凡行此道常以暮卧兩手
撫心閉目在景存玉珮青陽之氣光色沌沌
如月之圓靈映兆身洞達一形魂精帝君姓
開明形長九寸頭建紫冠披珠繡華披衣飛
錦青裙帶月銜日乘御青鳥在青光之中下

降兆身安鎭泥丸兆當叩齒九通嚥液二十
七過陰呪曰
玄元太靈九天魂精晨燈朗映結炁光青號
曰玉珮洞耀太明帶月銜日建符執鈴華光
流煥普天鬱冥乘空控翮丹轅紫軿先晏三
元迴降我形鎭在泥丸下流黄庭檢魂束魄
萬鬼安寧五藏結絡九宂華榮八景騰飛昇
入玉清畢以手相摩令熱拭目二七過嚥炁
三過止便卧如此則魂安魄寧萬神鎭宫内
固靈氣外塞邪源八景變化鍊眞變仙行之

九年尅能洞睹幽冥逆究未然坐在立亡與
神對顔一十八年道成眞降飛行上清學無
此法則三魂不守七魄不寧三尸飛翔九蟲
奔驚攻伐形内來邪通精神炁散遊體不潔
清徒勞咽液損炁喪靈有得此道克成長生
寶愼密修命胡可傾金鐺者九天魄靈九天
之上名曰虹映一曰上清華蓋陰景之内眞
處上清之館太霄之中結白煙之炁靈映九
天白光奕奕洞觀上清色如白雲形如玉山
上有瓊材之宫則魄靈帝君所處太霄隱書

金鐺之經於玄臺北軒之内文曰欲求飛仙
當鍊魄靈魄靈魂精九天俱生二景纏綿雙
神洞明右迴金鐺左旋玉鈴流光紫虚耀眞
上清飛行太極下造八冥堅存玄眞保固華
嬰日月交漑玄谷益盈玉珮金鐺青白分明
鎭我明堂魂安魄寧是謂華盖九天帝靈紫
繡珠帔飛羅丹裙帶日銜月首建華精安坐
明堂陰以七星上降陵梵務猷黄寧三老帝
尊固我長生通徹胃管六府五庭虹映纏絡
萬神衛形有得其文飛昇上清此金鐺寶文

上清陰景之内眞能修之者皆上步霄霞遨
遊太極寢宴九空遊行紫虚也西王母令刻
書此文於崑崙山積石之陰自無玄圖帝簡
録字丹臺此文不可得而披也夫欲騰景九
霞之上運身上清之中迴金鐺於泥丸引玉
珮於明堂降華盖於虹映招飛景於帝君者
常以鷄鳴天光未分之時叩齒二十四通思
金鐺白雲之氣光色奕奕如玉山映靈兆身
洞達一形魄靈帝君姓暉諱𨴤元形長九寸
頭建華冠披紫綉珠帔飛羅丹裙帶日銜月

乘白翮之鸞在白光之中下降兆身入明堂
之中便引炁二十四嚥陰呪曰
九天魄靈元始上眞虹映峨峨白光玉山號
曰金鐺天帝之神帶日銜月迅轡白鸞上宴
玉清出入三元迴降我形安鎭靈關拘魂御
魄萬神自歡五内生華靈秀玉顔策雲飛行
上昇帝晨畢摩兩掌令熱拭額二七過捻兩
目後二七過嚥液二七過止此則金鐺下映
帝君安鎭萬神緫歸身生光明行之九年之
内飛行上清矣

又當以月一日及甲子太歲本命之日清齋
入室白書九天魄靈太霄陰符於青紙上夜
半向東方叩齒二十四通誦金鐺之經一遍
存金鐺白氣之光當奕奕洞明如玉山靈映
兆身洞帀一形兆引白光二十四嚥止服太
霄陰符微呪曰
玄陰七雲九天魄精玉山奕奕虹映上清金
鐺玉珮與天同生二景纏綿下降我形列奏
丹臺刻書紫名得乘飛輿流黄鬱冥飛空騰
虚昇入洞庭上享無極與天齊靈畢摩兩掌

拭額三九過手接目外眥一七過又嚥氣三
七過止
　　　黄衣童
華陽諸洞記曰黄衣童者即玉珮金璫之官
耳凡坐上常有一人共坐昉昲者即太極眞
人也時或徃來蓋受行玉珮金鐺經者自然
致太極眞人耳唁云服九靈日月之華得降
我太極之家此之謂也凡修太霄之道存迴
金璫玉珮之法當兼日月之精以煉五胎之
神招日中五帝月中五夫人二景玄映下降

我形使面有玉澤體發奇光内外洞朗心聦
目明於是玉珮可挹金璫可旋也魂魄帝尊
將憩子之房晨燈虹映之光將可立昇也
　　　流金火鈴(振威大祝附)
流金火鈴以太上大道君遊宴之圓光上激
九天之威下滅六天之凶玄光靈映道君之
項流照八極四十萬里三天立正之初罷除
六天之始以傳太微天帝君神文藏於瓊宫
玉房之内靈光自明煥赫上清飛龍毒獸翼
其側紫雲玄暉蓋其巓玉華之女金眞之童

各三百人典衛靈文散香虚庭積七千年化
生五符光徹八方因有五方營衛之官太微
天帝君以傳金闕後聖道君後聖道君以付
上相青童君使授諸爲眞人者佩遊上清學
眞之夫而無流金火鈴項生圓光皆不得上
登三光若有金骨玉質玄名青宫得受此文
佩之而行諸天諸地四海五嶽率天衆聖仙
官莫不稽首來迎凈光駭動所制不輕三元
立遺玉女玉童三十六人侍衛其身佩之九
年得乘八景玉譽飛行太空流金火鈴者九

星之精一名圓光太上之威幸生於九天之
先結氣成文光明煥赫徹照十方懸精垂映
太上之項積七千年化生五鈴神符玄降太
微天帝君威攝八極天之魔神布之霞庭率
天以下莫不緫統太上大道君寶秘此道告
下普天主司眞仙糾察輕洩有眞仙之才得
佩此符不依玄科而輕付非眞穢慢靈文皆
七祖受殃考及先師同充鬼官以紫繒二尺
二寸朱書戴之頭上若有金名玉骨得佩此
文皆宿命應仙佩符之身出入遊行恒當存

想巳身項上有圓光映照四十萬里之外九
年之中勤心念眞清齋篤志克得眞靈下降
圓光自明乘空而行坐在立亡
　　　五鈴登空虚保仙上符(在本經)
　　　流金火鈴内存振威大祝
修佩流金火鈴出入逺近經履危險冦病之
中戹害之下當存眞光以自衛開道萬里之
路發行之始正向其方叩左齒二七通咽炁
三十六過思所在之處形象山林草木人民
禽獸神靈分明朗然皆來朝拜我身思北斗

七星覆我頭上仍存我左目爲奔星右目爲
迅電其光煥赫奔星九萬里外所見之道路
隨光開通山林草木人民屋宅兵寇鬼炁盡
令消滅無復孑遺四道豁然因祝曰
前開後閉天平地昂神公出遊四道開張當
令天地通我橋梁前後左右洞達八方我左
擲奔星右迅電光流火萬里何妖敢當太一
將送萬神來迎有所之向靡不吉良乘雲駕
虚上昇太空畢引二目之精各還其宫左取
七炁右取七炁嚥之畢如此可以冒險涉艱

攻鬼伐兵炁無不應應響蕩然其法至妙不
得妄傳口口相授而已明愼之焉
五帝流鈴五符威制極天之魔召攝五方神
靈上應五晨參落七元下應人身九孔七明
周天竟地靡有不關無幽不測無細不鑒有
符則光見擲符則振威子若佩之口受師言
若在人間遇惡鬼之地當作振威大祝北向
閉炁十二息思五方炁覆冠一身内外晻冥
覩無所見因叩齒三十六通嚥五方炁方各
三嚥炁徐盡入兆身存我兩目童子光如流

星煥落五方便祝曰
天元七精五帝流鈴煥擲電光如天奔星光
耀十方照鬼眞形有何小妖當我生門太上
有命誅戮無親屠肝刳腹絶鬼滅精千千皆
摧萬萬皆傾神威吐祝攝録無停便咽炁三
十六過止如此一祝則五方神官皆保甲命
卒攝録所在有靈之炁束縛詣庭三祝則鬼
王滅種苦入五嶽周遊山川冒險履峻皆當
未及其處五步叩左齒三十六通若之東嶽
便存東方青帝希林珠官屬九千人衛我前

後左右以青霞之炁覆冠我身若之南嶽當
存赤帝丹玄子官屬八千人衛我前後以絳
雲之炁覆冠我身若之西嶽當存西方白帝
少皓靈官屬六千人衛我前後以素霞之炁
覆冠我身若之北嶽當存黑帝玄冥皓官屬
五千人衛我前後以皂雲之炁覆冠我身若
之中嶽當思黄帝執中元官屬萬二千人衛
我前後以黄雲之炁覆冠我身畢祝曰
乾元耀靈七星玄精五斗華蓋繞絡我形五
色飛霞混合交并身佩七元流金火鈴煥擲

無方極天鬱冥五帝神官驅策天兵爲我攝
制山川土地千鬼萬靈皆來束首自送眞形
前誅後戮所捕無停畢如此一祝天魔滅迹
萬鬼來朝遊行五嶽履涉山川無復試觀之
患五嶽仙官自奉送五芝玉英來給子身若
在軍寇之中懸白刃之下厄難之處當叩右
齒十二通存七星覆我玄光洞映周匝一體
存肝爲木星出在左肺爲太白星出在右心
爲熒惑星出在前腎爲辰星出在後脾爲鎭
星出在胷上令五星精炁纏繞前後我身居

斗魁之中五星之下又思五帝神官衛我左
右祝曰
天爲我屋地爲我床五嶽山河爲我橋梁玄
斗元精爲我衣裳藏身七元之内流火之鄕
度我者太一務猷過我者白元無英灾不能
干兵不能傷當令我身上詣金闕九老之京
畢如此在屈厄之中垂終之命便得解脫矣


雲笈七籖卷之五十一











