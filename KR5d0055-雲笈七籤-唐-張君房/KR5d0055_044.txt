










雲笈七籖卷之四十四攝四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　存思
　　太一帝君太丹隠書(一名太一别訣)
夫學道而無太一猶視瞻之無兩眼存念而
無太一猶胷腹之失五臟御神而無太一猶
起行之無四支立身而無太一猶尸殭而無
氣矣是爲此經開通萬神生成魂津千塗百
徑太一而立人焉若學無師者徒自煩勞也
今别復撰此經之波流鈔出其外際未陳幽

妙靡該秘唱者名爲太一别訣
如有可尋以悟始涉未令頓開深源者也自
使别訣微行於學者涉麤跡以自覺焉至於
幽玄内構合奇萬津流會眞神混合靈府煒
燁於神景之變發曜於造化之外煥如圓曜
寂如太無鬱起而空洞結雲凝思而千年繼
夜可謂微乎深哉太一之變也皆理竭於此
經事悉於洞玄者矣夫人者受生於天魂結
成於元靈轉輪九氣挺命太一開關三道積
神幽宫所以玄液七纏流津敷澤日月映其

六虛口目運其神器雲行雨施德擬天地胞
胎内一五因來具立人之道其如此也故五
因者是五神也故三道是三眞也夫五神天
之魂也三眞天之道也九氣天之胎太一天
之源日月天之眼玄液天之潤六虚天之光
幽宫天之府神器天之化元靈帝之變凡此
言九氣者乃混合帝君之變變而化九是謂
九宫九宫混變而同一矣兆欲修己求生當
從所生之宗所生之宗謂元父玄母也元父
主氣化理帝先玄母主精變結胞胎精氣相

成如陰陽相生雲行雨施兆已道合無名數
起三五兆始禀形七九旣帀兆體乃成和合
三五七九洞冥象帝之先當須帝營天皇之
功九變爲靈功成人體體與神并神去則死
神守則生是以三元爲道之始帝君爲道之
根太一爲道之變九天爲道之神九宫爲道
之宅玄液爲道之津修之三年可以照鏡三
田以致神仙朝適六合夕守泥丸堅執胎精
使心常勤後學之子須此爲縁見是經者始
可與言九氣陶注太一運神矣旣得爲人人

亦象矣自無太一靈簡三元金名司命隱符
五老紫籍雖受天氣而生皆不得聞見至道
矣子無又玄宫紫札上皇寶名太一玉籙東
華隱圖三元銘神大帝參魂者雖受天之性
旣得暫聞至道矣亦不能修爲爲不能乆乆
而不固固而不專專而不能洞也適可隱存
五嶽登行常生之塗耳不得八景超霄浮煙
控暉飛騰虚羽踴躍太無矣子又無瓊臺羽
札流雲五校太一金閣五皇隱籙後聖七符
空山石函丹臺素章玄皇玉行天母胞圖太

上圓名保眞秀景光練神驅之録者皆不得
見洞眞玄經睹帝一之變又不得聞消魔神
智慧之詠又不得聞太上隱書八素之辭又
不得聞大洞眞經三十九章金眞玉光豁落
七元也存三守一精思洞房會帝君則化生
九靈於子形中輔子之神明成子之仙眞保
子之長生固子之胎魂也白元無英桃康司
命太一混合五神捧籍列符五神各有所主
混合九變三五化形於是三宫鎭眞百節受
靈帝君寶籍宿命無傾九天九宫中有九神

是謂天皇九魂變成九氣化爲九神各治一
宫故曰九宫太清中有太素太和洞房中有
明堂絳宫是曰六府上曰天府下曰洞臺三
五之號其位不同一曰太清之中則三五帝
君二曰三一丹田神又五者符籍之神太一
公子白元司命桃康君是也合而名爲三五
三五各有宫室若三眞各安其宫五神上見
帝君左有元老丈人右有玄一老君此則無
極之中所謂九君上一則眞一也九君所謂
天之魂自然成眞子也以爲兆神者也若兆

之精存九君深思三眞必能以兆一體周旋
三五之中返覆七九之裏使天帝之靈魂常
治在兆己五神奉籍周而復始必將白日登
晨何但不死而已哉帝君混化周旋三五太
一萬結成七九其數合二十四也天有二十
四氣氣之上化也變而則成眞人眞人亦禀
之故體有二十四神神有千乘萬騎雲行八
極之中子若思存念之愼勿忘可以辟死求
生上超十方於是神安氣洞上與天通越出
地户過度天門隱息四維七星散分飛行雲

房日月殖根守金藏玉制御萬神仙王何人
我已成其眞矣此隱存之道也並有經訣在
上皇中極寶景篇中子旣有之不得妄傳必
須歃誓審人乃宣夜半生氣時若鷄鳴時正
卧閉目微氣存左目中出日右目中出月並
徑九寸在兩目耳之上名爲六合高窗也日
月使照一身内徹泥丸下照五臟腸胃之中
皆覺見了了洞徹内外令一身與日月光共
合良久畢叩齒九通咽液九過乃微祝曰
太上玄一九星吐精三五七變洞觀幽冥日

月神光下徹神庭俠照六合太一黄寧帝君
命簡金書不傾五老奉符天地同誠使我不
死以致眞靈却遏萬邪禍滅消平上朝天皇
還老返嬰太帝有制百鬼敬聽呪畢乃開目
名爲日月練根三光校魂以制御百神辟諸
鬼氣之來侵使兆長生不死夕夕存之矣又
存左目爲日右目爲月共合神庭之中却上
入明堂之中化生黄英之醴下流口中九咽
之以哺太一常以生氣時存之畢微祝曰
日月上精黄水月華太一來飲神光高羅使

我長生天地同柯畢五日一行之
口中舌上爲神庭存日月旣畢因動舌覺有
黄泉如紫金色從舌上出上流却入明堂之
中名爲黄英之醴也存思之時當閉目絶念
常以月朔之夕生氣之時安卧閉目向上心
存二十四星星大一寸如相連結之狀又存
一星中輒有一人合二十四人如小兒始生
之狀無衣服也於是二十四星直從天上虚
空中來下迴繞一身外三帀畢次以咽之入
口中凡作二十四咽咽時輒覺吞一星也覺

從口中徑至臍中名曰受命之宫也又覺星
光照一腹内洞徹五臟又存星光化爲二十
四眞人並吐黄氣如煙以布滿臍中鬱鬱然
洞徹内外也良久微呪曰
二十四眞迴入黄庭口吐黄氣二十四星灌
我命門百神受靈使我骨强魂魄安寧五臟
受符天地相傾畢名曰眞氣入守命門以辟
灾禍百鬼之疾令人長生不死太元混合以
象一靈虚生之子以爲上帝君又居泥丸之
帝以爲三一之尊帝尊帝者是虚生之子也

是謂三帝焉太一受生於空洞變化乎八方
立景於三帝之間流會乎萬神之領天地之
尊皆須太一而自運也靈帝無太一則玄靈
不迴氣尊帝無太一則三一不居其宫域故
太一之神併五神以通用上合體於二帝帝
之爲高猶天皇帝君者也尊形九魂魄生三
五合會結成帝君將帝生也受玄中上氣三
五離合之所挺焉是以帝生於無極之表空
成之中是於太清之域治在玉清氣紫微宫
光耀五色華蓋九重前洞泥丸後開幽門下

臨六合上連紫雲百靈宿衛飛閣交通玉殿
朱陛内有金房中有太眞號曰天皇憑虚而
生處無極之中衣五色珠衣冠九德晨冠制
御天地時乘飛龍六轡超虚九道自通此自
然之精氣衆眞之帝君兆常思而誦之可以
爲仙王
太極之中有九名一曰太清二曰太極三曰
太微四曰紫房五曰玄臺六曰帝堂七曰天
府八曰黄宫九曰玉京玄都要而言之從人
頂上直下一寸爲太極宫宫方一寸耳在六

合宫之上六合宫太一之神居焉六合宫在
明堂之北洞房之南兩眉之間上一寸也
帝君主變太一主生司命主命無英主精白
元主魂魄桃康主神靈人有五籍五符禀之
帝君五神執之各主其一間關本命除死上
生而無太一之事者萬不生也
太一者胞胎之精變化之主魂魄生於胎神
命氣出於胞府變合帝君混化爲人故太一
之神生之神生之母帝君之尊生之父太一
名務猶收字歸會昌又一名解明一名寄頻

此三元洞玄内寶經之眞名字外訣雜鈔云
云之名皆非實非眞也今此名字甚不可告
人自知之者長生不死辟却萬禍能致神靈
玉女來降巳矣夕夕當存太一在巳身中六
合宫或存太一在兆左右座卧背向無所不
在也皆以生氣時存之畢呪曰
太一之精起於太清魂魄受化形影爲靈攝
御百神拘制三陽帝君玄煙合眞會昌内安
精氣外攘災殃却除死籍延命永長衣服老
少變易無常治在六合周旋絳宫下達洞門

上到玄鄕混合三五遊息天京呼引日月變
化雄雌攝兆符籍胞胎之囊死生之命太一
扶將
存太一與兆形正同衣服亦同也是以兆之
身常當齋潔而修盛以求會景於太一也衣
服中物一不得假借於不同氣者諸如此類
皆當愼之子旣不能服食去穀精思研眞矣
當節諸臊穢腥血雜食葷辛之菜一爲禁絶
若能如是以愈矣可以庶生命之長矣
右無英公子者結精固神之主三元上氣之

神結精由於天精精生歸於三氣矣故無英
公子常攝精神之符命也名玄充叔字合符
子又一名元素君一名神公子常在玉房上
清之内夕夕存思之畢呪曰
太上玉眞皇精相連三元英氣太玄紫辰九
霄挺明五華生煙黄闕金室中有大神握固
流鈴首建華冠紫蓋迴飈龍衣虎文貌狀嬰
兒四靈洞均出丹入虚合形帝君呼陰召陽
天道有眞名曰玄元叔號爲無英君周流九
道散化五常攝精生我與道長存

右白元君者或曰洞房君也主攝魂魄之氣
檢御靈液之神故魂魄生於九靈之宫神液
運於三氣之眞是以御之者號曰白元洞陽
君攝持魂魄之符命焉白元君名鬱靈標字
玄夷絶又一名朱精一名啓成治在玉堂上
清之内夕夕存思畢呪曰
太上神精高清九宫三氣結變正當神門龍
衣虎帶扶命還魂腰佩玉書黄晨華冠把籍
持符呼吸混分名曰鬱靈號曰白元與我俱
遊上到陽關周旋九清六合之中固養精液

泥丸上元百神扶將各鎭寶宫檢御旣畢還
安黄房
中央司命君者或曰制命丈人主生年之本
命攝壽夭之簡札太一變魂而符列司命混
合而對魂帝君司命之神主典年壽魁柄長
短之期是以混合太一以符籍而由之故稱
丈人焉名理明初字玄度𡖖一名神宗一名
靈華白日治幽極宫通御陰房出入神廬兩
門中夕治在玄室地户之中幽宫之下六合
宫之上一界中耳陰房者是鼻之兩孔中也

司命出入當由鼻孔不兩眉間也夕在玄室
爲玉莖之中地户亦爲陰囊中也若女子存
之令在陰門之内北極中夕夕存思焉存畢
呪曰
皇一之魂化成九名混合三眞變景帝庭幽
極玄户中有天靈周旋七運百神合成攝籌
把筭司命之精龍衣虎裙冠巾七星常在我
己安存我形號爲丈人名曰理明上通符命
使我長生三元六府萬關條平攝御靈氣與
兆合并龍輪徘徊共登太清齊光日月幽幽

冥冥刻命青緑天地俱傾
命門桃君者攝禀氣之命此始氣之君也還
精歸神變白化青合規挺矩生立肇冥天地
之資元陰陽之靈宗金門玉關房户之寶並
制命於桃君之氣也故太一還景帝君合魂
還景者俱混洞以萬變合魂者化精液而生
也精變之始由桃君而唱以别男女之兆焉
桃君名孩道康字合精延一名命王一名胞
根白日治在金門五城中是爲臍中命門下
丹田之宫也夕治在六合中太一之右焉夕

夕存思畢乃呪曰
玄元結精虛氣合煙胞胎之結陰陽之親太
上三氣下入兆身百節受靈萬神各陳混沌
爲一名爲桃君形如始生暉暉衝天衣服五
色華彩鳳文手執神符合帝之魂腰帶虎書
赤巾丹冠金牀玉榻正當命門口吸精氣强
我骨筋右有神女手把朱幡左有玉童書記
帝言陽氣左行混變未分陰氣右迴流形七
旋上詣泥丸常遊九宫出入幽門攝練魂魄
六府之間領録萬神與我俱仙

右三五渾合化生五神之法此五神者禀五
氣之大靈符玄命之宗也上生虚無下結一
身身中之生須五神以起居焉兆當夕夕存
思而祝之焉若不能闇諷可白日按文而吟
之不必夜半要生氣時耳夫三魂生於五神
三眞出於五靈謂此道爲混合三五之法焉
行之者長生不死名此道日察明堂歷神紫
宫生化三五朝胎上元者也雖已得仙者亦
當行之者長生也存思之時坐卧任意若座
者得向本命爲佳若不能頓思五神者可以

先次存二神後存三神周帀復始先後太一
始也
　　　鎭神養生内思飛仙上法
太微天帝君鎭神内思解脫散結固魂凝魄
混合化玄修眞之道開通六府五宫受靈咽
氣思眞芝芳自生胃管結絡神澄體清玉輦
立至白日登晨常當清齋沐浴燒香入室夷
心棄累遺塵豁然無滯注念不眠然後眞形
可睹遊神可還每以平旦東向平座臨目内
存形色朗然呼其正諱還鎭本宫叩齒三十

六通乃存
髮神名蒼華字太元形長二寸一分
腦神名精根字泥丸形長一寸一分
眼神名明上字英玄形長三寸
鼻神名玉壟字靈堅形長二寸五分
耳神名空閑字幽田形長三寸一分
舌神名通命字正倫形長七寸
齒神名崿鋒字羅千形長一寸五分面部七
神同衣飛羅裙並嬰兒之形存之審正羅列
一面各鎭其宫畢便叩齒二十四通咽氣十

二過祝曰
靈源散氣結氣成神分别前後緫統泥丸上
下相扶七神敷陳流形遁變變養華元導引
八靈上衝洞門衛軀攝景上昇帝晨畢次思
心神名丹元字守靈形長九寸
肺神名皓華字虚成形長八寸
肝神名龍煙字舍明形長七寸
腎神名玄冥字育嬰形長三寸六分
脾神名常在字魂庭形長七寸三分
膽神名龍曜字威明形長三寸六分六府眞

神同著丹錦飛裙處五臟之内六府之宫形
若嬰兒色如華童存之審正羅列一形從朝
至暮思念勿忘叩齒二十四過祝曰
五臟六腑眞神同歸緫御絳宫上下相隨金
房赤子對處四屝幽房玄闕神堂紐機混化
生神眞氣精微保鍊丹田與日齊暉得與八
景合形昇飛畢次思
精血三眞名無生君字黄寧子玄鎭我兩乳
之下源
骨節二眞名堅玉君字凝羽珠鎭我太倉之

府五腸之口
心中一眞名天精液君字飛生上英鎭我胷
中四極之口
九元之眞男名拘制字三陽鎭我左耳伏晨
之户
皇一之魂女名上歸字帝子鎭我右耳伏晨
之户
紫素左元君名翳鬱無刃字安來上鎭我頭
面之境
黄素中元君名圓華黄字太張上鎭我胷脇

之境
白素右元君名啓明蕭刃字金門上鎭我下
關之境
日中司命名接生鎭我左手中
月中桃君名方盈鎭我右手中
胎中一元白氣君名務玄子字育尚生
太一精魂名玄歸子字盛昌二神鎭我五臟
之上結喉之本
結中青氣君名案延昌字合和嬰兒
元君精魂名保谷童字明夫二神鎭我五臟

之下大胃之上
節中黑氣君名斌來生字精上門
帝眞精魂名幽臺生字灌上生二神鎭我九
腸之口伏源之下
胞中黄氣君名祖明車字神無極
天帝精魂名理維藏字法珠二神鎭我小腹
之内二孔之本
血中赤氣君名混雜子字叔保堅
司命精魂名發紐子字慶玄二神鎭我百關
之血絶節之下

上玄元父君名高同生字左迴明
下玄元母名叔火王字右迴光
帝皇太一名重冥空字幽寥無
九帝尊名日明眞字衆帝生
太帝精魂名陽堂王字八靈君
九關魂名緑迴道字絶冥
天紀帝魂名照無阿字廣神七神鎭我本命
之根塞我死路之門存祝衆眞從頭至臍無
不朗然便使金液流帀玉華映魂靈給溢於
窮腸帝氣充於九關七祖披釋於三塗受更

胎於南宫鎭存神於一身布眞氣以固年畢
叩齒三十九通祝曰氣生於無結生陽神陽
氣外貢陰氣内成二象番錯交結元靈内眞
鎭衛九孔受生保魂固魄萬神安停保我三
關華芝充盈與我同昇俱造玉清畢咽氣三
十九過以鎭三十九户氣澤帀潤流布一身
若能棄累不拘世塵靜心夷意朗睹虚房眄
想内視鎭神固魂絶死氣於九户鎭生宫於
上關迴帀存祝如面共言晝夜三年眞神見
形皓華反根朽齒牙生五臟結絡内補充盈

役召六甲驅策六丁室致九霄之賓神降二
素之軿神飛形舉白日登晨
右上眞之神寶名内字而鎭在人身之内運
於九天之氣固人六府機關萬積化生皆由
於神神鎭則生神遊則亡勤心積感則能舉
人身形上昇玄宫求仙之道不知形神内名
又不知墳死户長生豈可冀乎夫修此道不
得冒履淹穢食五辛酒肉之屬觸忤正氣神
則去矣人知豐肴以甘口爵禄以榮身而不
知甘口之食是傷神命之斧奢麗是消眞之

源故神人愛幽寂而棲身不顯形於風塵者
也修生之家且可愼乎
　　　三九素語玉精眞訣存思法
訣文曰九天丈人三天玉童同時傳太帝君
天帝君天帝君傳太微天帝君太帝君以傳
南極上元君天帝君以傳西王母太微天帝
君以傳金闕聖君金闕聖君以傳上相青童
君青童君傳西城王君使付後學應爲眞人
者承眞相統氣係皇篇至王君已經七千餘
劫王君後封靈文於王屋山西宂玉室之内

有素靈之官侍香典文其道秘妙不行於世
若有玄名得遇此文萬仙來朝天官衛身勤
行苦思白日昇晨凡受上清道經三寶妙章
步虚昇玄之道而不先釋五臟開理幽關萬
氣不固眞靈不欣徒勞勤事萬不得仙今撰
玉訣上帝妙言以傳後學秘而奉眞愼勿輕
傳殃滅子身
每至本命之日沐浴入室東向叩齒九通冥
目思東方青帝少陽九靈眞人諱拘上生身
長九寸頭戴九元之冠衣單青飛裙手執青

精玉板乘青雲飛輿從青袿玉女十二人從
天清陽宫中來下以青雲冠覆我身思九靈
眞人乘雲氣入我身中安鎭肝内便三呼少
陽九靈眞人拘上生賷青芝玉精補養我身
便三味口三咽止仰呪曰
蒼元浩靈少陽先生九氣還肝使我魂寧幽
府結華藏内鮮明練容固體返白爲青化内
發景登昇紫庭敢有犯試摧以流鈴上帝玉
録太清記名畢引氣九咽止
正南向冥目叩齒三通思南方赤帝太陽南

極眞人諱融上生身長三寸頭戴進賢之冠
衣絳章之衣手執朱玉之板乘赤雲飛輿從
赤袿玉女十二人從天蘭臺宫中來下以丹
雲冠覆我身思太陽南極眞人乘雲氣入我
身中安鎭心内便三呼太陽南極眞人融上
生齎丹芝玉精補養我身便三味口三咽止
仰呪曰
赤庭絳雲上有高眞三氣歸心是我丹元騰
我凈躬遥奏以聞心固神靜九靈閉關金眞
内映紫煙結雲太微緑字書名神仙飛行上

清朝謁帝庭畢引氣三咽止
正西向冥目叩齒七通思西方白帝少陰素
靈眞人諱辱明子身長七寸頭戴玉寶玄冠
衣素錦之衣手執素玉之板乘白雲飛輿從
素靈玉女十二人從天皇宫來下以素雲冠
覆我身思素靈眞人乘雲氣入我身中安鎭
肺内便三呼少陰素靈眞人辱明子齎白芝
玉精補養我身便三味口三咽止仰呪曰
素元洞虛天眞神廬七氣守肺與神同居保
練玉藏含華玉芝澄誠明石遊御玄虚白玉

金字九帝眞書使我飛仙死名落除遊洞三
清適意所如畢引氣七咽止
正北向冥目叩齒五通思北方黑帝太陰玄
靈眞人諱冥玄默身長五寸頭戴玄冠衣玄
雲之衣手執玄精玉版乘玄雲飛輿從太玄
玉女十二人從天玄陰玉虚宫中下以玄雲
冠覆我身思太陰玄靈眞人乘雲氣入我身
中安鎭腎内便三呼太陰玄靈眞人冥玄默
齎玄芝玉精補養我身便三味口三咽止仰
呪曰

玄元北極太上靈璣五氣衛腎龜玉參差寶
華結絡胃藏朗開神名玉臺年同二儀上皇
大帝峙然不迷役使六甲以致八威參龍駕
浮超然昇飛吐納神芝歷劫不衰畢引氣五
咽止
正向本命之上冥目叩齒十二通思中央黄
帝緫元三靈眞人諱原華身長一寸二分頭
戴黄晨玉冠衣黄錦飛裙手執黄精玉版乘
黄霞飛輿從中央黄帝玉女十二人從天玉
房宫中下以黄雲冠覆我身思三靈眞人乘

黄雲入我身中安鎭脾内便三呼緫元三靈
眞人原華齎黄精玉芝補養我身便三味口
三咽止仰呪曰
黄元中帝本命之神一氣侍牌使我得眞五
臟生華結絡紫晨變景練容保命長延後物
而傾千神來臣老君玄録名書神仙長生乆
視與天同存畢引氣十二咽止
還東向冥目叩齒三十六通思五氣玉清高
皇上寶眞人諱太虛身長三寸頭戴玉晨之
冠衣五色無縫單衣左手捧日精右手執月

光鎭我上府泥丸官中呼上寶眞人太虚齎
五氣流精陶灌我身便五味口五咽止仰呪
曰
高上眞皇五帝太靈保我泥丸玄映五形三
光朗耀日月洞明飛雲流霞陶注玉精練容
保魄神魂自生千變萬化昇入紫庭畢引氣
五咽止
五方命呪畢摩兩掌拭面目如此五年面發
金容五内華生五臟保氣神仙道成三宫感
暢眞靈見形乘空駕虚白日昇天惟在密修

愼勿輕傳
　　　紫書存思元父玄母訣
紫書訣言修行上眞之道當以三月九月十
二月三日十五日二十五日一年三月月有
三日三過行之此月是九天元父受化之月
日是遊宴九天上宫值合之時也每至其日
沐浴清齋於隱寂之地不關人事正中時向
東北之上仰天思九天元父姓名身長九寸
九分著玄黄素靈之綬頭戴七稱珠玉之幘
冠無極進賢之冠居九天之上太極瓊宫玉

寶之府丹靈鄕洞元里中時乘碧雲飛輿從
十二飛龍二十四仙人白鵠侍輪遊於虚玄
之上存思分明令如對顔便九拜於元父三
過陰喚元父甲今有言乞與上昇奉侍帝靈
輒叩齒九通仰祝曰
高上帝尊元始大神含眞胤氣形秀紫天乘
雲駕浮落景八煙迴輪曲降道廕我身得乘
霄景奉侍靈轅今日八會上願開陳所向所
啓莫不如言長享元吉與帝同存畢仰咽九
氣止如此元父感悅帝尊欣喜即命領仙注

子金名九年精思克遺瓊輿下迎子身白日
飛昇上造帝庭此道高妙非下世凡學所可
參聞自無金名玄圖録字上清莫得知見若
於機會遇得寶篇皆宿挺合仙但當寶録密
而奉行輕說非眞罪延七祖父母長閉地獄
萬劫不原身没鬼宫萬不得仙
紫書訣言凡修上眞之道當以二月七月十
月五日十六日二十九日一年三月月有三
日此月是九天玄母合化始生之月日是天
元合慶變雌天德之日也至其日沐浴清齋

别室寂處不關人事夜半露出中庭西南向
仰天思九天玄母姓名身長六寸六分著青
寶神光錦繡霜羅九色之綬頭戴紫元玄黄
寶冠居九氣無極之上瓊林七映之宫玉寶
洞元之府九光鄕上清里中時乘紫雲飛精
羽蓋從十二鳳凰三十六玉女白鳳侍輪遊
於太清之上無崖之中存思分明朗然對前
便九拜於玄母三過陰喚玄母甲穢質貪眞
仰慕上清乞與眄接得侍玉靈叩齒九通仰
祝曰

三合五離混化二元氣凝成神神變合魂胎
養九天保固生門陰精玄降陶灌形源練質
染氣受化自然今日何日玄母開陳八願九
會上獲天眞景嚮參微得啓玉晨骨騰肉飛
乘虚絡煙上造紫轅長輔帝臣畢仰咽氣九
過止如此玄母含暢帝妃喜歡天眞下降得
見靈顔即命青宫注上玉名九年精思帝遣
玉女乘雲下迎上昇玉清侍衛玄宫此道高
妙非世所聞若有金名標侍帝簡得見此文
皆宿挺合仙克得飛昇遊宴九天也愼勿輕

洩身没三官七祖被考長閉河源
凡行此道當精心苦念目瞻靈顔仰希玄降
以要飛仙不得污穢上干太眞身被禁閉萬
不得仙若天陰無日亦可於靜室行事但使
心目相應口嚮相和神無不感道無不降學
無不成道降神附飛行太空也
　　　紫書存思九天眞女法
紫書訣言凡修上眞之道常以九月九日七
月七日三月三日此日是九天眞女合慶玉
宫遊宴霄庭敷陳納靈之日至其日五香沐

浴清齋隱處别室不交人事夜半露出燒香
北向仰思九天眞女諱字身長七寸七分著
七色耀玄羅袿明光九色紫錦飛裙頭戴玄
黄七稱進賢之冠居上上紫瓊宫玉景臺七
映府金光鄕無爲里中時乘紫霞飛蓋緑軿
丹輿從上宫玉女三十六人手把神芝五色
華幡御飛鳳白鸞遊於九玄之上青天之崖
思畢心拜眞女四拜叩齒二十四通仰祝曰
天眞迴慶游宴紫天敷陳納靈合運無間上
御玉宫下眄兆臣八會開張九願同纏思微

立感上窺神眞流精陶注玉華降身萬慶無
量長種福田畢仰引氣二十四咽止如此眞
女感悅神妃含歡上列玉帝奉兆玉名記書
東華參篇玉清也修之九年面發金容體映
玉光神妃交接身對靈眞克乘飛蓋遊宴紫
庭此法高妙世所不行若有金名書字紫簡
得見秘文骨挺應仙寶而密修計日成仙輕
泄非眞罰以神兵長役幽泉七祖受累萬劫
不原
雲笈七籖卷之四十四











