










雲笈七籤卷之八十四存五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　尸解
　　　太極眞人石精金光藏景録形經說
上宰緫眞西城王君昔受之於紫陽公施行
道成後以付弟子茅盈以傳南嶽夫人使授
學道者當爲眞人
　　　釋石精金光藏景録形法
夫石者鐵之質精者石之津金者劒之乾光
者刃之神藏玄飈亂景録四寶之形揮割百

魔映彩五星觀煥七元激烈火兵者矣軒轅
有橋山之葬所以劒舄在焉玉子有渤海之
塚劒鳴空槨王喬有京陵之墓而劒飛沖霄
斯實眞驗九玄精應太虛神方之靈致威劒
之妙化也諸以劒尸解者以劒代身五百年
之後此劒皆自然還其處也幽響無間恍惚
難尋不可得言矣不可得書矣爲之者見之
者唯當應之於心耳
軒轅自採首山銅以鑄鼎虎豹百禽爲之視
火參罏鼎成而軒轅疾崩葬橋山五百年後

山崩空室無尸唯寶劒赤舄在焉一旦又失
所在也一說云黄帝丹成乘龍上天群臣攀
慕葬劒舄於橋山後五百年山崩空室唯劒
又失所在玉子者帝嚳也曾詣鐘山獲九化
十變經以隱遯日月遊行星辰後一旦疾崩
營塚在渤海山夏中衰時有發玉子墓者室
中無所有唯見一劒在北寢上自作龍鳴虎
皞人遂無敢近者後亦失所在也旣發墓時
亦當在五百年之間也王子喬墓在京陵戰
國時復有發其墓者唯見一劒在室人適欲

取視而劒忽然飛入天中也案神劒代身五
百年後劒自歸其處當是靈人使故有崩發
者令劒得出而上飛沖天乎
　　　尸解叙
夫尸解之道如爲小妙旣令希者情阻聞者
不及以一死鎭其路亦無所復論唯彭鏗遊
山鳳綱市朝四皓假首以素八公變形萬化
亦吾所不願矣自有方諸刻名應得尸解之
仙者或禀受使然或志行替敗或學尋淺狹
或情向頽住此自希尚所及正以分得之非

向所論諸君衍門子輩旣飽上藥而故爲尸
解者也吾昔受先師尸解上方委化之道雖
不得獲用常所依依今向塵埃四會交兵激
合三官驅除疾賢害道言神仙者致疴尋溼
利者富貴志道求生者亦何爲波波於風火
之中束帶以入乎牢市者哉今宻出尸解之
方可各以傳示弟子應得爲眞人者用之潜
遯足以遠凶惡施之而逝可以盡子孫之近
戀隱之而遊可以登名山也若夫道數兼備
方術斯明役使百鬼招召衆靈坐在立亡分

氣散形雖處三軍而飈鋒不能兵雖行凶危
而灾癘弗能干雖入市朝而百害不能生者
可無復施尸化之遷耳夫此之解者率多是
不汲汲於龍輪樂安棲於山林者矣
　　　又叙
眞誥曰吞琅玕之華而營丘墓者衍門子高
丘子洪崖先生是也衍門子墓在漁陽潞縣
高丘子墓在河中聞喜縣洪崖先生墓在武
威姑臧縣此三郡並云上古死人之空塚也
而不知高丘子尸解入六景山後服金液之

水又受琅玕華丹於中山復託死乃入玄洲
受書爲中嶽眞人衍門子今在蒙山大洞黄
金之庭受書爲中元仙卿洪崖先生今爲青
城眞人也潄龍胎而决死飲瓊漿而叩棺者
王西城及趙伯玄劉子先是也服金丹而告
終者臧延甫張子房墨翟子是也挹九轉而
尸臰服刀圭而蟲流者司馬季主寧仲君燕
昭王王子𣈆是也夫尸解託死者正欲斷以
死生之情示民有終始之限耳豈肯腐骸太
陰以肉餉螻蟻者哉直欲遏違世之夫塞兆

民之源望也
　　　造劒尸解法
眞人用寶劒以尸解者蟬化之上品也當自
齋戒百日乃使鍜人用七月有庚申日八月
有辛酉日作精利劒使長三尺九寸廣一寸
四分厚三分半以杪九寸爲左右刃處其柄
任長短取適也頭可安録環也唯使長三尺
九寸耳
録鐶者鏤刻劒鐶也鐶左右面刻之作刃字
面有九刃字也鐶背上刻作已字作九已字

也深刻之字刻皆從刀背而下順刃也順鐶
而刻之也
諸刻處欲得以金銀厠填之益分明佳也劒
身中有刻象在後鐶中央復有堅起如小半
鐶者名之曰伏基内鐶刻左面爲日字刻右
面爲月字先又圓刻日月之外爲郭也所謂
伏日月之光基五百年還出以揮五嶽入以
藏無間下以制九陰上以承玄冥衛足以逐
邪魔威足以鑒七精仰以映録五氣俯以代
身化形矣欲知劒之左右内外以劒正指南

使劒背在上使劒刃在下也於是乃以東面
爲右西面爲左東爲内面西爲外面所謂迴
巔黄赤縱到五行步斗含陰斬電割風者也
斗謂七星陰謂六丁之神也劒杪九寸有兩
刃處並刻兩刃中脊上内外面各作三丁字
從兩刃頭始作丁字分以三寸爲一丁字字
順向劒杪
此劒恒置所卧牀上枕櫛被褥之間使常不
離身以自衛也旣足以逐辟邪魔又可以照
映五形爾乃神藥題之即得遯景潜冥九

此劒尺度長短廣狹厚薄刻鏤文字乃太極
四眞人靈劒之模範也或謂曰分景或曰揮
神刀但當論鋌質有利鈍耳上人皆陶昆吾
之石冶西流之金鑄而作之準其成範也此
之上質非世人所得但取精鐵按而作之亦
足以流景逸眞隱靈化形藥旣陳矣將不待
西吾之質乃成其妙也凡鐵亦皆可用也所
存在於範質而已夫虎狼惡獸聞麟唱而竄
宂百鳥群遊聽鳳鳴而絶響麟角豈銳於虎
狼之爪牙哉鳳聲豈猛於鵰鶚之玃乎所貴

在於靈音神氣道妙發煥德爲群物之軌眞
爲至空之柄足以鎭萬精之眩惑威千凶之
用矣奚必須昆吾之金割玉之鋌耶王子喬
劒乃凡下之鐵耳黄帝今所帶劒是橋山中
尸解劒也若是者復非西昆之流金也
　　　尸解次第事迹法度
若欲且遯潜名山棲身高岫或欲隨時觀化
逍遥林澤或欲斷兒子之情令始終道畢外
割親悲内遏希尚不願眞官隱浪自足者當
修劒尸解之道以曲晨飛精書劒左右面先

逆自託疾然後當抱劒而卧又以津和飛精
作丸如大豆於是吞之又津和作一丸如小
豆以口含縁拭之於劒鐶宻呼劒名字祝曰
良非子干今以曲晨飛精相哺以汝代身使
形無洩露我當潜隱汝暫入墓五百年後來
尋我路今請别矣愼勿相誤上登太極言功
八素祝畢因閉目咽氣九十息畢開目忽見
太一以天馬來迎於寢卧之前於是上馬顧
見所抱劒已變成我之死尸在彼中也臨時
當易著太一迎服留故衣巾以覆劒也乃乘

馬躡虛任意所適或可改名易姓還反故鄕
無所忌難矣劒成死尸與眞不異又有臭氣
又乃生蟲旣劒入棺即復劒形不復爲尸形
也天馬者吉光騰黄之獸也太極眞人命太
一使者齎馬執控並迎以寶衣恍惚而來不
知所以然也馬去之時雖衆醫侍疾子孫滿
側而我易服束劒流景變迹徒相衛比肩對
目而不覺我之云爲也所謂化遯三辰巔徊
日精呼吸萬變非復故形者也寶衣無縫衣
也劒字子干名良非若未用劒之時眠卧常

祝呼劒名字曰良非子干神金揮靈使役百
精令我長生萬邪不害天地相傾當宻祝於
劒鐶之中上馬時以藏景録形靈丸二枚著
劒青囊中結空囊口著被中良久已復變成
向者囊中劒也二三年間乃忽然自失之耳
此曲晨飛精一名七陽日精之華蓋琅玕之
並例矣此丹復能流遁散形分景藏毫四海
不能容其體粟米固能纏其外者也隱迴七
度昏蔽三光實其妙矣其用他藥得尸解非
是用靈丸之化者皆不得返故鄕返故鄉則

爲三官執之也有死而更生者有頭斷已死
乃從一旁出者有死畢未殮而失尸骸者有
人形猶存而無復骨者有衣在而形去者有
髮脫而失形者白日去謂之上尸解夜半去
謂之下尸解向曉暮之際而去者謂之地下
主者此皆迹兆不滅爲人所疑雖獲隱遁令
世志未厭又不得返旋故鄕遊棲靡定深所
恨恨意在於此此自是太清尸解之法那得
比太極之化遯乎高卑絶軌良有由也
　　　太極眞人誡

太極眞人誡夫傳受此雖年多者所謂道初
起耳上古之世平當全其限中古世衰漸可
半之下古世亂三分之一乃可傳授不但此
法而巳長生大道亦然若必是其人亦復不
限下古謂金馬之世也事在太極眞人誡中
　　　尸解神杖法
赤書玉訣云當取靈山陽向之竹令長七尺
有節作神杖使上下通直甘竹乃佳書黑帝
符著下第二節中白帝符第三節中次黄帝
符第四節中次赤帝符第五節中次青帝符

第六節中空上一節以通天空下一節以立
地蠟封上節穿中印以元始之章又蠟封下
節穿中而印以五帝之章絳文作韜長短大
小足容杖卧息坐起常以自隨行來可脫杖
衣隱以出入每當别著凈處以杖指天天神
設禮以杖指地地祇伺迎以杖指東北萬鬼
束形乘杖行來及所施用當叩齒三十六通
思五帝直符吏各一人衣隨方色有五色之
光流煥杖上五帝玉女各一人合共衛杖左
右微祝曰

太陽之山元始上精開天張地甘竹通靈直
符守吏部御神兵五色流煥朱火金鈴輔翼
上眞出入幽冥召天天恭攝地地迎指鬼鬼
滅妖魔束形靈符神杖威制百方與我俱滅
與我俱生萬劫之後以代我形影爲吾解神
昇上清承符告命靡不敬聽畢引五方炁各
五咽合二十五咽止行此道九年精謹不慢
神眞見形杖則載人空行若欲尸解杖則代
形倏欻之間已成眞人朝拜以本命八節日
當燒香左右朝拜此杖則神靈感降道則成

矣
　　水解(凡三/人)
　　　辛玄子
辛玄子字延期隴西定谷人好道行度秦川
長梁溺死西王母酆都北帝愍之勑三官攝
取骸還魄復得成人度命南宫今正差領東
海侯補禁元中郞將爲吴越鬼神之司
　　　叚季正
道跡靈仙記云代郡叚季正隱士也晩從司
馬季主學道渡秦川溺水而死蓋水解也今

在委羽山中
　　　王進賢
王進賢者琅瑘王衍之女也遭石勒略共侍
女名六出赴黄河自誓不受辱即投河中時
遇嵩山女仙韓西華出遊見而愍焉撫接二
人救而度之外示沉没内實宻濟矣西華即
將入嵩高山授以道要今在華陽易遷宫中
矣六出本姓田漁陽人浚儀令田諷孫也年
可二十二三體貌端正善有志節故能與進
賢同赴於河又田諷曾有陰德行善福及六

出故亦得仙也


雲笈七籤卷之八十四






