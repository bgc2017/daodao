










雲笈七籖卷之五十四職四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　魂神
　　　說魂魄
正一眞人居鶴鳴山洞告趙昇曰夫人身有
三魂一名胎光太清陽和之氣也一名爽靈
陰氣之變也一名幽精陰氣之雜也若陰氣
制陽則人心不清凈陰雜之氣則人心昏暗
神氣闕少腎氣不續脾胃五脉不通四大疾
病系體大期將至焉旦夕常爲尸卧之形將

其奄忽而謝得不傷哉夫人常欲得清陽氣
不爲三魂所制則神氣清爽五行不拘百邪
不侵疾病不縈長生可學趙昇稽首再拜叩
頭伏問何以制御得陰雜之氣使清和之氣
降矣昇欲謹敬行之導接生靈牢固朽敗之
徒免幽魂所侵逼矣眞人曰復坐告汝夫人
身最貴天地委形三元眞氣之所戴若合三
氣百神而不至於死夫三魂者
第一魂胎光屬之於天常欲得人清凈欲與
生人延益壽筭絶穢亂之想久居人身中則

生道備矣
第二魂爽靈屬之於五行常欲人機謀萬物
揺役百神多生禍福灾衰刑害之事
第三魂幽精屬之於地常欲人好色嗜慾穢
亂昏暗耽著睡眠爽靈欲人生機生機則心
勞心勞則役百神役百神則氣散氣散則太
清一氣不居人將喪矣幽精欲人合雜合雜
則厚於色慾厚於色慾則精華竭精華竭則
名生黑簿鬼録罪著死將至矣夫人重色欲
必昏邪穢亂不避三光四明雷霆神察爲四

司所録五帝所責延累九玄七祖父母長居
幽途榮禄長生不可睹矣趙昇驚起請始其
源狀則得尸敗之徒見乎全生之道正一眞
人曰胎光本生始清元君聖母之宫每降正
月七日爽靈本生於太一之宫降於七月七
日幽精生於太極陰宫降於十月五日皆以
本降之日上詣本宫受事送人善惡謂之三
魂會日此日是本會之日亦更小攅會三日
胎光以甲子日上爽靈以庚申日上幽精以
本命日上言人善惡災難非禍若三魂不相

制禦歸本宫各言人清凈不生惡狀則魂常
不離人左右神氣雄壯百神隨從所爲無不
從其善願幽藹絶對四司莫能書其罪狀災
害陰邪疾病不敢輒近其形體吾爲汝備述
謹而行之眞道立見正一眞人曰夫修道攝
生常以清旦日未出時叩齒三呼三魂三遍
夜欲卧亦三呼呪曰
胎光延生爽靈益禄幽精絶死急急如律令
每日如此魂不離人左右飛灾橫禍惡鬼㐫
神不能爲害遊夢變恠杜絶房寢每於此前

上三日下三日隔宿潔凈恭肅清齋三日沐
浴拜章言功謝罪著善即爽靈幽精不能强
制眞一元氣道可易求正一眞人告約趙昇
曰行之勿得不常存之勿得不精常精者道
人之志也正一眞人告趙昇曰夫人身有三
魂謂之三命一主命一主財禄一主災衰一
常居本屬宫宿一居地府五嶽中一居水府
以本命之日一魂歸降人身唯七魄常居不
散若至本命日一魂歸降檢行生人與魄合
察衰敗壯健若三魂循環不絶則生人安穩

無病其日可清凈身心不酒不色著新衣焚
香習善至本命日若欲睡則睡少時魂與魄
合即去若其日淫醉昏亂魂歸去身三步取
合不得穢氣冲射魂遂去而不歸如三度魂
歸不合魄即去身神斃矣魄者陰也常欲得
魂不歸魂若不歸魄即與鬼通連魂欲人生
魄欲人死魂悲魄笑曰歸無我舍五鬼侵室
三魂絶而不歸即魄與五鬼爲徒令人逰夢
恠惡謂之遊魂身無主矣令人行事昏亂躭
睡好眠災患折磨求添續不可得也一年六

旬魂六度歸身中制御陰魄令不與陰邪通
好百神交會形體灾難不侵若六旬不返魄
得其便與陰鬼謀人將亡矣毎本命日一魂
從本宿降下二魂雖非巡次其日亦隨從母
魂有本司官吏四人都十二人其日本生父
母亦與魂降當須以錢財酒脯一十二分取
本命時祭之後本司不與魄爲留難及時降
下福莫能盡常爲之長生之門王眞人曰吾
聞先師眞人之言夫混沌元始本一氣化散
三萬六千神氣者皆流約爲其數夫天地神

氣新舊交續豈有數而限之百川因氣而不
絶天地因氣而長久維斗得之而不窮綿綿
接續而生焉聖人指一氣爲歸交接降約令
人不死而凡約者不知苟取其死天地晝夜
一周三萬六千炁候交接不愆則日月貞明
風雲不昧澤及四時萬物資生若氣候愆時
不相接續數有闕少上下不應即雷霆震怒
日月失道星宿失位愆陽水澇萬物失生人
身法天象地每日一周時腎氣上至脾胃晝
夜三萬六千喘息不絶上下相應通流經絡

傳漑五臟滋澤榮衛即人輕健精明强記无
病學道易成若三炁五炁十炁不續即人病
傳於經絡令人壯熱飮食不下魂魄驚怖神
氣錯亂一藏容受即病得其土地分野療之
不及則人困矣是以修眞之人採新安故添
續不絶即神氣常堅精華不散則人不衰不
老病疾不侵鬼神畏懼五靈鎭守精氣充塞
外制百邪陰毒之氣氣旣精銳禁無不伏言
其神氣壯銳摧伏五兵如猛大將軍故以神
氣爲將軍也

　　　拘三魂法
月三日十三日二十三日夕是此時也三魂
不定爽靈浮遊胎光放形幽精擾喚其爽靈
胎光幽精三君是三魂之神名也其夕皆棄
身遊遨飈逝本室或爲他魂外鬼所見留制
或爲魅物所得收録或不得還返離形放質
或犯於外魂二氣共戰皆躁競赤子使爲他
念去來無形心非意悶道士皆當拘而制之
使無遊逸矣拘留之法當安眠向上下枕伸
足交手仰上冥目閉氣三息叩齒三通存身

中赤氣如鷄子從内仰上出於目中出外赤
氣轉火燒身使帀一身令其内外洞徹有如
燃炭之狀都畢矣其時當覺身中小熱乃叩
齒三通畢即存三魂名字胎光爽靈幽精三
神急住因微祝曰
太微玄宫幽黄始青内煉三魂胎光安寧神
寶玉室與我俱生不得妄動鑒者太靈若欲
飛行唯得詣太極上清若欲飢渴唯得飮徊
水玉精
　　　制七魄法

月朔月望月晦之夕是此時也七魄流蕩逰
走穢濁或交通血食徃鬼來魁或與死屍相
關入或淫赤子聚奸伐宅或言人之罪詣三
官河伯或變爲魍魎使人魘魅或將鬼入呼
邪殺質諸殘病生人皆魄之罪樂人之死皆
魄之性欲人之敗皆魄之病道士當制而厲
之陳而變之御而正之攝而威之
　其第一魄名尸狗　其第二魄名伏失
　其第三魄名雀陰　其第四魄名吞賊
　其第五魄名非毒　其第六魄名除穢

　其第七魄名臭肺
此皆七魄之名也身中之濁鬼也制檢之法
當正卧去枕伸足兩手搓掌心次掩兩耳指
端相接交於頂中閉息七通存鼻端白氣如
小豆須臾漸大以冠身九重下至兩足上至
頭上旣畢於是白氣忽又變成天獸使兩青
龍在兩目中兩白虎在兩鼻孔中皆向外在
心上向人口蒼龜在左足下靈蛇在右足下
兩耳中有玉女著玄錦衣當耳門兩手各把
火光良乆都畢又嚥液七過叩齒七通呼七

魄名畢乃祝曰
素氣九迴制魄邪奸天獸守門嬌女執關七
魄和柔與我相安不得妄動看察形源若汝
飢渴聽飮月黄日丹於是七魄内閉相守受
制若常行之則魄濁下消返善合形上和三
宫與元合景一人身有三元宫神命門有玄
關大君及三魂之神合有七神皆在形中欲
令人長生仁慈大吉之君也此七魄亦受生
於一身而與身爲攻伐之賊故當制之道士
徒知求仙之方而不知制魄之道亦不免於

徒勞也
其三元宫所在其上元宫泥丸中也其神赤
子字元先一名帝𡖖其中元宫絳房中心是
也其神眞人字子丹一名光堅其下元丹田
宫臍下三寸是也其神嬰兒字元陽子一名
谷玄
此三一之神矣欲拘制魂魄之時皆先陰呼
其名存三神皆玉色金光存嬰兒之貌中上
二元皆赤衣下元衣黄頭如嬰兒始生之狀
也

　　　對日存三魂法
太虚眞人曰先師教以五建之日日出三四
丈許正立以心對日存三魂神與日光俱入
心中良乆閉氣三息嚥液三過祝曰
太陽散暉垂光紫青來入我魂照我五形却
鬼試心使心平正内徹九氣外通胎命飛仙
上清玉籙以定呪畢以手拭目二七叩齒二
七都畢此法使人三魂凝明丹心方正萬邪
藏術心試不行眞要道也常當行之者以五
建日向日輒令嚏若不得嚏以軟物向日引

導鼻中亦可嚏也嚏即祝曰
天光來進六胎上通三魂守神七魄不亡承
日鳴嚏與日神同飛仙上清位爲眞公祝畢
拭目二七是内精上交日光三魂發明於内
使人心開神解百精流轉於内府也若非五
建日可不須爾也以五建之日北向五再拜
心呼上眞皇君夫人名字三過畢叩齒五通
畢解巾長跪謹啓
五星日月上皇高皇道君夫人玉清太上上
清上皇上帝大道聖君几前因自陳七祖父

母以下及一身千罪萬過上世以來乞願得
解脫三官告下天帝使罪名離釋削除黑籍
乞願得與五星之眞俱奔華晨上登上清交
行玉門
　　　朝禮九天魂魄求仙上法
常以月三日九日十六日平旦向日九拜九
揖亦可心拜仰頭叩齒二十四通祝曰
天魂九纏上帝尊神太陽日精金門變仙小
兆(某甲)敢奏微言今日上吉八願開陳請施
禮願仰希玄恩蒼龍朱鳳策轡紫軒五雲交

蔭六氣扇塵高上曲眄三光降眞二景纏絡
我道欣欣心朗耳聦目明色鮮體輕骨昇面
發華顔羽服生形飛造帝晨祝畢仰天引日
精四十五咽止行此三年目明徹視洞覩無
窮面有金容體生玉津九年能行身外無影
飛空玄靈也若天陰無日於密室心存心行
亦感於自然也又以月五日十五日二十五
日此三日皆人定向月九拜九揖亦可心拜
仰向月叩齒十六通祝曰
魂精魄靈九天同生石景水母太陰朗明徘

徊月宫冶煉金庭二景合原上吉時清八會
交帶我願克成願光願容願鮮願榮願神願
仙飛行上清祝畢仰引月精四十五嚥止
　　　魂精法
魂精帝君即九天司命部九天之魂下統後
學筭命也帝君鎭在日門金庭之内魄靈帝
君即九天丞相九天之魄靈下統後學之録
籍也鎭在月宫琳琅之都凡修上道旦夕坐
起卧息常當存念日在頭上月在口中魂精
帝君在泥丸魄靈帝君在明堂心存目想常

使彷彿然行之逾年眞形見矣青白分也九
年能乘空飛行上登晨燈之館遊宴虹映之
山也
　　　上清飛步七星魂魄法
太素眞人口訣曰
北斗第一星天樞魂神　第二星天璇魂神
第三星天機魂精　　　第四星天權魄精
第五星玉衡魄靈　　　第六星闓陽魄精
第七星瑶光大明
右七星魂魄之名號曰七元之靈明步星魂

魄行星之上皆心存之此名曰飛仙飛仙步
斗魂魄三匝畢於是向陽明星上又閉氣而
心祝曰
陽明大魁祝畢第一左足躡陽明星第二又
進右足躡陰精星祝畢第三次左足躡玄冥
星祝畢第四次右足躡丹元星祝畢第五次
左足躡北極星祝畢第六次右足併躡闓陽
星祝畢次左足併躡瑶光星乃通息大祝曰
金木水火土五行相推七星煥煥天綱最威
輔星鎭盛弼星扶衰九眞太上太極太微三

府玉帝三尊辟非天動地轉魂魄相隨使我
飛仙眞光徘徊名入金房玉門乃開乘龍陟
空日月同輝遊行太清鳴鈴翠衣左躡流電
右御奔星地上萬邪伏死敢追惡心視我使
爾斬摧帝命玉女勞侍以歸魂眞魄神合形
昇飛畢


雲笈七籖卷之五十四

