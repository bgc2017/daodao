








丹論訣旨心鑑松二
　　　　　張元徳撰
　　　序訣章第一
參同契云諸術甚衆多千條有萬餘即知大
丹之妙唯鉛汞二物爲至藥也非用四黄八
石若大丹有石藥之氣入二物中即有大毒
凡言死水銀固生人即須隂陽之氣水火結
成爲大丹服之長生若用礬石硫黃𥐻砂等
燠伏爲藥服之有大毒久久損人乃有食銅
壞鐡之功豈堪服食礬石有殺虎之能此可

爲深戒大凡學得傳受一小法即言世人少
雙将丹與人服之倏有夭横之斃深可哀之
自後見者生嫌皆云丹石發於瘡癤癰腫蓋
此謬惑之徒毀謗金丹之功不可服餌凡石
乳之輩能不食爲妙不可以徇情色强而服
之致枉夭者百有百矣冝審省解之藥須宣
瀉喫防已葵莱甘草湯漸出之可服大藥也
且大丹是天地玄元正眞之氣太皇衆仙之
食包四象以成形依乾坤而自化結成紅紫
色變爲丹名曰正陽專陽元陽一還丹也豈

可容易而㑹奉道君子審而保之傳付得人
道不癈矣天生造化用合三才依易象布卦
節順隂陽之氣候一年之大終日月之度數
而成丹也固可得之古仙皆因此而成仙也
長生久視凡者聞之撫掌大笑智者一聞悟
解大契眞元余恐不才故引三聖眞人歌證
之金丹論明之更不煩重他說夫還丹者被
日月運成還其本元𨚫歸本丹砂之色名曰
還丹丹有三等一名正陽丹上元也二名專
陽丹中還也次名元陽丹本一體而三品並

大還之宗也不知此妙不可言其修丹之術
事也又單以鹵水煑㐲丹砂獨伏水銀並不
可何也孤隂無陽也久久損人不是正陽之
位又有用曾雌殺水銀雄雌成之亦不堪服
食此互相傳受非眞聖之良藥者何也八石
俱有毒也金碧經云損去五礬不用八石訣
云不用藥用五行此爲理之至要者矣
　　　　明辯章第二
夫硫黄三兩能制水銀一斤故知汞力不如
硫黄汞一兩之力如牛一頭即知硫黄一两

制水銀五兩水銀力不如硫黄也(如此說功/力大丹不)
(用硫黃用/真鉛也)眞鉛五兩能制水銀二斤水銀力
不如眞鉛也故隂伏陽非陽能伏隂此之爲
反也夫至道求長生養志修眞不得大丹終
無得理忽遇此訣皆多積福方得知此祕文
若傳非人皆七祖受殃及損子孫凡修大丹
不在藥味事在五行精究易象分明辯節序
之運移知日月度數隂陽相使神仙之要合
道之宗輙不可信八石四黄非長生之妙藥
夫鉛汞大丹之根五行之本八石之主金性

冷居其陽(坎中一/陽也)汞即生於朱中是也石性
熱居其隂(離中二/隂也)鉛中金眞鉛也故曰隂陽
相合所以陽即是君隂即是臣石浮金沉之
義明矣君臣相得浮沉得度藥物和合即神
仙之妙要也若不知君臣不辯明本類徒費
千金終無得理必知君臣合君臣乾坤之要
大丹之術自明矣且以鉛爲君能引五藏以
汞爲臣龍殺三賊通於神明光于四海故玄
人訣云用鉛不用鉛五金生於鉛中用鉛不
用鉛五金自出鉛中此至玄之言也賢者審

而知之方知道可成也用鉛不用鉛鉛者五
金之精髓七寶之良媒夫大丹乃與天地而
齊畢五金切忌於鉛將何物而制之五金歌
曰以黄芽爲根黄芽是何物又欲用何鼎器
黄芽不是鉛不離鉛中作胡剛子問曰用何
物作又云不用五金八石用何物而生魏生
答曰種禾當用粟非類不可成也若以五金
八石爲之即狐兔不乳馬鷰雀不生鳯何異
將膠補釜醫病用野葛乎異類不同種安能
合體居㸃金須用金花銀須用銀黄芽鉛裏

得方知此道親鉛若是眞不失家臣鉛若不
眞其汞不親白虎作腦黄芽爲根青腰使者
赤血將軍此青汞中有丹砂也非用曽青也
若人得此術可保重之若泄之當減夀殃子
孫隂符云師者言不同道者祕之恐招殃咎
也夫慕道之人至誠感神曉會其義方知大
道難求世人罕㑹世人愚迷不見其義雖精
覽方書一無成者何也一且不遇至人明師
二乃措意罔象自爲多有此輩余曽嵩山見
司馬希夷修大丹喜乃問訪之火已五月余

問之伊又祕柰何欲明此道恐此子虚爲累
日久見之不成也他又云大道有三般二内
一人㸔遂於鉛汞中用雄黄也果非大桑之
妙只是罔象尋文自爲又見李尊師子虚於
二味中入硫黄亦言内用一人看此二子並
非正解傳處悞也余愍而哀之二子根性不
純熟迹不反徒自孤我終無得年且内一人
㸔即戊已之鼎此子不了虚而爲之徒經皓
首果不遇余非余之過皆道不合人五金歌
曰不是藥不聖恐藥而不正不怕藥不神恐

藥而不眞若智者曉㑹此義是正真通靈眞
人也何愁龍虎大丹不成可謂日月在手造
化由心眞實不虚之說耳丹者龍虎眞文云
虎者眞鉛也龍者眞汞也反鉛爲黄芽反水
銀爲眞汞眞鉛不枯眞汞不飛即此非世間
水銀也已出一切塵俗耳馬自然歌訣云汞
生水銀死鉛因靈芽是出世爲還丹迷人不
能委汞與水銀別迷人用之拙若了此眞源
可以凡俗隔後之學者固不遇真師傳矣訣
曰用鉛八兩爲陽爲乾爲虎又水銀八兩爲

隂爲坤爲青龍此二物能變化爲鉛亦隂也
本黒水一隂也又一爻陽也水銀木也三也
爲朱砂火也火數二火中陰也故藥自有隂
陽逓相制伏爲於至藥此二靈物是天地隂
陽之正象豈凡八石四黄爲丹乎智者詳之
此太古一切眞人仙人眞境眞母也故言乾
坤剛柔配合龍虎八兩屬乾八兩屬坤一兩
有四分分有六銖一分應一卦一兩應四卦
八兩有三十二卦乾八以應三十二卦坤八
亦應三十二卦合六十四卦道之本也二八

共一斤以應六十四卦銖有三百八十四象
一年三百六十日古仙觀易象合乾坤應爲
於節候一年大畢合周天數豈更有四黄八
石何以合之乾象乎口訣云黄芽一水銀二
木三人二水一金四土五法天象地此中矣
孤隂亦不可孤陽亦不可又訣云白金爲君
本黑金精也西方之位太陽之精金碧經云
鍊銀於鉛神物自生灰池炎鑠鉛沈銀浮潔
白見寶可造黄金芽又隠言名黄輕又曰黄
芽又名秋石秋是西方之位石是兊長之名

其性隂隂中陽也是長生之至藥芽是萬物
之初也故號芽縁因白被火變色黄故名黄
芽淮南王號秋石王陽得之名黄芽大古眞
人名還丹至訣言二物何靈而堪爲大丹眞
人曰金於鉛中九鍊受其水火氣足水銀於
太陽中受氣足此二物各於隂陽中受氣畢
故聖人採之爲大藥相和入土器中上下水
火昇降功畢千變萬化勿遇相類相從龍吟
雲起虎嘯風生道之交感非類不可若以雜
石藥參雜意希化寶舉浩劫而不成此二物

太古真人之法千金不可傳也故金丹證之
矣
　　　金丹論章第三
夫丹砂太陽之精本受太陽之正氣因大變
白居青帝之首爲汞之名是木生于火自含
德而至靈鉛本黒精化爲西方庚辛正位是
以金生水水生于木二物自相匹敵若非至
靈至聖何以成丹乎大凡愚人或言豈有餌
金丹而長生久視余嘗愍而傷之自古眞人
聖者皆修鍊藥長生雖百千萬人皆知之豈

有不信乎皆指秦皇漢武然大丹之靈不救
自刑之禍昔劉玄穆事魏先生㸔火一年妄
情有疑遂不遇而早夭徐景休勤心積德不
怠昬旭師受以藥長生于仙在太白山亦一
千餘歳此二子疑以不疑咫尺萬里得與不
得雲泥有殊今喻而言之足可信矣且陽春
旣發令節巳行萬物承春之氣花落子孕感
氣而實堪人食之此氣非目撃自然乎且五
榖而可濟人之命然目擊而不見乎況至藥
靈丹服之而可變骨爲眞人矣自是世人迷

忘所計不信不修不遇不爲巳虚度百生沈
累多劫是足傷乎貪榮顯求色慾以名利所
係形枯質朽三官奪命被隂司誅罰又何以
得長生乎又狡計多非損巳敗正奪人功而
成自家業又何遇至人傳受乎修心靜念攝
情歸道則可遇矣箬謗毀先德侵擾无辜又
何而聞之夫五穀尚能滋神氣養命是敗腐
之物猶延人益生豈況神丹而无玄徳之功
換凡肌脱病質駐顔益命乎與子論之目擊
可知耳不欲廣陳委細事渉繁詞其餘妙旨

清虚盡著金簡徐君魏先生淳干公此三人
各通至術並神仙之徒謝玄冲蘇躭二子亦
羽化金丹之客人皆知之何言及矣沉名山
鄽市往往有物外之流混俗世間自韜姓字
非其道同如何得知之請審非言勿輕泄侮
令子得罪將謗金丹與聖人令子沈千劫之
囚矣子不聞參同契云金與砂爲主禀和於
水銀即二物自靈矣又聞不用藥用五行即
具金木水火土也又不聞白馬牙好丹砂卯
酉二八和兩家又淮南鍊秋石黄帝美金華

又鉛不是芽芽不是鉛眞鉛眞丹砂伏錬成
一家廵火近九轉自然成黄芽又火花白藥
花紅流汞秋石自相同流珠入體虎吞食不
知何處認金公又自古燒丹者難窮鉛汞情
若人知此理修制自通靈又孤陽不獨化孤
隂不獨成本來同二物自有變身明又龍虎
相逢遇何時不自顧白液共相吞相吞作夫
婦隨化成黄芽遂時依后土若得紫河車便
是神仙侣又神丹修得訣神用便由人生殺
在我手參詳定爲眞修丹不得術終歳損心

神莫鍊枯鉛汞抛功與土塵又天地日月中
神藥號金公金公爾是鉛本向鉛裏蒙分明
向君說迷者又忽怱點求安鉛裹金花約略
同此花不是藥徒自枉抛功此者神仙術何
曽不大通熟念參同契仍依古類融但得眞
鉛理修持必見終又鉛汞合天地修作大還
丹丹成芽自見非此實爲難太古眞人說如
今得見歡方知神不誑須信道將安中有五
彩靈變化伏其般十月脱胎出令人見可觀
爲報榮華子百年凋與殘如何空棄世兀兀

道將䦨孰說君猶謗詞虚理更漫𠺜見南山
塵積年爲丘山茫茫苦海中生死成波瀾自
古帝王居至今何足㸔又白液鑪中化黄芽
變漸成憶初相見日難㸔水銀形陽極生隂
火火衰陽氣併自變紫河車服食堪長生又
一箇月白液初凝恰如雪兩箇月似乳爲酥
漸漸結三箇月半含蘂綻垂珠劣四箇月二
物抱持如㸃血五箇月飛騰戀母聲嗚咽六
箇月行到子宫隂氣絕色似鵝兒分明別七
箇月垂隂受氣乎足厥八箇月欲成藏府金

凝血九箇月點㸃殘珠長毛髪十箇月母子
分明欲相別此時母困子體全似見顔容尚
如雪(鉛脱胞後鉛/面肉白如雪)更向鑪中温養之名爲食
乳肌膚恱出兒毒氣當依訣(藥已成入赤色/六十日出毒服)
食此藥如兒在母胎精神爽朗分肌骨勸君
學者須精微莫枉悠悠抛日月此中妙不能
說有次第莫虧越但能修得黄芽成變轉之
功不休歇食長生換白髮有白銀救孤拙仁
者得之修不闕與道契宿縁深傳之得人正
在心非道者罪將沈得亦爲災禍害侵關造

化不容易取次不得輕傳付君不聞古人語
妄有傳之殃七祖君須信不在疑賢者通明
必得之今日囑君千萬意歷歷結盟當記之
陽初復(十一月用/下火也)隂起姤(十一月至四月陽/極至五月一陰生)
(轉大/也)鑪寄中央戊已土鼎中上下互相湊謹
守固之勿令走消息不失㸔節候有龍有虎
相奔驟嬰兒寂寂顔初㓜由母養之母肥瘦
子成因母長相救陽極乾隂極坤乾四象易
之門六十四卦修中尊龍虎相嚙自相吞立
生定位此中存水火爲媒掬我魂隂陽養我

明晨昬八節運移寒與温㸔㸔漸交黄芽根
日日相催母感恩因之結實立眞門千秋萬
歳生子孫審藏祕愼勿須論此道玄微未可
言時人笑道濁昬渾寜可深居市與村莫將
妙藥示凡者見之謗之言語諠君切記祕而
藏之可金匱長生之術傳道人自有天官録
名字
　　　大還丹宗旨章第四
夫言還丹者即可服食而仙也自古之天人
留此術降下人間傳付黄帝黄帝得之白日

鼎湖昇仙若古往神仙不一一具言也夫論
還丹皆至藥而爲之即丹砂之玄珠金鉛汞
虎之靈異有上仙自然之還丹生太陽背隂
向陽之山丹砂皆生南方不生北方之地自
然還丹是流汞抱金公而孕也有丹砂處皆
有鉛及銀四千三百二十年丹成左雄右雌
上有丹砂下有曽青抱持日月隂陽氣四千
三百二十年故乃炁足而成上仙天人還丹
下界神仙修錬鉛汞一年成取十一月一陽
生而下火至來年十一月成丹象上界仙人

天人聖人取食者還丹故爲自然還丹是仙
人天人聖人取食之今修者象而成之大千
之數服之亦長生羽化與天同功問曰何以
一年象之天生還丹之數答曰上界一日一
夜爲人問五年且人間一年十二月三百六
十日一月三十日又一日十二時一月三百
六十時合一年四千三百二十時象天生自
然還丹此亦上界眞仙流傳人間有依法度
日月精氣四時運移得成服之皆延年上昇
上士修眞契理羽化上昇中士服之地仙下

士延年長生不死服食之門别有法矣
　　　玄記章第五
赤松子曰丹砂之精有白有朱含火得白是
虎號朱是火丹丹中生汞三者同一體也白
虎金象西方之艮含五彩之瑞包八石之異
鉛是白虎與汞爲匹敵也二物爲之君臣天
地爲夫妻爲子母神而妙之不與三黄同不
與八石類逈然造化而修制之爲還丹也余
昔遇道人傳授修之合符已至羽化敢歌訣
之歌曰神術妙難測鉛汞人不識鉛汞天地

精隂陽天地力功歸於戊已能生一切食萬
物用土功土是母之極母養一切子子亦因
母植三物自通靈二氣玄元直功在城坦固
務在堅柔識必在於人成由人所心憶心靈
藥自靈心迷藥難測至道至心虚玄中妙難
息智了得宗源他年致雲翼梁朝四公子訣
有歌曰鉛汞合神功交歸太玄旨全在五行
中盡入三才智神仙留至門服食令人異若
得眞鉛門神仙自然矣
丹論訣旨心鑑











