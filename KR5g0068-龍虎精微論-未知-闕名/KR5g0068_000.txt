








三篇同卷
龍虎精微論
三要逹道篇
六根歸道篇


龍虎精微論
粤若太易未分莫之名狀太極既始遂有混
成中含眞一之精實爲天地之母四象因之
而建立萬物由之以生成炎烈火中出飛龍

之矯矯泓澄水底躍走虎以耽耽陰陽莫能

測其情鬼神無以窺其跡聖人有作潜開造
化之源學者精心遂啓希徴之旨則金丹之
道可得而言且夫眇覿幽深秘在鉛火離宫
有氣向甲乙以生華坎位騰精入庚辛而結
粹金胎神室肇建丹臺聖母華池爰開藥祖
所以陽鑪陰鼎法天地之元規剛火柔符凝
寒暄之大柄回旋八表依約五行取三百八
十之卦爻循環火内盗四千三百之正氣來
入鼎中春夏秋冬頃刻而更相代謝子午卯
酉逡巡而不越準繩任二十四氣以推遷俾

七十二候之羅絡促歲功於月内寒暑無差
陷月候於日中弦望有則從子至已純陽用
事而進陽符乃内陰而求外陽也自午至亥
純陰方興而退陽火乃外陽而附内陰焉周
流六虛往來上下水火運轉動静無常故得
龍虎相交向鴻濛而有象夫妻合體從恍忽
以成形是以坎作陽男而居陰位陰中陽附
故金虎見於水間遂爲月魄離者陰女而處
陽方陽中陰生乃汞龍出於火内故曰日魂
至于神室範圍象如鷄子兩弦相合一體混

同爰從否泰之中承兹交感之氣養鄞鄂樹
立根基以至凝然遂成神物其或抽添過度
進退失期符火有差寒暑不應則陰陽乖殊
四方成水旱之災天地分崩萬物有流離之
變和氣由兹而不降眞精自此而莫留盖運
火之失宜匪用藥之有異也必若辨鉛認汞
識水知金躬受秘聞親傳大訣取黄芽於鉛
内化出金田散白雪於砂間搆成神室中央
作鼎法象乾坤四面行符循環日月陽升陰
退陰進陽錯蟾光盛而金水成形兔影滅而

龍虎伏體歲月既滿功用方神浸以澄波浴
之寒夜半圭入口向五内以雲蒸一劑纔終
已金身而霞舉此得之者也夫鉛火之始終
雖得其鉛復難其火每精思於至理固難測
於玄機苟不從師終無自悟徴矣妙矣神哉
聖哉若自得其眞則不言而可信或終迷其
趣必忠吿而見疑遂有妄出胷襟恣爲穿鑿
依約經旨飾說虛談雖强名略同而至道殊
邈竊呼二氣誑號靈砂以磂黄爲陽鉛用水
銀作陰汞亦運水火還設鼎鑪徒成殷鮮之

形可供藻繪之用而又桑霜雪水各見煎熬
草汁木灰竟聞收採或以便液而鍊或以糞
穢而燒或將古井之汙泉認爲神水或取草
頭之露顆喚作河車鍊鹹爲鉛抽砂作汞或
以金銀之合雜或將砂汞之調和五金平用
於鑪中八石同烹於鼎内如此則虛勞歲月
枉費資財遂使白首成空死心神之不實丹
臺莫到向淪謝以何逃此失之者也殊不知
至藥者乃天地之極靈爲出世之要道採陰
陽五行之氣取日月四象之精自無形而入

有形從有物而至無物死生永度變化無窮
向雲漢以高躋與穹昊而齊久豈將凡朽之
用可並神靈者哉愚竊慕長生深探至理雖
莫窺其堂奥亦粗曉其津涯終冀獲遇高眞
恭聞寳訓證成妙道以拔塵籠常默默以爲
懷每兢兢而在念藏於絳府莫漏徴言今乃
覼縷再三敷舒不已者豈敢評量於天道固
非泄慢於天機其如著懷亦有所自盖欲招
同志養素之士結絶俗深識之流共棄浮榮
相期巖谷耳復以詩一十首系之於末

其一
識汞知鉛辨火金還丹深旨杳難尋若將世
上凡常物白首虛勞枉用心
其二
泓澄水底深藏虎烈火光中密有龍調燮陰
陽無舛錯自然蟾彩入烏中
其三
五行妙用循環轉相賊相生變化成若遣世
人皆會得便應傾國彩雲迎
其四

震龍張鬛欲騰方兌虎神威又捉將二氣混
成歸一體可知金鼎道非常
其五
化女成男事可論轉南成北道彌尊人間無
限神仙藥指與翻疑是誑言
其六
四千三百眞精炁上帝潜移頃刻中火記盈
編藏祕旨誰知年月日時同
其七
星堂獨照滿皇都萬里天河注玉湖碧浪騰

波歸大海黑雲靉靆化玄珠
其八
朝元羽液頻將鍊莫把靈烏暗處舒往往求
生多此用迷徒失路怨清虛
其九
癸水連天濟海涯庚辛産鍊木精華坎離二
女調和聚同化相生共一家
其十
志操興功修寳殿碧霄池畔長鉛花復來再
會成姻眷日日常般漸漸加

莊老火候
凡人欲行此周天火候先須絶嗜欲減食味
若常潔食方爲合宜也不可貪財逐利凡欲
行持之時先行導引凡事略略爲之要開關
脉能引多般尤更良矣又勿使疲困致損精
神殊不妙也導引大綱略云下項
擺掣四肢
以手大擺以足大踏歩行又以一脚踏地
一脚懸空向前踏空令響
手托山勢

以手交扠指掌仰上放脱手直上托以兩
脚用力踏地少時
拽弓勢
以兩手左右挽如搜弓之勢又側身如射
鵰之勢左右為之
又以兩手交抱項後揺上截身連頭動也
脚膝亦要摩攏赤澤並乾浴更以手相摩
熱熨氣海穴之上下亦握固兩手指歷歷
令響然後叩齒集神
又振天皷三十六下以左右手按鼻左右

是制七魄也
又呼三魂名爽靈胎光幽精數遍或只一
遍先閉定氣久然後呵遂出敗宿食穢氣
又直舒展手足令氣出指梢
又想青龍白虎朱雀玄武於前後左右黃
氣罩身此即五臟眞形然後息定意欵乃
作用打爻
陽爻每一爻以息定來去匀俟出息時留
一半便閉息以意助取自己元氣(元亦源也)上
至層環已上乃鼓住咽(去聲)下咽時取左邊

下轉面向右咽(入聲)取三十六足如初行三
兩歇了三十六亦可仍須想咽下田層環
穿胃神口過入丹田却放氣出入再調息
候又打一爻
每三十六咽(去聲)下想時依上法過神口直
入丹田中每咽下時令氣嗢嗢汩汩歷歷
而作聲如此打盡六爻計合二百一十六
數然後想一齊聚於丹田中將身左右摇
動五七遍更以手摩氣海上下助之於十
二時中陽時打陽爻陰時打陰爻打時須

閉目萬慮俱絶不得鑯毫掛心卯酉二時
屬沐浴不行若或以午後盡為陰子後盡
為陽之時只是背着陰陽五行眞的矣今
須且依他此本午後五時行陰卦子後五
時行陽卦所以此本中言午後行坤每一
時一卦除數目在前本目共一百四十四
是外其餘次第皆一般每一季一次起火
燒之發火行徑一如
君侯所燒法一般略而不書所行炁已是
火候所燒滯濁也行一年小成二年中成

三年變質六年六陰退六陽備名係仙籍
九年可以超昇
初時須服餌以助之陰德以扶之淡默以
養之同道一二以借之復不拘山林與城
市而皆可居也不可借自己所着者鞋履
衣冠與人恐損功力或依水靠林得為中
若城樊𠪨市即其上耳
夫莊老之本道德之源銘之佩之珍之守
之自然成功也
龍虎精微論
