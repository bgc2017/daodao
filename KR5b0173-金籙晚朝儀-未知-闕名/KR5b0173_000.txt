








金籙晚朝儀
　　　各禮師存念如法
神光朗曜瑞氣帀旋箕斗澄輝芝宇晏然
玉眸金眞寳壇純乾變夜作晝囘子午前
太華流珠丹鳯飛圓息魔滅姦高歩雲煙
天眞普集齊到帝軒
　　　鳴法鼓二十四通
無上三天玄元始三炁太上老君召出臣身
中三五功曹左右官使者左右捧香金童傳
言散花玉女五帝直符直日香官各三十六

人出出者嚴裝顯服冠帶垂纓關啓玄壇土
地方域神眞臣今晚朝陞壇行道朝謁帝眞
欽奉其諸誠意具載緘謄願得
太上至眞道炁靈寳瑞光下降流入臣等身
中令臣所啓之誠速逹徑御
至眞無極大道三清上聖昊天至尊金闕玉
皇上帝御前
　　　請稱法位
具位臣姓某與臨壇官衆等謹同誠上啓
虚無自然至眞無極大道玉清聖境大羅元

始天尊太上道君太上老君昊天至尊金闕
玉皇上帝紫微上宮天皇上帝紫微中宮北
極大帝后土皇地祇玄都玉京七寳層臺紫
微上宮靈寳至眞諸君丈人金闕諸天彌羅
聖衆上相上宰上保上傅少保少傅四師五
帝十二仙卿三十六部尊經玄中大法師三
天大法師日月星宫斗府周天宿度河漢星
眞
皇帝本命星君
皇太子本命星君内廷五祀之神眞官主者

三界眞靈恭望洪慈俯垂昭鑒臣聞動生陽
靜生隂道妙宻存於太極禮言恭德言盛典
儀備載於玄科運行不息之機丕顯好生之
德龍文鳯篆粲星日以輝煌飊車羽輪儼雲
霄而降陟肅朝儀而肆覲奉醮悃以敷言恩
光儼格於宸斿香氣濃飄於夕殿鑒臨有赫
顧享無遺以今欽奉
綸音崇修金籙集福延禧拳拳夙志之顒耿
耿初心之素百靈衆眞之交㑹十方三界以
齊臨齋以事天覩威顔之孔邇暮焉夕月喜光

耀以騰輝絳霞丹霧以飛揚景星卿雲之燁
煜蹌蹌濟濟穆穆皇皇鑒醮享之精誠介駢
蕃之景福以今晚朝陞壇行道請法衆等運
兹初捻上香願此香煙騰空徑上供養
至眞無上道寳大羅元始天尊金闕至尊玉
皇上帝無上大羅至眞衆聖臣等皈身皈神
皈命首體投地仰依
大上三尊十方衆聖願以是香功德上祝
皇帝陛下伏願乾坤合德日月齊明端居北
極之尊永固南山之壽干戈偃戢海宇和平

普天咸遂於豐穰率土並躋於仁壽車書混
一社稷奠安今故燒香自皈依
師尊大聖衆至眞之德得道之後保天長存
(和)與道合眞
香霧浮空暮雲凝碧耿耿朝趨之志拳拳夕
惕之心祝
聖壽以尊安冀宗枝之茂衍以今晚朝陞壇
行道請法衆等運兹二捻上香願此香煙騰
空徑上供養
至眞無上經寳玉宸靈寳天尊紫微天皇大

帝禹餘天宫眞仙聖衆臣等皈身皈神皈命
首體投地仰依
太上三尊十方衆聖願以是香功德敬祝
皇太子殿下伏願福隆主器光映前星監國
撫軍克副守從之望繼乾立極允綏遐邇之
心鶴禁春融龍樓日永慶協宗藩之重朝多
羽翼之賢玉葉安嘉金湯永固今故燒香自
皈依
師尊大聖衆至眞之徳得道之後保天長存
(和)與道合眞

天維顯思日入而息散香風於紫殿懸慧月
於清都以今晚朝陞壇行道請法衆等運茲
三捻上香願此香煙騰空徑上供養
至眞無上師寳五靈玄老天尊紫微北極大
帝后土皇地祇大赤天宫無邉聖衆臣等皈身
皈神皈命首體投地仰依
太上三尊十方衆聖願以是香功德歸流
七廟先靈宗祧列聖伏願乘三境之龍輿沖
虚梵景駕九天之鳳輦俱入黍珠福佑邦家
慶綿景祚今故燒香自皈依

師尊大聖衆至眞之德得道之後昇入無形
(和)與道合眞
　　　禮方
　　　懴悔
　　　三啓
　　　三禮
　　　重稱法位
具位臣姓某與臨壇官衆等謹重誠上啓
三境至尊十方上聖玉京金闕天帝天眞日
月星斗羣眞十方師尊聖衆三界官屬醮筵

設像一切威靈臣聞道之尊德之貴希微妙
合於無言大而化聖而神應響潜通於有翼
天九重而宻勿日三接以䖍祈洞洞乎中洋
洋在上臣等欽奉
綸音而昭事恪遵玄範以朝修醮松花藴藻
以齋明馳心太漠瞻絳節瓊輪之縹緲駐目
層霄臣等敬仰清都翹勤紫極顧六塵之障
染倍切氷兢味三洞之淵微久依雲覆匃汲
提之有造庶懇禱以無遺上願
聖筭齊天

皇明似日玉帛遠來於海島甲兵永洗於邊
陲懿範六宫尊母儀而敬仰仁聲四海繼
聖體以光榮弼謨益著於忠良藩屏咸膺於
福禄恭願
一人有慶萬壽尊安隂陽調而風雨時五榖
熟而民人育衢謡壤擊再還淳古之風川泳
雲飛咸樂生成之性邦家集慶道化光揚則
上明
天尊大慈之化下副臣等皈命之誠謹啓以
聞

　　　十二願
　　　存神燒香
香官使者左右龍虎君侍香諸靈官當令臣
向來晚朝陞壇行道之所自然生金液丹碧
芝英百靈衆眞交會在此香火鑪前當願十
方仙童玉女接侍蘭煙傳臣向來所奏之詞
速逹徑上
至眞無極大道三清上聖昊天至尊金闕玉
皇上帝御前
　　　出堂頌

　　　向來

金籙晚朝儀


















