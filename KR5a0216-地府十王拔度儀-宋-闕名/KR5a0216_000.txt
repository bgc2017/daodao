








地府十王㧞度儀爲八
　　　法事
普獻無邊聖香煙散大羅諸天無量聖日月
斗星辰玄師經籙祖天府衆髙眞願垂大慈
力超度此亡靈和不可思議功德
普獻無邊聖香煙透冥關酆都岱嶽府考校
罪魂司幽牢遍諸獄地府衆威靈願垂大慈
力超度此亡靈和不可思議功德
普獻無邊聖香煙遍榑桑江河淮海濟雷電
雨龍神十洲三島谷水府衆仙眞願垂大慈

力超度此亡靈和不可思議功德
　　　啓聖入科
伏以天髙地下布品彚以昭彰日往月來成
四時之代謝有生必盡無始不終覩山澤之
難藏知形數之不免皇天有監造物無私生
雖貴賤之殊死無髙下之間人生一世幻化
非堅假合形軀强成四體似枕前之春夢如
石中之火光似猛風之徹燭如水上之浮漚
變滅須㬰之間成壤俄頃之際形歸於地魄
返諸幽惟彼至人超於妙外行乎萬人之上

坐閱古人之徒千載歸來嘆城郭之猶是一
朝頓悟雖宇宙之難籠苟非自得其方難免
同歸於土今齋官某伏爲亡過某恐縁在世
之時身有無邊之罪歸依眞教大啓琅函恭
對髙眞稱揚聖號
　　　大聖三寳天尊
爾時元始天尊在西那玉國鬱絶之山長樂
宫中黃金殿内與太上道君演教世界衆生
死經十大地獄因縁罪福報對無休敕妙行
眞人承此光明下入九幽普㧞亡靈悉令超

度以今懴悔說此善縁各啓虔誠同聲讃詠
　信禮無上大羅天三清三境三寳天尊
三尊聖號功德無邊可以超度亡靈可以保
扶見在今亡過某追修冥路早遂超昇先請
五分冥香供養
三清上聖降臨道場次請大德法師行持法
事仰憑法衆齊聲讃嘆大不可思議道香德
香無爲香解脫香自然微妙返生香香冉冉
珮玲玲唯聞法師讃嘆聲寳藴一開天地靜
逡巡早見異光生一炷冥香𤑔返魂望空供

養玉晨尊願降大慈無礙力使令亡者早超
昇和不可思議功德
　焚香仰啓法中王清微天中爲聖主
　生天生地生人物髙上玉清元始尊
　和不可思議功德
　焚香仰啓法中王禹餘天中爲教主
　傳經傳教傳萬法髙上玉晨大道君
　和不可思議功德
　焚香仰啓法中王太赤天中爲化主
　造化三才運五行髙上五靈玄老君

　和不可思議功德
爾時元始天尊告妙行眞人曰北方溟海之
外十萬餘里有一世界名曰洞隂朔單鬱絶
之國中有一帝君號曰五靈玄老黒帝天君
統領北郷無鞅聖衆有一大山號曰酆都山
上接閬風之臺週迴五萬餘里下有六洞謂
之曰隂景天宫即太溟水帝北隂天君酆都
大帝之所治也諸天直使五斗靈君東斗生
炁君南斗司禁君西斗生形君北斗司命君
中斗緫録君九合土主五嶽大神以爲僚屬

分司佐治十位眞君諸大地獄校量善惡拷
掠魂神應是亡殁之人遍須經詣是時坐中
有一眞人名曰妙行瞻依天尊作諸是頌㧞
度亡人今日敷揚用伸懴念
　　　太一救苦天尊
焚香供養冥府第一宫泰素妙廣眞君世人
所謂秦廣大王其中地獄長蛇吐焰鐵狗噴
煙亡人一七先到此宫天尊哀憫救度亡魂
出離冥塗迺稱偈讃
　　　玉寳皇上天尊

　茫茫苦海實堪哀惡業於身手自㘽
　魂魄巳歸司命府幽關鎖閉幾時開
　長蛇吐焰炎如火鐵狗噴煙陣陣來
　稽首諦聽三寳頌普令超度出泉臺
　和不可思議功德
爾時眞人聞是頌巳懽喜踴躍仰謝
天尊再稱偈讃
　　　九幽㧞罪天尊
　無邊聖力不思議盡釋幽牢拷對詞
　一道祥光來接引亡靈隨逐上丹墀

　和願薦此亡靈往生極樂國
焚香供養冥府第二宫隂德定休眞君見世
名曰初江大王其中地獄刀山劒樹火翳寒
冰亡人二七須詣此宫天尊哀憫㧞度亡魂
出離冥塗迺稱偈讃
　　　玄眞萬福天尊
　衆生成造惡因縁孰爲回心見福田
　劒樹刀山屠一體湯隨烈火恣烹煎
　無明種種欺方寸一念思惟秪罪愆
　汝等歸依無上道當來速得往生天

　和不可思議功德
爾時眞人聞是頌巳心大懽喜稽首
天尊再吟偈讃
　　　十方救苦天尊
　悠悠長夜可悲傷一切衆生苦莫當
　仰頼慈尊垂救度須㬰熱惱化清涼
　和願薦此亡靈往生極樂國
焚香供養冥府第三宫洞明普靜眞君世人
所謂宋帝大王其中地獄呑火食毒屠割身
形亡人三七須詣此宫天尊大慈不令經渉

迺作偈頌
　　　太妙至極天尊
　冥冥幽府九重根長夜唯聞苦毒聲
　獄卒强教呑毒炭牛頭屠割汝形身
　前生業果重重積殁後悲酸一一經
　今日聽宣無上道此身速離廣寒庭
　和不可思議功德
爾時眞人聞是頌巳說大慈心讃嘆
天尊而作偈頌
　　　朱陵度命天尊

　天尊說教大慈悲惡業衆生盡得離
　五色祥光開道路從今同㑹入無爲
　和願薦此亡靈往生極樂國
焚香供養第四宫玄德五靈眞君世人所謂
仵官大王其中地獄負沙運石無有休息亡
人四七須詣此宫天尊大慈廣垂哀憫救度
衆生而作偈頌
　　　玄上玉晨天尊
　酆都六洞大冥郷窈窕窮魂實可傷
　惡業沉魂歸地府善功圎滿上天堂

　負沙運石無休息滚滚長河似沸湯
　諦聽慈悲無上語今爲甘露入飢腸
　和不可思議功德
爾時眞人聞是頌巳稽首
天尊讃嘆無量再吟偈頌
　　　法橋大度天尊
　天尊無量救衆生白簡丹書地獄迎
　一切愆尤俱解釋從今拷掠頓超昇
　和不可思議功德
焚香供養冥府第五宫最聖耀靈眞君世人

所謂閻羅大王乃北隂天君之上佐諸大地
獄之緫司號同九幽位齊五斗亡人五七當
至此宫業鏡現形隨縁報對天尊慈憫普爲
衆生㧞度亡魂而作偈頌
　　　度仙上聖天尊
　衆生顚倒昧元因慾海茫茫錯用心
　金玉如山難濟死臨行惟有業隨身
　三塗渺渺無超度長夜冥冥正拷魂
　地獄須㬰皆解脫一心恭敬大慈尊
　和不可思議功德

爾時眞人聞是慈悲稽首作禮上白
天尊再吟偈頌
　　　火錬丹界天尊
　衆生業障本由心解脫須憑無量因
　稽首虚皇無上道一言寳偈勝千金
　和願薦此亡靈往生極樂國
焚香供養冥府第六宫寳肅昭成眞君世人
所謂變成大王其中地獄金釘㧞舌鐵斧刳
胷亡人六七當詣此宫晝夜拷魂被受諸苦
天尊慈憫奉爲一切窮魂而作偈頌

　　　好生度命天尊
　刀山劒樹鐵成林惡業衆生正苦吟
　浮世電光來快樂冥塗千劫永湮沉
　隂司報對無容隱㧞舌刳胷痛莫禁
　爲汝滅除無量業當來稽首謝三清
　和不可思議功德
爾時眞人聞是頌巳頂禮恭敬上白
天尊再吟偈頌
　　　金闕化身天尊
　慈尊惠度說因縁接引衆生上法船

　錬度此形成妙質當知聖力大無邊
　和願薦此亡靈往生極樂國
焚香供養冥府第七宫泰山玄妙眞君見世
名曰泰山大王受上帝敕命佐理北隂晝居
東嶽夜入冥府亡人終七須詣此宫拷定因
縁校量罪福天尊救度普使超昇爲諸衆生
而作偈頌
　　　太靈虚皇天尊
　人間禍福本無門汝等親㘽善惡根
　方寸但知藏垢穢百年數盡作孤魂

　業風吹處生還死萬劫悲辛不忍聞
　爲汝滅除無量業當來來敬大元君
　和不可思議功德
爾時眞人聞是妙音發無上道心稽首
天尊再吟偈頌
　　　逍遙快樂天尊
　悠悠五苦報囚徒髙上慈尊盡㧞扶
　倐忽遍䝉甘露洒幽關無數出泥塗
　和願薦此亡靈往生極樂國
焚香供養冥府第八宫無上正度眞君世人

所謂平等大王其中罪人手抱銅柱身卧鐵
牀死經百日方到此宫罪業大深拘留此獄
天尊大慈哀憫衆生濟度罪魂而作偈頌
　　　無量太華天尊
　冥官鼓筆怒威驚拷掠悲辛不忍聞
　人世百年無片善亡靈過惡似沙塵
　隂關未隔陽光界骨肉爲誰救㧞人
　惟願脫離幽鎖去得生恭敬大慈尊
　和不可思議功德
爾時眞人聞是頌巳禮謝

天尊再吟偈頌
　　　隨願往生天尊
　虚皇一念向衆生地獄咸聽大法音
　倐忽超昇三界土永離幽夜劒林中
　和願薦此亡靈往生極樂國
焚香供養冥府第九宫飛魔演化眞君世人
所謂都市大王其中地獄鋸解鑊湯萬死千
生無有休息死經周歳方詣此宫天尊布化
普爲衆生大啓慈悲救苦度厄而作偈頌
　　　玉虚明皇天尊

　冥關一閉永無光溟漠幽昏去路長
　浮世何由通信息酆都境界隔隂陽
　危冠朱吏司刑刹獄卒牛頭掌鑊湯
　稽首慈尊來救苦願乗超度入仙郷
　和不可思議功德
爾時眞人聞是頌巳懽喜讃嘆功德無邊稽
首
天尊再吟偈頌
　　　乗功託化天尊
　天尊法力不思議一切天神願頼依

　白簡眞符來地獄威光前路引魂儀
　和願薦此亡靈往生極樂國
焚香供養冥府第十宫五靈威德眞君見世
名曰轉輪大王應諸罪魂死經大祥方至此
宫天尊憫濟救㧞亡靈而爲偈頌
　　　眞皇洞神天尊
　虚皇演教說眞詮普爲衆生度有縁
　行滿登髙無色界罪根深重入冥泉
　逍遙宴處金華館累劫應知見福田
　一切幽魂咸解脫盡披重霧覩青天

　和不可思議功德
爾時眞人聞是頌巳讃嘆無量再吟偈頌
　　　寳華圎滿天尊
　天尊哀憫救群迷九夜幽魂盡出離
　徑上南宫咸受度普皆同㑹入無爲
　和願薦此亡靈往生極樂國
天尊言一切衆生死經地獄魂繫酆都備受
諸苦時時拷掠刀山屠割銅柱鐵牀火翳寒
池無邊苦惱吾今爲汝稱吟寳偈舉無量音
響徹十方聲聞九地拷對悉皆解脫魂神受

錬徑上南宫劫劫生生長居快樂
向來演說天尊偈頌十王眞君名號功德圎
成超度亡過某人往生天界伏願承兹妙果
盡釋愆尤速離幽暗之郷徑達往生之路然
冀福流見在慶及家門一切有情同登道岸
　　　諷經宣䟽向來回向



地府十王㧞度儀(終)
