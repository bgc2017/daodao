








先天玄妙玉女太上聖母資傳仙道薄七
聖母告老君曰夫人受生於天地中有清有
濁氣之清者聦明慈仁氣之濁者愚癡凶虐
明者因修以成性昧者恣慾以傷命性者身
之源也命者身之根也是故修學之人鍊身
於九丹解結於五神引炁於本主滅根於三
關九鍊十變百節開明胞結斷滅乃知本眞
而成上仙也若不修學則邪魔入身百痾競
生死不盡命痛乎難言夫仙由心學心誠則
仙成道貴内求内宻則道來能致靜以學眞

積虚以通神則仙日近矣苟心競神勞體煩
不專動靜喪精耳目矌明徒積稔索道道愈
逺也寄寓天地間少許時耳若能攝炁營神
辛苦注眞久將得道則與天地共寄寓於太
無中也能洞虚體無則視之不見聽之不聞
乃與道合眞矣老子曰今混跡塵寰欲長存
不死隨世度人可乎
元君曰吾有祕寳非聖不傳有能修之可以
長存老君曰願聞其致
元君曰至道淵奥深不可得識匪有匪無匪

聲匪色視之不見搏之不得囊括天地至人
無極近在諸身莫之能測能知其則是謂玄
德老君曰其道亦有術以致之乎
元君曰道者虚通之至眞術者變化之玄技
道因術以濟人人因修而㑹道則變化無窮
矣夫道之要者無為而自然術之祕者符與
炁藥而巳符者三光之靈文天之眞信也藥
者五行之華英地之精液也炁者隂陽之和
粹萬物之靈爽也人雖得一事未畢要資符
藥道乃訖此吾之祕寳耳爾能兼之可以長

存度人無量矣
老君曰身者得道之器也炁者致命之根也
根㧞則命終器敗則道去今欲修之今命固
道隆可得聞乎
元君曰人稟骨肉之質猶陶家坯也坯未冶
則敗速身未鍊則命促理固然也緃使德冠
羣有神䟽大玄而身猶恐未免乎老死夫何
故由化致然不得不然也惟藥能鍊形符能
致神神歸則心通而性逸形堅則炁固而命
全然後化炁變精洞入無形飛行虚行存亡

自然乃能長存得道之人雖遭刼交天地崩
淪而灾不能及所以貴乎符藥者由此也
老君曰服神丹而得長生者神靈佑之乎將
藥之力也耶
元君曰長生之功由於丹丹之成由於神故
將合丹必先正其心不履罪過神明佑之作
丹必成神丹入口壽命無窮也矣天地明察
道歸仁人萬兆蠢蠢名曰行尸不信長生之
可學謂爲虚誕從朝至暮但作求死之事天
豈能強生之乎恣心盡欲奄忽輙死千金送

葬何所益哉神丹道成不惟長生而矣亦可
作世之寳也知此道者亦安用天下爲人有
以國易吾方而非其人不傳也
老君稽首曰願聞其㫖
元君乃仰天而嘯倐忽有紫雲如蓋自天奄
至中有五色藴光明八達仙人涓子侍之
元君披出神圖寳章變化之方還丹伏水大
汞金液之術凡七十二篇以授老君金液之
術聖母玄妙玉女曰神仙之道不在祭祀禱
鬼神不在導引與屈伸不在呪願多言語不

在精思自苦勤長生之要在神丹知之甚易
爲寔難子能行之可長存此之道成立得仙
吾亦學得非自然金液之術其文曰一爲玄
白生金公太陽流珠入華池斤内五兩文萎
㽔赤鹽白雪成雄雌五符九丹得之飛眞道
在此人不知五符者一曰玄白二曰金精三
曰飛符四曰金華五曰三五青龍精九丹者
一曰白雪九轉還丹二曰雌雄九轉還丹三
曰金液九轉還丹四曰白華九轉還丹五曰
丹華九轉還丹六曰五色九轉還丹七曰泥

汞九轉還丹八曰金精九轉還丹九曰九鼎
極耀還丹此九丹得一則可以長生不在徧
作也神丹之道皆三化五轉至九而止得服
之者與吾等矣九丹同爲昇天之道然九丹
中金液爲上服九丹之人或三年二年一年
半年百日六十日三十日十日三日乃有仙
官雲龍來迎惟服金液者入口則身色紫金
立生羽翼昇天爲仙官矣雖先長齋斷榖一
年乃得服之自非有玄中之籙及不死之名
者終不得聞九丹金液之道也其法依前合

丹金成而液之其道畢矣此吾之祕寳也
老君以道授尹喜曰夫大道守其三品爲則
以一爲度以正爲德子能知一萬事畢閉塞
情欲入奥室鍊金食炁爲第一子能知之守
勿失又曰至眞上帝莫不由金丹而得道履
九幽而入杳冥上下虚无因神明而俱昇
老君曰鍊金食炁之道天地之精華隂陽之
根本二炁之謂也陽龍隂虎木液金精二氣
交㑹鍊而成者謂之外丹含和鍊藏吐故納
新上入泥九下注丹田循環不息朝于絳宫

採於五石以哺百神此内丹也含和鍊炁修
道之士得内丹者可以延年得外丹者可以
昇天三一九思者内修之要也九丹金液者
外丹之極也合而修之道成決矣食炁訣曰
食炁固精受明玄經生道要妙出幽入冥上
固雲門下固靈根知者甚易行之甚難夫形
動德散氣越道叛精消䰟損目動魄亂是以
聖人靜形固炁畜精受視則道德虚凝䰟魄
固守形一神萬道乃成就常以半夜之後偃
卧握固鼻納清炁口徐吐之復守三一入室

九思神定氣安仙道近矣因授喜玉曆中經
三十五章
老君曰三一之道神仙所重世莫得聞子其
祕之兩眉之間却入一寸爲明堂二寸爲洞
房三寸爲泥丸上丹田宫也中有赤子字元
先名帝郷心中為絳宫中丹田也中有眞人
字子丹名光堅臍却入三寸爲命門下丹田
宫也中有嬰兒字元陽名玄谷皆長三寸同
服赤幘赤衣赤履此三一也(上紫中赤下黄/衣皆如嬰兒之)
(狀/也)下一座金床玉几常以金爐玉七攪精華

以哺上一中一當晝夜存之也子能長生三
一當明子能守一一亦守子炁變爲精精變
爲神神變爲嬰兒嬰兒上爲眞人然後爲赤
子此眞一也又曰僞道養形眞道養神神眞
道通能亡能存神能飛形亦能移山形爲灰
土亦可識馬耳目聲色爲子留愆鼻口所喜
香味是寃身爲惱本痛痒寒温意爲形累愁
毒憂煩弗疾去之則志氣日耗壽命不延其
來久矣子當先損諸欲莫令意逸閑居靜處
精思齋室丹書萬卷不如守一常以虚爲身

以无爲心无身之身无心之心可謂守神守
神玄通是謂道同其猶髙山大澤非欲蟲魚
鳥獸而蟲魚鳥獸歸之人能虚无无爲非欲
爲道道自歸之矣又授喜太陽金眞九鍊之
法謂之九室存思第一無邪思第二正身思
第三致政思第四大正思第五極正思第六
身正思第七正眞思第八洞玄思第九大洞
思入此九室行此九思即與太陽合形同臻
於道喜拜稽首敬佩玄㫖喜疾辭去官奉邀
老君歸家再拜請益

老君曰子欲修身養性行道紀形結炁成神
終始無窮者莫先乎靜故天靜以爲定神靜
以爲變人靜以爲生將靜之時返聽内觀心
不妄念口不妄言形不妄動無色之色爲之
見無聲之聲爲之聞無味之味爲之甘不言
之言爲之教神景爲之降福德爲之臻和氣
爲之應矣子欲靜神先沐浴齋戒二十五日
然後精鍊巳身䰟𩲸和平乃可入室入室之
後或丹蛇來著子心或王母來降或道身應
現此身中之神試子耳但勿驚怖有問勿對

有所傷犯亦勿爲懼但安心定意其物自去
經二十五日四十五日六十日八十五日一
百五日一百二十五日一百五十日一百八
十日並有神來皆是試子但安心勿對不能
爲害若生怖懼爲試不過則失道矣戒之戒
之一百八十日後室内自明安危存亡之事
無不預知身中宫府一一顯見二百八十日
後衆病皆除一年之後瘢㾗皆滅千日之後
形神俱妙爲眞人矣
老君曰吾逝乎天地之表戲乎玄冥之間有

維八極上下無邊子欲隨吾鳥可得乎喜曰
入火入淵入地上天灰身没命願隨大仙
老君曰得道之士目能洞視耳能洞聽變化
不測隱顯莫定尚未可隨吾遠適子雖骨相
合道法當成眞然受道日淺未能通神安得
變化隨吾聖身喜再拜曰通神變化之道可
得聞乎
老君曰有生之炁有形之狀盡幻也造化之
所始隂陽之所變者謂之生謂之死窮數達
變因形移易者謂之化謂之幻造物者其巧

妙其功深故難窮難终有形者其功顯其功
淺故隨起隨滅知幻造之不異生死也始可
與變化之道子能精修此道體入自然斯可
與子行化諸國耳即以道德五千言授之
老君重以除垢止念靜心守一之㫖戒之言
訖聳身空中坐雲華之上面放五明身現金
光洞照十方冉冉昇空而去




先天玄妙玉女太上聖母資傳仙道










