








太上昇玄消災護命妙經頌序鳥六
　　　　唐貞一先生司馬子微撰
天尊示見三界慈憫四生開衆妙之門救無
極之苦是以垂文玄教曲奏妙音俾未開者
聞令未悟者悟此經者蓋太上玄元老君之
所作也其㫖也即妙性之本萬法之宗焉文
雖簡略理實淵深一毛吞四海之波巨黍納
無鞅之衆神明莫測智識難詮不可以聲求
不可以色見逺而無外近而無親追之不見
其前伺之不來其後無上之上不可階而升

也玄之又玄不可得而聞也混先天而不古
歷浩却以長存尊而無名貴而無位逡巡萬
變倏忽無邊照耀則日月有虧覆載則乾坤
不普隨機化導對境忘心訣疑網以入玄宗
引輪廻而歸覺路散余一氣毓彼羣生失我
則逝水以俄傾保我則後天而不老毀之者
持巨箒以掃崑崙究之者類鴻鵠之飲滄海
所以玄言莫暢聖道難彰縱有修行徒多讀
誦朝聞夕死未見其人不揆斐然輒爲頌云


太上昇玄消災護命妙經頌
　太上本來真虚無中有神若能心解悟身
　外更無身
爾時元始天尊
　假名元始號元始虛無老心源是元始更
　無無上道
在七寶林中五明宮内
　七寶爲林苑五明宫殿寬人身皆備有不
　解向心觀
與無極聖衆俱

　三世諸天聖相因一性宗一身無萬法萬
　法一身同
放無極光明照無極世界
　放岀光眀照無央世界中乾坤明表裏日
　月覺朦朧
觀無極衆生受無極苦惱
　妙觀無盡苦自性不能知妄想随縁去何
　時有出期
宛轉世間輪迴生死
　生滅何時盡相因浩却來似環螻蟻轉如

　轂碾塵埃
漂浪愛河流吹欲海
　誰言河海闊深淺尚能知愛欲情無㡳何
　年有出時
沉滯聲色
　水鳥及風林咸歸一法音如何顛倒性自
　起萬般心
迷惑有無
　虚無舍有象者象復歸無心若分明了知
　權呼有無

無空有空無色有色
　無空空不空無色色不色若能知色空色
　空皆自得
無無有無有有無有
　有有兼無有無無及有無虚心能不動妙
　道自來居
終始暗昧不能自明
　如人入黑暗目覩又何曾若要分明見須
　憑浩劫燈
畢竟迷惑

　有相兼無相迷惑终不知未能明覺性安
　得決狐疑
天尊告曰汝等衆生
　衆生情行劣迷失道根源特謂宣宗㫖教
　令入妙門
從不有中有不無中無
　物向無中有道從有裏無莫生無有見迷
　執自消除
不色中色不空中空
　空色互相生相纏如紏墨要知空色理自

　莫分空色
非有爲有非無爲無
　道性本虚無虛無亦假呼若生無有見終
　被法來拘
非色爲色非空爲空
　不空是真空不色是真色空色便爲真真
　法何曾得
空即是空空無定空色即是色色無定色
　是空及是色究竟總非干要認真空色迴
　心向巳觀

即色是空即空是色若能知空不空知色不
色
　空色宣雙泯不須舉一隅色空無滯礙本
　性自如如
名爲照了始達妙音
　妙音喻虚性虛心非妙音認他毫髮事難
　得自由心
識無空法洞觀無礙
　一心觀一切一切法皆同若能知斯解方
　明智慧通

入衆妙門自然解悟
　了悟性根源名爲入妙門妙門方便法是
　法勿留存
離諸疑網不著空見
　決破疑惑網有無都不干正心長自在如
　準入雲盤
清靜六根斷除邪障
　心靜六根清六根隨性行性能無著物邪
　障那邊生
我故爲汝說是妙經名曰䕶命

　妙經無礙性權立妙經名故爲衆生説令
　教悟此經
濟度衆生随身供養
　一真度一切如械濟橫流真性随身有勿
　於身外求
傳教世間流通讀誦
　傳教虚無理世間散布行誦經能萬遍其
　義自分明
即有飛天神王破邪金剛
　真性號神王飛天無定方破邪能自外堅

　固喻金剛
䕶法靈重救苦真人金精猛獸
　靈童即正性無染號真人威猛喻師子名
　殊一法身
各百億萬衆俱來侍衛是經
　諸天諸聖衆無一亦無二性不逐波流是
　名真侍衛
随所供養捍厄扶衰
　語黙及游㤙無生一念思忘形歸恍惚神
　鬼不能窺

度一切衆生離諸染者
　正法度邪法衆生見處偏若生無有見即
　被染心田
爾時天尊即說偈曰
　天尊重說偈直爲指心源汲引迷惑者令
　歸解脫門
視不見我聽不得聞
　道非干視聽視聴轉生疑應物臨機用虛
　心即可知
離種種邊名爲妙道

　心疑随萬境隨境認心田道非有爲有方
　名離種邊


太上昇玄消災護命妙經頌終





