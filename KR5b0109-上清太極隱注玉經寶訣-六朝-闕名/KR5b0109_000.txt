








上清太極隱注玉經寳訣遜七
夫太上玄微三洞初元至𧷤之辭幽而難聞
落落㝠冠包帀羣品迢迢至德巍巍高尊至
眞所栖衆妙之門神仙之宗集而成文諷誦
昇虚䇿龍乗雲惟信惟蓋制情使專也於是
乎有志之士乃遐㝷斯經尊奉法師稽首德
堂寔問寔諮請受寳經莫犯莫疑眞信正道
神仙可期吐故納新挹服英芝虚無相招飛
仙有時法輪定覺洞觀九垓邈矣竒訣中仙
焉知爾乃學眞之子若能孤思對景趣合情

丹鍊試色想經饑涉寒苦而不倦日中則餐
謗來不戚譽集弗歡獨德於内外夷衆顏沐
浴青芷胎氣無殘登齋入室燔煙眞檀於是
披帔冠巾整肅法服設禮十方歸命太眞三
拜經前矣乃開八色之藴陳無上之寳藏而
執讀大洞洞玄道德尊經八素隱篇金眞玉
光消魔散靈招仙歩虚飛行羽經清音霄暢
萬眞降庭太上命駕同乗雲軿蓊藹鬱勃遐
合杳㝠三素齊景項負圎明身服羅帔玉偑
火鈴肅肅高眞飄飄逺征玉華扶翼俱登上

清不間貴賤决在至誠三界獻禮魔王奉迎
長年無極焉知劫齡於兹逍遥永我利貞
太上玉經隱注曰授道德經法師北向經於
案上弟子伏左師執經弟子擎法信師叩齒
三十六下心存三宫泥九丹田絳宫三一出
千乗萬騎營衛經師因而祝曰
飄飄大虚嶺流景在上玄經始無終劫長保
天地人世主學致堯道士誦得仙賢者今奉
受依法以相傳時無至德子保祕不妄宣宗
之昇太清棄之墮九泉我說無爲道清靜德

自然畢弟子三拜受經若女弟子伏右兄經
皆同爾
太上玉經隱注曰授大洞眞經法師北向經
於案上師執經弟子擎法信師叩齒三十六
下心存太上玉皇令日月之光映照經師徒
之身而祝曰
太微何眇邈眞人結虚生空津自然道集爲
大洞經眞賢奉法信乗運歷黃庭太上削死
籍司命書仙名保祕年劫積泄慢地獄嬰災
考及七祖風刀解汝形畢弟子三拜受經

太上玉經隱注曰授太上靈寳洞玄經法師
北向經於案上師執經弟子擎法信師叩齒
三十六下心存五藏之色令備具合成寳蓋
之雲羅覆經師徒而祝曰
天書簡不煩道德自備足修之必神仙當復
何所欲文耀太無間煥然而玄郁傳授悉依
法泄慢墮地獄畢弟子三拜受經竟又方一
拜十方從北始東廻而周也想見太上十方
眞形如今像矣
太上玉經隱注曰授太上三皇天文師北向

經於案上師執經弟子擎法信師叩齒二十
四下心存三宫各一眞人如嬰兒之狀不著
衣口吐紫氣以薫經師徒而祝曰
太上之天文傳說天地初皇人宣玄㫖是爲
至眞書賢者今奉受志願昇太虚畢弟子再
拜受經
太上玉經隱注曰傳授上清品經符皆北向
中品之書有爲之外文師東向仙聖苖裔籙
傳經者南向男弟子伏左女弟子伏右法信
祝誓如法師之法

太上玉經隱注曰當開道德經藴之時先燒
香整法服禮拜如初法而祝曰
玄玄至道宗上德體洪元天眞雖逺妙近縁
泥丸君宫室皆七寳䆫牖自然分清靜常致
眞駕景乗紫雲日月左右照昇仙長年全七
祖上生天世爲道德門於是可讀經矣
太上玉經隱注曰當開洞眞經藴之時先燒
香整法服禮拜如法而祝曰
微微玄宗門煥朗徹空洞至道由靜黙當見
三素宫大道於此成驂景乗雲龍左右侍經

仙玉女及玉童身濟不死津解羅順靈風七
祖反胎生世爲神仙宗
太上玉經隱注曰當開洞玄經藴之時先燒
香整法服禮拜如法而祝曰
寂寂至無宗虚峙劫仭阿豁落洞玄文誰測
此幽遐一入大乗路孰計年劫多不生亦不
死欲生因蓮花超凌三界塗慈心解世羅眞
人無上德世世爲仙家
太上玉經隱注曰當開三皇天文藴之時先
燒香整法服禮拜如上法而祝曰

太上定神符勒命天地慧聞名不俟駕萬仙
鯈忽萃招靈無小大豈况於湋穢清齋絶人
事眇然與神對上昇玉清宫遨宴九遐外
太上玉經隱注曰當讃道德經時叩齒三十
六下咽液三十六過先心存左青龍右白虎
前朱雀後玄武足下八卦神龜三十六獅子
伏在前頭巾七星五藏生五氣羅文覆身上
三一侍經各從千乗萬騎天地各有萬八千
玉女玉童衛之矣
太上玉經隱注曰當讀洞眞經叩齒三十六

通曰液三十六過先存廻風混合帝一百神
萬眞然後詠洞經
太上玉經隱注曰讀洞玄經叩齒三十六下
咽液三十六過存五藏五色之氣上注五星
之精而讀經
太上玉經隱注曰誦太上洞玄歩虚經時先
叩齒三下咽液三過心存日月在巳面上從
鼻孔入洞房金華宫光明出項後煥然作九
色圓象薄入玉枕徹照於十方隨我遶經旋
廻而行矣日從鼻左入月從鼻右入畢又叩

齒如初法
太上玉經隱注曰當讀昇仙之經先叩齒十
二下咽液十二過詠一篇三通叩齒也經卷
亦各有法不載法者可依此訣也
太上玉經隱注曰夫道經不師受則神不行
矣若世無法師又無籙傳者當以法信投靖
治或可宻室啓玄師老君北向三拜然後以
物布施於饑乏之人平等一心而用經也世
有師不須按此法也
太上玉經隱注曰轉經坐小牀上高五尺廣

長悉等但巾帔不須著褐也
太上眞人讀經法服披離羅九光錦帔丹羅
寳曜之巾足下獅子文履今道士讀經勤苦
於法事麤其帔服後得道之日天帝授子離
羅九光之帔天寳纓絡飛仙法服以酬徃德
也兆勿慕世之冠冕捨於道士陋服也世服
雖目下榮耀不免於死道士麤衣法服而昇
仙被服天衣矣天衣著身令人能飛仙乘虚
也
太上玉經隱注曰讀經之法法中夏之音此

是九天之正音也第六十四大梵讃經諷誦
制聲亦是正音讀經之音當法此正音
仙公曰老子西化胡教外國讀經時多是大
梵天音也適道士所好者耳
太上玉經隱注曰讀經五百言則叩齒三通
以舌舐上下脣咽液三過今人不極乆而聲
清不知此法損氣勞神也眞人曰濃煑竹葉
作飲以讀經而存思益精通神和氣流行
太上玉經隱注曰太上大隱符九首日正中
以水頓服之千日則出入無間隱見在意爲

仙人矣佩靈寳五符於身則乗龍駕氣經歷
水火五帝扶翼逺遊高翔亦爲仙也佩五嶽
眞形佩三洞大符不得近房室交接隂穢必
死不疑永無仙期可不慎哉
太上玉經隱注曰道士入室齋讀太上歩虚
之玉章及飛行羽書則能馳騁九龍雲駕來
迎此兩事宜秘之矣
太上玉經隱注曰常能讀五千文萬遍太上
雲龍下迎萬遍畢未去者一月三讀之耳須
雲駕至便昇仙也

太上玉經隱注曰常讀黃庭内景經乃不死
也常服元氣亦不死之道矣
太上玉經隱注曰常存頭正青如碧玉兩手
如丹兩脚如雪以此精思讀經行諸妙事去
仙近矣常叩齒十二下晝夜十二時時一叩
亦不死身神恒具衛
太上玉經隱注曰叩齒一名天鼓召身神招
天眞㑹羣仙也左齒相叩名鳴天鍾右齒相
叩名擊天磬道士意恐畏辟鬼賊鳴鍾磬各
二十四通則妖精不敢前天魔護身百福幷

至
太上玉經隱注曰老子道德經稱視之不見
夷聽之不聞希摶之不得微即三元老君之
位號矣又言此三者不可致詰故混爲一是
三素合爲元一君是胎尊之玄父元母讀此
經三老君見子子見之仙道成矣道盡於此
書不盡言言不盡意理之𧷤者莫尚乎斯文
通曰見之無能知之也
太上玉經隱注曰崑崙篷萊鍾山嵩高王屋
上清經亦備有也

太上玉經隱注曰縁那羅衛之國崑崙人鳥
之山元始天王所别治七寳宫室髙臺凌天
西王母初學道亦登此山其上三洞經悉具
書虚中作經一字方一文也是山眞形圖至
重服佩便得三洞之玄眞矣山上百獸皆能
飛行不死何况人乎諸竒物並出於此矣其
山衆聖誦經皆大梵天制音不哀不傷不遲
不疾弘雅要妙聞者融然崑崙山上諸仙多
作中夏九天誦詠蕭條逺暢清音泠朗聽者
霄絶使人忘情時㑹衆仙歌詠洞玄合讀齊

唱新聲激響窈窕遐聞揚藻空洞虚絃鳴彈
而玉清感恱矣故讀經上眞之所重也高臺
銘曰子欲乗空凌虚誦我歩玄羽書諸仙不
解此語也歩玄羽經此之两書太上玄經亦
不傳中仙矣
太極眞人曰歩虚經者靈寳齊歩玄誦也羽
經洞眞之詠也
太上玉經隱注曰居家學道當受五千文月
朔半本命日八節日日中夜半時各一遍誦
之耳若兆不能讀者請師爲讀之兆當親侍

香火一心聽受經㫖志以奉行經上妙事託
形太隂之日天帝雲車迎人身神不經太山
三官地獄考罰之中也上生天堂天帝之前
下生人間侯王之家相好具足靈顏煒燁觀
者心恱恒欲見聞亦轉女爲男結縁上清仙
道自剋也此經傳通羣品無大無小隨意所
求無有拘礙送死養生罄無不宜也亦能安
國寧民制伏邊夷莫不順道者也斯經妙矣
弗有尚焉
太上玉經隱注曰學士雖修善行或嬰前世

之對疾病災厄頻煩委頓者道士法師當爲
持齋轉五千文及消魔智慧玉清金眞洞經
中品威神營衛病人所謂臨困得濟者也救
度一切之急莫有及此之法輪矣
太上玉經隱注曰受三洞經當絶人事而行
之也緫三洞名太上洞一高上之經矣受此
語三人則不得昇仙也愼之愼之
太上玉經隱注曰受經皆比字三校誤一字
減壽一歲過此計加之增損一字亦奪一歲
若妄破經書後生受風刀解形之考受經不

敬師修之亦無福而後生棄疾及六畜之中
也天下之惡莫過隂賊若恊此行道必見世
受考耳聾目盲心鼻煩塞胃津不通身生蟲
病死墮地獄經諸苦惱刀山劔樹湯煑吞火
孔竅潰爛求死不得竟生猪犬之中方被屠
割所謂三惡之者矣
太上玉經隱注曰授中品經以下東向叩齒
十二通祝曰
肅肅上眞德滅迹停虚閒暉景昇太素去來
無梁津有心則自應不專道則綿展轉以相

授將結㝠中縁法師及弟子無服而成親奉
經行衆善恒如臨深淵外以救災病内以護
度身畢拜受經傳仙人本業亦用此呪法
太上玉經隱注大洞眞經或曰太眞道經或
曰太清上道觀天内經上品凡有十卷上清
金丹之經七卷其髙上大妙大丹消魔智慧
大洞眞經三十九章
太上玉經隱注曰上清之高㫖極眞之微辭
飛仙之妙經也靈寳經或曰洞玄或云太上
昇玄經皆高仙之上品虚無之至眞大道之

幽寳也三皇天文或云洞神或云洞仙或云
太上玉䇿此三洞經符道之綱紀太虚之玄
宗上眞之首經矣豈中仙之所聞哉
大上王經隱注曰寳訣衆經之祖也太上命
傳太極諸仙公仙王仙伯仙卿未得此任不
傳之矣道士有見斯書皆應爲仙公之人也
玄録宿名將定焉傳之法信以金五兩白繒
九十尺長度經紙三百幅呈道師君然後知
求道精誠之丹盡乃可告此寳訣也師與弟
子先對清齋九日或七日五日三日齋竟日

中時受經也當傳經時師北向於靜室内左
手請經執此經弟子右手擎受道誓信約不
妄泄流俗列墨辭以七祖爲證將奉行仁孝
大慈之心惟願飛仙昇虚七祖離苦毒俱生
天中師讀辭竟口祝於弟子曰大朴本無質
聖聖謂之玄二儀由始終萬物之至淵道化
彌億劫運周若圓環𧷤理歸無忘㝠想應宿
縁大覺無上慧莫尚此法輪志道效法信誠
盡師當宣世無賢達士封之於名山順以苟
合授抱石濟九泉兆爲太極公上尊令我傳

三界以奏啓玄都一時聞畢六拜受取之取
此法物師當營經法齋戒施散世間窮厄之
者一等之心不得偏意也是經常有玉女玉
童各三十人侍之拜察道士之德行關奏於
太上矣可不愼之可不愼之度經之時心存
三元君在泥丸宫也師叩齒三十六下乃祝
之耳隱注道經畢矣
太極眞人曰諸眞人由來多隨所修别受其
口訣不頓受之也所以仙人各各有得傳此
一事矣分傳者法信用金一兩紙一百幅不

須素繒也存祝如上法
太極眞人曰仙人本業傳謂之道迹經也法
皆應師受之當西向用衆經之祝信以丹絳
十尺效精誠之至矣上仙道迹經存玉女玉
童各十人中仙五人下仙三人常隱侍傳燒
香擁護受讀弟子之身衛其家口也恒當忠
孝尊仰師父行四等心忍辱精進布施容非
不爭虚誕其意守志念道常願凌翮大清飛
行上玄提攜高仙學道之要津矣若能受太
上隱注訣言習行大洞之經便號爲太上大

法師夫已受三洞經稱太上玄經大法師法
師自得傳諸仙道迹經也夫人不從師受此
道迹經玉女不肯護人行道無益於身也有
疾苦妖恠時可齋誦道迹經於靜處也百鬼
魍魎殃咎皆應聲散滅矣玉女玉童爲唱讃
百聞九玄此仙人歡然救度於子也
太極眞人曰劫始以來赤松子王喬羡門軒
轅尹子並受五千文隱法秘訣勤行大道上
爲眞人之長者寔要注之妙矣違至漢孝文
皇帝好樂道德精誠虚盡太上眞人降乎河

上以化文帝眞人時自誦經帝未弘道義幽
𧷤之理旣心之所渴聞有異人踊躍即親駕
稽首禮問動靜諮請道眞眞人爲其章句畧
其一隅通其所滯也夫此經之𧷤難究矣故
曰不可思而議也然自足令文帝託刊霄㝠
保景乗雲散轡飛龍徑登天堂金華宫中及
諸天人講誦爲事矣亦仙道之次者也樂乎
哉文帝行道德之經致是巍巍矣武帝徒勤
苦於神仙而性剛亦得預天人之次耳學道
柔信為本也夫讀河上眞人一章則徹太上

玉京諸天仙人义手稱善傳聲三界魔王禮
於堂中酆都執敬稽首於法師矣河上眞人
則道德經之法師也所以尊其章句焉治身
秘道不可示俗人俗人常笑此經虚誕謂之
不能昇仙度世此各有宿縁弗可强訓也教
之不行彼此獲罪故宜深而祕之也
太極眞人曰禮此經時心注太上老君三拜
次念尹先生河上眞人爲玄中法師亦復三
拜並向經也常三萬六千仙童玉女侍經燒
香散花通致衆仙爲兆請不死之命求白日

昇天之道也
太極眞人曰道士當作金丹之時也一晝一
夜誦之太一歡恱來臨子之室矣辟鬼試不
祥之變也所作則必成焉
太極眞人曰夫學道以齋戒爲本也誦經必
齋校經必齋書經必齋書符必齋合藥必齋
作金丹必齋精思必齋詣師請問必齋禮拜
必齋受經必齋救疾消災必齋致眞人必齋
齋者太上所敬重老君所營護諸聖所倚頼
齋法甚多在兆所修受也

太極眞人曰我昔學道聞此訓於太上眞人
奉而行焉今以相傳也子秘而修之宻教後
世有宿命之人應上仙者可乎
太極眞人曰夫人得生仙聖之門而好道樂
經柔性慈心者皆宿縁願㑹於今日矣將去
仙近也宜當勤於法事必上仙者乎
太極眞人曰夫人有仙眞相好其要在慈心
觸物以輔相好然後得仙矣不能忍性容非
仙相敗也斯語信焉子其愼哉子其思之子
其奉之言之至矣

太極眞人曰予有九天黄素隱訣傳諸人也
或曰洞眞威儀或曰法輪元綱經太上隱訣
或曰太上玉清内教或曰太上三洞威儀經
或曰太上玉經太極隱注訣傳諸宿命應爲
太上玉京玄都太無太極仙公仙王仙伯仙
卿之人矣不告始學之道士也若世有遇此
經師者皆玄都巳有金名之簡焉
太極眞人曰夫奉上經道士使心口相應視
人如巳敬師如父思經如渴念濟厄困諫諍
勸善和柔容非愛於有道逺好山水常行慈

心仁愛經營道士居貴不驕處疾苦之轗軻
而執志不移此可與言於道者也宜告之以
隱注若雅飾相傾心口各用當祕於寳訣永
幽之矣受經後三年其行亦可觀斷可知也
是故此經上仙可祕中仙希有見者學道前
世功不足弘大法太上玄都玉京無具名也
亦終不與此經師相值矣受訣妄示一人則
不得昇仙死爲下鬼苦毒於三官地獄後生
六疾之中輪轉受對其罪至重是以祕之故
曰隱注焉

太極眞人曰夫人清齋乆靜精思耽玄誦經
悔罪燒香禮拜將見飛天人矣仙童玉女降
於子室矣或聞室中爲稱善或光景照身或
聞金玉之響八音之聲皆子道欲成也勤之
勤之太上不負子矣所以患子不固不盡至
經是以仙道之難耳常念此語矣
太極眞人曰吾昔始得仙時受太上大道君
大智慧經偈七遍叩齒三下咽液三過存三
素元君在金華宫如嬰兒之狀而詠此文也
智慧本經有三萬一千言上聖抄宣是章應

爲太上玉京太極仙公道士矣今當相告子
豈不願聞之乎
太上智慧經讃
太上玄虚宗弘道尊其經俯仰巳得仙
歷劫無數齡巍巍太眞德寂寂因無生
霄景結空構乗虚自然征日月爲炳灼
安和樂未央
學仙絶華念念念相因積去來亂我神
神躁靡不歷滅念停虚閑簫蕭入空寂
請經若鐖渴持志猶金石保子飛玄路

五靈度符籍
濟我六度行故能觧三羅清齋禮太素
吐納養雲牙逍遥金闕内玉京爲余家
自然生七寳人人坐蓮花仰嚼玄都柰
俯含空洞瓜容顏曜十日奚計年劫多
法鼓㑹天仙鳴鍾徴大魔
靈風扇香華璨爛開繁衿太眞撫雲璈
衆仙彈靈琴雅歌三天上散慧玉華林
七祖昇福堂由此步玄音前世德未足
斯經邈難㝷信道情不盡圖飛乃反沈

太上無爲道弘之在兆心
學道由丹信奉師如至親抑景偶清虚
孜孜隨日新衆人未得度終不度我身
大願有重報玄德必信然隂惡罪至深
對來若轉輪
學道甚亦苦晨夕建福田種德猶植樹
根深果亦繁子能耽玄尚飄爾昇清天
修是無爲道當與善結縁太上弘至道
書名智慧篇㧞苦由大才超俗以得眞
靈姿世所竒燁若淵中蓮

人行各有本皆由宿世功立德務及時
發願莫不從善惡俱待對倚伏理難窮
賢士奉法言道德在兼忘解是大智慧
上爲太極公寳蓋連玉輿命駕御九龍
金華擎洞經捧香悉仙童嘯歌徹玄都
鳴玉叩瓊鍾
竦身凌太清超景逸紫霄保無持法綱
遊玄極逍遥萬劫猶昨夜千春如晨朝
巍峩䕃雲華手鬱寳林條香煙自然生
玄階興扶摇靈旛順風散繁想應時消

滅智弘大混無爲爲清謡



上清太極隱注玉經寳訣

















