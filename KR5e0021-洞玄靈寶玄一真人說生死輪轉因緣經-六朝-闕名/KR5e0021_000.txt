








洞玄靈寳玄真人說生死輪轉因縁經(母/六)
爾時仙人雲度以景元元年正月二十日於
崑崙金臺玉室請問
三天法師玄一真人曰自以卑下謬遭皇恩
積學二千八百餘年雖得乘雲駕龍逍遥太
空未得登天之任隂陽之事來去之縁事非
所關理不得知近而未審人生死因縁爲父
爲母爲兄爲弟姊妹室家爲世世常會復有
分别各隨功德先世之人爲生後世與不其
罪福多少爲輕爲重盡受何形其道異同師

友交會皆縁何因願爲分别釋所未聞
真人曰子之所問微乎遠矣來去之事將亦
未聞運度當周事不容藏今爲子說之秘而
奉行道常一也无極无窮古天所奉今天所
宗其一无二但諸天人言音不同號之爲異
大歸一也師亦一也但隨世變易出化於世
匠成萬物先世之人輪於太隂後各隨功受
生是今世之人也天地一闔人隨運滅天地
一開人隨運生日月星辰亦隨運轉是故因
縁不絶天地與人日月星辰亦不重易但縁

展轉以相生父母妻子兄弟姊妹皆非常會
各隨福德來暫寄胎於父母也後復各隨功
德運轉散離无有常定或先世爲父母後生
爲子孫或先世爲兄弟後世爲父母輪轉去
來更生更死師者傳世不絶常爲師也故師
我父母也爲常生之匠父母兄弟本亦无親
但隨福德來寄生父母養成人故聖人制法
孝順以報育養之恩以致孝心若不孝不順
王法誅之天亦伐之兄弟暫共生於父母當
相親愛共致孝心父母終亡祖葬禮畢以報

生養之恩四時祠祀以爲慈孝之法傳告後
世使知有孝養之恩夫婦亦鮮相事易重恩
愛棄父母之姓就夫之姓未嫁繫命父母既
嫁繫命於夫夫亡繫命於子婦死夫存門户
由成夫死婦嫁血脉斷絶故男屬父姓女屬
母生无名无姓人生世間如春草之華生无
定日死有常分生時暫共爲室家死各隨因
縁歸所繫屬不復會也有福者更生天堂或
生貴家王候之門有罪者繫於長夜塗若謫
罰无極唯四時五臘時或聚會相見亦復歡

喜念生時恩愛既别之後各還所屬永相去
失不復憶之須鬼功竟隨謫輕重各隨因縁
或生爲人或墮五道六畜邊夷之中先日之
縁㝠然絶矣无復有親人生有子孫隂陽之
禮會樂天地之間死亡精魂在天但有謫罰
无復隂陽相生之義故生以爲人死以爲鬼
生死之間但易名而已生之爲樂死之爲苦
故令生人不得知地下鬼事死人爲鬼知地
上之事爲鬼皆樂生活但不能自須罪竟過
輕者得還生人中更隨功多少寄胎生爲人

生爲惡者死爲鬼求生終不得生方充長徒
寒苦无極罪盡當作六畜形或邊夷之類或
生六疾盲聾癲癡爲男女臭穢可憎之極爲
人所不友生受饑寒凍餓至死苦毒後又生
六畜之中未有脫期或生奴婢下賤之人驅
使畏人常苦饑寒笞杖在身觀人俛仰任人
殺活爾時魂神不復自知從何來生唯考鬼
知之生有善功死爲鬼君歡樂之堂天給厨
食逍遥無爲須功竟後生天王之門或富貴
之家財禄自然適意自足與善人相會恒值

聖世賢人結縁福路日生身後命終徑生天
堂若能供養三寳心慕神仙必降致仙人白
日昇天之道若但修常善之行不經泰山地
官七祖同慶生死之事明如日月賢者獨見
愚人不識諦受精思自然朗察棄放惡心以
善爲業天地㝠㝠功過无脫毫毛悉載無有
漏失也
真人曰凡人生死上古之時悉皆由心天帝
門下校定名録應死者削除生名更上鬼字
應來生世削落鬼字更上生名然後隨其福

德輕重輕者生貧賤之家生世塗炭備經六
極至死寒苦流曳賣身飴口恒不飽足衣服
恒不蓋形有人之形无人之禄功重者生貴
盛之門或生財禄不要自來萬向良合衣食
自然不經辛苦恒值善人賢聖交會今下古
未傳運氣當終人生无有定壽天選人身自
有主生神又有主死神在人身中生世好生
則生神護之生世好死則死神伐之好生之
人則與生券之中好死之人則與死券之下
皆結約分明而人不覺知也生世積善則與

聖人相值名入左契生爲人主死爲天堂之
賔七祖同懽後生或爲王侯之子或生世聦
明聖達爲天人之師四海人神宗奉功滿白
日昇仙故功德不絶世世常與賢聖結縁巍
巍之功莫有比者生世爲惡則與惡人相宜
名入死籍右契之中在世常與善人相遠衆
不定會福德之處常所不受死入地獄餓鬼
之中七祖相牽㝠㝠辰夜未有出期是爲善
惡相去何若生世爲善之人天選善人來生
爲其子孫使父母得其恩福皆由善功之報

生世爲惡天選惡逆子孫來生其門墮地難
保既得成大爲人逆惡不孝或輕淫偷盜劫
賊殺人恒爲父母重憂罪輕役身重則没身
或貧賤窮寒有朝無暮爲人走使常苦饑凍
衣不蓋形杖罰不去於身不識昔縁或癡聾
瘖瘂盲目筋攣或朝生夕死或三歲十歲垂
及成人而死或爲人及毒獸所害而死或恒
爲官獄囚繫无已令父母憂愁歎息而行或
多生女无男至老孤獨窮厄如此皆先世行
惡之報更相牽對爲父母子孫其理分明不

可違犯犯者不原真人說生死去來因縁竟
而頌善縁來生其辭曰
大道體本无　二氣幽絶㝠　隂陽和三德
天地運機張　生死隨運轉　罪福不偏嬰
積福種善功　善人來相生　福縁善來會
去來身受榮　生出爲世主　或爲天人宗
命過天堂賔　福禄恒隨身　策龍轡朱鳳
逍遥戲上清　或爲諸聖王　封掌於十天
七祖同受慶　南宫更受生　永與惡縁絶
世世常光明

真人又頌惡縁來生曰
天地雖无无可以期相生　生世不念善
爲罪重積盈　死受塗炭苦　風火不去形
罪竟還生人　恒託寒賤門　抱病嬰重疾
聾盲癲且狂　罪逆自來會　衆惡不去身
形繫鞭笞杖　鬼病歲不空　父母長歎息
生死地獄中　㝠㝠淪惡道　望善永无縁
真人曰道以歸善如水投淵惡人之難化如
高樹之標无良地之源雖聞善道當時知有
因顧已忘如雨墮高林當時雖潤回即已燥

善人聞道如大江之淵大海之源惟受不逆
道教難聞聖人難值賢者難遇自非天地運
度當交經道不出聖人不見帝王有道聖人
生國大運當交期度將會天運轉促至末世
之後朔旦冬節金氏之世經道方明其時當
暫太平數十年中人民五分四分知道至金
馬之末天運交周水龍之歲李君出治其時
聖世生死善惡將分善心男女逆作善功至
時當有聖人出世度人有遇值者便是宿功
報應或身得超度或一門同慶得入福中當

惡之人常與善乖聞聖人說法謂之爲无此
非善人之根天閉其心使不與聖人相宜故
善惡異流天地永隔運交之際道德雖興愚
者甚多知道者少萬中有一以爲多也各各
教化不尋本源其時當有鬼黠之子因是猶
豫二心不信大法亦不能分别真僞將是期
度欲交天使之然有心男女善則勿退退則
失爾前功一失賢人萬劫不會夫賢人出世
難得平奉或託癡聾或清或濁或廉或貞或
隱或見或是或非或棄薄天人或偏有所愛

入境之始惡當有異若是聖人其行不移雖
諸變化久故恒清與凡有别是爲不雜常俗
既見之後恐不可得奉其當潜隱或去於境
邑或絶蹤无迹若與是乖萬劫永隔爾與賢
人結縁則坐享福祚七祖登天死昇天堂衣
食自然如此皆先世有縁道使之然无縁之
子雖居葺賢人之籬坐賢人連席其縁不會
非可强求明知罪福毫分不失縱復遇會或
嬰罹衆禍因是不集此皆前世无縁天迷其
心鬼閉其意不使得與善會故有殊隔使其

更致重離去善日遠若人之欲善因會遇害
因心不退福必來會言畢於是也傳與賢人
勿令漏泄具如經法盟乃傳焉






洞玄靈寳玄一真人說生死輪轉因縁經
