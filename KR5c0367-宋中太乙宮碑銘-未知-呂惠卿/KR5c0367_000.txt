








宋中太乙宫碑銘
　　　(朝奉郎知制誥兼侍讀判國子監臣吕惠卿奉勑譔)
熙寧四年司天監建言太乙五福之神以七
年閼逢攝提格之歲行臨中宫其名爲眞室
其分爲京師之野其祥爲民康物阜太平之
應請立祠如故事天子可其奏命將作監即
國中之南而建宫焉經始於四年之冬而成
於六年之春凡爲三門七殿分祠十太一與
太歲之神而五福居其中上爲之制名皆以
承神之貺休爲義而真室之殿又親書之其

廊廡四壁圖百神之朝天至於五帝日月星
辰而地至於五嶽四瀆莫不咸在其位號尊
卑服物同異與夫壇場之制禱祀之儀皆以
太乙之學爲本而參用道家之說焉天子命
有司具儀仗將以今年冬至奉安神像於其
宫勑臣惠卿書碑以記其事臣伏攷周禮春
宮宗伯之職典祀天神其尊達於
昊天上帝其卑逮於司中司命風師雨師而
爲禮學者當之以星官之書皆有著位而宗
伯之屬官則有馮相氏保章氏掌會天位與

夫封域分野以觀天下之祅祥而凡以神仕
者掌三辰之法以猶鬼神示之居辯其名物
而致之而太祝掌六祝之辭以祈福祥蓋宗
伯總其祀之典馮相保章氏主其變動之占
凡以神仕者圖其居之所在而太祝掌其祈
合而言之皆禮官之事而已太乙之號雖不
經見而歷代史官著其星在紫宫天一之南
以爲天帝神也主使十六神知其咎休所在
之國北辰之第二星最赤明者乃其座也而
三台爲天階太乙躡之以上下史官之言星

雖不可盡攷然其說皆有師承其位皆可指
數而其占之效者亦衆觀其言太乙之尊如
此則昔之言天神之貴曰太乙其佐曰五帝
以至主之以爲郊則非特亳人之方漢家之
制而已蓋禮官之事既以散亡而馮相保章
氏之占流而爲日官式局之法而道家之所
以圖其像制其服物位號之差壇場禱祀之
法殆得所謂凡以神仕者猶其居與夫大祝
祈福祥之遺意也今日官以爲五福之神凡
四十五年一徙宫歷中央四維大約二百二

十五年而周則二百二十五年之間必歷中
官矣而攷之既往其應未必盡合何也竊嘗
譬之天時者節候也人事者種蓺也有天時
之順而無人事猶節候雖應而不種蓺求其
有穫不可得也有人事之脩而無天時猶種
蓺雖力而節候異求其有生不可得也古之
人以爲天不人不因人不天不成者亦謂此
耳奚獨至於太乙而疑之乎臣觀皇帝粤自
嗣服改修政教整齊吏方而法度之行先立
於府寺興舉民事而利澤之及首加於都畿

以至士被教育兵足廩賜凡百勞來又皆先
於四方而雨暘寒燠莫不順適浮言不能揺
其成異意不能幸其失豈惟人事抑有天時
之助也則眞室之祐其兆於兹乎在太平興
國時臨黄室宫其野爲昊越而太宗立祠於
東南郊在天聖時臨黃廷宫其野爲梁蜀而
仁宗立祠於西南郊其意以謂天子以天下
爲家夫苟在吾四海九州之内則其福一也
豈有彼此之限哉况夫臨中央以當四維之
會則其嘉休之應將訖於四海非止天子之

所居而已也則其所以成之者豈宜不廣哉
必將推已施之仁而孚之於所未被求未立
之政而脩之於所已行使覆載之内蒙澤如
一動植之類賦生咸若於斯時也治成而禮
樂議誠至而天地察觀物大小以稱德産之
精微比義上下以秩神明之位處乃吾所以
錫庶民之福而逆三神之釐其尤大者也而
臣尚得待罪從官以經術文字爲職則所當
歌頌盛德者又非獨一二而已而是宫之作
乃以屬臣其敢以固陋辭乎謹拜手稽首而

獻文曰
渾淪一氣精窅嘿兮環無初終廓無域兮
消息滿虛怳誰測兮煌煌威神兆太乙兮
臨制紫宫位辰極兮陟降三階監萬國兮
大人占之造爲式兮推步變遷發潜伏兮
降祥隤阯維五福兮循行四維歷真室兮
四十五歲宫一易兮誰其當之祚有德兮
赫赫有宋荒九服兮世哲相承千百禄兮
習安玩治蠱將積兮篤生睿聖起以飭兮
政行四方首京邑兮淫詖沮伏終以立兮

五氣來叙消薄蝕兮灑澹沈災膏鹵塉兮
太乙之來前可迹兮新宫奕奕成不日兮
仰模帝居麗金碧兮太乙之下安且宅兮
天造人因方兩得兮成能成位聖賢職兮
斂時景福重敷錫兮延及海隅均動植兮
燕壽兩宫后嬪懌兮子孫皇王世萬億兮
禮具樂成底平格兮臣將載歌以申敕兮
宋中太乙宫碑銘








