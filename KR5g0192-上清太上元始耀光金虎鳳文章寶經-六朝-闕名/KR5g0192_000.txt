








上清太上元始耀光金虎鳯文章寳經既九
上隱書諱
上隱書辭
地皇叙鳯文章
人皇鳯文章
髙上鳯文章
上隱書諱
















































































































































































上隱書辭
髙上三皇太眞玄洞上洞道君曰金虎鳯文
章眞符是太眞九天父母所出太眞丈人從

三皇君所受積劫以傳東海小童九天王以
傳太上大道君常所寳秘藏之於太微靈都
玉房之裏衛以巨天大獸捍以毒龍金虎導
以七千人僃于玉闕金晨玉童素靈玉女各
三百人侍衛靈文玄暉空暎散煙紫庭威振
九遐之域皇天大神煥乎上清妙暢啓於自
然洞徹慧於元形神虎班其首金虎衛其真
智慧摽其幹消魔馘其源微㫖幽䆳妙輙難
詳皆署天魔之隱諱亦摽百神之内名誦其
章則千精駭動詠其篇萬妖束形以三天立

政之始傳付太微天帝君使威制六天斬截
萬神攝山谷召海神衆精爲之束帶群靈施
符大威振魔邪滅於形地獄眞神廻綱轉五
星於是太微帝君奉受消魔智慧金虎鳯文
佩符遊遨洞戯上清超乗虚逸玄浮霄輪太
微澄景於髙館太眞止足乎階庭與天地合
其契耀七景而髙明齊運度於三皇耀七落
於九冥握雲節於崖嶺煥瓊章於機靈括萬
度於玄聰檄神眞而召百陽於是電耀萬毒
盪滅億千使萬祅滅毒威振遐庭金晨披道

无容自開上窺金闕内八景應命廻靈官御
金虎載我絶空飛羣龍啓仙路遥上謁太微
三台爲引導七星從奔馳飛澄騁神築鬱鬱
乎天機洞觀九玄門遊覽極天涯燕寢瓊房
軒徃還浩不衰微乎天眞符皇靈將妙號
地皇敘鳯文章
地皇付金虎鳯文符章於太微天帝君太微
天帝君告上聖青童君於是西城王君又曰
上清大智慧消魔之眞經此三皇之鳯章太
極之内文衆靈之隱諱髙上之玉篇上皇之

寳訣金虎之寳章智慧可以逐穢滅魔大有
所禳制毒兼以察邪萬祅莫不摧形佩之則
合形飛超散景萬方遊浪海津萬害不傷坐
在立亡上與玄通所須立得何願不從今以
威神相付勤加修躬眞經髙妙當誦此萬通
宣勸後賢受真之朋當依太眞之制不順者
慎勿開容世无信順之人七百年後當相從
復出馬氏末善徳及宋方威烈輔三傳遂登
太極公自非龍鳯姿焉得寳賢同
人皇鳯文章

鳯文旣遐降金虎耀神眞所加有元功不降
穢濁人覆載三洞師超升髙玄賔過登王母
闕遊浪天河津先拜太極帝劫歷三十天頻
蒙天眞降玉女有數千金童降於左玉女侍
右邊加賜九曲節玉與一何鮮天官從其降
五嶽導其前天人鼓篁璈嘯歌衛其間山海
爲靜波清道无翳塵下遊戯四瀆五嶽亦暫
旋萬魔悉伏藏妖𦍙並滅身飛景絳闕中鬱
鬱從羣仙志專蒙天降白日昇皇乾何不爲
勤徹廣覽明師津天皇道髙妙通上徹聖眞

地皇次其明徳與帝徴因人皇亦聖化徳同
天齊輪
夫師受弟子悉當清齋九十日或三十日或
小齋七日皆賫上金七兩以爲金虎鳯文之
信丹地錦九十尺以誓九天青繒四十尺以
盟其文好道合眞勤心注玄無恡財物貴身
好信應無不降亦靡不新禀之當勤求勿爲
過之先專專夜不寐務進殊人前何爲自怠
慢端然受坐愆體法當與道不體勿妄言内
外並浮好安可共周旋愼之財爲累毀名没

子身纎毫天已知勿言細不纏願子避世羅
漸去庇名山山澤寂無娛可以存萬神時時
散財寳以贖宿世愆世世爲橋梁濟度幽遠
人損有補不足功施揚八方過災當由道道
降翼可蒙恩施當迎作勿爲待災衝災衝咎
已結非可復料通料通力不至念子坐守窮
佩金虎鳯文章上符以丹書之亦可以青爲
地丹書之
皇道曰道士學仙眞之道在人間建立功德
經年之後應入五嶽諸山學士苦辛未及錬

隱遁立望芝藥逕造諸山道里長遠忽遇三
災五難卒不得施方術身在惡賊鬼魅之中
皆當作威神大祝輒向惡處同鳴天鼓三十
六通具身中神因祝曰
願九天玄音降節萬和緫統四張開神萬華
越滯天迹三五兼羅廻素蔚景詠命伊駞盟
丹啓誓盪釋却痾含光髙暎流景盈家伯樂
運策威馘天魔收録絶種滅形九羅虎符神
威威攝萬邪斬戮無大纎細悉殂祅絶九隂
禍滅流沙萬毒悉伏百難並過當爲言功遷

賞不負太和
髙上鳯文章
赫赫五芒嶺孤峯耀太輝學者不嚴潔吏兵
亦不依我承正道行萬邪何敢加體佩金神
信流鈴隨身飛三天符五嶽並導吾後前天
羅已張維地網亦布機鬼邪及毒獸見吾即
滅摧盗賊何敢前金鳯食汝衰千精即䘮目
萬魔走如雷何以容盗賊三官應嚴推急走
使奔迸虎兵當痛推急急承勑命嚴明宣大
威有功當遷賞無功追萬機急急如明天祝

律令
又有消魔大符在消魔天水經中可預施之
以却惡然後神呪行令也
此是九天衆魔王之隱音也亦應佩之祝之
以制魔也無祝制時亦先服一符益勑内神
相應
興寧三年乙丑𡻕七月七日桐栢眞人承樂
子長安期先生受出三皇藴中金虎鳯文章
符令晚學道士許逺遊承受以制萬魔言神
祝行至乙未甲申乙亥壬辰癸已之𡻕九月

一日及七月七日四月八日此三日當有賢
人道士著七色法衣手持策杖在靈壇之上
或在人間告乞時詠經誦書或作狂歌之聲
子若見如此之人勤請問之具道情事必當
授子金虎上符并諸學要言也愼勿輕之此
隱化眞人也
南嶽眞人從太上無極大道君天帝君常所
使其時或下在人間觀察末世晚學道士勤
志之心爾






上清太上元始耀光金虎鳯文章寳經
















