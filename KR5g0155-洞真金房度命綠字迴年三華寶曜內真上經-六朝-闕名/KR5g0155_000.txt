








洞真金房度命緑字逥年三華寳曜内真上經内六
南極縂司定録上真禁君以始皇元年𡻕在
壬午七月七日中時於上上禪善无量壽天
王國七寳洞虚鳳京紫臺瓊林之下敢稽首
玉軒請問玉帝虚皇天尊忝胤皇朞命挺宿
根輪轉九化結胎瓊津三丹秀景日吉啓晨
自襲皇胄希慕九玄修研靈典思真念神長
齋瓊闕時不𧇊間歴稔劫訓名題帝篇位登
上司總監萬仙而未獲啓授度命之方運推
數至時不常存願賜寳訣以度後賢於是虚

皇道君告南極總司上真禁君曰金房度命
逥年之訣祕在九天之上大有之宫金臺玉
室九曲之房侍典玉女乃三千人此道玄微
非中真所叅舊科萬劫一傳得行此法與九
炁同根齊光三景天地長存修之一遍胃藏
通津十遍朗徹與靈共言百遍度命内化胎
仙千遍乘空飛行上清萬遍道備位加仙卿
乘煙駕虚上迼帝皇今以相告慎而行焉即
命五老仙都南昌上宫監録司馬定仙上真
以金房度命緑字逥年三華寳曜内真上經

盟授於君投盟告誓於无量夀天至中皇元
年歴數以傳南極上元君萬始先生黄童中
真金華仙人太和玉女太素三元君金闕帝
君上相青童君今封一通於峨嵋山中若有
玄圖帝簡緑字上清金骨玉藏當得此文然
三道運周九陽應期本正元皇當行道真宿
有仙籍剋得其文得者寳祕慎勿妄宣大帝
靈都宫中有二十四萬上真仙人皆鑄黄金爲
簡刻白銀結編紫筆書文齊聲合真誦詠此
篇玉響遼朗聲表九天通神致靈反華廽年

遊行禮唱妙冠洞真故能度命天地同根有
得此道尅成上仙
此經髙上之玉章太帝之靈篇羅分一形之
内通理百關誦之一遍妙理自鮮誦之十遍
反容童顔誦之百遍内化胎仙誦之千遍坐
在立亡萬遍道備白日登晨長齋寂䖏不關
風塵道无不降計日昇仙若有篤尚未能遁
身故䖏人中常能别室清齋燒香晨夕禮拜
誦詠靈篇可得禳災辟却萬患禍消上宫罪
滅九隂萬遍積感身登雲房凡行度命之道

當以本命太𡻕之日又甲子八節之日入室
東向服炁九咽存大帝君仍𠕂拜轉南向服
炁九咽存南極上真君仍𠕂拜轉西向服炁
九咽存三天長生君仍𠕂拜轉北向服炁九
咽存髙上虚皇君仍𠕂拜亦可悉東向心拜
四方而服炁也畢向本命上叩齒三十六通
咽炁三十六過止向太𡻕上引炁二十四咽
止還北向誦經誦經十遍爲一過訖則服金
房保命符各一枚十遍便十服符隨遍之限
比則通神致真坐見八方調理百關節節

納靈萬炁總歸則能長生夀極天地三光同
年也北向執經叩齒三十六通心存室内有
五色紫雲覆滿一室内外欎冥微呪曰
玄玄九重炁至道生上元三輪空同瓊五轉
度命雲廽年九御中萬遍道乃分太漠何寥
寥正存帝一君混合金房内胎息静百關畢
便詠經也
金房度命緑字廽年三華寳曜内真上經
金房之内有真人化乎玉國生寳隣紫雲婆娑
欝九玄結成瓊臺體自然玉樓金闕對兩邉

流霞丹霄翼靈真緑華浩浩輝中田上有𡹃
𡼳九重天下有萬丈幽谷泉合㑹洞門造雲
根玉女仙童各三千執巾侍香揚紫煙千千
百百皆群仙整束法服誦靈篇輪轉金房以
逥年三華寳曜洞明鮮十誦一遍造上元吞
咽靈符畢乃還靜思五藏理百關百關之内
各有神太微小童對帝真安鎮舌本通液源
太一務猷度要言近塡玉枕下泥丸帝君陵
陽梵命幡徘徊兩眉正中分无英公子固靈
仙化生左腋肝後門洞陽欝靈是白元塡兆

右腋正四貟中央司命丈人君明初執籍度
兆身保練絳官長乃存
桃君道康合精延齊下宫闕塡靈根天帝赤
子三元先泥丸之内九孔前丹皇運珠絳宫
神上塡項中大搥邉元王始明本自然塡在
四際與口連八真合景叅九玄下塡背骨集
中田七真玄陽度命年塡兆玉關右腎間通
神致命百液津
六真上元連紫煙塡兆頸外與内纒五真養
光法三元塡兆喉内執妙篇四真青明反童

顔塡兆胃管萬神懽三真黄寜色如丹塡鼻
兩孔通幽關二真堅玉炁香蘭塡在太倉无
艱難一真天精神静安塡在胷中統生官悉
衣錦衣飛青裙爲兆度命塞死門審存口詠
誦靈文十讀一遍義理分不但長生昇九玄
九九之真諱拘制塡在左耳神聦慧𥨸嚮萬
里入无際宫宅欝欝仙皇位教兆度命合符契
皇一之魂諱上歸塡在右耳緫萬機聽聲别
鳴同幽微三合成一齊光輝紫素元君諱翳
欝塡兆頭面光明發呼吸五晨𠰸日月靈芝滂

𩃰无飢渴黄素元君諱圎華塡在胷腹結雲
羅制御北帝檢天魔正真保練虚皇家白素
元君諱啓明塡兆下關固太靈上通九孔鮮
光榮拘魂制魄使常生日中司命諱接生填
兆左手四大明五華保真置雲營仰引日月
咽元精度命逥年窮天齡
月中桃君諱方盈塡兆右手運斗星把持玄
綱御五靈歴度四七諱天庭逥周三匝洞清明
左目童子諱飛靈塡兆左目陽光明朗徹无
窮覩玉清赫若天威放流星右目童子諱晨

嬰塡兆右目隂内精洞觀天關監帝庭豁若
三晨乘運征肺部童子諱素明塡兆肺户内
外清遊魂散魄付黄寧檢攝帝房无𧇊盈胎
中一元務玄子太一精魂玄歸子塡兆五藏
結喉裏保神固炁令不死結中炁君案延昌
元君精魂保谷童塡兆五藏大胃宫納受津
液及嬰䝉朱英玉芝自逸充
節中黒炁生斌來帝真精魂諱幽臺塡兆九
腸統四維能明此眞夀无期胞中黄炁祖明
車與帝同治共室廬精魂理維藏隱書何不

獨思想玄虚萬遍自足登雲輿
血中赤炁混離子司命精魂發紐子二神共
塡百關裏調和炁液衛形已能明此道終不
死夀得萬年乃方始上元元父髙同生下玄
玄毋叔火王塡在胞囊下明堂太一重冥御
玄綱帝尊明真正相當大帝精魂諱陽臺八
虚廽道翼明光帝魂无阿共一房同塡本命
太幽宫七神合契運明梁逥年度命永无窮
三素老君諱牢張練化八道度大郷左仙仲
成治中央右仙曲文對在傍三神合靈在人中

玄一老子林虚靈玄關蕭蕭乃清凉黒帝保
成塡膀胱白帝安來䖏隂囊赤帝來覺口中
方青帝雕梁五藏宫五帝二老兩仙王衛侍兆
身升雲綱帝卿上元肇勤精絳宫中神中光堅
下庭之神歸上明三一真君守兆形各塡一宫
其炁精審能存之致長生不但不死昇玉清
帝一真君父寧在毋精二神待兆紀塡防形
内死關裏上下羅列相役使不離宫闕曰常
在兆常誦之見赤子萬炁混合結成真各部
天兵塡兆身審而存之自當分長齋積感見

真人授兆金房廽年篇名書帝録有宿縁皆
由勤慕非自然十遍一過萬神欣三年之中
道當前見形紫房與兆言降致緑軿飛雲軒
遊宴五岳造帝晨上謁太虚玉皇前稽首禮
拜更受仙誦經畢當存室内生自然紫炁欝
勃相沓入兆身中皆從鼻口兩耳而覺體小
熱口引三十九咽㣲呪曰
萬炁混合成神廬各塡宫室炁清虚三十九
孔死命除名言金簡緑字書萬慶欣欣福有
餘神登金闕升雲輿

凡有金名帝簡紫字上清得受此文皆宿挺
應仙青宫紀名給玉童玉女各三十六人侍
典玉經營衛有經者身修行此道不得履淹
入穢食五辛腥臊之屬觸忤藏神傷真犯炁
不得入仙
　　金房度命逥年上真玉符





毎以本命之日青書白紙向王方服之一枚入
室誦金房内真經一遍書符如法服一枚服
之百枚上元通暢百關朗開死炁消滅神明
緫歸服之千枚上元真君見形泥丸思存髣
髴與神共言服之萬枚靈塡百關孔孔納眞
赤子懽欣上感
虚皇降致真人削死北帝度命南宫三景合德
天地齊根
　　金房度命逥年中真玉符






毎以八節之日赤書白紙隨節所向服之一
枚入室誦金房内真經一遍書符如法服一
枚服之百枚中元開真百關納靈内外朗清
服之千枚中元真君見形絳宫思存髣髴若
見若亡保固赤子反老成童服之萬枚靈根
炁充百孔納真胃藏鮮明上徹

太㣲降致紫軿北酆匿死南宫記生
天地合德三景齊靈
　　金房度命逥年下真玉符






毎以太嵗及甲子之日黄書白紙向太𡻕服

之一枚入室誦金房内真經一遍書符如法
服一枚服之百枚下元幽闕受九靈之潤百
關朗清萬炁緫歸内外徹明服之千枚下元
真君髣髴見形萬枚道備孔孔結靈死炁都
消舉形成仙上感上真降致玉晨度命逥年
日月同根飛行太空昇入帝晨
書符皆向王上叩齒三十六通仰祝曰
天靈節榮九孔肅清五官六府神華鮮明三
元塡固萬炁充盈金房度命緑字反生三錬
九孔昇入太清三景同輝天地齊并飛行玄

虚遊宴紫庭畢咽炁四十六過止便服符
修度命廽年之道毎以六癸之日取北泉之
水一斛就本命之日取白芷桃皮栢葉各一
斤合煑令沸正中而浴臨浴時向本命叩齒
九通思玉童三人執巾在左玉女二人擎香
在右紫雲華蓋覆列前後㣲祝曰
天地洞清洗穢除塵錬化九道反形太真百
關納靈節節受新清虚監映内外敷陳日吉
時良度命逥年玉童玉女爲我執巾玄雲紫
蓋冠帶我身使我長生天地同根畢便浴浴

訖還入室東首而卧取粉自飾通身令匝仍
摩兩掌令熱拭面二七過㣲祝曰
天玄炁清我身巳精塵穢消除九九受靈使
我變易還反童形引炁三十六咽都止行此
之道三年故形皮膚悉脱華骨更生體映玉
光面發金容此衆道之妙法不傳於非真輕
泄七祖被拷長没鬼官學者宻修尅得神仙
受度命逥年之道當依科師弟子各齋九日
或三日或五日資盟隨年之繒年一尺金人
二兩四銖一形誓九天度命代形之信不盟

而修道不降感思不啓靈違科犯禁考屬右
官奉者明自慎焉西城真人於陽洛宫授魏
華存今封一通於陽洛之山






洞真金房度命緑字逥年三華寳曜内真上經
