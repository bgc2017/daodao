








上清太上八素眞經遜八
　　　太上隱書
八素眞經者乃玄清玉皇之道也上皇天帝
以此書授太微天帝君三元紫精道君眞陽
元老君此君受書施行道成後以付太上道
君太上道君以傳金闕後聖李君李君以付
太虛眞人南嶽赤君使下授學道宿有金名
玉字高閣刻名當爲眞人者太上之隱文不
傳於地仙地仙亦自不得獲之矣
太上曰夫五星者是日月之靈根天胎之五

藏也是以天精結纏以成五星天地頼以綜
氣日月繫之而明若夫天氣不育則三合虧
盈地氣不育則萬物枯滯虧盈則天震地動
若夫列宿不守則日月薄蝕五星亂度則二
象失光天地泰則五星映清天精合則五星
光明星之靈道太山上應德神玉清上照太
虛下朗萬兆兆有得失則五度錯逆兆有和
吉則流行順道映洞禍福毫縷畢彰玄照纎
末幽存功過者也五帝上言於星中眞皇眞
皇上奏於太上玉君是以辰光轉燭以示萬

生傍行越位以吿災祥也地建五嶽之山以
象五行之星人立五臟之神以擬五行之用
三氣廻合是以天地列備矣星之爲精上通
衆精下共光津吐納則三華漱澤萬靈傍達
三六中含養生其事洞而微極其器浩而長
攬也仙人唯知飛丹召霜煎鍊雲朱水玉解
金九爐炎霄勤苦極於營贍司候足於劬勞
就有成者不過昇身上天超躍玄洲耳此故
仙人而巳遠可遊於九宫之間矣則未有得
眞人之門户也吾今有一道乃爲上眞之法

不但中眞而巳子乃欲招致五星與同輦駕
三素以上騰坐八景以遊盻登太帝之西墉
縱形太空白日登晨乎吾昔受之於玉皇行
之迄今四十六萬年而不休者翫此道之奇
妙樂五星之接遇也旣得分形億兆生雲育
澤上遊玉清下看太極矣遂爲太上之眞人
者致五星之精也隱祕妙術藏之雲閣藴抱
靈訣與之俱遊者矣子當下封萬生爲十天
之帝玄名碧書早刻瓊閣宜令初學眞人受
此祕章令子傳付施行必當得人此書是上

眞之訣不得傳地仙之夫也出傳之始皆當
須玄應感悟靈告其人乃當清齋委約誓盟
三天七百年中得三傳限盡藏之五嶽不復
得出也泄漏天文隱書巳吿天帝誅其三祖
又下三官絶其身命生被水火死爲下鬼矣
諸學眞之人而受此書皆有太帝目名西華
宫有琅簡蘂書於紫宫當爲眞人者乃得此
文也乃是子未生之前五千歲巳有玄名定
録當遇此經也子勿以始受此書而謂非宿
命之分矣玉皇下盻遊生見有得此書者即

告太上使遣飛靈玉童三十六人侍此書之
所在處也又告太極遣南陵玉女三十二人
衞此五星眞君君夫人之名字也又並使玉
童玉女衛護有書之身有書皆盛以别笈開
發省按皆向書再拜燒香左右玉童玉女司
視功過察人誠向有違有善俓聞太上不可
不愼
修行此道五年之中玉童玉女見形爲子使
役行之十四年道成得與五星同輿上詣玉
清宫

夫上眞之道有七太上之道有三中眞之道
有六下眞之道有八上眞之道有七列篇目
于左
第一曰太上鬱儀奔日文第二曰太上結璘
奔月章第三曰太上八素奔辰隱書第四曰
太微帝君飛天綱上經第五曰高上大洞眞
經三十九章第六曰金闕靈書紫文上經第
七曰黄老八道九眞中經
　右上眞之道緫而行之爲上清眞人給玉
　童玉女各三千人位爲諸天帝之位行則

　三色之節從羣神萬眞前導鳯歌後從玄
　鈞白虎啓路飛龍翼轅
太上之道有三列篇目于左
玉清隱書神虎大符金虎眞符
　右太上之道緫而行之爲太上之道給玉
　童玉女各二千人位爲上眞玉皇之君行
　則五色神節從千眞羣仙前導天鈞後從
　鸞歌三眞侍轅騰翥九天
中眞之道有六列篇目于左
太丹隱書朝眞上經玉帝神符三天正法鳯

眞之文九眞升玄文三元布經四眞之章太
上金䇿方諸洞房玉字上經六甲靈飛靈寳
祕文三皇内文天文大字青要紫書曲素訣
辭三五順行
　右中眞之道緫而行之則爲上清中道眞
　人給玉童玉女各一千人位爲上清左右
　卿相之師行則紫毛之節從萬神千眞前
　吹鳯鳴後奏天鈞玄龍啓道五帝驂軒飛
　行太空遨戯丹霄
下眞之道有八列篇目于左

上清九化十變三九素語丹景道精隱地八
術天關三圖玄皇玉書神州七變七轉洞經
紫度中方石精玉馬之母絳録黄道玉目龍
書衆文素奏中章五行祕符五帝玉玄上元
五書
　右下眞之道緫而行之則爲上清下元眞
　人給玉童玉女五百人位爲上清左右大
　夫之官行則五色之節從衆神玉女前嘯
　九鳳後吹八鸞白虬啓道太極驂軒飛行
　倒景遨遊紫房

上清上眞中道眞人下元眞人所應施修道
經各有篇目分别爲部第令相隨也若緫修
一眞之事者當盡得一眞之部書兼而行之
則爲上清眞人
若所得書不備具或得上經或得中篇或得
下文雖專修行而闕其餘者但可飛仙而巳
遠詣太極下遊五嶽自不得爲上清三眞也
子當勤心天地啓告神玄遠遊名山祝願千
靈尋求寳文令道德備焉旣修行一部上登
上清所給玉童玉女便有千數百矣若偏得

一書而不都具則玉童玉女故自依所受書
限而給衛之耳
唯修太上鬱儀奔日文結璘奔月章八素奔
辰隱書便登上清爲下元眞人以不盡修上
眞之事故也過其餘者皆應兼修兼修道成
乃昇上清
若都緫修三眞之道經聞見玉清之隱書佩
神虎之大符便上爲玉皇之君太上之眞給
玉童玉女三萬人遨遊高上之闕出入玉清
之宫於是天帝太微君來受事於玉皇焉

玉清隱書有四卷乃高上玉皇昔受之於玉
玄太皇道君禁書也玉皇君所寳妙者也以
付太極四眞人使掌祕藏之五千年内聽三
授授於上清之玉眞人也若一千年中過三
人亦聽之也授限訖不得復傳世俗之中千
萬之人時有一人當爲天眞所授以得此書
者太上玄臺巳有玉名當爲上眞故也有書
者在家給玉童三百人玉女三百人旦夕當
致衆眞仙神名山之靈詣其寢房論道講德
矣此謂有書者在家處俗未去學道時也若

登山尋眞研味靈文則威制六天役使山神
五嶽來朝玉童玉女形見奉衛侍眞燒香
太上神虎符太上虛皇道君以授於太上也
太上道君以付三天眞皇使授諸眞人及天
帝衆官也此符有眞名於上清者皆受佩之
也但有此符而無玉清隱書者皆不得爲上
清之眞但太極之上眞耳
太微天帝金虎符太上玉眞保皇道君以授
於太上太微天帝君也天帝有三十六其太
微天帝最尊貴諸天帝皆詣受事矣受此符

皆威制萬神使役千靈龍虎衛從得乗三素
之雲上昇太極上清拜爲左公
玉清隱書玄遠絶邈下眞及飛仙之徒便當
息心於無窮之冀耳神虎符金虎符飛仙輩
勤求不巳或有得理矣自無玄名靈籙復求
不與此文相遇者比肩也况玉清之道乎
太上曰昔謂太清不可登而况於太極乎乃
謂上清不可聞而况於玉清乎明眞中有高
卑玄中有階次也過此以前非所復議
玉清宫之下眞人上清宫之上眞人太極宫

之眞人乃上清宫之下眞人太清宫之上眞
人乃太極宫之下眞人從此以下次得九官
之飛仙也
玉清隱書當傳之時太極四眞人各奉執一
卷以上呈上皇高上玉皇玉玄四道君探按
金格玉名當爲上眞玉君者然後乃出傳之
耳有此者立致衆眞仙人來詣其房寢若修
至道太上不復試其情狀也是宿有金格玉
名必當爲上眞故也玉清隱書道妙於鬱儀
文矣

有太上鬱儀奔日文結璘奔月章八素奔辰
經修行其法太極眞人不復下試
有大洞眞經者修行其法七祖父母皆離脫
鬼名原貸三官考謫度録仙府解釋艱羅使
詣朱火丹陵宫受學仙道仙道成使翼佐五
帝爲九宫之仙也謂其人備大洞眞經者也
此書依四極定法偏爲其七祖獲仙不同於
他經矣甚不可不修行也若旣修之而被試
不過或偏行一道或中路而息者自救不暇
亦不能爲其七世致仙也夫鬼可以學仙如

人可以學道七世立德故慶流子孫令致神
仙也一身修道備明洞經者則祚及七祖故
當反此胎形以爲仙官耳中央黄老君以此
洞經之妙而爲七世獲福尤深祕之與鬱儀
文同笈上清衆眞亦貴此道以其功加於七
祖德昇於上世故也後聖李君奉受八素眞
經奔辰隱書施行其法乃致太微天帝下迎
五星同輿乗華三素上登玉清受書爲上清
金闕帝君
登飛木星之道歲星圓鏡木精玄朗東陽之

陔星中有九門門中出九鋒芒鋒芒光垂九
百萬丈一門輒有一青帝備門奉衛於中央
青皇眞君也中央有始陽上眞青皇道君諱
澄瀾字清凝夫人諱寳容字飛雲治在木星
之内鎮守九門運青光流鋒以照上下之眞
欲飛登之法常思見歲星當正心視星以右
手拊心而禮之左手掩兩目乃九閉氣又叩
齒二十七通咽液九過使目閉於手下心呼
歲星中眞皇之君君夫人名諱字三過畢曰
願得與始陽青皇眞君君夫人共乗八景碧

輿上登太上宫言畢乃臨閉目於手下向星
微祝曰
天地交和精流東方仰望九門飛霞散鋒始
陽碧臺中有青皇青牙垂暉映照九方鬱察
夫人字曰飛雲齊服靈錦龍帔虎裙腰帶鳯
符首巾華冠出無入虛遨遊太元前䇿青帝
後從千神來見迎接得爲飛眞上登玉清高
上之房祝畢去手臨目對星服星之光二十
七吞存視星九芒使盡來入喉中也都畢又
叩齒三通

常行之十四年木星中青皇大君奏聞高上
玉清宫刻太微蘂簡定名玉書位爲上清上
飛眞人
木星有九門門内有九青帝其一帝輒備一
門以奉承於中央青皇上眞大君也青皇者
東方之上眞始精之尊神也出入玉清與高
上爲犮也其門内青帝或號青靈之公或號
青神或號青精或號青帝之君並受事於中
央青皇也行八素之祕道則致青皇來降巳
行五靈之外法者則致青神來授書是故道

有深淺致有尊卑
天無星之時天𩃬之夕可於寢室中向東存
修而祝也天道微妙玄綱毫分不必對星而
行之也有星時可出庭中坐立適意所謂上
眞之道登東辰之法不傳地仙輩也
飛登火星之道火星玄鏡丹精映觀南軒星
有三門門中出三鋒芒光垂三百萬丈一門
内輒有一赤帝凡三赤帝備門奉衛於南眞
上皇眞君星中央有丹火朱陽赤皇上道眞
君諱維渟字散融夫人諱華瓶字玄羅治在

火星内鎮守三門運赤光飛雲以朗天下之
眞人也欲飛登之法思見熒惑星正心視星
以左手拊心而禮之右手掩口乃三閉氣又
叩齒二十七通咽液九過臨閉兩目心呼熒
惑眞皇君熒惑夫人諱字三過畢曰願得與
丹火赤皇君君夫人共乗八景丹輿上登玉
清宫畢乃向星微祝曰
玄象流映丹光南冥仰望三門朱雲絳城中
有丹皇名曰維渟夫人内照是爲華瓶齊服
雲霜鳯華龍鈴腰帶虎書首巾飛青出元入

玄翺翔五城首導赤帝後從六丁來見招延
得眞之名上登玄虛金書玉清祝畢去手勿
復掩口故臨目視星服星之光二十七吞存
令星三芒盡來入喉中都畢又叩齒三通常
行之十四年熒惑星中赤皇上眞道君奏聞
三元玄上宫刻玄圃瓊簡定名金書位爲上
清上飛眞人
熒惑星有三門門内有三赤帝其一帝輒備
一門以奉屬於中央赤皇君也赤皇者南方
之上眞丹宫之貴神出入玉清與三元上皇

爲犮也其星中赤帝君者或號赤靈之公或
號赤神或號赤精或號赤帝並受事於中央
赤皇上眞大君子行八素之隱書則致赤皇
來降巳行五靈之外法則致赤神來授書是
以道有隱外文有祕顯爾乃招眞有尊卑之
差求神有上下之序
若無星之時天隂之夕可於寢室南向存之
有星可出中庭坐立任意此所謂奔南辰之
法不傳地仙傳之犯泄漏之罪
地仙自復有八素經論服王氣吐納之道也

又有九素經論召鬼使精行廚檢魂魄之事
正陸行名山長生不死而巳八素經後有天
鈞上曲陽歌九章九素經後有鳯吹龍嘯隂
歌八章此是地仙之祕書也今所謂太上奔
辰八素行上清之道非地仙之八素也地仙
之嘯歌以待上清之行遊耳
飛登金星之道太白星圓鏡金精煥耀西辰
太白星中有七門門中有七鋒芒鋒芒光垂
七百萬丈一門内各有一白帝凡有七白帝
備門奉衛於西眞上皇道君星中央有大素

少陽白皇上眞道君諱寥凌字振尋夫人諱
飊英字靈恩治在金星之内鎮守七門運白
光飛精以映上元眞人欲飛登之法思見太
白星當正心視星以右手拊心而禮之左手
掩兩鼻孔乃七閉氣又叩齒二十七通咽液
九過臨閉兩目心存太白眞皇君君夫人諱
字三過畢曰願得與大素少陽君君夫人共
乗八景素輦上登玉清宫畢又向星微祝曰
七氣豔飛光照西方仰望七門靈闕激鋒素
暉燭映德標金宗中有少陽號曰白皇夫人

靈恩治在玉房齊服皓錦流鈴虎章首巾扶
晨腰佩金鐺出空入虛遊歩玉剛前導白帝
後從六庚來下見迎北登墉宫名書上清得
爲眞公呪畢去手勿復掩鼻故臨兩目視星
服星之光芒二十七吞存令七芒盡來入喉
中都畢乃又叩齒三通
常行之十四年太白星中少陽白眞上皇君
奏聞太帝玉皇宫刻上清金閣定名玉簡位
爲上清左眞公以綜太極
太白星有七門門内有七白帝其一帝輒備

一門以奉屬於中央白皇道君也白皇者西
方之上眞太素之尊皇出入玄清與皇初道
君爲犮也其門内白帝君或號白靈之公或
號白神或號白精或號白帝之君並受事於
中央白皇上眞大君也行八素之祕妙則致
白皇來降巳行五靈之外道則致白神來授
書尊卑玄盻故道有淵階矣
若無皇之時天隂之夕可於寢室中西向存
之有星可出庭中坐立任意若靜齋道士亦
可通於室中存五星之眞方面而並修之也

皆上眞之道奔西辰之法不傳地仙
一夕服五星令常周遍春服星光以東方爲
始夏服星光以南方爲始隨王月以王星爲
先口訣也
星行不必在方面亦隨星所在向而修行口
訣也
行事時不欲令人見其所爲當隱僻而爲之
也此是太上之隱道所謂隱書者也隱而復
隱猶恐鬼神𥨸看其篇題何可令世之臭骸
輕傳授者聞此標迹者乎不可以盲瞽愚人

云無所知而令見其首題其人身中亦有七
神見之亦爲泄漏不可不深慎也修隱書之
道而發泄隱書之名目者旣當受考三官又
適足以作禍也毎欲省按皆先屏左右人及
雞犬之生物燒香再拜乃視之也
飛登水星之道辰星圎鏡水精洞映北冥辰
星中有五門門中出五鋒芒鋒芒光垂五百
萬丈一門各有一黒帝凡五黒帝並備門奉
衛於北眞上皇星中央有太玄隂元黒皇道
君諱啓喧字精淳夫人諱玄華字龍娥治在

水星之内鎮守五門之中運玄光流明之氣
以朗耀北元之庭當爲眞人者欲飛登之法
思見水星正心視星以兩手拊心拊心畢舉
兩手以掩兩耳乃五閉氣又叩齒二十七通
咽液九過臨閉兩目心呼辰星眞皇君君夫
人名字三過畢曰願得與君君夫人共乗八
景蒼輿上登上清上元宫畢又向星微祝曰
五氣玄飛光流北方仰望五門蒼闕鬱䌓激
芒達觀靈映景雲中有黒皇厥字精源龍娥
紛藹俱理玄關齊服蒼帔紫錦緋裙腰佩虎

符首巾蓮冠出凌九虛入響玉津前導黒帝
後從六壬來下見迎上登紫房名書太上得
爲玉眞祝畢去手勿復掩耳故臨目視星服
星之光芒二十七過存令五芒盡來入喉中
都畢又三叩齒
常行之十四年辰星中太玄上皇眞君奏聞
高上宫刻琳房玉札定玉清紫文位爲上清
眞公辰星有五門門内有五黒帝其一帝輒
備一門以奉屬於中央玄皇君也玄皇者北
方之上眞太玄之尊君出入上虛與紫精道

君爲犮也其備門黒帝或號爲黒靈之公或
號黒神或號黒精或號黒帝君並受事於中
央太玄黒眞上皇君行八素之隱道則致北
皇來降巳行五靈之外法則致黒帝君來授
書尊卑差序故道有隱顯焉
若天隂夕及無星見之時可於室中寢處常
修之此高上之祕道奔登北辰之法也非地
仙陸行所得聞者也
玉清上清太極太清九宫並各有官僚公卿
大夫俠伯置署如一更相管統奉屬於上宫

闕次第類相似但道有尊貴德業有昇降
飛登土星之道鎮星圓鏡土精鎮廕黄道鎮
星中有四門門中有四鋒芒鋒芒光垂四百
萬丈一門各有一黄帝凡四黄帝備門奉衛
於鎮元黄眞君也星中央有中黄眞皇道君
諱藏睦字耽延夫人諱空瑶字非賢治在鎮
星之内鎮鑒四門運黄裳流氣朗映中元照
盻學眞者欲飛登之法思見鎮星正心視星
以兩手拊心拊心畢舉左手以掩洞房上乃
四閉氣又叩齒二十七通咽液九過臨閉兩

目心呼鎮星眞君君夫人諱字三過畢曰願
得與中央太皇道君君夫人共乗八景金輿
上登上清宫畢又向星微祝曰
四氣徘徊合注中元仰望九極傍觀四門黄
臺紫房乗鋒散芒靈光鬱散天華落瓫中有
黄皇厥字耽延夫人潜德是爲非賢理和命
氣導玄灌元齊服黄雲龍錦虎裙腰佩金符
首巾紫冠出凌玄空展光金門前導黄帝六
巳衛軒來下見迎上登天闕金書太上琅簡
刻名飛行太空得爲玉卿祝畢去手勿復掩

洞房上故臨兩目服星之光二十七遍存令
四芒盡來入喉中都畢又三叩齒
常行之十四年鎮星中黄上眞皇君奏聞太
上宫刻霄臺碧簡定九玄丹文位爲上清眞
公下犮四極上眞人
鎮星中有四門門内有四黄帝其一帝輒備
一門以奉屬於中央黄眞皇君也中央黄眞
上皇者中極之高尊出入太微與皇初道君
爲友也其黄帝守門或號曰黄靈之公或號
黄神或號黄精或號黄帝君並受事於中黄

上眞之君也行八素之祕道則致黄眞道君
來迎巳行五靈之外法則致黄帝來授書矣
天隂無星之時皆於寢室施行同存五方也
眞人云在室内存星亦不異於見星也勿謂
不見星而當廢之也此太上之隱道登辰之
祕法矣
吞服星光芒時當悉存星眞上皇皇夫人乗
光中來下入口咽之臨目髣髴如有其形也
此李君口訣
恒修太上隱法招存五星之上皇者五年之

中髣髴形見七年都見與之周行十四年五
皇一合來下共乗玄華之輿三素紫雲前導
五帝後從萬眞五皇攜之共載白日登辰上
朝玊清授書爲上清上眞人
太上隱書五皇上眞五通之日太上祕此日
不以告九宫中仙人眞人唯有太玄玉書金
閣刻名者當其遇逢乃知其日耳夫五通者
天精開暢上眞吉㑹羣靈萬仙相慶之日也
正月六日日中二月一日晡時三月七日夜
半四月九日食時五月十五日夜半六月三

日中時七月七日夜半八月四日中時九月
二十日平旦十月一日平旦十一月六日夜
半十二月十二日夜半此十二月五星中上
皇太眞道君俱登上清玉清見九玄太上道
君又千眞三十六天帝下逮太清飛仙以上
並慶㑹太極上宫又論世上求眞之勤懈紀
書學眞者之玊名當刻之金閣定書蘂簡文
論求眞者七祖之功過罪謫之深淺校罪多
少使眞有數品若七世無罪身又精勤皆當
書以蘂簡刻以瓊文位爲上清左眞公若七

世多罪身雖精勤故爲下眞耳若先世積罪
已又多罪雖末精勤乃成下仙也罪之先著
非功所消過之深重非勤可除夫五通者消
罪除過之吉㑹子知其日則有冀也蓋五眞
上朝是爲五通通達逺聽毫末皆照也子乃
欲以其日請乞七祖之罪咎巳身之宿過手
吾當㫖告三官乞除刑謫俓告天帝削除罪
録原其徒役散其厄書使汝七祖縱任優游
自樂子旣得眞上世獲福當可乎今使汝一
身啓顙而慶及於七考乃要道也若汝妄泄

及此日爲五通日者方更増罪四等雖謝過
千萬無益於爲有也眞人閉口而自書執之
於空地猶恐百蟲濫眄其文犯泄露之禁可
不深慎可不深慎
李君曰至其日入靜室宻處燒香北向五再
拜心呼五星上眞皇君君夫人名字三過畢
叩齒五通畢解巾長跪謹啓五星日月上皇
高眞道君道君夫人玊清太上上清上皇上
帝大道聖君几前因自陳七祖父母以下下
及一身千罪萬過上世以來乞得解脫三官

告下天帝使罪名離釋削除黒簡乞願得與
五星之眞俱奔華晨上登上清交行玉門當
憶所犯之過根具列罪狀之多少任意自陳
辭誠若至唯使殫盡
此日謝過俓聞大上是太上之吉㑹天仙之
慶上皇日也群眞上帝以此日並獻龍衣鳯
帔虎帶飛裳於上皇是爲寳重其日解脫刑
名也不知此五通日者不得從解罪之例也
夫學眞者當恒行之又當隱忌其日勿令有
知者後聖李君曰當以其日思存吉事心願

飛仙勿有百憂使精魂悲慘立德惠施賑救
窮匱行功布恩勿行威罰此太上之吉日也
太上以其日遣玉童玉女宻察學道者之誠
子未言之意意有善惡之心皆巳知當剌聞
於上皇當其日也清齋爲善要言矣
後聖李君具受玄教施行道成時乗八景之
輿上登上清宫受書爲金闕帝君臨去之日
及手書五星中皇上眞道君君夫人諱字及
太上五通吉日以白玉爲簡丹玉書之一通
封以雲蘂之凾印以三光之章以付西嶽華

隂山素石笥之内又刻題笥上其文曰天地
之寳珍名山之絶藏
又書一通以青玊爲簡黄玊書之封以鳯玊
之凾印以朝眞之章以付東嶽泰山青石笥
之内又刻題笥上其文曰十天之奥章上靈
之幽窟
又書一通以玄玉爲簡碧玊書之封以瓊剛
之凾印以太玄之章以付南嶽衡山黄石笥
之内又刻題笥上其文曰八玄之高寳上眞
之靈囿

又書一通以黄金爲簡青玊書之封以朱琳
之凾印以高皇之章以付北嶽恒山白石笥
之内又刻題笥上其文曰七靈之上道太眞
之殊宫
又書一通以碧玉爲簡黄金書之封以文琅
之凾印以中黄之章以付中嶽嵩高山玄石
笥之内又刻題笥上其文曰九天之别藏五
嶽之府淵
又書一通各付五嶽使五嶽君領守之焉須
壬辰吉㑹聖君來下當命召五嶽出此笥書

以付上相四輔使教上眞之才也
又書一通以白素之紋八色之綵筆自而書
之差次祝說爲致眞之法吐納進退求登五
辰之道分書五通使解罪咎之日題之曰八
素眞經太上之隱書也以付太虚眞人南嶽
赤君使下授學道宿有眞金玉字刻在金閣
當爲眞人者不得越傳於地仙也
有得太上八素隱書者皆玄録著於紫宫玊
名刋于上清當受命爲眞人故得之也俗世
之人千萬之中誤有一人爲天神所授以得

此經或得而不行者皆因縁傳驛爲上眞之
使耳子無疑焉雖受而不行故當爲尸解之
仙但當不得作飛仙眞人耳尸解之後自復
漸令渉高妙之塗悟其迷網之心也但用年
歳是爲小乆而反眞超迹矣子其朂哉子其
隱哉
太虚眞人受教而下告曰此太上之靈文登
晨之妙道也七百年聽三傳上宰王君曰百
年之内有二人可授及得眞靈之感應者亦
授之要在七百年内唯聽三傳而已皆清齋

七日乃付此經受者亦然又當㰱盟告誓以
啓其心其受行五星致上眞之道者𧵥有經
之師白絹四十尺銀鐶二𩀱受修五通之事
者𧵥有經之師青布三十二尺爲終身切血
不泄之約不漏之信於是三官俓奏天帝天
帝上請玉女給受書者俓奏上清上清上請
玉童給侍八素之靈文也各三十二人並司
有書者之過記有書者之功勤纎芥毫釐輒
剌上宫其非人而授限過而出露言隱書宣
泄吉日不奉盟誓不信祕言皆犯四極明科

泄閉之罪三祖父母獲考三官身爲下鬼摙
濛山之石副諸五嶽汲㝠海之水灌諸四瀆
身無仙冀而七考地獄子於傳授之際修行
之時深當精慎每爲寳祕太上告李君殷勤
者恐其失道故也又此經上有五皇上眞道
君君夫人之諱字及五通之日不宜令含生
者知之増爲祕隱之煩重也
後聖李君曰子處俗在家未修至道者恐世
上百邪千妖百魔犯子神炁者但以夜半時
向五方先閉氣五過各隂祝吾刻五嶽石笥

上文三過從西嶽白玊爲簡餘四嶽又以書
一通始不得及白素之篇也祝之三過三過
祝畢叩齒三十六下除百邪拘三魂制七魄
也此之祝說非外舍之道經云云此語無章
句也百邪三魂七魄亦不畏此矣夫道之妙
祕眞玄絶衆外題猶能制百邪檢魂魄况其
石笥中所寳上者乎百鬼萬精千邪衆妖皆
行走名山爲諸靈驅使皆見五嶽李君石笥
上刻題之文但爲不知笥内是何道之經文
耳道士宜恒祝此刻文諸鬼輩謂人當修笥

内之經故致畏懼而不敢近也
　　　太虚眞人口訣
太虚眞人曰先師見教以五通日日出三四
丈許正立以心對日存三魂神與日光俱入
心中良乆閉氣三息咽液三過微祝曰
太陽散輝垂光紫青來入我魂照我五形却
鬼試心使心平正内徹九氣外通胎命飛仙
上清玉籙已定祝畢以手拭目二七叩齒二
七都畢此法使人三魂凝明丹心方正萬邪
藏術心試不行眞要道也子當常行之諸以

五通日向日趣令嚏若不得嚏以軟物向日
引導鼻中亦即嚏也嚏即祝曰
天光來進六胎上通三魂守神七魄不亡承
日鳴嚏與日同光飛仙上清位爲眞公祝畢
拭目二十七是内精上交日光三魂發明於
内使人心開神解百精流轉於内府也若非
五通日可不須爾也
又春乙卯日夏丙午日秋庚申日冬壬子日
㝠卧時先擣朱砂雄黄雌黄三物分等細擣
之以綿褁之使如▲大臨卧時以塞兩耳中

此消三尸鍊七魄之道祕法也勿令有知者
矣明日日中時以東流水洗浴畢更飾床席
易著衣服浣故者更著履而洗澡之却又灑
掃於所寢床下通令所住一室盛潔也更安
枕卧向上閉氣握固良乆而微祝曰
天道有常攺易故新上帝吉日沐浴爲眞三
氣消尸朱黄安魂寳鍊七魄與我相親祝畢
此道是消錬尸穢之上法攺易新形之要訣
也四時唯各取一日爲之耳受經布𧵥每令
精上玉童玉女皆察看取與處所審心訣之

根盡與不盡也子當識此處意㫖矣受𧵥者
慎無私散以營饑寒犯之者身没三官爲下
濁之鬼三官又當以此之罪加咎於三祖此
太上之盟誓裂血之寳約矣身入名山當仙
之日皆當投之川林岫室之間或賑散山栖
之夫矣若殁經太隂者臨去若無靈告感應
使有所付皆當抱以自隨受書亦然其時玄
中亦必致夢想之驗上眞玉童照以形言之
信自當處分審其所宜矣
上清太上八素眞經











