








陳先生内丹訣序
先生名朴字冲用唐末五代初人也五代離
亂避世入蜀隱居青城大面山受道於鍾離
先生與吕洞賔同師也先生才質奇偉德行
高妙積年累功今不知其幾百歲或岀世間
爲性不常以歌酒爲樂元豐戊午年間遊南
都宋城張方平官保以其年高傳接氣之術
延壽一紀盤桓南都不啻半載携一無底土
罐遊於市人少有識之者淮南野叟敬信尊
崇或師事之先生憐其至誠授以内丹訣因

以記之先生内丹之訣直指玄關九轉成道
每一轉先述短歌又託意於望江南欲後來
學方外之道者易曉也








内丹訣
　　　　陳朴沖用撰
　　　一轉歌
一轉之功似寳珠
　天一眞水藏之於膽隂陽和合降而爲丹
　狀如露珠一顆
山河宇宙透靈軀
　人因父精母血交媾而生身形交也丹因
　心火腎水交媾而丹降氣交也丹降之時
　神遊方外隂陽太和至忘其形天地山可

　六合萬物在我身之内我身在天地之外
　只覺此中一點光明如日乃丹降也
紅蓮葉下藏丹穴
　舌下兩竅左通心右通膽眞氣流注以通
　神明故人身不安則舌下液乾以其眞氣
　耗也一轉之首以舌閉其兩竅使眞氣不
　泄於外以通其神水也
赤水通流九候殊
　赤水液也九轉之首每遇九日細息九次
　每次八口九口自然津液通流自舌而生

　以灌下藏乃九候也
　　　望江南
中黄寳須向膽中求
　天一生氣名曰中黄其氣藏於膽以爲性
　命之根元其味苦至如無知花木根蒂之
　味亦苦乃知萬物非生氣不能生也内丹
　之藥先閉舌下兩竅内通膽中生氣至喉
　舌之間有微微苦味是生氣通流然後求
　神爲丹也
春帝令行生萬物

　萬物得春氣方生人能通膽之氣然後内
　丹成就
乾坤膝下與吾儔百脉自通流
　生氣上行口中覺苦陽隂大和神居天外
　則天地四海如在吾膝下浩氣塞乎天地
　百脉流通萬竅開張内丹降也
施造化左右火雙抽
　下手之初先閉舌下兩竅不令氣泄於外
　左右兩竅之氣自内而上行左貫左太陽
　而入腦右右俱過腦至頂心泥丸宫合成

　一處下重樓十二環入心經傳入膽衝開
　膽竅使膽中生氣上行隨心膽之脉貫於
　舌竅使舌覺有苦味乃是生氣流注欲降
　丹也
浩氣騰騰充宇宙苦煙裊裊上環樓
　膽竅既開則生氣裊裊上重樓十二環入
　於舌竅之下滿口覺苦乃是生氣流通之
　驗也
夫婦漸相謀
　生氣通流則隂陽大和心腎交媾故曰漸

　相謀也
　　　口訣
行持下手之初先須以飲食養和五藏不可
失饑過飽心田安靜無憂無愁乃可入道也
凡於二更盡三更初先須洗漱於靜室燒香
盤膝坐閉目存神候息出入匀調以舌倒卷
塞定舌根兩竅閉息漸次覺左右太陽經有
兩道氣從大牙根下貫太陽入頂門至泥丸
宫即爲一次却開眼良久再閉目存神依前
卷舌候氣至泥丸宫即止如此每夜行三次

行數夜或旬日或半月漸覺氣到泥丸宫後
流入腦下重樓十二環過夾脊串尾閭到上
入心貫膽覺胷中温温微覺意思和暢乃是
眞氣降也如此又行數夜後漸覺氣到心後
微覺温温或心頭氣微動却有温氣後心而
上過重樓入舌下漸覺口中微苦乃是中黄
之氣自膽而出隂陽大和將有降丹之象也
如此之後每夜行持之初令一人在門外以
絶入來之人及猫狗等恐忽然相驚故也至
每夜行三次時須於坐前横一几忽行氣間

覺身體漸大精神騰騰漸見住宅與諸城市
天地皆在身内一身上覺充天下覺塞地手
足皆不知所在乃急以手按几閉目只覺心
頭一塊光明團團如日忽然墜落乃是丹降
也丹降之後不可便開眼漸漸收拾精神却
歸四體手足却復舊或覺手足微麻定省多
時然後開眼喫人參湯乃睡至來日喫粥食
將息一二日乃丹降畢功也丹降之後百病
消除更無疾厄之苦也
　　　二轉歌

二轉陽成始積隂
　二轉之初如人懷胎兩月丹之初降乃是
　眞之精成而爲丹丹降之後二轉逢九則
　須養陽三轉遇六則養隂以成抱養功也
心光腎液合丁壬
　心屬火火屬隂以配南方丁火丁者火之
　隂也腎屬水水屬陽以配北方壬水壬者
　水之陽也二轉則養陽使心之光感於下
　三轉則養隂使腎之液交於上眞水眞火
　上下交合以配丁壬而抱養眞丹以成造

　化之功也
神珠奔電歸北海
　丹之初降養於心絡育之以眞火生其丹
　也一轉功成則眞丹忽然從心絡流下藏
　於丹田育之以眞水此爲二轉之功也
時迸靈光照紫琛
　丹藏丹田之後丹氣漸成忽於虚靜室中
　時有神光從眼而出忽見如眞金之團乃
　丹光也
　　　望江南

玄珠降丹窟在中宫
　玄珠眞丹也一轉之初藏於心絡故曰中
　宫
九候息調重九數
　丹降之後凡遇九日則閉息九候爲一次
　至九九八十一息爲九次故日重九數
赤波忽迸太陽東
　九九功成眞丹陽足忽自心下流入丹田
　藏於水府以養其隂太陽東海也
心腎始交通

　初降藏之心以養眞火二轉歸之腎宫以
　養眞水故隂陽大和而交通也
逢六變重六息隂功
　逢六則閉息六數爲一次至六六三十六
　息爲一周以養隂
火自海門朝帝座
　海門是丹田腎府也眞丹存於丹田内陽
　之數已足每遇日午則神火自丹田熱氣
　朝於上達於心帝座心也
水從蓮沼佐丁公

　蓮沼舌也六六曰隂數足則舌下華池神
　水下澆心絡以養丹氣丁者心之火也
紫電透玲瓏
　眞丹氣足時有神光出於面目半夜宴坐
　内觀五藏六府表裏分明直見玄珠養於
　丹田
　　　口訣
丹降之後一轉了畢凡遇初九十九二十九
三九之日日正午時於靜室中閉門端坐盤
膝閉目叩齒九遍神定氣和然後閉息每一

閉八九息爲一次即開眼良久再閉息如前
八九息爲一次初閉時閉一次兩次行之漸
熟閉四五次又極熟閉之九次一向行之直
候内之火候周足與天地相應不以遠近忽
然入息至九次心中温熱四體和暢心神摇
動一道熱氣流下入丹田此是内丹入丹田
乃爲二轉功成自此而後不行九息之數也
　　　三轉歌
三轉行陽入左宫
　丹成二轉藏於丹田逢六行隂以養眞隂

　之氣内隂數足與天地流通其眞丹忽自
　丹田流入左脅之内四體汗流以除尸氣
　而成三轉之功自此更無三尸魂也
靈珠胎色漸鮮紅
　靈珠内丹也丹成三轉陽氣充足凡小便
　及涕唾皆粉紅色以應純陽之質及其丹
　光内照見一顆明珠如火輪之狀在左脅
　之下也
神軀育火分形象
　三轉之後陽氣已足每遇月盡以左手摩

　頂入息激動丹火至五藏熱而止謂之育
　火以運其丹自此而後丹田之中漸覺有
　物遇入息則丹動故曰分形象也
天籟時催造化功
　天和於九霄之上感激有聲如天樂合奏
　名曰天籟人之九竅不聞其音三轉之後
　九竅聦明則天籟之聲晝夜常聞也
　　　望江南
毛髮落丹左運行陽
　三轉之後陽氣充足四體毛髮皆自退落

　以其陽毒衝落也
胎色漸紅隂漸小
　内丹色漸紅也三轉功成内陽數足陽既
　盛故隂龜短縮至於腸胃亦自微縮一月
　之中大小便共無十次位入地仙道成無
　漏
推移歲運助乾剛
　乾之卦六畫皆純陽三轉候陽數充足體
　象乾卦純陽也
育火養中央

　摩頂入息内育眞火
成物象五嶽辯微芒
　三轉丹成形象雖五嶽未全其出入動轉
　形若三四寸小兒未甚分明
出入尚遲形尚小
　聖胎成象神舍其中出入有形如嬰孩然
　閑坐閉息之間常出見於面日嬉遊方丈
　之内然陽氣方足未曾養隂聖胎有魂而
　未有魄故出入尚遲其形尚小
晨昏天籟奏笙篁

　七竅聦明則仙音常聞也
常飲玉壼漿
　華池湧泉甘露之水嘗飲之也
　　　口訣
丹入左脅之後功成三轉凡遇每月初六十
六二十六三六之日夜半子時洗漱了入靜
室中端坐盤膝叩齒九通凝神定氣閉目入
息凡閉息六次爲一遍開眼良久再閉目入
息六次爲第二遍如此六遍乃畢於其月内
行至二十六則月中三遍俱足至其月盡夜

三更子時依前於靜室中閉目盤膝坐先以
左手摩頂門右手摩尾閭尾閭乃脊骨盡頭
隨日轉七七四十九轉凡摩時緊閉定息至
數足微歇候氣定再摩如此三次自然覺心
腎之氣交於中鬲激動丹氣塞於五内覺五
藏内其熱如火乃行育火之候也凡行持之
後或於三六之夜或於月盡之時忽然覺左
脅内丹在脅下動摇或微有聲一道熱氣横
遇丹田直入右脅之下其熱如火摇動良久
而定乃成四轉之功自此而後不行重六之

數
　　　　四轉歌
四轉行隂入右關
　左屬陽右屬隂四轉之候内丹左右以應
　其内隂之數自此内隂陽俱足
聖胎靈運産仙顔
　三轉養陽聖胎生魂四轉養隂聖胎生魄
　丹至四轉之内聖胎魂魄皆成就其五嶽
　精神與我内形貌一同乃出神眞身
圓光滿座神無礙

　四轉之後隂陽氣足正坐閑息内丹神光
　從頂門而出如一輪明月罩定身體神游
　内外出入無礙坐於室中可知千里之外
　禍福此之謂妙用成就也
鼓舞嬉游去又還
　神出入自在無礙隨意也
　　　望江南
丹往右四轉運行隂
　四轉之功養其内隂丹藏右脅以表隂也
逢六閉藏陽户氣

　鼻爲天竅氣之出入屬陽口爲地竅氣之
　出入屬隂三六之夜閉定鼻息絶其來去
　以陽氣内降充塞五藏之内此以陽養隂
　也
玉關泉透合丁壬
　閉住鼻息則華池水滿淋下心絡水火内
　交心氣下降腎氣上騰丁壬配合以養聖
　胎
龜戲任浮沉
　隂陽數足胎在右脅或昇或降隨氣摇動

　如龜在水任意浮沉也
時出入無礙貫他心
　聖胎神足出入無礙朝游西蜀暮入東都
　不出户庭坐觀海内至於人之心神使我
　之神交之可以知其人之意故曰貫他心
　乃他心通也
游戲神通常出面
　聖胎成就嬰兒出入面目之間游戲四海
　之内以表神通妙用之自然也
圓光周帀遍千尋

　内丹光明罩我之身其狀如月
寒暑不相侵
　　　口訣
丹入右脅之後養成四轉之功凡遇每月初
六十六二十六日半夜子時洗漱罷入靜室
中閉目盤膝叩齒三十六通集神定氣閉定
鼻息雖閉鼻息不得似日前入息直使鼻内
無出入之息湛然不動直候眞氣内滿丹氣
貫舌竅華池津液湧出滿口將欲溢出然後
款款咽之歸心其神水到心則激動神火五

藏覺熱遍身汗出四體舒暢爲一遍每至三
六之夜如此行三遍即止此爲神水神火抱
浴聖胎之候自此而後忽於行持之間内丹
自右脅其聲如雷鳴一道熱氣流入丹田鼻
中火光射出乃是内丹歸復丹田以成五轉
自此更不行閉陽户之息也
　　　五轉歌
五轉隂陽造化成
　三轉養内陽四轉養内隂至五轉内外隂
　陽數足造化之功已成養就聖胎神通自

　在
嬰兒盈尺弄陽精
　五轉之後内丹聖胎養就靈軀身長尺餘
　自此採日之精以養外陽奪天地造化之
　功也
寤游四海寐知所
　常人内無所養精神四散無所歸著晝則
　神在於心夜則神出於體及其睡著神無
　所守更不知有身亦不知所在隨魂逐魄
　入幽趣中與鬼同聚常於夢中無所不見

　至四大忽壞神隨鬼往隨福受生天堂地
　獄皆不由己乃因神不自識其身隨波逐
　浪故也得道之人内丹成就神舍於丹靈
　軀自在晝則神游夜則神定及乎睡著神
　見其身物不能誘是故魂魄潜伏百邪不
　干更無夢寐出離生死去來由我出神縱
　横莫測故丹經曰眞人無夢謂此也
去住無爲信步行
　望江南
珠自右飛電入丹城

　四轉功成隂陽數足内丹玄珠忽自右脅
　一道眞火飛入丹田其聲如雷鼻光如火
　乃是丹珠内隂内陽皆足復歸丹田以成
　五轉之位也
内養嬰兒盈尺象
　聖胎之内眞人成就出入頂門長尺餘也
時逢九數採陽精
　三轉養内陽四轉養内隂故隂陽皆足丹
　歸丹田功成五轉則奪天地造化採日之
　精以養其外陽修行之道自内及外其序

　順也故自五轉之後於一月之内逢三九
　之日採日之精以養聖胎矣
火向水中生
　行持之法以水求火以隂感陽水火既濟
　隂陽大和故曰火向水中生也
燒鬼嶽紫殿勢崢嶸
　常人於丹田下積隂氣謂之鬼嶽丹成五
　轉内外火發燒盡鬼嶽遍體純陽隂鬼山
　嶽焚燒陽神宫殿建立故曰燒山符子鬼
　難看也

隨意出游寰海内寐如沙磧卧長鯨時序與
偕行
　五轉之後造化功成與天地合德日月齊
　明變化與時流通故曰與偕行也
　　　口訣
内丹復入丹田五轉之功成就内之隂陽數
足當採外之隂陽以成大道凡遇每月初九
十九二十九三九之日當正午時面南盤膝
閉目對日而坐候氣定閉鼻息使息無往來
眞陽不漏充滿於内其内之眞火與外之眞

火交通自覺一身上下通紅明滿坐一二刻
後漸漸丹田眞水一道冷氣上貫於心如水
晶一團在其心上然後開眼開息從鼻中吸
日之氣九九八十一口納之於心其日氣到
心之後與眞水相激吸氣一半之後漸覺心
頭氣動内丹在丹田如魚湧躍乃是隂陽大
和至八十一口而止如此行持三年而畢三
載數足不採日精却採月華也
　　　六轉歌
六轉神全弄月華

　丹至六轉内外隂陽皆足聖胎神全其眞
　人與内身一體每遇月圓之夜採月之英
　華以積眞隂故曰弄月華
變胎魂魄影潜賒
　變胎謂凡胎成聖胎也五轉眞陽全魂化
　爲神六轉眞隂全魄化爲氣魂魄内外則
　日中游行更無其影自此之後鬼神不可
　見而隂陽不可測以爲眞仙之道影潜賒
　也
陽砂换骨隂消肉

　人之凡胎濁骨隂陽不潔不能上升得道
　眞人丹成四轉之後至五轉採日精納於
　丹田結爲陽砂採日一年之後其陽砂内
　純入於髓中换其凡骨内生仙骨但覺夜
　間汗出如白膏乃是凡骨隨汗而消也故
　曰陽砂换骨五轉换骨之後至六轉採月
　華納於丹田結爲隂粉採月華一年之後
　其隂粉内化入於肉中换其凡肉以養仙
　肌但覺大小便常有紫血隨氣换下乃是
　凡肉暗消仙肌肉生故曰隂消肉也

换盡由如玉去瑕
　玉之有瑕不成眞玉人有凡肌濁骨不成
　眞人六轉之後换其凡骨而生仙骨去其
　凡肌而生仙肌换盡無瑕神明純一也
　　　望江南
日精滿隂魄化無形
　六轉隂陽數全魂魄内化形體無形以登
　眞人之道也
每遇月圓開北户
　六轉之後每遇月圓十五夜運北方腎水

　交南方心火使内外水火既濟以結隂粉
　與天地造化通流以育聖胎也
神龜時飲碧瑶泠
　神龜腎水中龜也飲海龜兒人不識乃是
　採月之英華納於神水之府其神龜飲之
　清潔如玉水泠結成隂粉生於北海之中
　故象其瓊瑶也
形魄豈能停
　日中無影也
陽砂赤隂粉色微青

　日精所結屬陽其色赤象日也月華所結
　屬隂其色青象月也
粉换肉肌砂换骨凡胎换盡聖胎靈
　魂化合神魄化合氣清淨一體之中形神
　俱妙與道合一也
飛舉似流星
　學道之士能全其神未能换形則爲形所
　累故出神則身不動尸解則形不去丹成
　六轉换盡凡形而成仙質形神俱妙神之
　所向形亦隨之上昇九霄如星之快也

　　　口訣
丹成六轉當採月華每遇月圓十五夜半子
時洗漱畢對月而坐閉目盤膝定氣閉定鼻
息合口令口鼻絶往來之息使眞氣不泄於
外内之眞氣塞乎六腑腎之眞隂與太隂之
精内外攝受隂氣交通自覺一身瑩如水晶
湛然明朗一二刻間腎之眞水感動心火心
神之火一道熱氣降入丹田如一團火輪安
在瑠璃盤内然後款款開眼放息從鼻中對
月吸月之氣納入丹田吸八八六十四口而

止吸氣一半之後其月華眞隂激動丹田中
眞火水火相交如沸湯之狀四體汗出百脉
舒暢至六十四口而止如此行持二年乃畢
其功將入七轉之位也
　　　七轉歌
七轉飛騰四體輕
　仙體輕清飛舉自然也
靈光閉息滿丹城
　内丹點就形神故一身之體爲藏丹之城
　也丹至七轉使内外隂陽和會當須閉息

　千朝以成妙道之用
千朝却粒生神火
　丹成七轉閉息千朝使隂陽大和千日數
　足神氣合會五藏鼎新内外純一月光明
　徹於六府眞火照燭於五内藏府穀蟲化
　之爲水自此腸胃充實不納煙火之食饑
　飡仙果渴飲瓊漿
坤户施張浴海鯨
　内丹皆化之後隂形消盡唯有一竅名曰
　坤户以象其隂也每遇神丹火盛則於三

　九之日投身水中運其丹珠從坤户出呼
　吸弄水嬉游自在一二時久復還其丹納
　於丹穴以製火候之盛也
　　　望江南
形透日七轉任飛騰
　七轉之後形神俱妙内腑外形皆爲仙器
　日中游行形影通明色如紅玉飛舉騰空
　縱横任意也
幽入深巖圖宴坐息無來去使神凝
　七轉之功要在和順内外使外之日月英

　華合乎心腎之水火隂陽交通神氣和會
　幽入巖谷之中宴坐百日閉定鼻息以絶
　呼吸之氣神氣沖和凝然大定五藏内實
　不食塵世之物證逍遥之道也
却粒著奇能生神火返本氣清澄
　閉息千日神火内發蕩盡穀蟲更無食念
　返本還元抱一清淨故曰氣澄清
九候浴時開地户
　凡遇神火太過五藏發熱則逢九之日入
　於水中浴其眞丹光明如火輪之狀從地

　户中出故曰開地户也
月中取火日求冰
　月者隂之象神火至陽之物地户隂之竅
　引導陽光從地户隂穴中出故曰月中取
　火也日者陽之象神水至隂之物舌竅者
　陽之竅通流神水從舌竅陽穴而出故曰
　日求冰也
五内换重新
　五轉换骨六轉换肉七轉换五藏五内者
　五藏也故曰五内换重新也

　　　口訣
丹至七轉須當遠離塵市入深山之中巖間
宴坐閉息凝神口鼻絶往來之息使眞隂眞
陽交於腹内奪天地造化之功歸於四體千
日之後五藏换盡胎氣變爲仙腑但覺頂門
竅開出赤黑之氣乃是胎氣發散千日數足
頂門竅合乃是胎氣出盡七轉功滿也自此
而後五藏結實不納煙火之食若有時五藏
丹火内發鼻竅火出則入水中閉定鼻息則
丹珠神火從隂户而出浮於水面如牛弄黄

直候舌下神水如泉則丹火自息吸其丹珠
復入坤户直至八轉地帶成就更無火毒則
不須浴也
　　　八轉歌
八轉還元地帶垂
　嬰兒在母腹中胞胎裏定氣不能出而無
　所損者蓋嬰兒臍中有臍帶銜在口中呼
　吸之氣往來不絶此乃自然胎息故無損
　也丹成八轉後復於臍中生一臍帶亦如
　嬰兒之形還其本始之道故曰還元地帶

　垂也
周行胎息養嬰兒
　眞人得地帶行周天之氣故能長生
有時火發燒丹窟深入泠泉弄赤龜
　赤龜丹珠也八轉之後内鍊眞火使無熱
　毒之患凡遇火發即口銜地帶閉息九日
　至第九日眞水自丹田如湧泉泛漲直至
　重樓十二環丹珠在其神水中如龜戲水
　自此之後眞火無毒更無丹熱之患故曰
　深入泠泉弄赤龜也

　　　望江南
内外遍八轉始還元
　丹至八轉外之形體内之五藏盡皆换遍
　復生地帶如同嬰兒之狀故曰返本還元
　也
地帶長垂生坎户周行胎息貫天門
　地帶臍之帶也生於臍中屬北方坎卦故
　曰生坎户也天門華池之竅也地帶貫於
　口中行周天之息以調火候故曰周行胎
　息也

太始道方存
　太始之道生天地之始丹成八轉一始天
　地造化之初也
純一體
　内外純成陽也無一點隂氣故曰純一體
　也
黑赤氣常噴
　黑赤者神火之氣也丹成八轉息之往來
　從鼻中出常見黑赤之氣故曰氣常噴也
丹火發來燒内境泠泉深處浴猴猻

　丹火之患運神水以制之更無丹火之候
　蓋丹者心珠心象猴也以神水浴丹其神
　丹浮沉於神水之内故曰浴猴猻也
神水赤龜吞
　丹浮神水之中如龜之吞水取其狀也
　　　口訣
丹成八轉地帶生於臍中若遇丹火内發五
藏燥熱即閉目宴坐以地帶接於華池之下
使息氣内通行周帀運用之道自閉息之後
丹田眞水日月漸長至第九日神水直至重

樓十二環丹珠浸於神水之中去盡火毒自
此之後更無發燥之候至第九夜子時閉息
吸神水入泥丸過夾脊復入丹田以畢其功
也
　　　九轉歌
九轉逍遥道果全
　更無運用
三千功行作眞仙
　九轉丹成其内三千行積於外丹成功滿
　方得上升故許旌陽除蛟龍之害乃得上

　升孫思邈救萬病乃得飛舉皆三千功成
　方上升也
金丹玉簡宣清詔
　三千功成之後玉皇賜詔接以金丹以除
　塵厭金丹入腹地帶自落上朝玉皇名在
　仙籍也
鶴駕雲車赴洞天
　　　望江南
丹九轉純一太初顔
　丹成九轉與天地齊年純一太初大道之

　元也丹成之後形與道合顔同太初
内外無爲常抱朴縱横海外與人間功行積
丘山青闕詔玉簡賜金環
　賜玉簡金環爲符契以朝天帝也
飲罷刀圭乘羽駕
　刀圭服金丹也金丹入腹地帶自落足下
　雲生乘羽毛爲騎以赴天闕也
旌幢簫鼓過天關朝帝列仙班
　天樂來迎簫韶合奏
陳先生内丹訣
