








太上洞玄靈寳授度儀表化九
臣修靜依棲至道翹竚靈文造次弗忘幸㑹
有數顧使草茅之品獲披龍鳯之章妙重尊
嚴非所堪勝誠欣誠懼冰炭于心自從叨竊
以來一十七年竭誠盡思遵奉修研翫習神
文耽味玄趣心存目想期以必通秉操勵情
夙夜匪懈考覽所受粗得周遍自覺神開意
解漸悟理歸宛義妙致本自仰絶其麤跡近
㫖謂可彷彿伏㝷靈寳大法下世度人玄科
舊目三十六卷符圖則自然空生讃說皆上

眞注筆仙聖之所由歷劫之筌範文則竒麗
尊貴事則眞要宻妙辭則清虚玄雅理則幽
微濬逺摽明罪福權便應適戒律軌儀導達
羣方靈音八振聾盲開豁法門四達巨細獲
所洋洋大化無量法橋但正教始興天書寳
重大有之藴不盡顯行然即今見出元始舊
經并仙公所禀臣據信者合三十五卷根末
表裏足相輔成大乗之體備用不少但授度
威儀唯有二表關奏啓請無其典式若聖人
傳法則天眞列具不假名引之煩今下俗滓

穢必須神官感通達御旣闕成科於愚夫罔
厝自靈寳導世以來相傳授者或緫度三洞
同壇共盟精麤糅雜小大混行時有單受洞
玄而施用上法告召錯濫不相主伍或採博
下道黃赤之官降就卑猥引屈非所顛倒亂
妄不得體式乖違冥典迷誤後徒臣每晨宵
歎惋内疚泣血旣眞師渺邈不可希期鑚求
世學永無其文事要急用實宜充備臣敢以
嚚瞑𥨸按金黃二籙明眞玉訣眞一自然經
訣准則衆聖眞人授度之軌敷三部八景神

官撰集登壇盟誓爲立成儀注旣幽玄逺絶
非肉眼可測神明事微豈尸愚所體執筆戰
悚形魂交喪懼以謬越致罪又慮造作招考
進退屏營如蹈刃毒繕治雖竟不敢擅用謹
潔身清齋於三寳御前誦讀一過恩惟
太上衆尊玄中大法師垂神照鑒矜察所啓
若萬有一毫之補合請施行如其不允輒當
毀除可否之宜要以靈瑞爲證願特賜告効
伏須感應謹啓臣修靜誠惶誠恐稽首再禮
以聞(臣)陸修靜謹進

太上洞玄靈寳授度儀
黃籙簡文靈仙品云奉受經法當爲三師開
度弟子一十九人建功立德諸天有名乃得
登壇告盟佩受五老赤書眞文玉篇三部八
景二十四眞天仙乗騎上眞之官功名不立
輕受大法三官所執生死苦考由明法曹明
眞科云盟用金錢二萬四千以質二十四炁
生官重眞之信闕則三部八景之神不度人
命籍無金錢銅亦可准都闕考屬都神曹明
眞科云用上金五兩以盟五嶽爲寳經之信

玉訣云上金九兩上誓九天闕則犯慢經之
科五嶽靈山不領人學籍考屬隂官曹明眞
科云用五方紋繒各四十尺以關五帝爲告
誓之信闕則五帝不受人名爲五帝魔王所
壤使人志念不專考屬水官泉曲曹明眞科
云用金龍金鈕各三枚投山水土爲學仙之
信不投此三官拘人命籍求乞不達有違考
屬九都曹
玉訣云裂南和丹繒五尺(絳紋/繒也)爲巾於案上
請靈寳五篇眞文及五符

玉訣云割碧林之帛五尺(青紋/繒也)爲巾以覆眞
文符上
玉訣云令眞文五符處丹青中間以爲落髪
歃血之盟也青以代髮丹代歃血之盟誓眞
人不傷神損德故以代之爾
玉訣云五種雜和之香經乃不記多少甞用
二斗五升可足又應須五綵雜華一斗准眞
人授度時以散十方用之大席五領七章案
五香爐奩又本命繒(隨年/尺數)
　右八件物登壇事信誓用之

玉訣云春用甲寅乙卯夏用丁巳丙午四季
用戊辰戊戌已未己丑秋用庚申辛酉冬用
癸亥壬子建王之日登壇也
玉訣云當於靈嶽作髙壇四方欄纂東西南
北王上開五門安五榜榜文如左
九炁青天安寳華林青靈始老君蒼帝君九
炁青牙天君太上眞玉青腰玉女東卿諸靈
官青華元陽門(青書赤地/安東門上)
三炁丹天梵寳昌陽丹靈眞老君赤帝君朱
丹三炁天君元炁丈人朱宫太丹玉女南郷

諸靈官洞陽太光門(赤書黄地安/南方門上)
元洞太帝天玉寳元靈元老君太帝眞人子
丹黄庭戊已天蒼玉女中黄大帝官君元黃
髙晨門(黃書白地/安正門上)
七炁白天七寳金門皓靈皇老君白帝君明
石七炁大夫太上白素玉女西郷諸靈官通
隂金闕門(白書黒地安/西方門上)
五炁玄天洞隂朔單鬱絶五靈玄老君黒帝
君玄滋五炁天君太上靈君夜光玉女北郷
諸靈官隂生廣靈門(黒書青地安/北方門上)

九天衆靈五嶽名山眞人江河四瀆三官九
府諸靈官地仙玉女五嶽飛仙神仙諸仙官
君元黃高晨門(紫書黄地/安正門左)
　右六榜安著五門上東西南北四門依位
　各一榜正門上施戊已九天二榜著門之
　左右也用香爐五枚施置壇之内五方以
　五色繒綵著五案下又别用一案於壇中
　請眞文五符經文又用一案以奏表度事
　合七案金錢之物列度事案前
黃籙簡文云受法當依明科齎信詣師對齋

七日黃繒章表奏言諸天所受書文露壇一
宿無有風炁文不吹摇骨名合法告盟而傳
爲風所吹使退齋三日便如先法三過被風
其人先無玄名善功三界不舉五帝不保骨
炁不合不得輕傳考由司正曹
靈寳大盟宿露眞文拜表出官啓奏次第如
左於名山壇地置竟師與弟子俱從地戸入
左迴師入内壇王門北向三捻香(先以弟子/所受眞文)
(二籙著/案上)
弟子往外壇南靣北向三拜伏地稽首對章

師嗚天皷三十六通
　　　次發爐如法
　　　次出官
謹出臣身中五體眞官功曹吏出臣身中三
洞飛仙上三天執法開化隂陽功曹度道消
災散禍解厄君吏各十一人岀上髙眞臣身
治職君吏某治建節監功大將軍前部効功
後部効殺驛庭令驛庭丞四部監功謁者臣
身中仙靈直使正一功曹治病功曹左右官
使者隂陽神決吏科車赤符吏剛風騎置驛

馬上章吏等各二人岀出者嚴装顯服冠帶
垂纓整其威儀直使功曹戴通天之冠衣皁
紈單衣正一功曹冦朱陽之幘絳章單衣使
者冠九德之冠五色夀命單衣腰帶虎符左
佩流金火鈴右佩豁落七元齊執玉簡直使
功曹住立中央治病功曹營衞臣身左官使
者持幢在前右官使者建節在後陽神泱吏
立左隂神泱吏立右上部功曹遠望上天中
部功曹遠瞻八方促炁功曹催促十方都官
使者帀遶臣身郎吏虎貴察姧鈎騎都官僕

射天騶甲卒天丁力士收炁食炁吏收神食
神吏收鬼食鬼吏收精食精吏收毒食毒吏
收邪食邪吏誅符破廟吏科車赤符吏剛風
騎置驛馬上章吏飛龍騎吏屯住臣等前後
左右功曹使者嚴装事竟羅列鹵簿▲啓靈
寳官屬監齋仙王典經侍郎衞靈司馬三洞
諸君官將吏天師所布下二十四治三十六
靖廬七十二福地三百六十名山崑崙等上
宫三萬六千餘神日月星宿璇璣玉衡天地
五帝三界宫君將吏及道上二玄三元四始

四面方位風炁注炁甲子諸官君將吏考召
東九夷胡老君南八蠻越老君西六戎氐老
君北五狄羌老君中央三秦傖老君五嶽四
瀆丘沼君諸廟神所在高山卑谷山林盂長
十二溪女根源本始土地之主社稷將吏一
時嚴裝與臣身中功曹使者飛龍騎吏上啓
太上玄元太上大道君太上老君太上文人
無上玄老十方無極大道道德衆聖天尊至
眞大帝天帝天師女師三師君夫人門下行
文書事十二書佐按章從事操臣謹授上學

道士某甲等靈寳大法靈眞文八景内音二
籙黃素表一通在玉案上請省出官訖
　　　次讀表文
　　　次重約勑
重勑臣身中五體眞官官一小吏十二書佐
嚴装顯服冠帶垂纓及時操臣拜露眞文章
表上詣太上曹隨事進對誤字爲易脱字爲
益若言辭到錯尋逐治正必使上合無令上
官有所譴却六天羣魔下官故炁斷截公文
分别關奏以時上逹伏須告報

　　　次起北向叩齒九通祝曰
髙上元始九天靈尊上眞玄遐道幽瓊軒三
五運推七宿攺晨虚皇控轡五帝定仙青宫
緫録符命靈山是日元吉萬眞開陳上學甲
乙宿命因縁得遇神經上皇寳篇謹於玄嶽
上盟九天下告五帝十二河源乞丐記領奏
上髙晨普告萬靈列位皇壇營衞威式按如
太眞須到明日御合啓傳
　　　次復官
臣身中功曹使者籙上將軍吏兵上章之官

効力事訖還入臣身中在左還左在右還右
安隱九官六府金堂玉室十二關機之中緾
身繞骨經衞百脉若有典主保護臣身直使
功曹差次檢押無令錯互須臣後召復出奉
行一如故事(鳴法鼓三通/咽炁三過)
　　　次起再拜復爐如法(畢師與弟子/從地戸出)
明日登壇告大盟次第法
平旦言功竟弟子若多攺壇如前用六牓安
著五門上東西南北四門依位各一牓王門
上施戊已九天二牓著門之左右也(訣云中/央門在)

(正門下季上如春在丑衆眞門在/正門上孟上如春在巳他效之)如弟子少
即用齊壇依常黃籙齋法也更銷設修飾嚴
淨布置陞壇所須等物悉具備鳴鐘法師與
弟子臨壇三師五保嚴裝法服弟子皆玄冠
黃褐執簡齊肅香花讃引悉皆如法先引弟
子遶壇三帀至東南角向西倚讃唱勿停次
引師復遶壇三帀至西北角倚師去壇三十
歩或七步便叩齒三十二通思紫雲覆冠一
壇(或一/山)五帝神兵各十萬人來迎兆身了了
分明乃祝曰

神眞出遊萬帝駭驚玉虚玄衞天宿倒傾五
嶽司官莫不輔靈命召十方驅䇿天兵率天
以下咸到皇庭令我登仙洞得道精審知不
祥通幽究冥所向所陳悉合玉清畢乃徐行
登壇從西北天門入戸祝如法昇都壇左迴
向西北九拜朝九天主訖叩齒九通祝曰臣
甲令傳弟子某甲九天寳經至上玉諱清齋
宿奏氣命合眞乞𩔖下監眞玉仙典録侍郎
衞靈司馬下監盟文及所啓所付畢得上聞
壇左行還向東南再拜又啓曰

髙上元始天王今日上願八㑹曰吉時清謹
於玄壇(或云/嶽)盟度玄經乞丐告下五帝靈山
監臣盟誓早賜神仙得乗飛軿上昇帝晨畢
法師倚次命弟子從東南地戸入都壇上向
西北九拜竟師左迴立地戸上弟子左迴立
天門上迴向東南再拜還北靣南向伏師迴
北向立叩齒三十六通誦金眞太空章一篇
以制萬魔其辭曰
天魔乗空發萬精駭神庭託化謡歌章
隨變入無名囂氣何紛紛穢道當塗生

雲中舍朱宫北帝踊神兵鼓洋自知道
玄運來相征上景御飛轡迅駕檢雲營
促校北帝録收執羣魔名豁落張天羅
放威擲流鈴金眞輔空洞玉光煥八冥
金玄守上宫神虎戮天精剪滅萬祅炁
億億悉齊平上承九天信嘯命靡不傾
招眞究三洞慧誦朗自清八道望玄▲
七轉緯天經混合帝一眞拔度七祖程
消滅五苦根反魂更受榮金光曜寂室
神燭自然生香華散玉宇煙氣徹玉京

帝遣徘徊輦三元降緑軿迅駕騰九玄
朝我玉皇庭
畢便左行弟子隨師從天門入内壇(一云正/門入)
左迴三上五方香從東始周竟還西靣向東
法師閉目内思存見五臟五嶽五星五帝備
衞身中映蓋一體體作金色從肺後岀項有
圓光如日像使照明十方身中了然盡見内
外畢
　　　次誦衞靈神祝曰
九炁青天明星大神煥照東郷洞映九門轉

燭陽光掃穢除氛開明童子備衞我軒收魔
束祅上對帝君奉承正道赤書玉文九天符
命攝龍驛傳普天安鎭我得飛仙
南方丹天三炁流光熒星轉燭洞照太陽上
有赤精開明靈童緫禦火兵備守三宫斬邪
束祅剪截魔王北帝所承風火入衝流鈐交
煥敢有不從正道流行我享上功保天長存
億劫無終
七炁之天太白流精光曜金門洞朗太冥中
有素皇號曰帝靈保神安鎭衞我身形斷截

邪源王道正明宫宅整肅三景齊并道合自
然飛昇紫庭靈寳符命普惠萬生功加一切
天地咸寜
北方玄天五炁徘徊辰星煥爛光曜太微黒
靈尊神飛玄羽衣備衛五門檢精捕非敢有
干試豁落斬摧玉符所告神眞八威邪門閉
塞正道明開映照我身三光同輝䇿空駕浮
舉形仙飛
黃中理炁緫統玄眞鎭星吐輝流煥九天開
明童子一十二人元氣陽精焰上朱煙同照

一室及得我身百邪摧落殺鬼萬千中山神
呪普天使然五靈安鎭身飛上仙
　　　次叩齒二十四通
　　　次發爐祝曰
無上三天玄元始三炁太上老君召出臣甲
身中三五功曹左右官使者左右捧香驛龍
騎吏侍香玉童散花玉女五帝直符直日香
官各三十六人出關啓此聞土地里域眞官
正神臣今正爾燒香傳授願得太上十方正
眞生炁降注臣身中令臣所啓速逹徑御至

眞無極道前
　　　次師引弟子左行執謁版西靣向東
　　　唱東方天尊方各三拜亦可一拜亦
　　　可不須版直依方唱次南次西次北
　　　次東北次東南次西南次西北次上
　　　方次下方具如一文
臣等至心歸命東方無極大上靈寳天尊蒼
帝九炁天君東郷諸靈官(其帝先生姓氏名/再禮謁十方並同)
至心歸命南方無極太上靈寳天尊炎帝三
炁天君南郷諸靈官

至心歸命西方無極太上靈寳天尊白帝七
炁天君西郷諸靈官
至心歸命北方無極太上靈寳天尊黑帝五
炁天君北郷諸靈官
至心歸命東北無極太上靈寳天尊梵炁始
青天君東北郷諸靈官
至心歸命東南無極太上靈寶天尊梵炁始
丹天君東南郷諸靈官
至心歸命西南無極太上靈寳天尊𣑽炁始
素天君西南郷諸靈官

至心歸命西北無極太上靈寳天尊梵炁始
玄天君西北郷諸靈官
至心歸命天門上方無極太上靈寳天尊玄
都玉京金闕七寳玄臺紫微上宫三十二天
上帝飛梵大羅天君眞人玉女上方諸靈官
至心歸命地户下方無極太上靈寳天尊九
土髙皇四司五帝隂陽水府十二仙官洞淵
洞虚洞元三十六地元皇天君五嶽四瀆地
上諸靈官
臣謹按太眞盟訣齋訣登壇辦具以昨某時

表靈尊文期誠瓊軒衆靈輔位致使雨寢嘉
辰風息清晷延兹十天三炁流光威式雲布
無上開陳某甲洪幸謬興難剋之因叨冀難
成之果謹依法啓傳符自始迄終得離風雨
使佩受後願無躓礙(各叩頭/摶頰)
　　　次法師就位東向弟子還東靣西向
　　　伏地法師長跪又叩齒二十四通岀
　　　官
謹出臣身中五體眞官功曹吏岀臣身中靈
寳洞玄三部八景洞天八府飛天上仙官各

二十四人出
三部八景洞天飛行三五直靈神仙正一昇
玄功曹各二十四人出
三部八景洞天飛行三五直靈神仙直使生
炁功曹各二十四人出
三部八景洞天飛行三五直靈神仙靈寳青
帝功曹各二十四人出
三部八景洞天飛行三五直靈神仙靈寳赤
帝功曹各二十四人出
三部八景洞天飛行三五直靈神仙靈寳黃

帝功曹各二十四人出
三部八景洞天飛行三五直靈神仙靈寳白
帝功曹各二十四人出
三部八景洞天飛行三五直靈神仙靈寳黒
帝功曹各二十四人出
三部八景洞天飛行自然靈寳神仙通眞度
命使者各二十四人出
三部八景洞天飛行自然靈寳神仙傳事飛
天使者各二十四人出
三部八景洞天飛行自然靈寳神仙香官生

炁使者各二十四人出
三部八景洞天飛行自然靈寳神仙洞明青
帝使者各二十四人出
三部八景洞天飛行自然靈寳神仙洞明赤
帝使者各二十四人出
三部八景洞天飛行自然靈寳神仙洞明黃
帝使者各二十四人出
三部八景洞天飛行自然靈寳神仙洞明白
帝使者各二十四人岀
三部八景洞天飛行自然靈寳神仙洞明黒

帝使者各二十四人岀
三部八景洞天飛行自然靈寳神仙監功謁
者各二十四人出
三部八景洞天飛行自然靈寳神仙校事謁
者各二十四人出
三部八景洞天飛行自然靈寳神仙侍香玉
童各二十四人出
三部八景洞天飛行自然靈寳神仙散花玉
女各二十四人出
三部八景三十二天洞天入景飛行靈寳五

帝直符各二十四人出出者各依儀嚴裝天
衣仙服冠帶垂纓齊光顯曜整其威儀建九
色之節執簡持幢把召神之信命魔靈旙各
按位署列住十方散花燒香營侍臣身
太玄三部洞天八景自然靈寳飛仙度命天
仙兵馬各九億萬騎出
太玄三郭洞天八景自然靈寳神仙度命地
仙兵馬各九億萬騎出
太玄三部洞天八景自然靈寳神仙度命飛
仙兵馬各九億萬騎出

太玄三部洞天入景自然靈寳神仙度命眞
人兵馬各九億萬騎岀
太玄三部洞天八景自然靈寳神仙度命神
人兵馬各九億萬騎岀
太玄三部洞天入景自然靈寳神仙度命日
月兵馬各九億萬騎出
太玄三部洞天入景自然靈寳神仙度命星
宿兵馬各九億萬騎出
太玄三部洞天八景自然靈寶神仙度命九
宫兵馬各九億萬騎出

太玄三部洞天八景自然靈寳神仙度命五
帝兵馬各九億萬騎出
太上三部洞天八景自然靈寳神仙度命五
嶽兵馬各九億萬騎出
太玄三部洞天八景自然靈寳神仙度命三
河四海兵馬各九億萬騎出
太玄三部洞天八景自然靈寳神仙度命諸
天督仙兵馬各九億萬騎出
太玄三部洞天八景自然靈寳神仙滅度生
尸兵馬各九億萬騎出

太玄三部洞天八景自然靈寳神仙開度更
生兵馬各九億萬騎出
太玄三部洞天八景自然靈寳神仙金龍騎
各九億萬衆岀
太玄三部洞天八景自然靈寳神仙飛龍騎
各九億萬衆岀
火玄三部洞天八景自然靈寳神仙遊龍騎
各九億萬衆出
太玄三部洞天八景自然靈寳神仙神龍騎
各九億萬衆出

太玄三部洞天八景自然靈寳神仙驛龍騎
各九億萬衆岀
太玄三部洞天八景自然靈寳神仙雲龍騎
各九億萬衆出
太玄三部洞天八景自然靈寳神仙龍虎騎
各九億萬衆出
太玄三部洞天八景自然靈寳神仙龍騰騎
各九億萬衆出
太玄三部洞天八景自然靈寳神仙度命九
炁天官青牙玉女各二十四人出

太玄三部洞天八景自然靈寳神仙度命三
炁天官朱丹玉女各二十四人出
太玄三部洞天八景自然靈寳神仙度命七
炁天官明石玉女各二十四人出
大玄三部洞天八景自然靈寳神仙度命五
炁天官玄滋玉女各二十四人出
太玄三部洞天八景自然靈寳神仙度命中
央黃上天官靈劒玉女各二十四人出
太玄三部洞天八景自然靈寳神仙東嶽青
帝主圖飛天吏各二十四人岀

太玄三部洞天八景自然靈寳神仙南嶽赤
帝主圖飛天吏各二十四人出
太玄三部洞天八景自然靈寳神仙中嶽黃
帝主圖飛天吏各二十四人出
太玄三部洞天八景自然靈寳神仙西嶽白
帝主圗飛天吏各二十四人岀
太玄三部洞天八景自然靈寳神仙北嶽黒
帝主圖飛天吏各二十四人出眞仙神官兵
馬乗騎一合屯住臣前後左右羅列行伍自
然五色素雲映蓋身形流精散炁布滿十方

周天覆地營衞臣身一切嚴裝事訖正一昇
玄功曹通眞度命傳事飛天使者五帝直符
直事擎玄空之案對在臣前銜臣口中辭語
分别關啓上下中央四靣入方天官地神五
嶽四瀆九江八極名山大澤五帝眞官四司
監察九部考召玄元始炁甲子諸官君無窮
無極無髙無下無深無淺無幽無顯無鞅數
衆眞官注炁乾皇九宫八卦六甲眞人根元
本始土地之主社稷將吏一時嚴裝與臣身
功曹使者飛龍驛龍騎直符直事上啓

無上元始太上大道五老上帝至真大聖尊
神玉陛下十方無極大道道德衆聖天尊太
帝天帝玄中大法師諸官君臣以有幸宿世
因縁九天之劫延及今身遭遇明連大法流
行得以穢質叅染靈文上清金書三洞寳經
自叨竊以來尊仰上法心希神仙而精誠淺
簿未能感靈常恐罪至淪没九泉天慈廣大
首領得全誠宜守短不敢有言今三洞御運
靈寳下教先度並昇仙官空缺應須中賢以
充諸天臣受法之日應更度人先有宿名金

格玉録合眞之人周歷八極從虚無中來今
有宿命某嶽眞人某甲年若干歳體行眞素
骨命合眞巳受上法九天靈文所參淺狹未
見道源信向苦至祈請積年今齎金繒法信
求受臣所佩元始五老赤書玉篇眞文金書
紫字玉文丹章二十四眞三部八景圖神仙
乗騎諸天内音自然玉威䇿録八字等文神
杖衆事盟命寳經投誠啓訴九祖爲證誓爲
身寳約無愆違臣受法禁重不敢輕宣備加
核實辭誠愈堅察其丹心謂可成就旣法有

開度不敢閉絶輒按黃籙簡文靈仙科品與
某甲對齋三日宿露眞文天清地靜四氣怙
然不風不揚應法合眞今謹依先師舊典明
眞大法玉訣之要付授某甲身共登皇壇金
繒鎭靈謹先拜黃繒赤表一通上詣九天表
露在玉案上分别請省
　　　次讀表文
　　　又叩齒三通送表
謹遣臣身中五體仙官乗騎重勑功曹使者
奏事直符傳言書佐嚴裝顯服冠帶垂纓及

時操臣度道黃繒赤表一通上詣元始五老
上帝至眞大聖尊神御前若所言倒錯文字
謬誤不依舊法者願爲隨事正定必使上合
無令上官典者有所譴却若有邪魔鬼賊干
截公文者收付所在禁獄依事治罪令臣所
上御達所願必至恩惟原理伏須告報
　　　次弟子左轉南向師左廻北向長跪
　　　鳴皷三十六通
太上靈寳無上洞玄法師某甲先生臣嶽甲
稽首再禮謹上請

太極典經仙郎侍經玉郎監度司馬四司五
帝玉童玉女手執紫毛之節十絶靈旛從萬
神千眞前吹鳯鳴後奏天鈞燒香散花一時
浮空而降天儀羅列監度盟言臣謹因衆眞
仙官飛龍驛吏上啓
太上無極大道太上大道君元始五老上帝
靈寳元尊十方自然至眞四方大聖金闕上
帝太極眞人太上玄一三眞人清玄衆尊瓊
闕下臣以下愚行尸臭肉宿福願㑹遭遇眞
經得奉受大法三洞寳文道髙理妙非所任

當夙夜懼惕形魂無寧臣某誠惶誠恐頓首
頓首死罪死罪臣謬忝非分冒敢獻言伏尋
尊經祕重淵蹟洞源誠非小臣所可揄揚且
明科典制五八聽傳臣佩法始淺未宜宣露
但大㑹垂周世運短促禍福交謝道須忠賢
廣加開度令入法門雖今人情浮僞虚實難
明然至心翹翹微在可識勤求欵到不得閉
絶臣向拜表上聞謹有某帝眞人某甲體性
慈仁質素竟白抗心髙上不務榮華耽虚味
眞願慕神仙叅履上法大乗之教勸化開度

立德建功恭勤丹苦孜孜不倦鑚勵積載志
極道源今齎金繒寳信受眞之具誓訴諸臣
九祖爲證求佩靈寳元始五老赤書眞文寳
符三部八景二十四眞神官吏兵諸天内音
玉字八威䇿文神杖衆事如臣所見某甲骨
性志行宜合成就謹依明眞舊典建壇立盟
告誓九天按科付授約爲身寳不得負違輕
泄漏慢毀本伐宗生死父母及得某身受考
風刀萬劫無原恩惟
太上衆尊十方聖眞四司五帝照鑒盟言謹

以啓聞須御奉行臣某誠惶誠恐稽首再拜
　　　次法師啓奉畢於是起弟子從師後
　　　三上五方香從東始毎至一方輒長
　　　跪上香周竟便巡行三帀散花十方
　　　于時當誦詠五眞人頌誦一篇弟子
　　　再禮唱善
　　　太極眞人頌曰
太上大道君出是靈寳經髙妙難爲喻
猶彼玄中玄自然無爲道學之得髙仙
大乎洞虚經安坐朝諸天上寳紫微臺

下藏諸名山煥爛龍鳯文戢耀在無間
妙哉太上道無爲常自然王侯及凡庶
所貴唯忠賢宿命有福慶卓拔在昔縁
法師轉相授寳信劫數年廣念度一切
大福報爾身供養必得道奉行成至眞
大道無彼我傳當得其人
　　　太上玄一第一眞人頌曰
衆妙岀洞眞煥爛耀太清奉者號仙人
體無永長生逍遥戲玄虚宫殿羅無形
蒨粲七寳林晃朗日月精龍驎交横馳

鳯凰翔悲鳴太上治紫臺衆眞誦洞經
揲香稽首禮旋行遶宫城三周歸髙座
道王爲應聲人主宏至道天下普安寧
　　　太上玄一第二眞人領曰
虚無常自然强名字大道緬邈無邊際
衆妙歸靈寳閉眼存至眞精思降十老
昇仙永無爲靈顔常妙好渴飲玉池醴
飢食金光草靜慧度八難濟世諸苦惱
　　　太上玄一第三眞人頌曰
妙哉靈寳經太上自然文奉者致得仙

號曰眞天尊受命宣道教眞爲超俗才
事畢昇神仙宫殿治玄臺時降崑崙山
逍遙憇蓬萊
　　　太上正一眞人三天大法天師領曰
靈寳及大洞至眞道經王如有五千文
髙妙無等雙奉行立飛仙玄居治虚空
侍衞太上臺逍遥紫微宫萬劫猶電頃
長存永無窮道眼巳備足豁落自冥通
幽昧無不知安坐觀十方
　誦畢法師弟子各還復位南北相對披眞

　文於案上師誦眞文序畢弟子再禮次依
　玉訣正音字字解說口授讀度弟子承受
　訣言東方安寳華林青靈始老九炁青天
　赤書眞文
　　　東方赤書玉篇
東方九炁始皇青天碧霞鬱壘中有老人
緫校圖録攝炁舉仙歲星輔肝角亢鎭眞
氐房心尾四景迴旋箕主七辰玉斗明輪
承炁捕非掃除災羣東山神呪攝召九天
赤書符命制㑹酆山束魔送鬼所誅無蠲

悉詣水宮敢有稽延下制東河溟海水神
大劫洪災蛟龍負身水府開道通徑百千
青帝赤文風火無間
　　　南方赤書玉篇
南方丹天赤帝玉堂中有大神號曰赤皇
上炎流烟三炁勃光神仙受命應運太陽
熒惑輔心井鬼守房柳星張翼抗御四郷
軫緫七宿迴轉天常召運促㑹正道驛行
赤文命靈北攝酆山束送魔宗斬滅邪原
符教所誅明列罪源南山神呪威伏萬方

羣祅滅爽萬試摧亡南河水帝太伯龍王
神呪流行普掃不祥洪水飛災止蛟召龍
開除水徑千道萬通敢有干試攝送火宫
赤書所告莫有不從
　　　中央赤書玉篇
中央緫靈黃上天元始生五老中黃髙尊
攝炁監眞緫領群仙典録玄圖宿簡玉文
催運上炁普告萬神鎭星輔脾迴度北元
魁𩲃主非截邪斬姧▲▲魓𩳐掃穢除氛
魒正玄斗明度天關九天符命金馬驛傳

勑攝北帝遏塞鬼門剪除不祥莫有當前
中山神呪召龍上雲制㑹黃河九水河源
不得殆縱善惡悉分千祅萬姧上對帝君
莫有干試太陽激燌赤書玉字宣告普聞
　　　西方赤書玉篇
西方素天白帝七門金靈皓映太華流氛
白石峩峩七炁烟煴上有始生皇老大神
緫領肺炁主校九天檢定圖録制召上仙
太白檢肺奎婁守魂胃昴畢觜主制七關
參緫斗魁受符北元赤書玉字九天正文

攝召萬炁普歸帝君西山神呪八威七傳
符水上龍召山送雲在所校録同到帝門
輔衞上眞斬滅邪源若有不祥截以金關
赤書符命風火驛傳
　　　北方黒帝赤書玉篇
北方玄天五炁徘徊中有黒帝雙皇太微
緫領符命仙錬八威青裙羽䙱龍文鳯衣
上帝所舉制到玉階北辰輔腎斗牛衞扉
女虚危室豁落四開辟緫七星執凶紏非
却災掃穢明道洞輝北山神呪激陽起雷

流鈴煥落玃天振威北酆所部萬祅滅摧
九河傾訖鳥毋群飛蛟龍通道水陌洞開
赤文玉書驛龍風馳
　　　五魔玉諱
九炁天中空洞青靈魔王姓巴元諱醜伯三
炁天中空洞赤靈魔王姓負天諱擔石中黃
髙皇天中空洞黃靈魔王姓横天諱擔力七
炁天中空洞白靈魔王姓反山諱六目五炁
天中空洞黒靈魔王姓監醜諱朗馥
　　　度上部八景

　　　清微天主上部赤字玉訣(青書玉字/三十二字)
上天虚無玄洞九五太上阿房統靈威戸
玉衡攝氣腦華玄覩統御上部通神達古
　　　度中部八景
　　　大赤天主中部赤字玉訣(朱書玉字/三十二字)
赤明開眞三天氣和洞丹陽光五藏不枯
丹天所寳朱宮扶蘇納錬流泉朱元無徂
　　　度下部八景
　　　禹餘天主下部赤字玉訣(黃書玉字/三十二字)
黃中理氣元生自尊胃管幽通六府俱存

白元公子桃康德淳養育朱丹洞神往還
　　　東方青帝八㑹内音自然玉字九炁
　　　緫諸天文
亶婁阿㑹無惒觀音須延明首法攬菩曇
稼那阿弈忽訶流吟華都曲麗鮮菩育臻
答落大梵散煙慶雲飛灑玉都明魔上門
無行上首迴蹠流玄阿陁龍羅四象吁員
　訣東方内音畢弟子迴心東向伏冥目師
　叩齒九通祝曰
赤明開圖八炁迴眞緫統玄門青帝大神

流化九外纒綿我身靈音八書六十四篇
洞明天地與我合仙運致龍駕上昇帝軒
　畢弟子仰頭九咽炁次讀細字唱度之横
　讀之也
　　　南方赤帝八㑹内音自然玉字三炁
　　　緫諸天文
南爓洞浮玉眸詵詵梵形落空九靈推前
澤洛菩臺緑羅大千眇莽九醜韶謡縁邅
雲上九都飛生自騫那育郁馥摩羅法輪
霐持無鏡攬資運容馥朗廓弈神纓自宫

　訣南方内音畢弟子迴心南向伏冥目師
　叩齒三通祝曰
三炁徘徊靈鳯來飛玉音八字煥爛紫微
日吉大慶我道洞開朱丹哺飼仰吸靈輝
生生水火絳帔羽衣登空玄歩足踐鳯梯
周旋八天七祖相隨
　畢弟子仰頭三咽炁次度細字
　　　西方白帝八㑹内音自然玉字七炁
　　　緫諸天文
刀利禪猷婆泥咎通宛藪滌色大眇之堂

流羅梵萌景蔚肅嵎易邈無寂宛首少都
阿濫郁竺華莫筵由九開自辯阿那品首
無量扶蓋浮羅合神玉誕長桑栢空度仙
　訣西方内音畢弟子迴心西向伏冥目師
　叩齒七通祝曰
七炁金靈八天尊神白虎䇿輦師子捧轅
七炁纒綿錬我成仙身發金光肺照素雲
内外變化昇入洞門七祖出夜九幽放魂
三徒五苦長斬惡根同懽福舍受慶自然
億劫開度隨運長存

　畢弟子仰頭七咽炁次度細字
　　　北方黒帝八㑹内音自然玉字五炁
　　　緫諸天文
玃無自育九日道乾坤母東覆形攝上玄
陁羅育邈眇炁合雲飛天大醜緫監上天
沙陁劫量龍漢瑛鮮碧落浮黎空歌保珍
惡弈無品洞妙自眞元梵恢漠幽寂度人
　訣北方内音畢弟子迴心北向伏冥目師
　叩齒五通祝曰
玄天徘徊流景上清大有啓運八字髙明

飛玄澄虚洞音自生五炁纒綿灌我身形
冠帶北單受錬洞靈腎府化出内外光精
飛行三界遨宴紫庭七祖同慶懽樂劫齡
七寳林中反胎更形長夜滅死南宫記名
黃籙白簡削死上生
　畢弟子仰頭五咽炁次度細字次讀太歳
　以下盟文
　　　次度䇿文(封八威策法先讀/弟子名次讀師名)
　　　上版符訣曰
天靈歩兵太一昇天在地關白生天命威

命主尸骨星地命出月天地度
　　　又訣曰
焰明靈威仰洞浮極炎赤熛弩通班元氏含
樞杻上金昌開曜魄寳黒節靈㑹隱侯局
　　　下版符訣曰
太上太一版眞經黃帝書
　　　又訣曰
慧靈開洪災度人
　次思前從飛龍後導天鈞鳯嘯鸞鳴十二
　華光建三七色節命靈之旛給五帝玉童

　玉女各十二人五帝侍衞三界司迎弟子
　受䇿長跪師前勑衆符曰
東流之水徘徊五城魄入魂出澡錬身形
某甲奉受靈寳衆符永得長生急急如太上律令
　　　次封䇿兩頭祝曰
元始太眞五靈髙尊太華晧映洞朗八門
五老告命無幽不聞上御九天中制酆山
下鎮河海十二水源八威神呪靈䇿玉文
召龍負水收炁聚雲束魔送鬼掃蕩祅群
萬精摧落所誅無蠲日月五星北斗七元

諸天諸地諸水諸山玉眞所部溟泠大神
仙王遊宴五帝杖旛天丁前驅金虎後奔
玃天猛獸羅備四門所呼立到所召立前
赤書煥落風火無閒有所攝驗金龍驛傳
　祝畢叩齒九通仰天三嘯引炁三咽止用
　元始五老印封䇿畢次封杖法叩齒三十
　六通冥目思五帝吏各一人衣隨方色有
　五色之光流煥杖上五帝玉女各一人合
　共衞杖左右畢先以杖横捧於師前頭向
　左此師行之

　次師執青帝符命弟子看訣曰青帝姓區
　名更生竟授與弟子弟子得符東向叩齒
　九通思青炁從口中入注肝中生九重青
　華寳光徹映項後畢還授符與師師納上
　第一孔中竟師祝曰
無上青精九炁太靈神光遐散流映東青
華景鬱勃灌子身形宫府安鎭寳魂自生
洞達八朗飛昇玉庭
　畢弟子引炁九咽止次師執赤帝符命弟
　子看訣曰赤帝姓祝名昌中竟授與弟子

　弟子得符南向叩齒三通思赤炁從口中
　入注心中生三重丹華寳光徹映胷中畢
　還授符與師師納上第二孔前竟師祝曰
丹華流瑛寳芝生光神精徹幽散靈八方
直符攝炁嘯命朱童三精煥敷注子絳宫
赤神安鎭五香溢充洞映形外表裏發光
身生水火獨歩飛行
　畢弟子引炁三咽止次師執黃帝符命弟
　子看訣曰黃帝姓司名精竟授與弟子弟
　子得符向王上叩齒十二通思黃炁從口

　中入注脾中生十二重黃華寳光洞映一
　身畢還授符與師師納上第三孔中竟師
　祝曰
緫元髙靈迴神四郷黃上散華五帝交芳
流精散漫十二重光混合子形萬神相迎
安備黃脾養炁中房保齡度劫永鎭無窮
　畢弟子引炁十二咽止次師執白帝符命
　弟子看訣曰白帝姓辱名曲正竟授與弟
　子弟子得符西向叩齒七通思白炁從口
　中入注肺中生七重素華寳光洞映丹田

　畢還授符與師師納上第四孔中竟師祝
　曰
金靈七炁素華流紛金精童子道建元巾
帶符攝炁萬神㑹門寳光弈弈照子㑹根
安鎭肺華萬劫長存
　畢弟子引炁七咽止次師執黒帝符命弟
　子看訣曰黒帝姓玄名尹豐竟授與弟子
　弟子得符北向叩齒五通思黒炁從口中
　入注腎中生五重玄華寳光洞映背外畢
　還授符與師師納上第五孔中竟師祝曰

北上大玄五炁徘徊寳華五重流光煥輝
靈景鬱秀洞映太微仰注子身腎府鮮開
安鎭靈宅萬神緫歸身生羽翼舉形自飛
　畢弟子引炁五咽止次納符竟以朱蠟封
　杖兩頭空處上用元始之章印之下以五
　老之章印之畢弟子叩齒三十六通思五
　帝直符吏各一人衣隨方有五色之光流
　煥杖上五帝玉女各一人合共衞杖左右
　弟子依前横捧杖師祝之曰
太陽之山元始上精開天張地甘竹通靈

直符守吏部御神兵五色流煥朱火金鈐
輔翼上眞出幽入冥招天天恭攝地地迎
指鬼鬼死祅魔束形靈符神杖威制百精
興攝群方與我俱生萬劫之後以代我形
景爲五解神昇上清承符告命靡不敬聽
　畢引五方炁二十五咽止
　　　次師告丹水文
某嶽先生大洞法師臣某甲告弟子某甲等
元始天尊於眇莽之中敷演眞文結成妙經
劫劫濟度無有窮巳如塵沙巨億無絶靈文

隱奥祕于金閣衆眞宗奉諸天所仰逮于赤
烏降授仙公靈寳妙經於是出世度人吾謬
禀微縁運值靈文先師顯飾奉傳至法誓爲
身寳豈敢宣泄劫運推移其法應行有合眞
之人依科聽付今誓九天啓付某甲受經之
後當依明科肅巳勵軀精誠勤苦斷絶世縁
唯志大乗供養朝禮講習妙𧷤參問有道導
引精研修齋服御希求飛騰尊道敬師推崇
根本不得嗊嗃有靣無心攻伐本根自造無
端輕慢經寳皮好胎誕淫欲貪着嫉妒恚恨

胷心謟楚懷毒在内一旦犯違身充三泉當
以某甲三曽五祖同淪地獄萬劫無原今建
立黃壇關盟五帝付授寳文十部妙經諸天
五嶽咸對盟文檢行慎法抱於中心飛仙可
期終成道眞善自肅勵如四極明科律文
　　　次弟子自盟文
某府縣郷里某嶽先生洞玄弟子某甲稽首
再拜上啓
元始天尊太上道君十方尊神四方巳得道
至眞太上靈寳三十六部尊經寳符髙玄大

法師某因縁宿福九天之劫輪轉不滅慶祚
所逮輪化所籍得生法門先縁發願仰羨至
闚法𨵦大乗心神欣踊自恐腐骸今遭天運
推移皇道數行蒙法師某甲所見拔擢開導
愚蒙賜臣靈文奉對聖君肉尸惶懼洗除濁
穢得侍靈壇俯荷拔擢榮過分表某當勵巳
肅體供養尊禮棄情退累志託幽峊長乖世
塗唯志丘巖晝夜朝拜思竭愚管庶憑聖文
拔度朽骸至心悾慊無有二念不敢違盟負
誓欺師慢道有靣無心不保劫數某自收罪

考吞聲敢言引某七世父母九玄祖考以爲
證誓見世生人九族種親以爲盟約某自樂
仙道時不敢拘迫一日有違生死同淪地獄
五道不敢蒙原上告元始下誓五帝身對師
寳自立盟誓丹情至心唯蒙矜納臣某誠惶
誠恐稽首再拜
　次師起立北向左手執眞文二録弟子長
　跪以右手持信物師叩齒三十六通存五
　蔵之色令備具合成寳蓋之雲羅覆經及
　師從而祝曰

天書簡不煩道德自備足修之必神仙當復
何所欲文耀太無間煥然而朗郁傳授悉依
法泄慢墮地獄
　次弟子跪九拜三起三伏奉受眞文帶策
　執杖禮十方一拜從北方始東迴而周訖
　想見太上眞形如天尊象矣畢次師起巡
　行詠歩虚其辭曰
稽首禮太上燒香歸虚無流明隨我迴
法輪亦三周玄願四大興靈慶及王侯
七祖生天堂煌煌曜景敷嘯歌觀大漠

天樂適我娛齊馨無上德下仙不與儔
妙想明玄覺詵詵乗虚遊
旋行躡雲綱乗虚歩玄紀吟詠帝一尊
百關自調理俯命八海童仰𢹂髙仙子
諸天散香華翛然靈風起宿顧定命根
故致髙標擬歡樂太上前萬劫猶未始
嵯峨玄都山十方宗皇一岧岧天寳臺
光明焰流日煒燁玉林華蒨粲曜珠實
常念飡元精錬液固形質金光散紫微
窈窕大乗逸

俯仰存太上華景秀丹田左顧提鬱儀
右盻𢹂結磷六度冠梵行道德隨日新
宿命積福應聞經若至親天挺超世才
樂誦希微篇沖虚太和炁吐納流霞津
胎息靜百關寥寥究三便泥丸洞明景
遂成金華仙魔王敬受事故能朝諸天
皆從齋戒起累功結宿縁飛行凌太虚
提𢹂髙上人
控轡適十方旋憩玄景阿仰觀劫刃臺
俯盻紫雲羅逍遥太上京相與坐蓮華

積學爲眞人恬然榮衞和永享無期壽
萬椿奚足多
大道師玄寂昇仙友無英公子度靈符
太一奉洞章舍利曜金姿龍駕歘來迎
天尊盻雲輿飄飄乗虚翔香花若飛雪
紛靄茂玄梁頭腦禮金闕𢹂手邀玉京
騫樹圎景園煥爛七寳林天獸三百名
師子巨萬㝷飛龍躑躅吟神鳯應節鳴
靈風扇竒華清香散人衿自無髙仙才
焉能耽此心

嚴我九龍駕乗虚以逍遥八天如指堂
六合何足遼衆仙誦洞玄太上唱清謡
香花隨風散玉音成紫霄五苦一時迸
八難順經寥妙哉靈寳囿興此大法橋
天眞帝一宫藹藹冠耀靈流煥法輪綱
旋空入無形虚皇拊雲璈衆眞誦洞經
髙仙凛手讃彌劫保利貞
至眞無所待時或轡飛龍長齋㑹玄都
鳴玉叩瓊鐘十華諸仙集紫煙結成宫
寳蓋羅太上眞人把芙蓉散花陳我願

握節徵魔王法皷㑹群仙靈唱靡不同
無可無不可思與希微通
　次北向誦禮經頌三首其辭曰
樂法以爲妻愛經如珠玉持戒制六情
念道遣所欲淡泊正炁停蕭然神靜黙
天魔並敬護世世受大福
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
大道洞玄虚有念無不契錬質入仙眞

遂成金剛體超度三界難地獄五苦解
悉歸太上經靜念稽首禮
　毎誦歩虚一首訖弟子唱善散花禮一拜
　畢唱三禮曰
至心稽首禮太上無極大道
至心稽首禮三十六部尊經
至心稽首禮玄中大法師
　次平坐弟子向師伏師說元始禁戒弟子
　句句唱諾弟子(某甲自/稱名)師告(弟子唱諾/三言之)
元始赤書五篇眞文上清自然之書九天始

生之靈空洞之章成天立地開張萬眞安神
鎭靈生成兆民匡御運度保天長存上制天
機中檢五靈下䇿地祇嘯命河源運役隂陽
召神使仙此至眞之文妙應自然致天髙澄
使地固安五嶽保鎭萬品存焉元始刻題上
帝靈都之館累經劫運而其文保固天根無
有毀淪與運推遷混之不濁穢之愈清毀之
不滅滅之極明大有之文天眞所尊自非勒
名帝圖刻簡來生者斯文隱祕莫得窺聞有
得之子與三炁長存勤行其法剋致神仙但

精心躬奉家國安寧保命度災掃諸不祥天
子侯王奉之致國太平凶冦自夷邊域不爭
兆民歌唱普天興隆運推數周正道當行有
得之者庶招自然天眞妙重九天所祕不得
輕泄考罰爾身若弟子應傳經者年限雖未
盈五八皆令法信充備依黄籙爲三師開度
弟子一十九人功德滿足然後得傳寳訣不
得非師私相教授若違科妄泄無盟而傳師
受四極之考七祖同淪地獄萬劫不原可不
愼之可不愼之爾其信焉畢弟子起禮三拜

還伏次授六誓文曰
一誓不輕泄二誓不猥慢三誓不妄傳
四誓不口說五誓不觸經禁六誓不受財賫道
　天尊六誓以質人心人心旣固道心亦眞
　不得違誓越盟永受風刀說誓之時先捻
　香弟子一手指天男左女右畢弟子禮六
　拜師立誦曰
眞道髙妙應感則宣丹心懇至有惻上玄
紫文鍊質神舍制魔豁落威靈佩之神仙
今啓傳付誓勿妄言寳祕眞降泄必禍臻

天科嚴峻爾其奉焉
　畢弟子又禮六拜
　次師簡授弟子法位曰太上靈寳無上洞
　玄弟子某嶽先生某甲弟子長跪受畢退
　合簡端身稱之禮本師九拜三起三伏肘
　行膝步訖左行東靣向西禮再禮次北次
　東次南各再禮曰朝四極還復位禮監度
　三師各三拜
　次還讀前謁十方版及五師版依前靣方
　所唯五師向西畢長跪大謝弟子叩頭摶

　頰無數其辭曰
太上靈寳無上洞玄弟子某嶽先生臣某等
今故燒香叩頭歸身歸神歸命十方無極太
上靈寳天尊十郷諸靈官巳得道至眞諸君
丈人三十六部尊經玄中大法師太上玄一
三眞人太極髙玄法師三天大法師正一眞
人及三界表裏一切神靈臣等以今傳授弟
子某甲登壇告盟希仰太上衆尊濟度之恩
原赦臣某師從弟子等自從縁起有身父母
依因一切眷屬及得某等千罪萬過并今傳

授置齋以來逮手兹日違科犯法進止失儀
呼名乖忤尊卑越次付度差違特乞大慈開
宥不見罪罰伏願恩流即時威播今日且今
日寳珠之口有無鞅衆登寳珠之上獲參勝
侣乃超虎澗而同至越龍山而俱到證因四
果果於向者剋成五願願偶今時所謂殊口
不知盈滿水火無以燒沉故今辰男女仰慕
鳯輪逺期龍駕凡此智友旣各父元父之父
同一玄一之一願五眼報勤三明賞德功騁
喜泰勤暢休歡恩寢死符福播生録永始元

始之歌謡長卒不卒之慶抃各使飡能命算
食辨形體祐蓋尊卑衞活長少天保信向之
男法護至到之女女果紫簡男諧玉牒不朽
與赤甫爭能得道共山圖而競解禍路承此
同滅福階因慈各興
帝主延昌愛民治國三歸共往四教俱來獄
厄長免因縁永絶災惱不起衰患勿生其諸
此外隨願各刻求官得官求貴得貴求道得
道求眞得眞所願悉諧所欲咸遂道成天地
功濟生靈遍爲諸天日月星宿山川嶽瀆龍

王烏王獸王蟲王萬物神王一切天王在在
處處天神地神山水靈祇里域官長凡諸營
衞一切吏兵並願即時旋轉俱登妙勝即願
七元安度四象無愆天見嘉祥地表靈瑞山
開寶牃河出龍圖玉芝緑草遍布郊野四方
清淨天下太平無邊功德逮及監臨官對執
勞隨喜并觀聽男女一蒙有縁同享上福冥
資六道慶被四生五苦三惡含靈有識咸蒙
蕩沐冠帶天衣適樂自在長結善縁永爲法
侣從此不退得道爲斯至於壇主盟身某五

文入體玉符養質神眞衞命天書感瑞八㑹
應圖六度常持四行無缺五通仙舉十轉飛
騰金剛淨體剋隆聖果稽首十方常住三寳
　　　次師誦三徒五苦辭曰
三才及萬物倚伏各有齡終始待劫數
福盡天地傾往反於五道苦哉更死生
輾轉三徒中去來與禍并
大賢愼兹誡忍性念割情愚夫不信法
罪痛常自嬰吾念世無巳今故重告明
若欲度斯患歸命太上經

罪福不由他諒自發爾聲大賢故閉口
欲絶諸惡緑滅念歸兼至倚伏待長泯
弘道以安世終當見正眞
淫嫉爲禍首滅身之至患含養如此害
豈是道所安知惡而不革恐必致夭殘
懷毒日齋直令我發長歎
宿命有信然弱䘮謂之无皆欲眼前見
過目即言悠大賢明道教𢡖慼愍頑夫
依依念子苦勤勤令我憂
人命以消盡亦猶膏中火四大暫相寓

五物權時假盛年當勤學趣求存吾我
福盡身神散冥冥地獄下上聖畏是故
㝷道度斯禍
學仙行爲急奉戒制情心虚夷正氣居
仙聖自相㝷若不信法言胡爲棲山林
大賢樂經戒受之爲身寳就學常苦晚
治身恨不早比當披幽𧷤倐歘年巳老
執卷吸爾極將更死痛惱吾故及弱齡
棄世以學道
　　　次法師還向東口啓言功復官

泰玄都正一平炁係天師陽平治左平炁臣
某稽首再禮
上言謹按文書臣素胎生肉人禀命有幸得
生法門被蒙大聖曲逮隆重得叨妙法内外
眞要長生度世不死之道仰叅上清三洞寳
經昇霞之術恩潤重沓莫之與比道重人輕
非臣臭骨所可當荷辜負天官若無首領臣
以今即日登此山岑授度寳經與弟子某甲
出身中三部八景神仙騎乗飛天神仙功曹
傳言奏事小吏關啓玉帝五嶽土地靈山里

域眞官注炁監察授度並見營衞皆是衆官
祐護之功不勝受恩謹爲一切衆官拜言功
口章上聞願上官典者乞垂矜省原赦臣前
後所犯萬没之罪賜臣身得度千災萬厄之
中請爲侍經玉童玉女内外監察考召君吏
四野九野四靣眞官土地靈山五帝五嶽上
眞臣身三部八景飛天神仙功曹天官騎乗
十方營衞衆官并及前後行來諸所經歷傳
授宣化心口求願祐助之功一切謁還天曹
加官進爵言功舉遷上功三千等中功二千

等下功一千等書佐小吏吏兵士卒各五百
等還入中官上官典者以時給與悉令均平
無使遺脱恚恨者受功事訖各還所職營護
臣身禳却千災萬毒公私口舌惡人謀議一
切伏匿絶滅太隂之中受恩無地以爲効信
恩惟
太上分別求哀臣愚謹因内外衆官直使正
一功曹左右官使者隂陽神決吏科車赤符
吏剛風騎置驛馬上章吏飛龍騎吏官各十
二人出奉操臣拜上言功口章一通上詣三

天曹伏須告報臣某誠惶誠恐稽首再禮以
聞
　　　臣姓屬某府某縣某觀
太清銜位
　　　太歲
臣告盟事訖所請天靈池神謁還九天隨宜
進叙臣身中玉虚眞炁功曹使者神仙乗騎
各按常次從紫府玉閤妙門金戶而入周身
帀體纏繞百脉骨節内塡仙炁外截邪源錬
魂保精早得飛行神仙羽騎徑昇帝宸咽二

十四炁止
　　　次法師復爐祝曰
香官使者左右龍虎君侍香諸靈官當令此
間傳授之所自然生金液丹碧芝英百靈衆
眞交㑹在此香火案前令臣得道剋獲上仙
弟子某甲等受福内外家口蒙恩十方仙童
玉女侍衞香煙傳奏臣向來言請徑至玉皇
上帝几前
　　　次誦奉戒頌
道爲無心宗一切作福田立功無定準

本願各由人虚已應衆生注心莫不均
大聖崇正教亦由雨降天髙凌靡不周
常卑故成淵海爲百川王是能舍龍鱗
萬劫保智用豈但在厥年奉戒不暫虧
世世善結縁精思念大乗㑹當體道眞
　　　還戒頌
天尊大慈悲說戒度衆生威德被幽顯
果報感眞靈諸天來稽首群魔自束形
過去超八難見在保千齡齋福行當息
相共送虔誠流梵逸雲唱飛香雜煙馨

瓊鳯乗丹輦金龍駕緑軿生死皆快樂
家國悉安寧
　畢師弟子遶壇梵詠還事了亦可復爐前
　於皇壇上行騰天藉地竟師弟乃梵詠出
　西北九天門勿迴顧也(藉地解符青書/白素上騰天遁變)
　(符黄書碧繒上亦有師云未言功前行之/畢次引弟子北向朝太上玉宸四拜以東)
　(向謁大帝君再拜次南向禮髙上眞人再/拜次西向拜天師張君再拜次三日弟子)
　(言功設齋謝恩儀在别卷次弟子於壇本/命之方投簡法次東向叩齒三通上香祝)
　(曰)
無上三天玄元始三炁太上老君召出我身

中三五功曹左右官使者左右捧香驛龍騎
吏侍香玉童侍香玉女五帝直符直日香官
各三十六人出關啓此間土地四靣眞官正
神我今正爾燒香關啓願得太上十方正眞
之炁入我身中令所啓上聞徑御無上至眞
大聖尊神玉帝几前
　畢迴向王叩齒十二通讀簡竟祝曰
天開地張九炁分靈三元同符十方玄清
五老上帝開眞領生丹書赤文元始上精
普告無上九土皇靈今日上吉萬仙定生

我願我仙請投玉名土府太皇勒除罪形
奏簡上宫列簿華青早得飛昇天地同靈
九祖種親腐骸更榮魂昇南宫受化仙庭
今日告命萬神咸聽請以金鈕表明至情
請如所告金龍驛程
　畢上香復爐如上法
元始靈寳告九地土皇滅罪言名求仙上法
靈寳赤帝先生(女云/道士)某甲年若干歳某月生
命係九天南斗領籍(解曰此文云赤帝者是/本命丙午命係九天者)
(是正本月二月生南斗領/籍猶取命之方餘勎此)願神願仙長生度

世飛行上清中皇九土戊巳黃神土府五帝
乞削罪録勒上太玄請詣中宫投簡記名金
鈕自信金龍驛傳
　　太歳某子某月某子朔某日某子於某
　　府州縣郷里中告文
　右朱書銀簡青紙褁之青絲纒鈕九隻金
　龍一枚埋所住中宫
　次謁版剌版並埋壇之當方亦可投山洞
　淵泉中勿令人得之凡簡長一尺二寸闊
　二寸四分厚三分

　　　登壇法信如左
　金錢二萬四千聽以銅錢寳物准當上金
　九兩五色繒紋各一疋大席五領合和香
　五奩(二斗/五升)五香爐七章案絳紋巾一枚五
　尺裌複碧紋巾一枚五尺裌複五綵雜散
　花一斗本命繒隨年尺數
　正月二月生則青天領籍炁係九炁天君
　四月五月生則丹天領籍炁係三炁天君
　七月八月生則素天領籍炁係七炁天君
　十月十一月生則玄天領籍炁係五炁天

　君
　三月六月九月十二月生則黄天領籍炁
　係一炁天君
　　　隨度事月
　正月二月則云今於九炁天中
　四月五月則云今於三炁天中
　七月八月則云今於七炁天中
　十月十一月則云今於五炁天中
　三月六月九月十二月則云一炁天中
太上洞玄靈寳授度儀










