








十洲記惟八
(東方朔集)
漢武帝旣聞王母説八方巨海之中有祖洲
瀛洲玄洲炎洲長洲元洲流洲生洲鳯麟洲
聚窟洲有此十洲乃人跡所稀絶處又始知
東方朔非世常人是以延之曲室而親問十
洲所在所有之物名故書記之方朔云臣學
仙者耳非得道之人以國家之盛美將招名
儒墨於文教之内抑絶俗之道於虚詭之迹
臣故韜隱逸而赴工庭藏養生而侍朱闕矣

亦由尊上好道且復欲抑絶其威儀也曽隨
師主履行比至朱陵扶桑蜃海冥夜之丘純
陽之陵始青之下月宫之間内遊七丘中旋
十洲踐赤縣而遨五嶽行陂澤而息名山臣
自少及今周流六天廣陟天光極於是矣未
若淩虚之子飛眞之官上下九天洞視百方
北極勾陳而并華蓋南翔太丹而棲大夏東
之通陽之霞西薄寒穴之野日月所不逮星
漢所不與其上無後物其下無復底臣所識
乃及於是愧不足以酬廣訪矣

祖洲近在東海之中地方五百里去西岸七
萬里上有不死之草草形如菰苗長三四尺
人已死三日者以草覆之皆當時活也服之
令人長生昔秦始皇大苑中多桠死者橫道
有鳥如烏狀㘅此草覆死人面當時起坐而
自活也有司聞奏始皇遣使者齎草以問北
郭鬼谷先生鬼谷先生云此草是東海祖洲
上有不死之草生瓊田中或名爲養神芝其
葉似菰苗叢生一株可活一人始皇於是慨
然言曰可採得否乃使使者徐福發童男童

女五百人率攝樓船等入海尋祖洲遂不返
福道士也字君房後亦得道也
瀛洲在東海中地方四千里大抵是對會稽
去西岸七十萬里上生神芝仙草又有玉石
髙且千丈出泉如酒味甘名之爲玉醴泉飲
之數升輙醉今人長生洲上多仙家風俗似
呉人山川如中國也
玄洲在北海之中戌亥之地地方七千二百
里去南岸三十六萬里上有太玄都仙伯眞
公所治多丘山又有風山聲響如雷電對天

西北門上多太玄仙官仙官宫室各異饒金
芝玉草又是三天君下治之處甚肅肅也
炎洲在南海中地方二千里去北岸九萬里
上有風生獸似豹青色大如貍張網取之積
薪數車以燒之薪盡而獸不然灰中而立毛
亦不燋斫剌不入打之如皮嚢以鐡鎚鍜其
頭數十下乃死而張口向風須臾復活以石
上菖蒲塞其鼻即死取其腦和菊花服之盡
十斤得夀五百年又有火林山山中有火光
獸大如鼠毛長三四寸或赤或白山可三百

里許晦夜即見此山林乃是此獸光照狀如
火光相似取其獸毛以緝爲布時人號爲火
浣布此是也國人衣服垢汚以灰汁浣之終
無潔浄唯火焼此衣服兩盤飯間振擺其垢
自落潔白如雪亦多仙家
長洲一名青丘在南海辰巳之地地方各五
千里去岸二十五萬里上饒山川又多大樹
樹乃有二千圍者一洲之上專是林木故一
名青丘又有仙草靈藥甘液玉英靡所不有
又有風山山恒震聲有紫府宫天眞仙女遊

於此地
元洲在北海中地方三千里去南岸十萬里
上有五芝玄澗澗水如蜜漿飲之長生與天
地相畢服此五芝亦得長生不死亦多仙家
流洲在西海中地方三千里去東岸十九萬
里上多山川積石名爲昆吾冶其石作鐵作
劔光明洞照如水精狀割玉物如割泥亦多
仙家
生洲在東海丑寅之間接蓬萊十七萬里地
方二千五百里去西岸二十三萬里上有仙

家數萬天氣安和芝草常生地無寒暑安養
萬物亦多山川仙草衆芝一洲之水味如飴
酪至良洲者也
鳯麟洲在西海之中央地方一千五百里洲
四面有弱水繞之鴻毛不浮不可越也洲上
多鳯麟數萬各爲群又有山川池澤及神藥
百種亦多仙家煑鳯喙及麟角合煎作膠名
之爲續弦膠或名連金泥此膠能續弓弩已
斷之弦刀劔斷折之金更以膠連續之使力
士掣之他處乃斷所績之際終無斷也武帝

天漢三年帝幸北海祠恒山四月西國王使
至獻此膠四兩吉光毛裘武帝受以付外庫
不知膠裘二物之妙用也以爲西國雖逺而
上貢者不竒稽留使者未遣又時武帝幸華
林園射虎而弩弦斷使者時從駕又上膠一
分使口濡以續弩弦帝驚曰異物也乃使武
士數人共對掣引之終日不脫如未續時也
膠色青如碧玉吉光毛裘黄色蓋神馬之類
也裘入水數日不沉入火不燋帝於是乃悟
厚謝使者而遣去賜以牡桂乾薑等諸物是

西方國之所無者又益思東方朔之逺見周
穆王時西胡獻昆吾割玉刀及夜光常滿盃
刀長一尺盃受三升刀切玉如切泥盃是白
玉之精光明夜照冥夕岀盃於中庭以向天
比明而水汁已滿於盃中也汁甘而香美斯
實靈人之噐秦始皇時西胡獻切玉刀無復
常滿盃耳如此膠之所岀從鳯麟洲來劔之
所出必從流洲來普是西海中所有也
聚窟洲在西海中申未地地方三千里北接
崑崙二十六萬里去東岸二十四萬里上多

眞仙靈官宫第比門不可勝數及有獅子辟
邪鑿齒天鹿長牙銅頭鐡額之獸洲上有大
山形似人鳥之象因名之爲人鳥山山多大
樹與楓木相類而花葉香聞數百里名爲反
䰟樹扣其樹亦能自作聲聲如群牛吼聞之
者皆心震神駭伐其木根心於玉釜中煑取
汁更微火煎如黑錫狀令可丸之名曰驚精
香或各之爲震靈丸或名之爲返生香或名
之爲震檀香或名之爲人鳥精或名之爲却
死香一種六名斯靈物也香氣聞數百里死

者在地聞香氣乃却活不復亡也以香薫死
人更加神驗延和三年武帝幸安定西胡月
支國王遭使獻香四兩大如雀卵黑如桑椹
帝以香非中國所有以付外庫又獻猛獸一
頭形如五六十日犬子大似貍而色黃命國
使將入呈帝見之使者抱之似犬羸細秃悴
尤怪其貢之非也問使者此小物可弄何謂
猛獸使者對曰夫威加於百禽者不必繫之
以大小是以神麟故爲巨象之王鸞鳯必爲
大鵬之宗百足之蟲制於螣蛇亦不在於巨

細也臣國去此三十萬里國有帝占東風入
律百旬不休青雲干吕連月不散者當知中
國時有好道之君我王固將賤百家而貴道
儒薄金玉而厚靈物也故搜竒藴而貢神香
歩天林而請猛獸乘毳車而濟弱淵策驥足
以度飛沙契闊途遥辛苦蹊路于今已十三
年矣神香起夭殘之死疾猛獸却百邪之魅
鬼夫此二物實濟衆生之至要助政化之昇
平豈圖陛下反不知眞乎是臣國占風之謬
矣今日仰鑒天姿亦乃非有道之君也眼多

視則貪色口多言則犯難身多動則淫賊心
多飾則奢侈未有用此四者而成天下之治
也武帝恧然不平又問使者猛獸何方而伏
百禽食噉何物膂力何比其所生何郷耶使
者曰猛獸所出或生崑崙或生玄圃或生聚
窟或生天路其夀不窮食氣飲露解人言語
仁慧忠恕當其仁也愛護蠢動不犯虎豹當
其威也一聲呌發千人伏息牛馬百物驚㫁
絙繫武士奄忽失其勢力當其神也立興風
雲吐嗽雨露百邪迸走蛟龍騰騖處于太上

之廐役御獅子名曰猛獸蓋神化無常能爲
大禽之宗主乃玃天之元王辟邪之長帥者
也靈香雖少斯更生之神丸也疫病炎死者
將能起之及聞氣者即活也芳又特甚故難
歇也於是帝使使者今猛獸發聲試聽之使
者乃指獸命喚一聲獸𦧇脣良久忽呌如天
大雷霹靂又兩目如磹之交光光朗衝天
良久乃上帝登時顛蹶掩耳震動不能自止
侍者及武士虎賁皆失杖伏地諸内外牛馬
豕犬之屬皆絶絆離繫驚駭放蕩久許咸定

帝忌之因以此獸付上林苑令虎食之於是
虎聞獸來乃相聚屈積如死虎伏獸入苑徑
上虎頭溺虎口去十歩已來顧視虎虎輙閉
目帝恨使者言不遜欲收之明日失使者及
猛獸所在遣四岀尋討不知所止到後元元
年長安城内病者數百亡者太半帝試取月
支神香燒之於城内其死未三日者皆活芳
氣經三月不歇於是信知其神物也乃更秘
録餘香後一旦又失之檢函封印如故無復
香也帝愈懊恨恨不禮待於使者益貴方朔

之遺語自愧求李君之不勤慙衛叔卿於堦
庭矣明年帝崩于五祚宫月支國香必人鳥
山震檀𨚫死香也向使厚待使者帝崩之時
何縁不得靈香之用耶自合命殞矣
滄海島在北海中地方三千里去岸二十一
萬里海四面繞島各廣五千里水皆蒼色仙
人謂之滄海也島上俱是大山積石至多石
象八石石腦石桂英流丹黄子石膽之軰百
餘種皆生於島石服之神仙長生島中有紫
石宫室九老仙都所治仙官數萬人居焉

方丈洲在東海中心西南東北岸正等方丈
方面各五千里上専是群龍所聚有金玉瑠
璃之宫三天司命所治之處群仙不欲昇天
者皆徃此洲受太玄生籙仙家數十萬耕田
種芝草課計頃畆如種稻狀亦有玉石泉上
有九源丈人宫主領天下水神及龍蛇巨鯨
隂精水獸之軰
扶桑在東海之東岸岸直陸行登岸一萬里
東復有碧海海廣狹浩汗與東海等水旣不
鹹苦正作碧色甘香味美扶桑在碧海之中

地方萬里上有太帝宫太眞東王父所治處
地多林木葉皆如桑又有椹𣗳長者數千丈
大二千餘圍樹兩兩同根偶生更相依𠋣是
以名爲扶桑仙人食其椹而一體昔作金光
色飛翔空玄其樹雖大其葉椹故如中夏之
桑也但椹稀而色赤九千嵗一生實耳味絶
甘香美地生紫金尤玉如中夏之瓦石狀眞
仙靈官變化萬端蓋無常形亦有能分形爲
百身十丈者也
蓬丘蓬萊山是也對東海之東北岸周廻五

千里外别有圓海繞山圓海水正黑而謂之
冥海也無風而洪波百丈不可得徃來上有
九老丈人九天眞王宫蓋太上眞人所居唯
飛仙有能到其處耳
崑崙號曰崑陵在西海戌地北海之亥地去
岸十三萬里又有弱水周廻繞帀山東南接
積石圃西北接北戸之室東北臨大活之井
西南至承淵之谷此四角大山寔崑崙之支
輔也積石圃南頭是王母告周穆王云咸陽
去此四十六萬里山髙平地三萬六千里上

有三角方廣萬里形似偃盆下狹上廣故名
曰崑崙山三角其一角正北干辰之輝名曰
閬風巔其一角正西名曰玄圃堂其一角正
東名曰崑崙宫其一角有積金爲天墉城面
方千里城上安金臺五所玉樓十二所其北
戸山承淵山又有墉城金臺玉樓相鮮如流
精之闕光碧之堂瓊華之室紫翠丹房景雲
燭日朱霞九光西王母之所治也眞官仙靈
之所宗上通璿璣元氣流布五常玉衡理九
天而調隂陽品物群生希竒特岀皆在於此

天人濟濟不可具記此乃天地之根紐萬度
之綱柄矣是以太上名山鼎於五方鎭地理
也號天柱於珉城象綱輔也諸百川極深水
靈居之其隂難到故治無常處非如丘陵而
可得論爾乃天地設位物象之冝上聖觀方
縁形而著爾乃處玄風於西極坐王母於坤
郷昆吾鎭於流澤扶桑植於碧津離合火精
而光獸生於炎野坎總衆隂是以仙都宅于
海島艮位名山蓬山鎭於寅丑巽體元女養
巨水於長洲髙風鼓於群龍之位暢靈符於

瑕丘至妙玄深幽神難盡眞人隱宅靈陵所
在六合之内豈唯數處而已哉此蓋舉其摽
末爾臣朔所見不博未能宣通王母及上元
夫人聖旨昔曽聞之於得道者説此十洲大
丘靈阜皆是眞仙隩墟神官所治其餘山川
萬端並無覿者矣其北海外又有鍾山在北
海之子地隔弱水之北一萬九千里髙一萬
三千里上方七千里周旋三萬里自生玉芝
及神草四十餘種上有金臺玉闕亦元氣之
所舍天帝君治處也鍾山之南有平邪山北

有蛟龍山西有勁草山東有束木山四山並
鍾山之枝榦也四山髙鍾山三萬里官城五
所如一登四面山下望乃見鍾山爾四面山
乃天帝君之城域也仙眞之人岀入道經自
一路從平邪山東南入穴中乃到鍾山北阿
門外也天帝君總九天之維貴無比焉山源
周廻具有四城之髙但當心有觀於崑崙也
昔禹治洪水旣畢乃乗蹻車度弱水而到此
山祠上帝於北阿歸大功於九天又禹經諸
五嶽使工刻石識其里數髙下其字科斗書

非漢人所書今丈尺里數皆禹時書也不但
刻剫五嶽諸名山亦然刻山之獨髙處爾今
書是臣朔所具見其王母所道諸靈藪禹所
不履唯書中夏之名山爾臣先師谷希子者
太上眞官也昔授臣崑崙鐘山蓬萊山及神
洲眞形圖昔來入漢留以寄知故人此書又
尤重於嶽形圖矣昔也傳授年限正同爾陛
下好道思微甄心内向天尊下降並傳授寳
祕臣朔區區亦何嫌惜而不上所有哉然術
家幽其事道法祕其師術泄則事多疑師顯

則妙理散願且勿宣臣之意也武帝欣聞至
説明年遂復從受諸眞形圖常帶之肘後八
節常朝拜靈書以書求度脫焉朔謂滑稽逆
知預觀帝心故弄萬乗傲公侯不可得而師
友不可得而喜怒故武帝不能盡至理於此
人矣



十洲記
