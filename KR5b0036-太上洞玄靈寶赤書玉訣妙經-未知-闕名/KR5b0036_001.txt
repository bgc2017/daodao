










太上洞玄靈寳赤書玉訣妙經卷上乃一
爾時元始天尊太上大道君五老上帝十方
大神㑹於南丹洞陽上舘坐明珠七色寳座
時有五帝大聖玄和玉女五萬二千五百衆
詣座天灑香華神龍妓樂无鞅數衆紫雲四
敷三景齊明天元合慶衆眞齊駕時有精進
學士王龍賜侍座請受法戒
道告龍賜吾於七百萬劫奉修靈寳立願布
施持戒執齋勤苦不退展轉生死忍辱精進
斷除異念空受無想積感玄寂得作衆聖道

尊常用慈念欲令廣度衆生是男是女好願
至人咸使得見靈寳妙法爾有善心來歸法
門由爾前生萬劫巳奉至眞功滿德足致生
道世值遇法興今當爲爾解說凝滯十部妙
經使爾救度十方諸天人民勤爲用心勿使
魔言
道曰生死因縁輪轉福願莫不由身人身難
得道世難遇經法難值訣言難聞吾所以敷
張玄旨解說要言者何感念十方天人受生
不能保度其身長處苦惱甘心履罪展轉五

道無能覺者是故廣明法教開導愚蒙咸使
天人得入旡上正眞之門普度一切生值此
世眞以宿縁所從眞人皆得過度吾受
元始眞文舊經說經度世萬劫當還无上宛
利天過世後五濁之中運命不達是男是女
不見明教常處惡道生壽無機而憂惱自嬰
多受枉横自生自死輪轉五道墮於三途八
難之中殃對相㝷無有極巳生死分離無有
豪賤實爲痛心今解說諸要以度可度汝好
正意諦受吾言於是注訣龍賜稽首伏受

教旨
道曰子受靈寳大戒當起北向首體投地禮
於十方東向伏聽十戒
一者心不惡妬無生隂賊檢口愼過想念在
法二者守仁不殺愍濟群生慈愛廣救潤及
一切三者守貞讓義不婬不盜常行善念損
己濟物四者不色不慾心無放蕩貞潔守愼
行無㸃汚五者口無惡言言不華綺内外忠
直不犯口過六者減酒節行調和氣性神不
損傷無犯衆惡七者不得嫉人勝己爭競功

名毎事遜讓退身度人八者不得評論經教
訾毀聖文躬心承法常如對神九者不得闘
亂口舌評詳四軰天人咎恨傷損神氣十者
舉動施爲平等一心人和神睦行常使然修
奉清戒毎合天心常行大慈願爲一切普度
厄世慊慊尊教不得中怠寧守善而死不爲
惡而生於是不退可得拔度五道不履三惡
諸天所護萬神所敬長齋奉戒自得度世
道言靈寳開法度人有十二可從而得度世
者爾宜從之自得正直終入無爲

一者見眞經出法開度一切便發道意心願
後世得登大聖二者常行慈心願念一切普
得見法開度廣逺無有障翳三者好樂經教
深逺覽達意志堅明開化愚闇四者尊受師
訓廣開勸化令入法門逺離盲道五者信向
玄妙尊奉經訣晨夕念誦無有怠倦六者不
務榮華斷俗因縁專心定志所營在法七者
勤誦大經願念一切廣開橋梁爲來生作縁
八者常生善心不邪不僞無嫉無害無惡無
妬九者在所隨生常值聖世與靈寳法教相

值不絶十者潔身持戒修齋建功廣救群生
咸得度脫十一者學業廣覽宣通經法預以
天人普令開度十二者常與明師世世相值
受教宣化度人無量是爲十二妙訣能行此
善念世世得見聖文與道結縁諸天犮識獨
歩三界無所罣礙長離三惡五道八難神明
敬護地祇擁衞門戸清肅萬災不干諸所求
願讀誦此經皆得成就是善男子善女人精
心尊奉皆爲十方大聖所有洞達自然身生
水火變化形影飛升上清功德未滿應經滅

度即爲五帝所迎俓昇天宮不過泰山化生
貴門與經道相遇俓得度世
道告龍賜勤行諦受勿爲懈怠龍賜稽首伏
承戒曰
道言眞文呪說髙上法度舊文宛奥不可㝷
詳後來學者難可施用故髙下注筆以解曲
滯玉訣眞要開演古文微辭玄妙諸天所尊
披誦玉章十方遥唱上天設禮神魔降伏鬼
妖滅爽侍文玉童玉女各五十人自无前生
萬劫題名太玄不得見此玉文運㑹遭遇尅

得神仙福延九祖潤流玄孫皆得度脫三惡
五道八難之中斯文尊貴妙不可勝
元始靈寳告水帝削除罪簡上法
靈寳某帝先生某甲年如干歳某月生願神
願仙長生不死三元同存九府水帝十二河
源江河淮濟溟泠大神乞削罪名上聞九天
請詣水府金龍驛傳
太歳某年某月某朔某日某時於某國告文
　右朱書銀木簡上以青紙裹簡青絲纏之
　金龍負簡以投三河之淵初用金鈕九𨾏

　連簡沉之後投不須三過都止投簡當於
　清泠之淵北向叩齒三通讀簡文呪曰
元始五老上帝髙尊十方至眞太華靈仙赤
文告命無幽不聞上御九天請下玉文日月
五星北斗七元中告五嶽四方靈山下告河
海十二泉源九府水帝溟泠大神今日上告
萬願開陳請投玉簡乞削罪名千曽萬祖九
族種親罪根連染及得我身普蒙削除絶滅
種根記名水府言上帝前七祖父母去離八
難上登九天衣食自然我罪釋散萬神咸聞

請以金鈕關明水官請如斯陳金龍驛傳
元始靈寳告五嶽靈山除罪求仙上法
靈寳某帝先生某甲年如干歳某月生命屬
某帝名係泰山願神願仙長生度世飛行上
清五嶽眞人至神至靈乞削罪籍上聞九天
請詣靈山金龍驛傳
太歳某甲子某月某朔某日某時於某嶽告
　文
　右朱書銀木簡青紙裹之青絲纏之金鈕
　九隻金龍負之埋本命之嶽悉如上法於

　本命之嶽東向叩齒九通讀簡文竟呪曰
玄上開明元始監眞上帝五老赤書丹文天
地本始總領三元攝氣召㑹催促降仙髙上
符命普告十天日月星宿五嶽靈山天下地
上溟泠大神監生主録南上三門開領玉簡
勒名丹篇削落罪書上補帝臣千曽萬祖九
族種親皆蒙解脫五道八難去離三惡魂升
九天生死開度萬劫長存今日上告萬神咸
聞請以金鈕關盟眞官請如所告金龍驛傳
元始靈寳告九地土皇滅罪言名求仙上法

靈寳某帝先生某甲年如干歳某月生命係
九天東斗領籍願神願仙長生度世飛行上
清中皇九地戊已黄神土府五帝乞削罪録
勒上太玄請詣中宫投簡記名金鈕自信金
龍驛傳
太歳某甲子某月某朔某日某時於某郡縣
　中告文
　右朱書銀木簡青紙裹之青絲纏之金紐
　九隻金龍負之埋所住中宫悉如上法於
　中庭向壬叩齒十二通讀簡文竟呪曰

天開地張九炁分靈三元同符十方朗清五
老上帝開眞領生丹書赤文元始上精普告
天下九土皇靈今日上告萬仙定生我願我
仙請投玉名土府太皇勒除罪刑奏簡上宫
列簿華青早得飛騰天地同靈九祖種親腐
骸更榮魂升南宫受化仙庭日吉告命萬神
咸聽請以金鈕表盟至情請如所告金龍驛
呈
道曰爾有志心發无上道意欲度諸天人民
善男善女咸使得離三惡五道八難之中得

過惡世與道相值當以八莭甲子之日投三
元玉簡除宿罪簿言名上天事事三過諸天
三官九府更相囑寄上天分别萬神敬護五
帝侍衞三界司迎門户整肅天下地祇日月
來朝千魔萬精不敢妄干志願堅白蠲向咸
成七祖父母即得解脫三途五苦上昇天宫
生死福慶影響相酬三官九府書人功過其
理甚明世世因縁毫分無虧爾諦奉行勿爲
懈怠使魔壞爾眞
東方九炁青天眞文赤書玉訣

東方九炁始皇青天碧霞鬱壘中有老人總
校圖録攝炁降仙
　其二十四字主召九天上帝校神仙圖録
　學仙道士常以本命甲子立春之日青書
　二十四字於白剌記姓名年月於剌下投
　靈山之嶽九年仙官到使青腰玉女九人
　身得飛仙
歳星輔肝角亢鎭眞氐房心尾四景廻旋箕
主七辰正斗明輪承炁捕非掃除災群
　其三十二字主召天宿星官正天分度諸

　以天災星宿越錯朱書三十二字於青𥿄
　上露於中庭九日九夜夕夕依法别呪訖
　以火焚散灰於青烟之中并刻書三十二
　字於青石上埋東方天災自消星宿復位
東山神呪攝召九天赤書符命制㑹酆山束
魔送鬼所誅無蠲悉詣木宫敢有稽延
　其三十二字主攝鬼魔正九天炁行此法
　朱書青木剌上以文向東北而依别呪文
　三呪鬼自束形萬妖自滅精心行之
下制東河溟海水神大劫洪災蛟龍負身水

府開道通逕百千上帝赤文風火無間
　其三十二字主攝東海水帝大劫天災之
　數召蛟龍及水神事遇水災及欲渡大水
　黄書三十二字於青𥿄上依别呪以投水
　中身自得過蛟龍負載河伯奉迎水下可
　行也
合一百二十字皆元始自然之書一名生神
寳眞洞玄章一名東山神呪八威䇿文
南方三炁丹天眞文赤書玉訣
南方丹天赤帝玉堂中有大神號曰赤皇上

炎流煙三炁勃光神仙受命應運太陽
　其三十二字主九天神仙圖録宿名學仙
　道士常以本命甲子立夏之日朱書三十
　二字於白剌上記姓名年月於剌下投靈
　山之嶽九年仙官到使朱陵玉女三人身
　得飛仙
熒惑輔心井鬼守房柳星張翼統御四郷軫
總七宿廻轉天常召運促㑹正道驛行赤文
命靈
　其三十六字主召星官明度數正天分度

　南方星宿越錯有諸災異當朱書青紙上
　露於中庭三日三夜夕夕南向依别呪法
　訖以火燒文散之於青煙之中并别刻書
　三十六字於赤石上埋南方天災自消星
　宿復位
北攝酆山束送魔宗符教所討明列罪源南
山神呪威伏百千群妖滅爽萬試摧亡
　其三十二字主制北酆正鬼炁行此法黄
　書赤木剌上以文向北而依别呪文三行
　此法鬼精自滅萬魔束形宜精心行之

南河水帝太伯龍王神呪流行普掃不祥洪
水飛災止蛟召龍開除水逕千道萬通敢有
干試攝送火宫赤書所告莫有不從
　其四十八字主攝南海水帝大運交洪水
　四出召蛟龍水神事遇此災及渡大水皆
　黄書四十八字於青𥿄上依别呪以投水
　中自得過度水官奉迎
合一百四十八字皆南方梵寳昌陽丹靈眞
老君自然之書一名南雲通天寳靈衿一名
九天神呪一名赤天八威䇿文

中央黄天眞文赤書玉訣
中央總靈黄上天元始生五老中黄髙尊攝
炁監眞總領群仙典録玄圖宿簡玉文催運
上炁普告萬神
　其四十字主神仙玉簡宿名總歸仙炁學
　仙道士以本命甲子春分夏至之日黄書
　四十字於白剌上記姓名年月於剌下投
　靈山之嶽九年仙官到使黄素玉女十二
　人身得神仙
鎭星輔脾廻度北元魁𩲃主非截邪斬根𩵄

䰢魓𩳐掃穢除氛魒正玄斗明度天關九天
符命金馬驛傳
　其四十字主攝星官正天度數諸中央星
　宿越錯生諸災異當以朱書四十字於青
　紙露於中庭十二日十二夜夕夕向王依
　别呪法訖以火燒文散之於青煙之中并
　刻書四十字於黄石上埋中央天災自消
　星宿復位
勑攝北帝遏塞鬼門剪除不祥莫有當前
　其十六字主攝北帝正天氣檢鬼精行此

　法白書十六字於黄木剌上以文向東北
　而依别呪文三行此法鬼精自滅天魔束
　形宜心行之
中山神呪召龍上雲制㑹黄河九水河源不
得怠縱善惡悉分千妖萬姧上對帝君莫有
干試太陽激燌赤書玉字宣告普聞
　其四十八字主攝中海水帝四源之水洪
　灾湧溢之數召水神及蛟龍事欲過洪水
　之灾及渡大水皆當黄書四十八字於青
　紙上依别呪投水中自得過渡水官奉迎

合一百四十四字皆中央玉寳元靈元老君自
然之書一名寳劫洞清九天靈書一名黄神
大呪一名黄帝威靈筞文
西方七炁素天赤書玉訣
西方素天白帝七門金靈皓映太華流氛白
石峨峨七炁氤氲上有始生皇老大神總領
肺氣主校九天檢定圖録制召上仙
　其四十八字主召仙炁學仙道士常以本
　命甲子立秋之日白書四十八字於白剌
　上記姓名年月於剌下投靈山之嶽九年

　仙官到使太素玉女七人身得神仙
太白檢肺奎婁守魂胃昴畢觜主制七關參
總斗魁受符北元
　其二十四字主白帝星官正明天度諸西
　方星宿越錯有諸災異當以朱書青紙上
　露於中庭七日七夜夕夕向西依别呪法
　訖以火燒文散灰於青煙之中并刻書二
　十四字於白石上埋西方天災自消星宿
　復位
赤書玉字九天正文攝召萬炁普歸帝君

　其十六字主攝六天鬼炁行此法黒書十
　六字於白木剌上以文向東北而依别呪
　文七過行之鬼精自滅萬魔束形宜精心
　行之
西山神呪八威七傳符水上龍召山送雲在
此授得同到帝門輔衞上眞斬滅邪源若有
不祥截以金關赤書符命風火驛傳
　其四十八字主攝西海水帝及水中萬精
　召雲龍以防水災欲知水中精物及洪水
　彌天欲度此災皆黄書四十八字於青𥿄

　上依别呪法投文水中立知水中萬精形
　象蛟龍負以渡水災水官奉迎也
合一百三十六字皆西方七寳金門皓靈皇
老君自然之書一名金眞寳明洞微篇一名
西山神呪一名八威召龍文
北方五炁玄天眞文赤書玉訣
北方玄天五炁徘徊中有黒帝𩀱皇太微總
領符命仙錬八威青裙羽褐龍文鳳衣上帝
所降制列玉階
　其四十字主諸眞人神仙圖録學仙道士

　常以本命甲子立冬之日黒書四十字於
　白剌上記姓名年月於剌下靈山之嶽五
　年仙官到使太玄玉女五人名上仙籍矣
北辰輔腎斗牛衞扉女虚危室豁落四開璧
總七星執凶紏非却災掃穢明道洞輝
　其三十二字主北方星官正天炁諸以北
　方星宿越錯有諸災異當以朱書三十二
　字於青紙上露於中庭五日五夜夕夕向
　北依别呪法訖以火燒文散灰於青煙之
　中并刻書三十二字於黒石上埋北方天

　災自消星宿復位
北山神呪激陽起雷流鈴煥落玃天振威北
酆所部萬妖滅摧
　其二十四字主攝天魔北帝萬鬼事行此
　法青書二十四字於黒木剌上以文向東
　北而依别呪文五過行之鬼精自滅萬魔
　束形宜精心行之也
九河傾竭烏母群飛蛟龍通道水脉洞開赤
文玉書驛龍風馳
　其二十四字主攝北海水帝制水中萬精

　召蛟龍以負身欲渡大水洪災及遇水難
　中萬物黄書二十四字於青紙上依别呪
　文投水中萬物形象身得渡水災蛟龍開
　水道水官出迎也
合一百二十字皆北方洞隂朔單鬱絶五靈
玄老君自然之書一名元神生眞寳明文一
名北山神呪一名八威制天文
　諸以啓願求道投剌行事莫不悉先東向
　叩齒三通捻香呪曰
無上三天玄元始三炁太上老君召出我身

中三五功曹左右官使者左右捧香驛龍騎
吏侍香金童傳言玉女五帝直符各三十六
人出關啓此間土地四面眞官我今正爾燒
香關啓願得十方正眞之炁入我身中令所
啓上聞俓御
無上至眞大聖尊神玉帝几前
　凡學道有所求願及修行上法不先關啓
　則爲邪魔所干不得上達所修無感神明
　不鑒徒勞無益
元始五老修道求仙赤書眞文玉訣

道言夫學上法思神念道山居靜志修齋誦
經轉度七祖身求神仙當行五老赤書眞文
上法依按舊文皆先叩齒十二通呪曰
玄上髙靈元始尊神大聖徘徊萬神臨軒三
景敷暉慶雲四陳上告校圖推筭九天今日
啓願投剌靈山丹書赤字自然眞文上告五
帝記名玉篇萬神鑒映日月明言願度願生
願神願仙天地星宿玄照我身三官九府五
嶽大神普告無窮削除罪根元始大開莫不
納言七祖幽魂受福自然三途五苦永離八

難得與三景同暉紫晨輪轉不滅身得飛仙
　畢讀剌竟投於絶巖之中便散香靈山之
　上又叩齒三通向本命呪曰
元始監映仙名巳書三官九府罪莫不除散
香五帝告盟太虚請如所陳萬劫長居
　畢仰咽九炁止
元始五老禳星宿客災明天分度眞文玉訣
道言諸天星宿各有分度至於俓道錯越更
相侵犯或有異見於四方境域皆由天氣運
度否激之災有所防出其分國故以天光轉

照玄告不祥故元始垂文和天安地解災却
患安國寧民至士精心依法修行災見之日
書眞文如舊法露於中庭向方面叩齒十二
通散髮仰祝曰
元始上天三光髙明廻景照耀四方朗清運
度所衝激揚流星五界錯越三統失寧五斗
總辰七宿明靈眞君大魁厥諱玉精夫人皇
妃字曰育嬰總御玄關廻轉諸天今有客災
玄告不祥請以眞文赤書上呈散髮謝愆披
露丹誠惟垂玄監廻復天經炁不横越災不

横生焚燒靈文散煙玉庭上景監度普告萬
靈氣清三關災滅九㝠隂陽調和國土太平
請以金龍風馬驛呈
　畢露眞文於中庭金龍鎭之假令災在東
　方則九日九夜竟而燒眞文散灰於青煙
　之中
　凡禳天災安國寧民法皆隨方然燈照諸
　天光假令東方則然九燈亦可九十燈亦
　可九百燈用金龍一兩一枚災在東方用
　青繒九十尺九日九夜災在南方則然三

　燈亦可三十燈亦可三百燈用絳繒三十
　尺三日三夜災在中央則然十二燈亦可
　百二十燈亦可千二百燈用黄繒百二十
　尺十二日十二夜災在西方則然七燈亦
　可七十燈亦可七百燈用白繒七十尺七
　日七夜災在北方則然五燈亦可五十燈
　亦可五百燈用黒繒五十尺五日五夜此
　元始靈寳上元科法
元始五老禳大劫洪水召蛟龍水官度災眞
文玉訣

道言天地大劫之交洪水四出蕩穢除惡萬
無遺一當此之時天地㝠合人民漂流無復
善惡唯有志學之士得靈寳眞文大劫小劫
之符乃可乗飛羽而髙觀登靈嶽而浮翔當
此之時神人自當使蛟龍爲通路開水徑以
渡身河伯伺迎不罣津梁也乃明靈文之妙
豈拘大劫之交遇此之際當依其文施用北
向叩齒五通閉氣二十五息存已身心中生
火火出頭頂而燒四方山林草木及已身都
盡形骸皆成灰塵一時飛翔入青煙之上無

復所遺思大水浩浩蕩蕩天下已身化成蛟
龍隨水而流因又叩齒二十五通仰呪曰
上始廻靈開明九元天推地轉二炁流傳五
行相促運度機關隂陽否激結成災衝大劫
傾汔蕩穢除氛九河受對洪災激川水母徘
徊鳥馬合群日月㝠㑹三景停關上選種臣
推校玉文棄惡遺善清濁永分我參帝簡名
列九天大災四㑹赤書所蠲是日告命萬神
咸聞日月五星照明我魂五嶽靈山浮渡我
身九河水府溟泠大神開除水徑通利河津

蛟龍應符攝山送靈負我渡我驚馳四奔丹
書赤字元始眞文金龍驛呈時刻無間立須
告御上對帝尊
　畢引氣二十五咽須㬰自當有開水之神
　以渡兆身也在山山則浮在水水自開可
　謂臨危而濟倐欻之頃天地都平也
元始五老攝召北酆鬼魔赤書玉訣
道言夫受靈寳上法致神明來降存念響達
與天眞交㑹宜先分别鬼魔形象遏塞干試
魔精旣伏存思自感神明易致行此之法依

上眞文施行便向東北叩齒三十六通閉炁
九息而仰呪曰
三元開明廻轉天常運推數極百六乗綱大
劫交㑹萬妖争行北酆不拘放逸鬼宗群魔
縱肆祅閉天光上帝有命普告十方演明天
魔法教開張正道治民掃除不祥有何小妖
群聚爲場赤書玉文檢攝鬼郷北酆三官明
速傳行千魔束爽萬鬼送形流鈴交煥激氣
太陽金虎四邀天丁捕亡大小齊到不得匿
藏元始所告列奏上宫

元始靈寳五帝眞文玉訣
道士服青帝眞符東向叩齒九通思青炁從
口入注肝中生九重青華寳光徹映項後書
符置前呪曰
元上青精九炁大靈神光霞散流映東青華
景鬱勃灌我身形宫府安鎭寳魂自生洞達
八朗飛昇玉庭
　畢引炁九咽上應服者服佩者佩
道士服赤帝眞符南向叩齒三通思赤炁從
口入注心中生三重丹華寳光徹映胷前書

符置前呪曰
丹華流映寳芝生光神精徹幽散靈八方眞
符攝炁嘯命朱童三精煥敷注我絳宫赤神
安鎭五香溢充洞映形外表裏發光身生水
火獨歩飛行
　畢引炁三咽止如上法
道士服黄帝眞符向王叩齒十二通思黄炁
從口入注脾中生十二重黄華寳光洞映一
身書符置前呪曰
緫元書靈廻神四鄉黄上散華五帝交芳流

精散漫十二重光混合我形萬神相迎安備
黄脾養炁中房保齡度劫永鎭無窮
　畢引炁十二咽止如上法
道士服白帝眞符向西叩齒七通思白炁從
口入注肺中生七重素華寳光洞映丹田書
符置前呪曰
金靈七炁素華流氛金精童子首建元巾帶
符攝炁萬神㑹門寳光奕奕照我命根安鎭
肺華萬劫長存
　畢引炁七咽止如上法

道士服黒帝眞符向北叩齒五通思黒炁從
口入注腎中生五重玄寳華光洞映背外書
符置前呪曰
北上太玄五炁徘徊寳華五重流光煥暉雲
景鬱秀洞映太微仰注我身腎府鮮開安鎭
靈宅萬神總歸身生羽服降形自飛
　畢引炁五咽止如上法
當取靈山向王之竹全長七尺七節作神杖
使上下通直甘竹乃佳書黒帝符著下第二
節中次白帝符第三節中次黄帝符第四節

中次赤帝符第五節中次青帝符第六節中
空上一節以通天空下一節以立地蠟封上
節穿中印以元始之章又蠟封下節穿中印
以五帝之章絳紋作韜長短大小足容杖卧
息坐起常以自隨行來可脫杖衣隱以出入
每當别著淨處以杖指天天神設禮指地地
祇司迎以杖指東北萬鬼束形乗杖行來及
欲施用當叩齒三十六通思五帝直符吏各
一人衣隨方色有五色之光流煥杖上五帝
玉女各一人合共衞杖左右微呪曰

太陽之山元始上精開張天地甘竹通靈直
符守吏部御神兵五色流煥朱火金鈴輔翼
上眞出幽入㝠召天天恭攝地地迎指鬼鬼
滅妖魔束形靈符神杖威制百方與我俱成
與我俱生萬劫之後以代我形景爲五解神
　昇上清承符告命靡不敬聽
畢引五方炁各五咽合二十五咽止
行此道九年精謹不慢神眞形見杖則載人
空行若欲尸解杖則代形儵歘之間巳成眞
人朔望八節日當焼香左右朝拜此杖則神

靈感降道則成矣
靈寳八威神䇿玉訣
當朱書三天太上召伏蛟龍虎豹山精文著
一銀木板上又書記年月師姓諱著一板上
合二板内囊裹朱書次文著一板上著囊外
凡三板合封爲神䇿如傳之狀
板悉用銀木長一尺四寸廣二寸四分以絳
紋之繒作囊令長一丈二尺衣之封外板上
下頭印口中元始五老之章當以栢木函絳
紋作衣衣函以請䇿文著别室焼香左右精

心供養受以佩身天下神靈朝夕朝門給五
帝玉童玉女各一十二人出人遊行五帝侍
衞三界司迎生死無復三惡之難不經泰山
俓昇九天衣食自然位同太極要自成仙
至學道士佩此文施行神呪以䇿文指天天
神設禮指地地祇朝拜三界束帶指神神禮
指鬼鬼自滅爽指水水神通道大劫交洪災
四㑹以䇿召龍龍爲負身長修積感神靈交
㑹所在施召降響立到千變萬竒適意所從
出入行年位唯太極皆前從飛龍從導天鈞

鳳嘯鸞鳴十二華光建三七色節㑹靈之旛
精思九年天儀自備
　　　靈寳八威神䇿呪曰
元始太眞五靈髙尊太華皓映洞朗八門五
老告命無幽不關上御九天中制酆山下領
河海十二水源八威神呪靈䇿玉文召龍負
水收氣聚雲束魔送鬼掃蕩妖群萬精摧落
所誅無蠲日月五星北斗七元諸天諸地諸
水諸山玉眞所部溟泠大神仙王遊宴五帝
杖旛天丁前驅金虎後奔玃天猛獸羅備四

關所呼立到所召立前赤書煥落風火無間
所有攝驗金龍驛傳
　畢叩齒九通仰天三嘯引天炁三咽以䇿
　文指所告之地閉炁九息而止
元始五老鎭靈求仙禳災赤書玉訣
道士隱學書青帝赤書眞文置東方則東嶽
仙官至長齋百日精思靈寳尊神則天眞下
降給青腰玉女九人取東嶽神仙芝草不死
之藥青帝鬼魔逺舍九萬里一方凶勃惡獸
毒螫皆不生害心反善仁人長齋修行二十

四年身得神仙但佩此文亦得尸解轉輪成
仙
國土東方及春三月有災欲使東郷安鎭當
赤書青石上鎭東方九日其災自滅凶逆自
消一方仁人蒼龍來翔善瑞自至國土太平
書文佩身却諸禍殃身無横患常與神明相
當保國寧家享福無窮
道士書赤帝眞文置南方則南嶽仙官至長
齋百日精思靈寳尊神則天眞下降給朱陵
玉女三人取南嶽神仙芝草不死之藥赤帝

鬼魔逺舍三萬里一方凶勃惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪成仙
國土南方及夏三月有災欲使南郷安鎭當
朱書赤石上鎭南方三日其災自滅凶逆自
消一方仁人善瑞顯明鳯凰來迎鸞鶴飛鳴
天人歌詠欣國太平書文佩身萬災不生禳
凶却穢坐致神靈福慶無窮延年長生家致
興隆國祚安寧
道士書黄帝眞文置中央則中嶽仙官至長

齋百日精思靈寳尊神則天眞下降給黄素
玉女十二人取中嶽神仙芝草不死之藥黄
帝鬼魔逺舍十二萬里中央凶勃惡獸毒螫
皆不生害心反善仁人長齋修行二十四年
身得神仙但佩此文亦得尸解轉輪成仙
國土中央及四季月有災欲使中國安鎭當
朱書黄石上鎭中央十二日其災自滅凶逆
自消四方和睦善瑞自生麒麟來歸白虎遊
庭國豐民富普天安寧書文佩身萬災不經
身康氣强五宫精明長保家國永亨利貞

道士書白帝眞文置西方則西嶽仙官至長
齋百日精思靈寳尊神則天眞下降給太素
玉女七人取西嶽神仙芝草不死之藥白帝
鬼魔逺舍七萬里西方凶勃惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪神仙
國土西方及秋三月有災欲使西郷安鎭當
朱書白石上置西方七日其災自滅凶惡自
消西方自歸善祥自集靈獸飛軒金雀㗸符
氐老歸賔國寧民泰書文佩身神明交遊災

不加身與五帝同儔子孫昌熾世享王侯與
善因縁何慮何憂
道士書黒帝眞文置北方則北嶽仙官至長
齋百日精思靈寳尊神則天眞下降給太玄
玉女五人取北嶽神仙芝草不死之藥黒帝
鬼魔逺舍五萬里北方凶勃惡獸毒螫皆不
生害心反善仁人長齋修行二十四年身得
神仙但佩此文亦得尸解轉輪神仙
國土北方及冬三月有災欲使北鄕安鎭當
朱書黒石上置北方五日其災自消凶惡自

滅北方自賔善瑞日昌地藏發泄金玉露形
天人歌詠國富民豐書文佩身萬災消亡壽
同天地福禄永光所向所求莫不利貞子孫
昌盛世世賢明
道士學至道上法修奉齋戒精思念道上希
靈眞滅魔却試皆當先按靈寳上元舊格施
案眞文鎭於方面靈眞降室五帝官屬侍衞
門戸鬼魔消滅所向咸從赤書青帝眞文於
青繒上置室東璧赤書赤帝眞文絳繒上置
南璧赤帝黄帝眞文黄繒上置中央赤書白

帝眞文白繒上置西璧赤書黒帝眞文黒繒
上置北璧施案五篇於齋堂之中朝暮燒香
隨方禮拜不得雜俗異人干入堂内此皆方
方各有威神玉童玉女侍衞犯之奏罪九天
㝠考立加奉者明愼禁忌
九炁青天中有元始青靈之童諱開陽青典
青帝赤書眞文青靈童長九寸衣青羽衣手
執青麾侍文左學者應思此神降已身百日
精念靈眞見形所求立感有佩眞文此童亦
常在巳肝府之中致青牙之精

三炁丹天中有元始赤靈之童諱丹泉珠典
赤帝赤書眞文赤靈童長三寸衣赤羽衣手
執赤節侍文前學者應思此神降已身百日
精念靈眞見形所求易感有佩眞文此童亦
常在巳心中致朱丹赤牙之精
中央黄天中有元始黄靈之童諱洪瑛典黄
帝赤書眞文黄靈童長一寸二分衣黄羽衣
手執黄鉞侍文中央學者應思此神降已身
百日精念靈眞見形所求立感有佩真文此
童亦常在已脾府之中致黄牙之精

十炁素天中有元始素靈之童諱明石流典
白帝赤書眞文素靈童長七寸衣白羽衣手
執白旗侍文右學者應思此神降已身百日
精念靈眞見形所求立感有佩眞文此童亦
常在已肺府之中致素牙之精
五炁玄天中有元始黒靈之童諱玉滋典黒
帝赤書眞文黒靈童長五寸衣黒羽衣手執
黒幢侍文後學者應思此神降已身百日精
念靈眞見形所求立感有佩眞文此童亦常
在巳腎府之中致玄牙之精

此五帝靈童與元始五老同生主五篇眞文
上統九天之炁下領五嶽中主人五藏引牙
之精補養人身服食五牙不知此神終而無
感徒勞疲懃
太上洞玄靈寳赤書玉訣妙經卷上
















