








洞眞上清龍飛九道尺素隱訣通七
　　白羽黒翮龍飛玉符
太上大道君以上皇元年二月一日甲子於
無量天告盟傳北極眞公時九天上帝髙仙
大聖並臨盟場五帝束帶萬靈侍軒日月吐
暉五宿列精七元開關黄道不行天地停璣
三界肅清絳霞隨廕紫雲四騫時和日慶八
景敷陳君裂帛華晨之下授訣口口之中發
言九天遥唱命諱上帝稱欣天眞稽首魔王
束形保舉玄虚位登玉清命五老監試四司

輔眞左右侍仙命盟告靈依俯仰之格北向
祝曰
寒飛登場上命九靈運度推移日月不停是
時吉晨赤心解形衘刀南宫噏丹寒庭金羊
銀鴈禮獻上清裂素分天告盟于經請如四
極萬劫一傾有泄我言禍罰七玄有負我盟
考滅爾形生死謝責長閉九冥畢於是裂素
度經口授祕言天眞下降五帝衞靈九晨給
以金晨玉童九百人九皇給以玉華之女七
百人五皇又給五帝玉女各五百人五老命

駕四司仗幡紫雲飛軿十二瓊輪前導鳳歌
後從玄鈞六師啓路九龍翼轅以迎於眞公
上豋玉清北晨上宫遨宴七元廻旋五宿歴
歩天關位登總仙治於北極廣靈之宫至開
皇上年以文付東華青童大君依格萬劫一傳
龍飛尺素之道出於九天上帝以戴天地九
晨五星空常之名高上寳袐靈音故爲盟文
自非前生九劫逆注玄簡録字上清應爲眞
人者不得盻其篇目叅其隱音也得見此文
生死成仙能修其道則神光流暎帝皇下降

七年隱淪變化百方出入幽冥浮景九空十
四年白日豋晨飛昇玉清有宗无經但朝禮
神眞則致長生延夀無窮千禍不干萬㐫不
當兵災殄滅𧢻向皆成出入則致九星垂䕃
項負圓光五帝營衞所在司迎尅得奉侍聖
君於上清宫
此道與元始俱生九天元皇以傳太上大道
君道君以傳後聖金闕帝君太帝君太微天帝
君北極眞公使付東華青童大君依格萬劫傳
於後學得道之人傳度之法受者依科資絳

紋繒九十尺五色紋繒各五十天詣有經之
師對齋百日𢦙七十日𢦙七日於玄嶽立壇
髙寂之地書文北向分盟度訣以金羊五兩
告五星銀鴈九兩告九晨二物禮天受經奉
師效心子時露於壇場之上以絳文之中請
羊著東白文之巾請鴈著西告誓九天分盟
各半口度袐名臨度之時亦依上祝之法可
謂寳道貴眞誓不泄漏之盟矣無盟輕傳師
及弟子同考滅身七祖充責萬劫不原上天
之禁宜各審詳豋盟之時弟子執羊鴈北向

九拜次五方各一拜西起竟南還西伏東向
置羊鴈於師左右師於中央北向叩齒九通
稱某嶽眞人某甲敢以良時上吉三合嘉晨
露豋皇壇披形赤心清齋請瑞列盟于上天
願髙上垂暎顧盻某甲北帝所舉某嶽先生
某甲先身永成眞道不經輪轉九天流𧙓不
絶宿名玄簡運禀令得目披洞章口詠帝一
貪羡神仙仰希靈契令輙於某天之中授度
羽章飛空之訣上告萬帝至極元皇髙仙大
聖無量道君願垂廻暎曲監盟誠以玉清上

宫眞仙之氣補侍甲身告五帝五嶽萬靈河
海大神共監盟文請如所奏依格以傳









































尺素左半
當以白素三尺書此文令一半左一尺上兩半
合中央符受者以紫筆書諱朱筆書文及符
師度諱請玉童玉女侍衞受者身畢於中央
符裂分各半佩身男受取左女受取右以丹
錦爲囊請文當心毎不可冒生死之殗三犯
天宿奔潰五老號泣魂精失散亡神失魄不
移年而䘮身九天上禁慎之則天靈玄暎神
眞下降身生水火萬化自從也
太上飛行羽經昇玄上記元始九天父母太

眞丈人同宴景龍之輿從桑林千眞萬騎飛
仙巨虬御輪流電迅煙縱體適運口歌靈篇
逍遥玄丘之洞解憇清波之邊遊磐紫之館
息駕無崖之端是時天元煥明五晨廻光三
素流雲紫煙吐芳飛香繞日馥散太無華光
交煥三燭合明凝眞上契咀嚼日根飡玄注
虚披朗金章洞嘯九微靈暢瓊軒妙思感於
太寂内念啓於自然以明上皇元年三月三
日元始啓旦忽致玄靈垂降白鸞之車黒翮
之鳯口衘素章飛行羽經豋空歩虚眞訣玉

精飛仙𨗳煙羣神衛靈晻靄九霄之上煥赫
玉虚之庭來降於太眞玄授寳經是日太眞
丈人方退齋上清時太帝君紫微三素元君
天帝太微天帝君髙上玉皇之賔咸同降坐
焚百和之香五色神宫浮號玉位列于紫宫
衆眞禮經旋行三周三素元君起立西向發
玄朗之音誦慶眞羽章以讚神其辭曰
藹沫太虚館靈風散竒香蕭蕭玄景上微飈
翼太陽素鸞迅飛鳳口衘神羽章翻翻振九
霄悲鳴煥玄梁妙訣乗空發清治道未央羣

眞並稱慶稽首禮玉皇誦畢
太帝君又起立北向誦曰
玄鳳迅雲翮白鸞欣躊躇飛香和芳華流景
耀雲衢巨虬控長轡飛仙㸦相扶萬眞慶嘉
吉欣鳯虚中遊元始本无跡玄感自相求振
羽不待駕飃飃乗煙浮寳章綜玄剛五體御
靈符稱慶衞福庭旋香各三周誦畢
天帝君起立東向又誦曰
素羽斑玄翮乗浮落運廻流香溢十天芳芝
鬱太微靈章啓幽機羽經朗玄輝至道本元

賾持眞景自飛於是誦畢
太眞丈人身建法衣冠極天無量三寳玉冠
衣無縫九色飛空輝光羽章左佩流鈴右帶
七元正南而伏太微天帝君起命羽仙侍郎
擎執金桉請經北向長跪以授於太眞衆仙
咸稱善太眞立受經面發金光五體即生自
然靈飛玉符豋𢹂衆眞共豋白鸞之車駕黒
翮之鳳以宴常陽東之豪林碧水之境扶桑
之墟九源之口西遊玄羽素野之域濛汜之
濵南造朱陵極炎之精南夏之邑北到朔隂

洞玄之館寒水之郷中盤十絶黄氣陽精太
玄玉京金臺玉室丹瓊之宫遊朗十天八域
洞清總領億眞无天不係无幽不關无氣不
統无仙不攝普御羣神自天帝以下莫不範
徳於太眞仰宗於羽經也於是帝君各浮玄
宫經劫七千傳於太上大道君焉



上靈飛玉符玄仙羽精自然之章佩之七年

乗空飛行上豋七元修羽經飛歩之道无此
符則不得乗虚昇玄受者青錦九十尺盟天
豋修之日書左手掌心即握碧霞而飛行書
青繒九寸佩之左統六甲十二神玉女十二
人侍左




下靈飛玉符元始之精羽玄玉章佩之九年

乘空飛行上豋五星行飛歩昇玄之道无此
符則不得乗空而行也受者素錦六十尺盟
天豋修之日書右手掌心即能握素靈而飛
行書白繒九寸佩之左統六甲十二神靈飛
玉女十二人侍右



左靈飛玉符玄氣始生之精素羽之章佩之
九年乗空飛行上豋五星行飛歩昇玄之道

无此符則不得躡雲玄豋也受者丹錦八十
尺盟天豋修之日書左足蹠即能躡空飛行
書絳繒九寸佩之統六甲十二神靈飛玉女
十二人侍前



右靈飛玉符元氣之精昇玄羽章佩之九年
得乗雲飛行歩玉清修飛歩昇玄之道无此
符不得躡於七元而昇虚也受者玄錦五十

尺盟天豋修之日書右足蹠即時躡玄而飛
書皁繒九寸佩之統六甲十二神靈飛玉女
十二人侍後



太靈飛玉符陽氣黄精飛行羽章佩之九年
面生金光坐在立亡飛行太虚修飛歩昇玄
之道无此符則不得仰登皇魁超昇九玄受
者黄錦十二尺盟天登修之日書符於心即

能吐氣成雲乗雲而行書黄繒九寸佩之左
統六甲十二神靈飛玉女十二人侍身凡修
行存思七星之道入室皆先服五符然後書
也書及服皆東向叩齒十二通仰呪曰
玄虚紫清飛行羽經上暎雲霞下攝千靈控
御六甲運我身形飛歩天元上舉斗精凝魂
固魄内塡充盈出空入玄與氣常生畢服符
書五心然後行事如此九年剋得乗空御雲
飛行太清左右雲飛玉符出於自然之氣玄
授太眞以登空歩虚舉魁躡剛纒落七玄上

昇玊清之道以備飛行羽經得之者神仙佩
之者成眞人修之者致白鸞之車黒翮之鳯
來迎子身上登玉宫遊宴常陽太上大道君
以傳上元太素君太微天帝君施行道成袐
於太上靈都之宫依科三千年一傳不得輕
泄宣露天眞違盟負誓身役鬼官殃及九祖
充閉幽泉(前符並朱書)


洞眞上清龍飛九道尺素隱訣
