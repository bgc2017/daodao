








二經同卷女十五
　太上老君說報父母恩重經
　玄天上帝說報父母恩重經


太上老君說報父母恩重經
爾時
太上老君於西邯玊國鬰利山中敷暢道德
宣闡科戒廣爲十方說因縁事於時随從五
萬人俱往彼䖍恭幸遭筵㑹擎拳义手禮諸

尊顔問訊旣周是時衆中有一眞人名曰海
空智藏出班長跪白
太上曰臣等禀受髮膚皆因父母父母恩深
無由報效惟願大慈愍傷一切如蒙啓訓生
死荷恩爾時
太上惻然良乆告海空智藏言善哉善哉子
之所問要乎深矣子可諦聽當爲解說夫形
直者其影必正形不直者其影必斜其聲清
者其響必淨聲不清者其響必濁孝與不孝
其義如是若孝悌者一家之中老少安樂天

人欽仰神明守護子孫相承孝慈不㫁招感
孝順以爲其子若不孝者世世相繼一門之
内緫是𡨚家雖爲父子甚於讎敵招五逆以
爲其兒父子兄弟各財異食同園別菜共田
分榖隱藏珍饌喫食如偷雖是人形不如禽
獸神明不佑天下輕欺一生所爲諸不吉利
死入地獄受一切苦罪畢受報爲百勞鳥生
子能飛共食其母百劫之後記生人中聚集
五逆諸不孝縁共爲父子更相殘害死生憂
苦輪轉無窮天下苦痛莫過於此夫人生世

父母爲親非父不生非母不養是以天地覆
廕寄託母胎氣識相凝懐娠十月縈妊胞重
坐卧失常歳滿月充誕育之候其母恐怖性
命惙然惻怛心神憂喪産孕之日内觸外觸
苦痛交切失聲號呌受大苦惱匍匐戰懼駭
愕驚嗟及至生巳手摩其頂墮於草上呱呱
號啼安藏被褥側身三月常畏邪魔之所侵
害飢時須飯非母不哺渇時須飯非母不乳
計飲母乳八斛四升千日提携遮蓋塵垢推
乾就濕嚥苦吐甘非義不親非母不養忽離

欄車出於地上十指爪中食子不淨母或東
西碓磨隣里官私急切不得時還即知我兒
家中啼哭母子天親心性相感分母百骸而
爲兩身氣血相傳兩體無二兒旣憶母母即
心驚馳歩走歸兩乳湧出還到門外見子庭
中或在欄車或房門際或有人抱或無人抱
或在牀上或在地下或時坐不淨或時把泥
草或尚啼哭或啼哭欲止舉眼見母啼笑嘘
嘻摇頭弄腦曵腹而行鳴乎嗚乎哀向其母
母乃爲兒屈身下就長舒兩手拭除不凈吹

嘘其口以乳與之含乳看母嘻嘻其聲母見
兒喜兒見母喜二情思想慈愛親重情親相
念莫過於此二歳三歳弄意始行寒熱屎尿
非母不悉笑時懷喜啼時知嗔唯樂飮食所
餘無願父母行來值他酒座或得餅肉不敢
不食懷挾將歸向與其子十回九回恒常歡
喜回不得嬌聲佯啼以此爲常嬌生不孝
孝子不嬌必有慈順及年長大朋友相隨年
生少壯躭翫𨓜樂梳頭摩髮欲得好衣棟擇
精妍持爲其子麤踈弊惡父母自充忽無衣

裳經求四逺傾心南北逐子東西横簮向頭
爲索妻婦情愛偏重其母轉踈私房之中共
相笑語父母年老氣力漸衰终朝至暮不來
省問獨守空房猶如外客少衣少食飢凍切
身手脚胼胝耳聾眼暗單床飄薄度日如年
身旣尫羸多饒蟣虱蚊虻噆體通夕不寐長
吟嘆息何罪之有生此不孝之子柱杖巡喚
低頭下氣欲伸所欠未盡前言其兒與聲瞋
目罵詈回頭却退扶壁而歸搥胷自非流動
目腫連聲唱苦不如早亡母告兒言汝初小

時非吾不育飮食遮蔽非吾不養懷汝十月
如携重擔氣息奔喘劇於走馳或時寒熱坐
卧不安腹皮拆裂心胷填滿髮落消瘦不能
飮食臨生産時逆前一月常懐憂怖恐不相
離或有時安或有時患當生之日命如風濁
四肢百脉及以五藏或如刀刺或如鈎牽或
熱如火或冷如水比當解離戒死或生盡世
間苦口不能述既得生巳喜懼交集諸苦諸
痛不可堪忍三年携抱日夜不離坐卧不浄
眠食失時視兒氣色將息飢渴或有疾病父

母心痛聞子忍苦母不能食心口乾燥萬種
求福黃金白銀衣服玩具心念子可無所吝
惜念汝小時東西随我不離寸歩食亦随我
眠亦隨我一日無我終日不食一夜無我啼
哭不眠如何長大忽成𡨚對今雖有汝不如
本無付之於天幽冥當鍳願我早過與你相
離奈何奈何爾時
太上說斯事巳即現神變令此大地一切震
動於震動中忽見此方地獄之内無數衆生
足踐刀山手穿劍樹拔出其舌鐡柱刺之酷

痛號哭身體膿爛毛孔之內悉皆流血大小
狼籍流曵楚毒於是海空智藏肅寒毛豎流
淚嗚咽上啓
太上曰斯之罪魂何罪令爾是時
太上告海空智藏言斯罪人也生不慈孝違
棄父母誹謗三寶侮慢出家今之受報塗炭
何極日趣長逺無可如何爾時
太上仍說偈言
善善自會善惡惡歸惡根生前不慈孝
死後報何恩苦哉縈痛毒往返十八門

非吾三赦日何得暫蒙原
爾時
太上說此偈巳大衆悲號流慟不止便即抗
手殫指於彈指中即令大衆回面顧視盻於
南方即見南官天堂之内善男女等威儀庠
序華容挺出天㕑百味珍玩無有窮者恣形
妍盛娯樂自在智藏歡喜重白道言不審此
人承何福對得處天堂衣食自然受此快樂
爾時
太上答海空智藏言此人生時至心慈孝供

養父母禮敬三寶布施持戒信重出家今受
福慶果報無窮是時
太上仍說偈曰
前縁至孝慈供養禮無違敬信於三寳
無期福㑹歸天堂裏容曳福祉髙巍巍
斯樂今無極由來福慶随
爾時
太上說斯偈巳嘆息良乆告海空智藏言善
哉善哉父母恩重昊天罔極嗚呼慈母云何
可報吾憶前世誕於洪氏胞凝神瓊胎之府

積三千七百年逮至上皇重胞李母隂陽數
極八十一年思報母恩至今劫期猶恐不復
何況子等凡流之軰而不報恩竭力盡心尚
虧禮敬况犯上事而有差違諸教戒中不宣
其目三十六部不著斯言千聖萬聖誰不遵
教況子學道而不報恩汝等衆人深宜篤志
外存孝養内藴弘慈粉骨糜身亦不能盡若
有衆生能爲父母書冩此經讀誦受持焼香
禮拜於中元日設大齋醮市辦名香縁山摘
蘂造諸浄供夙夜慇懃請福祈恩拔度先祖

名報父母養育之恩五逆十惡罪得消滅若
能每月一日日中清齋燒香行道禮拜誦念
轉讀此經罪亦消滅名報父母又於此日當
請髙上淨徳法師開講此經宣通妙義勸衆
生等發慈孝心如此功徳最上第一不可思
議千萬功徳不如相勸講誦報恩於其中間
聞此經者忽生孝心供養父母福徳無量上
感諸天切大聖中感幽冥一切靈識下流
後世逺代子孫皆生孝順恭敬不絶爾時大
衆及海空智藏眞人等聞

太上說無上恩重報父母經各懷涕淚受斯
語巳愈感孝誠刻骨不忘尊敬殷重各還本
國稽首奉行

太上老君說報父母恩重經
















