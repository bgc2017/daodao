








白羽黒翮靈飛玉符張五
元始九天父母太眞丈人同宴景龍之輿從
桑林千眞萬騎飛仙巨虬御輪流電迅煙縱
體適運口歌靈篇逍遥玄丘之洞解憇清波
之邊遊盤紫虚之館息駕無崖之端是時天
元煥明五晨迴光三素流雲紫煙吐芳飛香
繞日馥散太無華光交煥三燭合明凝眞上
契咀嚼日根飡玄注虚披朗金章洞嘯九微
靈暢𤫕(奴刀切玉也)軒妙思感於太寂内念啓於
自然以明上皇元年三月三日元始啓旦忽

𦤺玄靈垂降白鸞之車黒翮之鳳口衘素章
飛行羽經登空歩虚眞訣玉精飛仙導煙羣
神衞靈菴藹九霄之上煥赫玉虚之庭來降
於太眞玄授寳經是日太眞丈人方退齋上
清時太帝君紫微三素元君天帝君太微天
帝君高上玉皇之賔咸同降坐焚百和之香
置五色神官浮號玉位列位紫宫衆眞禮經
旋行三周三素元君起立西向發玄朗之音
誦慶眞羽章以讃神經其辤曰
藹沫太虚館靈風散竒香蕭蕭玄景上

微飊翼太陽素鸞迅飛鳳口衘神羽章
翻翻振九霄悲鳴喚玄梁妙訣乗空發
清治道未央羣眞普稱慶稽首禮玉皇
誦畢
太帝君又起立北向誦曰
玄鳳迅雲翮白鸞欣躊躇飛香和芳華
流景耀雲衢巨虬控長轡飛仙互相扶
萬眞慶嘉吉欣鳳虚中遊元始本無跡
玄感自相求振羽不待駕飄飄乗煙浮
寳章綜玄綱五體御靈符稱慶禮福庭

旋香各三周誦畢
天帝君起立東向又誦曰
素羽斑玄翮乗浮落運迴流香溢十天
芳芝鬱太微靈章啓幽機羽經朗玄輝
至道本無𧷤持眞景自飛於是誦畢
太眞丈人身建法衣冠極天無量三寳玉冠
衣無縫九色飛空耀光羽章左佩流鈴右帶
七元正南而伏太微天帝君起命羽仙侍郎
擎執金案請經北向長跪以授於太眞衆仙
咸稱善太眞立受經面發金光五體即生自

然靈飛玉符登攜衆眞共登白鸞之車駕黑
翮之鳳以宴常陽東之騫林碧水之境扶桑
之墟九源之口西遊玄羽素野之域濛汜之
濵南造朱陵極炎之精南夏之邑北到朔隂
洞玄之館寒水之鄕中盤十絶黄氣陽精太
玄玉京金臺玉室丹𤫕之宫遊朗十天八域
洞清總領億眞無天不係無幽不關無氣不
統無仙不攝普御羣神自天以下莫不範德
於太眞仰宗於羽經也於是帝君各浮玄宫
經劫七千傳於太上大道君焉





上靈飛玉符玄仙羽精自然之章佩之七年
乗空飛行上登七元修羽經飛歩之道無此
符則不得乗虚升玄受者青錦九十尺盟天
登修之日書左手掌心即握碧霞而飛行書
青繒九寸佩之左肘六甲十二神靈飛玉女
十二人侍立左





下靈飛玉符元始之精羽玄玉章佩之九年
乗空飛行上登五星行飛歩升玄之道無此
符則不得乗空而行也受者素錦六十尺盟
天登修之日書右手掌心即能握素靈而飛
書白繒九寸佩之右肘六甲十二神靈飛玉
女十二人侍右





左靈飛玉符玄氣始生之精素羽之章佩之
九年乗空飛行上登五星行飛歩升玄之道
無此符則不得躡雲玄登也受者丹錦八十
尺盟天登修之日書左足蹠即能躡空飛行
書絳繒九寸佩之左肘六甲十二神靈飛玉
女十二人侍前





右靈飛玉符元氣之精升玄羽章佩之九年
得乗飛雲行歩玉清修飛歩之道無此符不
得躡於七元而升虚也受者玄錦五十尺盟
天登修之日書右足蹠即能躡玄而飛書皁
繒九寸佩之右肘六甲十二神靈飛玉女十
二人侍後





太靈飛玉符陽氣黄精飛行羽章佩之九年
面生金光坐在立亡飛行太虚修飛歩之道
無此符則不得仰登皇魁超升九玄受者黄
錦十二尺盟天登修之日書符於心即能吐
氣成雲乗雲而行書黄繒九寸佩之左肘六
甲十二神靈飛玉女十二人侍身

凡修行存思七星之道入室皆先服五符然
後書也書及服皆東向叩齒十二通仰呪曰
玄虚紫清飛行羽經上映雲霞下攝千靈
控御六甲運我身形飛歩天元上舉斗精
凝魂固魄内塡充盈出空入玄與氣常生

畢服符書于心然後行事如此九年尅得乗
空御雲飛行太清
左右靈飛玉符出於自然之氣玄授太眞以
登空歩虚乗魁躡綱纒絡七玄上升玉清之

道以備飛行羽經得之者神仙佩之者成眞

人修之者𦤺白鸞之車黑翮之鳳來迎子身
上登玉宫遊宴常陽太上大道君以傳上元
太素君太微天帝君施行道成祕於太上靈
都之宫依科三千年一傳不得輕泄宣露天
眞違盟負誓身役鬼官殃及九祖永閉幽泉


白羽黑翮靈飛玉符


