








上清九眞中經内訣
太虚眞人南嶽上仙赤松子述
餌丹砂法
以丹砂一斤熟擣不簁淳苦酒三升合和相
得於微火上煎之令可丸服如麻子日再服
四十日腹中百病盡除愈三屍皆去服之百
日肌膚堅强服之千日司命去死籍與天地
相保日月相望攺形易容
餌煉丹砂陸沈變化長生久視白髮更黒齒
落更生從垣東見垣西覩視黄泉方用丹砂

三斤擣重絹簁之盛銅器盆中以淳苦酒九
升浸之令如泥狀置髙處使乾浸之如前法
率一斤丹砂盡三升苦酒常爆之三十日當
紫色持不汙手引如飴可丸矣大如麻子日
服三丸常服平旦吞之服藥先齋戒三十日
沐浴五香服之一日三蟲下服之六日心下
積聚諸癥腹中所苦盡去服之六十日則有
所見服之一年白髮黒齒落生服之二年色
如十五時神人持紫案食之上有紫芝問而
食芝無敢驚恐定心自安方物自來至使百

鬼皆可致其一神名上其二神名曰青其三
神名爲情乃萬物呼名可致入水爲波入金
爲汁視萬里外徹見五藏可爲眞人諸神皆
知之出入無間道成立致服藥但少飲酒耳
八十老嫗服之更得有子丈夫婦人皆可服
常以井華水服之欲作藥當齋戒潔清先夏
至作藥母夏至後作服藥禁生魚酒及犬肉
生菜五辛肥滑傳非其人殃及子孫得其人
乃與之作藥男子爲乃能使人矣
又法

丹砂一斤末下簁純漆二升淳苦酒三升凡
三物合相得微火上煎之合可丸丸如麻子
日三服和藥正月忌亥二月忌寅三月忌巳
四月忌申五月九月還從亥可知當取王相
日和并服亦當忌未日又避自刑日及忌四
時春忌戊辰己巳夏忌戊申己酉秋忌戊戌
己亥冬忌戊寅己卯不可合服又合藥皆以
天時明日吉
醮太一法
諸餌丹砂八石及雲母百草丸散欲延年養

性求神仙之法當祭太一君不祭者作藥皆
不成縱成服之無益不能使人得仙不能延
年益壽長生不死故言祭太一者太一下臨
之或遣玉女下神氣所加合藥成服之有驗
皆齋戒稱臣作丸者藥臨劑當祭作餌者臨
然火乃祭作散者須成乃祭之皆先具諸草
藥羅列著太一座前間乃祭祭太一者用案
無案用盤南向用酒五杯脯五朐棗二盤酒
多少隨意倶令心正意盡乃爲神靈所臨耳
饌祭享者用酒五斗脯五斤棗二升鹿脯亦

可用唯只可用麈當耳安置畢燒香主人載
拜謹請九天二眞人髙皇太上帝君九天三
老君太上眞人太上玉女九炁丈人九老仙
都君太清仙王天眞太一君地眞太一君太
一玉童太一玉女黄羅紫羅明仙二郎華蓋
火光使者下臨座席主人載拜叩頭自摶今
日乞爲某甲除七世以來下及某身千罪萬
過移災徙厄令一切消除長生乆視今當合
某種雜藥投諸太一上君太一君監臨共服
黄宫紫蓋之下願藥無縱無横無飛無揚和

合神炁華精正黄謹奉天神神藥盛明明師
舉火玉女侍傍分天之炁太一乃臨主人某
甲載拜因即三上觴畢乃送辤前奠杯酒仰
伸忱愫所上微薄蒙君降顧上下歡樂醉飽
爲度主者百神迴車就路曽孫某甲願各擁
護蒙天之福將神之助消災解罪皆當如語
富貴延年長蒙福祚諸受載拜所求皆遇







醮青龍白虎朱雀玄武諸符法
啓大道太一君直符使者主符玉女斗中眞
人君今日甲子加清明男生某甲上受飛度
九厄等諸符謹於星宿下清酒棗脯甘香降
席就坐當令某甲佩符辟却兇殃五兵百蟲
不得中傷官災消憩衆邪滅亡不逢疾苦逺
辟蟲狼見符止不敢起某甲載拜

蒸苣勝法
欲得清淨冥室不欲令唱露與素女對歩各
三歩九跡弟子在午師在子各叩齒三通弟
子右行師左行各相復位素女還在子師居
午上苣勝居中央兩手相叉三取上元炁師
祝曰
苣勝皇皇太一餘粮九日九蒸餌之金璫
苣勝將開玉潤金漿升仙度世位同仙王
素女呪曰
苣勝苣勝天道來應妾履玄綱仙人來承

服之昇仙位同安期
與素女蒸胡麻法
欲得明眉目口炁香潔好脣齒整𩛙衣裳沐
浴蘭湯不欲令妊身婦女惡眼懷毒人觸之
觸之則藥不成矣徒服之無益也
行三炁運五炁五嚥七炁七嚥九炁九嚥自
此以後九炁輙九嚥炁通而止亦與天墜露
陽之炁同先師李君口傳不載之於𥿄札也
懼泄天文故祕之勿妄傳非其人殃及汝身
仙道難成也



上清九眞中經内訣


















