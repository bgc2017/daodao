








五顯靈觀大帝燈儀
　　　法事如式啓白
焚香供養都天威猛大元帥顯聦昭應孚仁
廣濟王横天都部大元帥顯明昭烈孚義廣
佑王通天金目大元帥顯正招順孚智廣惠
王飛天風火大元帥顯直昭佑孚信廣澤王
丹天降魔大元帥顯德昭利孚愛廣成王助
靈史相公助順卞相公翊應周將軍王念二
緫管黄王二太尉令狐寺丞善慶童子土地
眞官直日功曹後宫仙源聖眷靈順法部侍

從威靈悉運眞香普同供養
切以聦明爲聖常顯跡於人間正直乃神屢
彰名於世代啓五通之神殿決六蔽之昏衢
天地風火水之間通達無礙仁義智信愛之
聖惠澤旁施冀含識之回光遂知機而見曉
欽慕昭昭之景宏演燈儀苟馳効効之誠旋
垂鑑映凡於動靜皆頼護持遙瞻烜赫之容
控露歸依之悃仰祈法駕俯鑒精衷今某猥
處人倫遵承科教旣沐覆全之德敢忘夤奉
之恭敬選良辰肅陳淨供伏願銀缸煥爛門

庭從此以光輝寳炷氤氲眷愛永諧於康泰
　臣衆等志心歸命都天威猛大元帥顯聦
　昭應孚仁廣濟王
伏以聦明不謟賞罰不失於毫釐仁澤於民
功過無分於纎芥上通天闕下入寒泉昭然
賜福於塵區穆若護持於黎庶九州所重四
海歸依作善者享福無邊積惡者貽災有自
應如谷裏驗若形聲今某夙奉慈容常臻教
典聊陳菲薦庸寓髮忱伏願神馭來臨宻賜
純禧之祐靈威降鑒益施長養之仁宗緒昌

隆門庭清穆稽首皈依虔誠讃詠
靈觀大帝神德尊神五通賢聖廣濟皇民
救災禦患大布威靈願垂降鑒永錫康榮
　臣衆等志心歸命横天都部大元帥顯明
　昭烈孚義廣佑王
伏以明而不惑仰瞻穆穆之容赫爾崇髙佇
想巍巍之德毎推恩而及物常以善而化人
慈悲普度於群生威力廣行於三界示作善
降祥之美蠧爲愆釀惡之因凡露禱祈必蒙
感應今某禀生愚昧寄跡塵凡虔備香燈用

延儀像伏願廓開昏翳光明散釋於災迍大
布慈恩煙靄噴騰於和氣尊卑均慶頂踵沾
恩稽首皈依虔誠讃詠
顯明大聖昭烈威王賞善罰惡孚佑吾皇
靈通貫斗氣蓋八方願垂景貺常啓福祥
　臣衆等志心歸命通天金目大元帥顯正
　昭順孚智廣惠王
伏以正則不邪甞施恩而育物禱而有應每
惠澤以臨民竒謀祕計以爲心撫恤寛容而
闡事號令如法公平是依乃聖乃神賞罰無

遺於咫尺或文或武盛衰有頼於提携今古
攸遵吉凶昭顯今某志嚴圖像願欵神儀擬
伸懇切之誠肅啓醮修之㑹伏願或商或賈
皆成富積之家爲仕爲師早遂貴登之志門
䦨清吉眷屬康寧稽首皈依虔誠讃詠
顯正大聖昭順靈神智畧才辯廣惠人民
雨寳濟乏施德推仁勞籠群品鼓舞萬倫
　臣衆等志心歸命飛天風火大元帥顯直
　昭佑孚信廣澤王
伏以直而不屈作前代之忠神信而不誣爲

今時之靈聖潤飾國土涵養黔黎威布三天
功髙六合敬之如在自然禍滅福生禱之有
通必得凶消吉至凡託帡幪之庇俱叨利濟
之恩意啓一誠命延百福今某洗心滌慮修
德省躬然燦爛之銀缸𤑔芬芳之寳篆仰瞻
神馭昭格愚衷伏願在公在私時有亨嘉之
慶守官守職日無言責之聞壽紀増隆身躬
康泰稽首皈依虔誠讃詠
顯直昭佑廣澤聖王施恩布德萬物祺祥
何災不滅何福不昌願回景貺四序攸康

　臣衆等志心歸命丹天降魔大元帥顯德
　昭利孚愛廣成王
伏以德素推於萬象利物愛民恩溥及於群
生蠲災卻禍談笑𠔃神風靜黙優游𠔃海宇
澄清金殿玉堂隱映僊姿靈峙雕輪寳馬雍
容慈貌神儀手執金磚足踏火輦毎降祥而
旌德或暴禍以彰威旣闡神通合伸歸嚮今
某叨居下土生在中華歳時永頼於陶成晝
夜由資於洪覆輒伸蟻素仰答鴻休伏願鶴
駕翩翩星軿翼翼自尊及幼常居寧謐之郷

内戚外親永履平康之運稽首皈依䖍誠讃
詠
顯德昭利孚愛廣成安民濟物素德推仁
若有投懇修奉安寧虔誠奉請五福來并
　　　諷經向來回向


五顯靈觀大帝燈儀(終)













