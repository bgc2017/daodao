








太上老君經律力三
　　　道徳尊經戒九行二十七戒
　　　老君百八十戒已上男官同受
　　　太清隂戒闕
　　　女青律戒闕已上女官受
　　　道徳尊經想爾戒
行無爲行柔弱行守雌勿先動此上最三行
行無名行清靜行諸善此中最三行
行無欲行知止足行推讓此下最三行
此九行二篇八十一章集會爲道舎尊卑同

科備上行者神仙六行者倍壽三行者增年
不横夭
　　　道徳尊經戒
戒勿喜邪喜與怒同戒勿費用精氣戒勿傷
王氣戒勿食含血之物樂其美味戒勿慕功
名戒勿爲僞彼指形名道戒勿忘道法戒勿
爲試動戒勿殺言殺此上最九戒
戒勿學邪文戒勿貪髙榮强求戒勿求名譽
戒勿爲耳目口所誤戒常當處謙下戒勿輕
躁戒舉事當詳心勿愡恫戒勿恣身好衣美

食戒勿盈溢(此中最九戒)
戒勿以貧賤强求富貴戒勿爲諸惡戒勿多
忌諱戒勿禱祀鬼神戒勿强梁戒勿自是戒
勿與人爭曲直得諍先避之戒勿稱聖名大
戒勿樂兵(此下最九戒)
此二十七戒二篇共合爲道淵尊卑通行上
備者神仙持十八戒倍壽九戒者増年不横
夭
　　　老君說一百八十戒(并序)
昔周之末𧹞王之時始出太平之道太清之

教老君至瑯瑘授道與千君千君受道法遂
以得道拜爲真人又傳太平經一百七十卷
甲乙十部後帛君篤病從千君授道護病病
得除差遂復得道拜爲真人令瑯瑘有木蘭
樹干帛二君所治處也幽王時老君教胡還
當入漢中過瑯瑘千君得見老君老君謂千
君曰吾前授汝助人救命憂念萬民拜署男
女祭酒廣化愚人分布弟子使上感天心下
動地祇當令王者歡心而自頃以來吾遥從
千萬億里觀之諸男女祭酒託老君尊位貪

財好色擅己自用更相是非各謂我心正言
彼非真利於供養欲人奉己憎惡同道妬賢
嫉才驕恣自大禁止百姓當來從我我道最
正彼非真也皆不當爾故來相語干吉稽首
再拜伏地叩頭百下唯唯告曰太上從今日
已去不知當何由去諸男女祭酒之重罪令
祭酒軰生活既蒙道祐可得昇仙壽終之後
不入九地下牢之苦非但祭酒復其萬民萬
民無知法則祭酒之罪臣之過咎實在於已
也唯願太上赦既徃之失署臣修將來之善

耳臣干吉死罪死罪老君曰可正安意定坐
吾恐大道澆季萬民䘮命一二祭酒死入九
幽之下不足痛也吾但念萬民痛耳汝當善
聽記録心中當爲後世作法則勑諸男女祭
酒令改往行從今之善老君曰人生雖有壽
萬年者若不持戒律與老樹朽石何異寧一
日持戒爲道徳之人而死𥙷天官尸解昇仙
世人死有重罪無益䰟神䰟神受罪耳祭酒
明奉行之乃曰諸祭酒各明聽天下萬民無
有長存人生有死物成有敗日出則没月滿

則缺從古至今誰能長存者唯道徳可久耳
今月亦善今日亦善今時亦善諸賢亦善師
甲亦善弟子亦善萬神備具吏兵皆到今吾
以諸賢故念萬民之命故受王甲禁戒重律
老君曰人生雖有壽萬年不持戒律與瓦石
何異寧一旦持戒終身爲道德之人而死不
犯惡而生持戒而死滅度練形上備天官尸
解昇仙世人不持戒律死有重罪無益魂神
善男善女明奉行之戒曰
第一戒者不得多畜僕妾第二戒者不得婬

他婦女第三戒者不得盗𥨸人物第四戒者
不得殺傷一切第五戒者不得妄取人一錢
巳上物第六戒者不得妄燒敗一錢巳上物
第七戒者不得以食物擲火中第八戒者不
得畜猪羊第九戒者不得邪求一切人物第
十戒者不得食大蒜及五辛第十一戒者不
得作草書與人第十二戒者不得多以書相
聞第十三戒者不得以藥落去子第十四戒
者不得燒野田山林第十五戒者不得以金
銀器食第十六戒者不得求知軍國事及占

吉㐫第十七戒者不得妄與兵賊爲親第十
八戒者不得妄伐樹木第十九戒者不得妄
摘草花第二十戒者不得數見天子官人妄
與爲親第二十一戒者不得輕慢弟子邪寵
以亂真第二十二戒者不得貪惜財物第二
十三戒者不得妄言綺語隔戾嫉妬第二十
四戒者不得飲酒食肉第二十五戒者不得積
財物侮蔑孤貧第二十六戒者不得獨食第
二十七戒者不得販賣奴婢第二十八戒者
不得知人婚姻事第二十九戒者不得持人

長短更相嫌恨第三十戒者不得自習伎樂
第三十一戒者不得言人惡事猜疑百端第
三十二戒者不得言人隂私第三十三戒者
不得說人父母本末善惡第三十四戒者不
得面譽人屏處論人惡第三十五戒者不得
以穢汚之物調戯人第三十六戒者不得以
毒藥投淵池及江海中第三十七戒者不得
獨與宗族私親第三十八戒者不得輕踈他
人之尊第三十九戒者不得自殺第四十戒
者不得勸人殺第四十一戒者不得别離他

人家口第四十二戒者不得因恨殺人第四
十三戒者不得投書譛人第四十四戒者不
得自用第四十五戒者不得自貴第四十六
戒者不得自驕第四十七戒者不得妄鑿地
毀山川第四十八戒者不得惡言罵詈第四
十九戒者不得以足蹋六畜第五十戒者不
得揜人目第五十一戒者不得厭治病第五
十二戒者不得希望人物第五十三戒者不
得竭水澤第五十四戒者不得評論師第五
十五戒者不得裸形露浴第五十六戒者不

得輕慢經教第五十七戒者不得慢老人第
五十八戒者不得觀六畜交隂陽第五十九
戒者不得調戯第六十戒者不得恃威勢凌
人第六十一戒者不得阿黨所親第六十二
戒者不得帶刀仗(若在軍中/不從此律)第六十三戒者
不得門户别離居第六十四戒者不得起瞋
恚第六十五戒者不得罵人作奴婢第六十
六戒者不得立小便第六十七戒者不得黥
奴婢面第六十八戒者不得呪人命死敗第
六十九戒者不得快人死敗第七十戒者不

得亂縱行遊第七十一戒者不得張目視人
第七十二戒者不得吐舌向人第七十三戒
者不得横求人物第七十四戒者不得强乞
擾亂百姓第七十五戒者不得爲世俗人賦
歛第七十六戒者不得爲世俗人作禮頭主
第七十七戒者不得爲人圖山立塜宅起屋
第七十八戒者不得干知星文卜相天時第
七十九戒者不得漁獵傷殺衆生第八十戒
者不得婬泆別離夫妻第八十一戒者不得
視弟子偏頗(視弟子當/如其子)第八十二戒者不得

奪人暝中火第八十三戒者不得馳騁世俗
吊問死䘮(宜宻哀/卹之)第八十四戒者不得與俗
人共相群黨更相嘲毀第八十五戒者不得
敗人成功言是已徳第八十六戒者不得擇
好室舍好牀卧息第八十七戒者不得訾毀
人物以爲惡第八十八戒者不得自舉己物
以爲好第八十九戒者不得驚怛令恐怖第
九十戒者不得擇人飲食爲好惡第九十一
戒者不得爲人往來惡言第九十二戒者不
得以縣官中傷人第九十三戒者不得預人

間論議曲直事第九十四戒者不得强取人
物以恩惠第九十五戒者不得冬天發掘地
蟄藏第九十六戒者不得輕行妄遊日月馳
騁第九十七戒者不得妄上樹探巢破卵第
九十八戒者不得龍罩爲獸第九十九戒者
不得穿人家壁闚看人家内婦女第一百戒
者不得以穢汚之物投井中第一百一戒者
不得塞池井第一百二戒者不得欺罔老小
第一百三戒者不得妄發讀人書第一百四
戒者不得誘枉良人爲奴婢第一百五戒者

不得積聚財寳以招凶禍第一百六戒者不
得貪戀居家第一百七戒者不得藏埋器物
第一百八戒者不得破壞見錢第一百九戒
者不得在平地然火第一百一十戒者不得
施槍𣗥著道中第一百十一戒者不得多言
弄口舌第一百十二戒者不得將書字之物
自投埋於厠前第一百十三戒者不得向他
鬼神禮拜第一百十四戒者不得畜世俗占
事八神圖亦不得習第一百十五戒者不得
與兵人爲侣第一百十六戒者不得便溺生

草上及人所食之水第一百十七戒者不得
與寡婦親第一百十八戒者不得祠祀鬼神
以求徺倖第一百十九戒者不得爲人多作
忌諱第一百二十戒者不得自多忌諱第一
百二十一戒者不得妄輕入江海中浴第一
百二十二戒者不得妄假舉人物以爲禮賂
第一百二十三戒者不得爲人保賃劵契賣
田宅奴婢之事第一百二十四戒者不得與
淫泆之家相往來第一百二十五戒者不得
録毒藥著器中第一百二十六戒者不得髙

厲聲每舍笑第一百二十七戒者不得爲人
作詞訟和人官事第一百二十八戒者不得
趣求宻謀之書讀之第一百二十九戒者不
得妄鞭打六畜第一百三十戒者不得無故
走馬馳車第一百三十一戒者不得以手團
食殘嚙衆肴第一百三十二戒者不得驚鳥
獸第一百三十三戒者不得評論人家食飲
善惡第一百三十四戒者不得妄開決陂湖
第一百三十五戒者不得自衒治病(病家自/來請求)
(乃可/往之)第一百三十六戒者不得獨行(行與/人俱)第

一百三十七戒者不得爲人謀合私利第一
百三十八戒者不得廣求寳物第一百三十
九戒者不得帶女人入山皆應别𡵨異室第
一百四十戒者不得叛本逐末第一百四十
一戒者當隨可供養勿多難第一百四十二
戒者當念清儉法慕清賢鹿食牛飲第一百
四十三戒者當慎所投止(先行視之/勿所驚觸)第一百
四十四戒者當迴向正一勿得習俗事第一
百四十五戒者當有大意秉志不得雜犯負
違三尊教命第一百四十六戒者當勤避嫌

疑勿以父母狎恩事君第一百四十七戒者
當勤求長生晝夜勿倦第一百四十八戒者
當勤避惡難勿貪禄茍榮第一百四十九戒
者當勤服氣斷榖爲不死道第一百五十戒
者當勤避兇人勿棄背朋友第一百五十一
戒者每飲食從一邊起勿勤咤言美惡第一
百五十二戒者毎燒香當爲萬姓請願令天
下太平勿但爲已第一百五十三戒者每人
呼汝爲祭酒汝顧畏人勿自輕躁爲百姓所
笑第一百五十四戒者毎得萬人食常呪願

令主人得福一切飽滿第一百五十五戒者
無事不得多聚㑹衆飲食狼籍第一百五十
六戒者無事不得妄多受人禮敬第一百五
十七戒者入國必先問賢人善士當親依之
第一百五十八戒者入他國必先問其所禁
忌第一百五十九戒者入人家必先問人家
尊老名諱第一百六十戒者至人家不得希
望萬姓主人飲食第一百六十一戒者女人
不得與男子同行第一百六十二戒者男不
得與女人𡨋室中共語第一百六十三戒者

男女衣不得過畜三通第一百六十四戒者
男女不得共坐食飲交手授受第一百六十
五戒者天有災變水旱不調勿得患厭第一
百六十六戒者世人惡多善少勿悒悒道自
護法第一百六十七戒者人有罵汝汝但服
勿應答第一百六十八戒者人侵謗汝汝但
當自修啓大道勿憂怖以損精神第一百六
十九戒者人惡向汝汝重以善徃(善之禳惡/猶水澆火)
第一百七十戒者人有持物與甲而乙不得
有恨人不與己第一百七十一戒者人爲己

聲譽勿喜爲己毀辱亦不得嗔第一百七十
二戒者人爲己殺鳥獸魚等皆不得食第一
百七十三戒者見殺不食第一百七十四戒
者見羶不食第一百七十五戒者不知所從
來可食不可思美第一百七十六戒者能斷
衆生六畜之肉爲第一不然則犯戒第一百
七十七戒者能食菜最佳而不可向王者第
一百七十八戒者能崇賢重聖習賢吾當度
汝汝遇真仙第一百七十九戒者行無居家
可投便止宿樹木巖石間諷誦百八十戒神

自營衛汝三重兵賊鬼虎不敢近汝第一百
八十戒者行戒不犯犯即能悔改徃修來勸
人奉受念戒不念惡廣度一切吾拜神真神
真成汝
　　　右長存要律百八十戒
老君告弟子曰往昔諸賢仙聖皆從百八十
戒得道道無形從師得成道不可度師不可
輕弟子稽首再拜受命矣

太上老君經律
