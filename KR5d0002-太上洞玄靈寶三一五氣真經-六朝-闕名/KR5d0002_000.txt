








三經同卷取四
太上洞玄靈寶三一五氣眞經
太上清靜玉字妙經
洞玄靈寶天經


太上洞玄靈寶三一五氣
昔有黄帝軒轅曾省天皇真一之經而不解
三一眞氣之要是以周流四方求其解釋爾
乃命駕出遠而遊昌寓驂乘方明爲御力牧
從駕東到青丘過風山見紫府先生受三皇

内文大字以劾召萬神役使群靈南到玉芝
玄澗登員壟蔭建木觀百靈採若乾之華西
見中黄子受九加之方過崆峒山從廣成子
受自然之經北到鴻堤上眞茨山見大隗君
黄蓋童子受神仙芝圖十二卷還陟王屋之
山授金液九轉神丹經於玄女乃復遊雲臺
青城山見寧先生先生曰吾得道始仙者耳
非是三皇天眞之官實不解此眞一之文近
皇人爲扶桑君所使領峨嵋山仙官今猶未
去矣子可問之帝又乃到峨嵋山清齋三月

得與皇人相見皇人者不知何世人也身長
九尺玄毛被體皆長尺餘髮纔長數寸其居
乃在山北絶巖之中以白玉爲屋黄玉爲牀
張華羅之幃然千和之香侍者皆是衆仙玉
女坐賓三人皆稱太清仙王方見皇人設餚
盈斗之棗飲以丹華之英雜以珍果於其間
漱朱宫玉丹之靈漿黄帝匍匐既到再禮稽
首而立皇人問曰子欲奚求黄帝跪曰願得
長生皇人曰子既觀四海又欲不死不亦貪
乎帝跪曰萬兆無主則相凌暴乃爲制法足

以傳後私心好道遠涉四海幸遇道君願垂
哀愍竊見眞人眞一之經徒省其文而弗綜
其意看其辭而不釋其事乞得請教皇人大
驚撫髀長嘆良久乃答曰汝安得聞見此乎
此書乃生籙之首篇上天之靈符太上之寶
文矣白日昇天飛步虚空身生水火變化無
常其天仙之眞唯有龍胎金液九轉之丹守
形絶粒辟除萬邪使役鬼神長生乆視爾乃
血脉流宣腸化爲筋百灾不能傷延期至億
千則唯有眞一食五牙天文此二事恒使南

斗君領録參於太常楗籥自非仙人四十年
一出之約皆不得背科而妄洩也又西王母
安此書著五城之内其外衛備有仙樓十二
藏以紫玉之笈刻以黄金之劄封以丹芝光
草印以太上中章其無仙籍者不得聞知也
子未可聽天音於地耳矣便可去邪黄帝稽
首答曰昔以受神丹於玄女未及合作唯未
受五牙食眞解眞經之意耳幸今遭會得見
眞君既不授以生道是臣相命不得度世耳
如未衰者復用暫生何爲乎唯乞愍濟元元

之心因叩頭流涕腦破傷絶於地良乆皇人
下牀接之乃醒告之曰子所謂眞得道者也
又太清仙王三人見帝勤心之至愍助之告
皇人曰此人先世祖曾遭飢困不自飽口割
所食之饌以賑窮餓百鳥力作以救禽獸嗇
役以贍蠢動如此四十年仁德感天功蓋萬
物太上書其美九天載其世故令芳炁之流
光乎帝位德及數代仁歸後葉此人先立善
乃爾何爲隱眞牙之經乎又亦是其勤求願
會得見吾耳卿可教而成之也皇人慨然曰

子當宿世之善乃爾吾何惜乎可復坐將告
汝要道矣帝就座皇人先爲設厨禮之饌徐
告曰汝向所得道眞經言所不解者蓋上天
之炁歸庇一身耳一身分明便可長生也夫
人是有生最靈者也但人不能自知不能守
神以却衆惡耳知之者則不求祐於天神止
於其身則足矣故云一人之身一國之象胸
脅之位猶宫室也四支之列猶郊境也骨節
之分猶百官也神猶君也血猶臣也炁猶民
也故知治身則知治國矣夫愛其民所以安

其國惜其炁所以全其身民散則國亡炁竭
則身死亡者不可存死者不可生是以至人
消未起之患治未病之疾堅之於無事之前
不追之於既逝之後民難養而易濁故審威
德所以保其治割嗜慾所以固血炁然後真
一存焉三一守焉身壯之焉年壽遐焉泥丸
絳宫丹田是三一之眞宫焉今子守之則萬
毒千邪不敢傷矣潄華池食五牙而不休者
便成仙人矣吾先師正受此方於九天眞王
今書以相授也存之於口名曰朱鳥丹取之

於身名曰眞一此其天寶書文也向旦密祝
曰東方青牙服食青牙飲以朝華已祝舌料
上齒之表舐唇潄口滿而咽之三次祝南方
朱丹服食朱丹飲以丹池己祝舌料下齒表
舐唇潄口咽之三次祝中央戊已昂昂太山
服食精炁飲以醴泉已祝舌料舌上玄膺取
玉泉舐唇咽之三次祝西方明石服食明石
飲以靈液已祝以舌料齒上舐唇咽之三輒
一叩齒七下都畢又叩齒五下合三十六下
也次祝北方玄滋服食玄滋飲以玉飴已祝

以舌料舌下舐唇咽之三畢因以鼻内氣極
而徐放之令過五以上眞道畢矣三仙王又
告帝曰吾昔食此法得仙先師令益口中醴
泉下祝曰白石巖巖以次行源泉涌洞以玉
漿飲之長生壽命益長凡二十二言汝可爲
之子能不乎經曰爲之食真一不休吞華池
不息内氣長閉不倦者既得道而絶粒矣不
服移月而成也夫玄古之人所以壽考者造
次之間不食穀也大有章曰五穀是刳命之
鑿腐臭五臟致命促縮此粮入口無希乆壽

汝欲不死腸中無滓汝欲長生當令臟炁潔
清挹身華漿與天相迎玉水在口天人同壽
也黄帝受教畢乃贈皇人以所有流俗棗果
清厨玄酒誓以不傳畫一而辭皇人曰子知
眞一之丹萬事畢知一者無一之不知也不
知一者無一之能知一者至貴無偶之號道
起於一數靡不由一天得一以清神得一以
靈地得一以寧人得一以生金沉羽浮山峙
川流視之不見聽之不聞存之則在忽之則
亡順之則吉逆之則凶寶之則遐祚罔極洩

之則命凋炁窮忽兮恍兮其中有象恍兮忽
兮其中有物此一之謂也必欲長生三一當
明思一至飢一與之粮思一至渴一與之漿
古人貴此眞一之道祕口藏文一能成陰生
陽推行寒暑春得以發夏得以長秋得以收
冬得以藏其大不可以六合隱其小不可以
芒毫比也百姓日用而不知也夫不施不與
一安其所不遲不疾一安其室能暇能豫一
乃不去存一至勤一能通神少飲約食一乃
留息臨危不疑一爲除灾夭禍在前思一得

生知一不難在於終始知眞不爲與不知同
求知不己登彼九皇陸辟猛獸及與毒蟲水
却魍魎及與蛟龍無物不却無邪不中守真
則在洩精則亡食氣萬歲恒有少容告子人
能存一一亦存人所以白刃無所挫其銳百
害無所容其凶人敗己成在危獨安靈寶之
眞豈虚誑於道士哉上聖玄旨豈有不信於
蒼生乎蓋求之者鮮矣將來染根其墻户矣

太上洞玄靈寶三一五氣眞經










