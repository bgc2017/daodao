








宋東太一宫碑銘(附西太一宫/中太一宫)不六
　　　(翰林學士承旨中奉大夫尚書吏部侍郎臣扈蒙譔)
建皇極奉天統稽茂典崇明祀斯聖人之能
事也惟我后得之斡玄化僝鴻休福蒸民佑
至德斯元神之景貺也惟皇宋受之於鑠鴻
祚誕膺火德稽命曆之成數允謂昌期牧造
化之全功諒由真主肆我應運統天睿文英
武大聖至明廣孝皇帝握乾符而御㝢宅坤
載以開階斷鼇足以立四維重張地紀受龍
圖而畫八卦載炳人文謦欬而定寰中拱揖

而朝天下遂使蠻夷戎狄皆趍於象闕之前
僸佅兜離合奏於宫懸之下鴻圖巨業愐萬
古以無階睿化淳風幾一變而至道亦何必
神遊姑射始洞其希夷歲在攝提方稱其開
闢而已哉加以昭事天地統和人神郊丘之
盛禮繼行㝢縣之靈祠必葺乾坤以之交泰
風雨爲之弗迷帝道式敷頌聲斯作繇是萬
機多暇逸禮咸修宣室問神每凝情於祕籙
靈臺觀象思索隱於常文以爲虞舜之納於
大麓也則曰禋於六宗漢后之茂其丕搆也

則曰祠於五畤禮神之道從古攸然將與物
以皆春必爲民而祈福乃以太平興國八年
歲在協洽春三月詔立太一宫於皇都之巽
地所以宅神靈而昭睿德也臣謹按太史公
書云天神之貴者曰太一太一之佐曰五帝
古者天子常以春秋祭太乙于東南郊牲用
太牢昔漢武帝既行之於前而唐玄宗亦祠
之於後其禮亞二郊之祀其位次兩儀之壇
夫如是則崇重威靈從可知矣又聞諸陰陽
家流云太乙之神其類非一則有君棋臣棋

之號大遊小遊之名或則司水旱之權或則
主兵荒之沴唯五福太乙上循五宫下視九
土所至則民皆富壽所臨則歲必豐穰詩謂
百凶以之而不作書云五福由之而必臻蓋
七曜之歲星四時之春令也則知歷代英主
前朝舊章尊而祀之良有以也先是日官奏
議方士獻言且云五福之以躔當蒞四宫之
分野况將去遼碣之弊俗撫吴越之舊封請
就彼方預修靈宇殊不知聖人與二儀合德
天子以四海爲家惟萬乘之所都即百神之

俱會矧乃房心列象寔上帝之明堂梁宋名
區蓋中原之福地就開仙館必叶靈心聖上
先天弗違事神如在亦將復泰畤甘泉之故
事蹈回中睢上之前規於是詔大匠以計功
輟近臣而祇事卜兹勝地創是新宫逮其視
成固不愆素觀其壯麗也則崇墉屹屹百雉
岡連峻宇耽耽千楹洞啓廣閈遥吞於閶闔
飛甍上軋於昭回金殿八隅朝陽爛其丹碧
瑶壇三襲夕露綴其珠璣寔天外之蘂宫乃
海中之蓬島也觀其象設也則瓌姿温潤寶

座熒煌秋月如珪瑩其雜珮晨霞似火賁乃
長裾搴彩霧以爲旗揭彤雲而作蓋群仙列
侍還如校籍之時衆聖咸歸宛似朝元之處
其或霓旌絳節擁風馭以聿來湘瑟緱笙導
雲車而昭格則必天香馥郁遠散於神州仙
樂凄清旁聞於帝甸盛矣哉其靈應也如是
亦何假竹宫望拜始迓其神光嵩嶽登封方
隆於聖運者哉甲申歲秋八月皇帝發宸衷
備法駕乘鳳輦建鸞旂親詣斯宫曲盡其禮
是日也千乘萬騎如霆如雷干旄貔虎之士

森武衛於外簪纓鴛鷺之列陪禮容於内十
神以之咸祑萬祐於是來臻蓋毖祀之克誠
感明靈之幽贊尋又詔選十洲之羽客洎中
禁之貴臣共禀規程同爲監護每歲以三元
令節四序良辰備清醮於仙壇禱鴻禧於福
祚夫如是則萬壽千齡之慶允輯於皇家五
風十雨之期不愆於歲候斯蓋天有成命運
丁嘉會將以保瑶圖於億載茂玉葉於千枝
不然則何以感穹旻之降祥受神祇之儲祉
也如是哉宜刊翠琰用紀玄功銘曰

惟皇撫運欽若玄造則天之明奉天之道法
古御今凌軒鑠皥是曰丕圖永安大寶惟天
陰隲萬象攸尊健行不息高明不言生成物
類宰制人元夫如是者必有司存司存伊何
太乙居大上履霄極俯觀寰海惟福是儲惟
人所在寔金闕之元輔乃玉皇之冢宰其神
不測其道惟幾靜執玄化高居紫微鴻休露
灑景福烟霏叶人時之玉燭應天象之璇璣
位冠九宫環循八極恩厚福謙仁深輔德彼
偏方之陋俗兮非神所宅此中區之正位兮

繄神是格矧新宫兮雲搆復正殿兮烟開廣
庭兮𥦖窱高榭兮崔嵬佇霓裳兮可接俟雲
軿兮肯來響禳祈於萬祀福蒼黔於九垓

宋東太乙宫碑銘












