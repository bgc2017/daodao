








洞玄靈寳自然九天生神章經人二
三寳大有金書
天寳君者則大洞之尊神天寳丈人則天寳
君之祖炁也丈人是混洞太無元髙上玉虚
之炁九萬九千九百九十億萬炁後至龍漢
元年化生天寳君出書時號髙上大有玉清
宫
靈寳君者則洞玄之尊神靈寳丈人則靈寳
君之祖炁也丈人是赤混太無元玄上紫虚
之炁九萬九千九百九十九萬炁後至龍漢

開圖化生靈寳君經一劫至赤明元年出書
度人時號上清玄都玉京七寳紫微宫
神寳君者則洞神之尊神神寳丈人則神寳
君之祖炁也丈人是㝠寂玄通元无上清虚
之炁九萬九千九百九十萬炁後至赤明元
年化生神寳君經二劫至上皇元年出書時
號三皇洞神太清太極宫此三號雖年殊號
異本同一也分爲玄元始三炁而治三寳皆
三炁之尊神號生三炁三號合生九炁九炁
出乎太空之先隱乎空洞之中無光無象無

形無名無色無緒無音無聲導運御世開闢
玄通三色混沌乍存乍亡運推數極三炁開
光炁清髙澄積陽成天炁結凝滓積滯成地
九炁列正日月星宿隂陽五行人民品物並
受生成天地萬化自非三元所育九炁所導
莫能生也三炁爲天地之尊九炁爲萬物之
根故三合成徳天地之極也人之受生於胞
胎之中三元育養九炁結形故九月神布炁
滿能聲聲尚神具九天稱慶太一執符帝君
品命主録勒籍司命定筭五帝監生聖母衛

房天神地祇三界備守九天司馬在庭東向
讀九天生神寳章九過男則萬神唱恭女則
萬神唱奉男則司命敬諸女則司命敬順於
是而生九天司馬不下命章萬神不唱恭諾
終不生也夫人得還生於人道濯形太陽驚
天駭地貴亦難勝天眞地神三界齊臨亦不
輕也當生之時亦不爲陋也所以能愛其形
保其神貴其炁固其根終不死壞而得神仙
骨肉同飛上登三清是與三炁合徳九炁齊
并也但人得生而自不能尊其炁貴其形寳

其命愛其神自取死壞離其本眞耳九天生
神章乃三洞飛玄之炁三合成音結成靈文
混合百神隱韻内名生炁結形自然之章天
寳誦之以開天地之光靈寳誦之以開九幽
長夜之魂神寳誦之以制萬靈太一誦之以
具身神帝君誦之以結形九天誦之以生人
學士誦之以昇天鬼靈聞之以昇遷几夫聞
之以長存幽魂聞之以開度枯朽聞之以發
烟嬰孩聞之以能言死骸聞之以還人三寳
神奥萬品生根故非鬼神所知凡夫所聞也

夫學上道希慕神仙及得尸解滅度轉輪終
歸仙道形與神同不相逺離俱入道眞而無
此文則胞胎結滯死炁固根眞景不守生炁
無津九戸閡塞體不生神徒受一形若寄炁
而行學得此法可坐致自然三寳尊重九天
至眞祕之大有九重金格紫陽玉䑓自非天
地一開其文不出元始禁書非鬼神所聞𥨸
之者風刀萬劫魂死無生依科遵奉形神同
仙三元宫中宿有金名紫字刘書來生應爲
三清神仙之人當得此文有其縁㑹當齎金

寳奉師効心依科盟受閉心奉行愼勿輕泄
風刀考身修行之法千日長齋不關人事諸
塵漏盡夷心黙念清香執戒入室東向叩齒
九通調聲正炁誦詠寳章誦之一過聲聞九
天誦之二過天地設恭誦之三過三界禮房
誦之四過天王降仙誦之五過五帝朝眞誦
之六過魔王束身誦之七過星宿停關誦之
八過幽夜光明誦之九過諸天下臨一切神
靈莫不衛軒一過徹天胞原宣通二過響地
胎結解根三過神禮魂門練仙四過天王降

仙魄戸閉關五過五帝朝眞藏府清凉六過
魔王伏諾胃管生津七過星宿朗明孔竅開
聽八過幽夜顯光三部八景整具形神九過
諸天下臨三關五藏六府九宫金樓玉室十
二重門紫戸玉閤三萬六千關節根源本始
一時生神九過爲一遍一遍周竟二界舉名
五帝友别稱爲眞人十遍通炁制御萬靈魔
王保舉列上諸天百遍通神坐致自然太一
度符元君受生千遍通靈坐在立亡仙童玉
女役使東西萬遍道備馳騁龍駕白日登晨

元始天尊時靜處閑居偃息雲宫黄房之内
七寳幃中熈夷養素空碧練眞耽咀洞慧俯
研生神理微太混嘯朗九天是時飛天大聖
無極神王玉輔上宰四恊侍晨清齋建節侍
在側焉憑瓊顏而妙感仰靈眸而開襟𥨸神
章而踴躍餐天音而蒙生敢乗機而悟㑹冐
靈盻而披心於是飛天大聖無極神王前進
作禮稽首而言上白天尊賤臣幸㑹得仰侍
靈軒不以短狹叨濯㝠津重悟凝玄位登神
王總御生死領括天僊賞監七覺逺覽遐方

雍觀上宰對司侍晨方當乗機應㑹履九太
陽洞理隂符撫掌兆民大運將期數終甲申
洪流蕩穢凶災彌天三官鼓筆料别種人考
筭功過善惡當分自赤明以來至上皇元年
依元陽玉匱受度者應二十四萬人開皇以
後數至甲申諸天選序仙曹空廢官僚不充
遊散職司皆應選人依元陽玉暦當於三代
更料有心積善建功爲三界所舉五帝所保
名在上天者取十萬人以充其任又當别舉
一十二萬人以充儲官如此之例或以宿名

玄圖或以骨像合仙或以滅度因縁轉輪或
以篤好三寳善功徹天或供飬三寳爲三官
所稱或修齋奉戒功徳積感或施散財寳建
立道堂或救䘏窮乏濟度天人或爲三師䢖
功充足天官有名考筭簿録三官相應皆逆
註種名上下有别毫分無遺又九幽之府被
東華青宫九龍符命使拔九幽玉匱男女死
魂宿名有善功徳滿足應受開度者取三十
二萬人以充甲申驅除之後開大有之民當
此之時生死交㑹善惡分判得過者眞爲樂

哉然三官相切文墨紛紜龍門受㑹鳥母督
仙萬聖顯駕晝夜無閑功過平等使生死無
偏此之昏閙亦臣之憂矣大期旣切觸事闕
替恒恐一旦受罹公門伏聞天尊造大慈之
化垂憐蒼生開九天之奥以濟兆民明科有
禁戒非賤臣所可參聞然大數有期甲申垂
終運度促急大法宜行使有心者得於考筭
之中聞於法音開示於視聴勸化於未悟者
也縁兹上陳懼觸天顏願見哀愍賜所未聞
於是

天尊撫几髙抗凝神遐想仰誦洞章嘯詠琳
琅良久忽然歎曰上範虚漠理微太幽道逹
重玄炁冠神霄至極難言妙亦難超子旣司
帝位受任神王飛天翼於瓊闕四宰輔於明
輪遐盻極覧領綜無窮雍和萬化撫料蒼生
今大運啓期三五告辰百六應機陽九激揚
洪泉鼓波萬災厲天四宫選舉以充種民三
代昏亂善惡宜分子當勞心兆庶疲於三官
興廢之際事須開能今以相委其勉之焉寳
書妙重九天靈音施於上聖非鬼神所聞明

眞有格四萬劫一行今冐禁相付子祕之矣
愼勿輕傳登命九天司馬侍仙玉▲開紫陽
玉笈雲錦之囊出九天生神玉章四輔列位
五老監眞太一命辰玉帝唱盟一依俯仰明
眞具典南向長跪以付飛天無極神王法事
旣畢諸天復位
天尊重告飛天神王此九天之章乃三洞飛
玄之炁三㑹成音結成眞文混合百神隱韻
内名故太一試觀攝生十方領㑹洞虚啓誓
丹青自無億劫因縁宿名帝圖不得參見得

眄篇目九祖同仙當採擇其人應爲仙者七
百年中清齋千日齎金繒誓心依盟以傳愼
之則享祚漏之則禍臻享祚則福延九祖徳
重山海招禍則考流億劫痛於毒湯風刀相
刑可不愼之焉
始青清微天寳章
元始洞空無三炁精上門紫容觀太空
四明植靈根妙化發東瓊三翩起西崐
號應九玄清五華帶錦雲離羅煥神燈
七精耀北玄飄飄上清畿奕奕帝一尊

落落髙上章羽童何紛紛流香夲無色
洞入萬仙羣左廻三流劫右轉九天關
金華纓玉童八風舞空輪四時無停機
青白早明分九九改劫運三三度一春
天地有終㑹祕激歸在飜洞明正一法
嚴修六天文太平返空無奉翊後聖君
元白禹餘靈寳章
靈風起西門錦雲生東瓊三炁煥玉洲
流香乗東輕玉華披風散倐忽朗九清
騫林耀朱日黄水逐月生中有採芝童

衣羽戴飛青飈景萬領風逍遥㝠緑軿
總御九空輪運開萬稽程左命三天文
右攝六天兵檢炁返空洞六度應運傾
劫運自有㑹誰測敗與成弘波輪靈罡
六合無遺形白屍漂長流孤魂因復靈
悲此去來際乃覺正法明至學加精修
東華結瓊名欣有白簡人相與樂太平
玄黄太赤神寳章
洞關運天綱五炁輪三微紫戸吐瓊簡
金門納神暉八㑹交眞風晃朗重明開

天際九清外落落髙神廻三色返空無
四候應玉畿河侯巳鼓筆五行潜相推
六度無終劫運極乗炁歸萬魔羅天布
羣兇竟吐威兆民負災衝積屍令人悲
妙哉正法文理劫明不衰至時奉相迎
契在九天飛與爾期太平放心無翮飛
鬱單無量天生神章第一帝眞胞命
元元一黄演之炁
混合空洞炁飛爽浮幽寥延康無期劫
眇眇離本條苦魂沉九夜乗晨希陽翹

大有通玄戸鬱單降晨霄黄雲凝靈府
隂陽炁象交胞元結長命惡根應化消
桃康合精延二帝秀玉飄灌漑胞命門
精練神不彫九天命靈章生神神自超
元君遏死路司馬誦洞謡一唱萬眞和
九遍諸天朝稽首恭劫年慶此榮舊苖
上上禪善無量壽天生神章第二帝
眞胎命元洞𡨋紫戸之炁
無量結紫戸炁尊天中王開度飛玄爽
凝化輪空洞故根離昔愛縁本思舊宗

幽夜淪遐劫對盡大運通帝眞始明精
號曰字元陽孾兒伯史華結胎守黄房
斬根斷死戸熈頥養孾童禪善導靈炁
玄哺飛天芳華景秀玉質精練自成容
務玄育上生羅列備明堂太虚感靈㑹
命我生神章一唱動九玄二誦天地通
混合自相和九遍成人功大聖慶元吉
散華禮太空諸天並歡恱一切稽首恭
梵監須延天生神章第三帝眞魂命
元長靈明仙之炁

須延總三雲玄元始炁分落落大梵布
華景翠玉尊明梵飛玄景開度長夜魂
遊爽赴期歸炁炁返故根大帝號陽堂
字曰八靈君九開緑廻道胎炁生上元
陵梵度命籍太一輔精延泥丸敷帝席
三部八景分魂生攝遊炁九轉自成仙
琅琅九天音玉章生萬神三徧列正位
炁參八辰門玄關過死戸靈鎭津液源
應㑹感靈數明道潜廻輪慶此孾兒蛻
稽首讃洞文

寂然兜術天生神章第四帝眞魄命
元碭尸𡨋演由之炁
寂然無色宗兜術抗大羅靈化四景分
萬條翠朱霞遊魄不顧反一逝洞羣魔
神公攝遊炁飄飄練素華榮秀椿劫期
乗運應靈圖空洞生神章瓊音逸九霞
一唱萬眞㑹騫爽合成家九轉景靈備
鬱鬱曜玉葩兜術開大有一慶享祚多
上聖廻帝駕孾兒歘以歌不勝良晨㑹
一切稽首和

波羅尼蜜不驕樂天生神章第五帝
眞藏府命元五仙中靈之炁
翻翻五帝駕飄飄玄上門遊歩黄華野
廻靈驕樂端採集飛空景舊爽多不存
太微廻黄旗無英命靈旛攝召長夜府
開度受生魂公子輔黄寧總録具形神
五章洞幽靈五轉天地分炁練元藏府
紫戸自生僊數周衆眞㑹啓陽應感繁
玉女灌五香聖母慶萬年三界並歡樂
稽首禮天尊

洞元化應聲天生神章第六帝眞靈
府命元髙眞冲融之炁
應聲無色界霄映冠十方廻化輪無影
㝠期趣道場靈駕不待轡朗然生神章
空洞諒无崖玄爽亦爲疆練胎返本初
長乗飛玄梁蘄畜䘮天眞散思候履常
斬伐胞𣗳滯心遊超上京願㑹旣玄玄
悟我理兼忘介福九天端交禮地辰良
混化歸元一髙結元始王稽首儔靈運
長謝囂塵張

靈化梵輔天生神章第七帝眞元府
命元髙僊洞笈之炁
玄㑹統無崖混炁歸梵輔務猷運靈化
潜推無寒暑乗數搆貞條振袂拂輕羽
瓊房有妙韻汎登髙神所圓輪無停映
眞仙參列序上上霄衢邈洞元深萬巨
秀葉翳翠霞停䕃清泠渚遨翫怡五神
繁想嘯明侣五難縁理去冲心自怡處
爽魂隨本根亹亹空中佇七誦重關開
豁滯非神武運通由中發髙唱稽首舉

髙虚清明天生神章第八帝眞華府
命元眞靈化凝之炁
清明重霄上合期慶雲際玉章散冲心
孤景要靈㑹煥落景霞布神衿靡不邁
玉條流逸響從容虚妙話靈音振空洞
九玄離幽裔感爽無凝滯去留如解帶
明識生神章髙遊無終敗玄景曜雲衢
跡超神方外應感無方圓𦕅以運四大
研心稽首誦衆聖共稱快
無想無結無愛天生神章第九帝眞

神府命元自然玄照之炁
無結固無情玄玄虚中澄輪化無方序
數來亦叵乗誰云無色平峨峨多丘陵
𡨋心縱一徃髙期清神徵良遇非年嵗
劫數安可稱浮爽縁故條返胎自有▲
靈感洞太虚飛歩霄上氷津趣鼓萬流
潜凝眞神登無愛固無憂髙觀稽首昇
太極眞人頌二首
大道雖無心可以有情求佇駕空洞中
廻盻翳滄流淨明三界外蕭蕭玉京遊

自無玄挺運誰能悟㝠趣落落天漢澄
俯仰即虚柔七玄散幽裔返胎順沈浮
㝠期苟潜凝陽九無虞憂覩此去來㑹
時復爲淹留外身而身存眞仙㑹良儔
亹亹玄中趣湛湛清漢波代謝若旋環
椿木不改柯靜心念至眞隨運順離羅
感應理常通神識逮自徂淡遊初無際
繁想洞九霞飛根散玄葉理反非有它
常能誦玉章玄音徹霄遐甲申洪災至
控翮王毋家永享無終紀豈知年劫多




洞玄靈寳自然九天生神章經(終)

















誦經應驗
蜀青城山乃神仙㑹府昔蜀主孟昶徃祈
見女眞麻姑致齋壇側青城令有獻美女
張氏遂納之名之曰麗華同處于丈人觀
忽一夕迅雷掣電暴雨猛風掀拔屋宇騰
空散落張氏遂殞命𦵏山下後數十年上
元節丈人觀道士李若冲夜歸憇於山前
忽竹隂有一女子號泣而出詣若冲前賦
詩云獨卧經秋墮鬢蟬白楊風起不成眠
澄思徃日椒房寵淚濕衣襟損翠鈿言訖

復泣而退若冲還觀見丈人殿上有衣冠
朱履之士皆靣北立如有奏對殿下廊廡
間列諸罪人見獄卒引一女子縶於鐵柱
杖之號呌痛楚徐察之乃山前逢之者俄
頃善神以劔指若冲曰今夕上元天官自
五嶽丈人校勘生死罪目不冝久立若冲
乃潜避達旦具白其師唐洞卿唐曰汝知
之乎此乃張麗華也昔寵幸於此褻瀆上
眞致獲斯罪旣以詩告汝汝當救之曰何
法可救曰但轉九天生神章九卷奏金籙

白簡可免斯苦即自託生偶遇臨卭牧田
魯儔設黄籙若冲遂置簡書䟽轉經十過
投仗醮所因而救度誦至九卷適丁焚簡
之時若冲即回向而▲之明日張氏所𦵏
之地有沙字四句云符吏怱怱扣夜扃便
隨金簡出幽㝠蒙師薦拔恩非淺領得生
神九過經若冲諦觀
太上垂教憫諸衆生故立救拔之門以濟
生死之路鳴呼世人欲濟度先亡者誠當
崇此瓊文爲超脱之捷徑謹書于經末以

爲崇奉之勸云









