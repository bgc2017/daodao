








太上洞玄靈寳中和經毋七
道言道以中和爲德以不和相剋是以天地
合和萬物萌芽華果熟成國家合和天下太
平萬物安寧室家合和父慈子孝天垂福慶
賢者深思念之豈可不和天地不和隂陽失
度冬雷夏霜水旱不調萬物乖性華英焦枯
國家不和君臣相詐强弱相凌夷狄侵境兵
刄交錯天下擾攘民不安居室家不和父不
慈愛子无孝心大小忿爭更相怨望積怨含
毒鬼神錯亂家致敗傷此三者之殃由不和

故也天地不和隂陽錯謬灾及萬民室家不
和忿怒相加以致禍殃諸賢者所以反覆相
解恐人非法騁行過惡不能變悔或快怨望
其過益深故重丁寜皆當用心轉相勸進除
往日之惡修當今之善德行合道體定神安
喜怒不介於心惡言不發於口醜聽不聞於
耳色利不視於目貪欲不專於意修行正身
眞炁來附邪炁皆去過惡悉除善福自至奉
道不可不勤事師不可不恭事親不可不孝
事君不可不忠已身不可不寳教戒不可不

從同志不可不親外行不可不攺虚實不可
不明言語不可不愼禍不可不防明者不可
不問愚者不可不教仁義不可不行施惠不
可不作孤弱不可不恤貧賤不可不濟厄者
不可不度惡事不可不避色欲不可不絶財
利不可不逺惡人不可不化賢者深思念之
人行不能與法戒相應欲求天祐難矣修善
得福爲惡罪至罪至不能自責先日之過惡
乃呼今身奉道之无益怨望皇天猶豫前却
移心他念群輩相習祅惑萬端結黨相隨導

趣邪僞䧟入姦非愚人无知爲行如此去道
逺矣道之弘大方圎无外天網羅人人處其
中如大網捕魚魚行網中豈知表有網也牽
網便得放網乃脫人不知眞道之大如魚不
知網也愚人或欲捨眞逐僞事卒有効則不
能乆叛道者即不受罰大道含弘愛惜人命
聴恣其意隨其所欲快心後當自悔此上道
深逺非愚俗所能明也大道之視人如母之
於子大道好生惡殺終不殺人惡人爲惡而
不止者自有司過記其惡事過積罪滿司殺

者伐之道終不殺人諸賢者欲除害還正當
勤奉教戒不可違也道以无爲爲上人之過
積但坐有爲大道无為故能長存天地法道
无爲與道相混眞人法道无爲故致神仙道
之无爲无所不爲人能修行執守教戒善積
行著功德自立身與天通福流子孫賢者所
樂愚不欲聞學者當勉力勤行也
道言凢受教戒奉而行之上得神仙中得倍
夀下得延年而不横夭違吾師教者不盡其
夀而横夭天年痛哉賢者何不修善以反長

生乎雖不及中德當修下德治身世間斷絶
愛欲反俗所行則與道合一不得淫泆不止
志意邪念勞神損精魂魄不守正去邪前疾
病害人二不得縱情喜怒積怨發憤揚聲罵
詈誓盟呪詛呼天喚地驚動鬼神故犯不止
積怨在内傷損五藏以此自傷病不可治有
奉道者身中有天官吏兵若人數犯吏兵上
白天曹言人過失過積罪成左契除生右契
著死過少者罰身罪多者殃逮子孫三不得
安含毒害嫉妬於人常懷惡心心爲五藏之

主而專憂喜事此一神不安諸神皆怒怒則
相尅最不可犯犯之不止其殃害巳四不得
穢身長濁飲酒迷亂變易常性任情无防不
知官禁爲惡不知君父爲尊罵詈无端反逆
不順故天降其殃身受禍患五不得貪求財
貨財貨糞土隨時而用下古世薄但貪財寳
專念求利得所欲者心懷歡喜不得所欲怨
恨恚心忿爭一起兵刄相賊貪欲愛財者害
身之讎身没名滅何用財爲聞戒順從者翕
然稱意言不可犯背戒向利者忽然復動有

履冰之險蹈空之危大命傾矣險敗而欲悔
罪定而稱善過以滿積天道不救財寳色欲
陷身之灾賢者逺之愚者樂之賢者坐起寐
卧舉動行止深用自戒身无變動其福報矣
道言觀諸道民精心專者萬无一人何以言
之下古俗薄時俗使然競相髙下上貪榮禄
富貴榮飾仁義不行權詐爲智父子相欺君
臣相紿轉相囑託貨財買官黜退忠貞任用
佞邪群奸結黨阿僞所親富貴相追貧賤併
棄車馬服飾浮華昌熾君子小人皆共同然

欣欣世間豈念道乎此輩愚人不足願也所
以言者愚人淺薄身遇榮顯驕奢盈溢施行
過度恣心快意不順法度道之清虚不受此
輩神明逺之邪鬼侵之或有恊僞背眞禱鬼
求請天網恢恢其罰未行耳譬如炊熟下火
巳滅甑中餘炁未盡之間安得乆也惡人雖
未遇罪譬如餘炁耳諸賢者人之所願以生
年爲善人之所惡以死終爲賤豈不然乎天
地平政以生賞善以死罰惡此吉凶禍福從
窈冥中來禍患殃害非富貴求請而可得避

非貧賤守窮而故受之修善福應爲惡禍來
國君雖有无極之寳至於危險傾城量金求
生乞命豈可得乎而愚人見富貴者咸欲願
之志欲存之勞心苦意得之不弘若欲求願
修念道法室家大小同心一意掃除燒香清
靜儼然具自關啓說其所欲道人虚通何所
不應若有求願不用金銀玉帛財寳貨賄不
用人事求請不用酒肉祭禱但歸心於道爲
而得之隨意𧵥之𧵥物立信而巳亦不用多
而欲習效俗人背法求請事事反失欲得福

願要當勤心精進晨夕清淨燒香起念福无
不應好樂者福德无量不樂者自隨本心至
道寛弘恣隨人耳賢者念道精進常恐不及
愚者輕忽大道亦恐不逺矣此賢愚不同學
者勉力勤行也
道言諸奉道之家或遇灾厄疾病死亡縣官
口舌以致不利者皆由奉法不勤雖知道尊
而欲奉之其所施行與俗不别欲以邪僞千
亂正眞終不可也諸如此輩雖係名奉道望
道擁護道不救也惡人惷愚殊能尅心攺悔

歸誠於道者稀耳方更昔戾謂道不神雖不
口言心内怨望殞往之日悔復何及愚人痛
哉賢者正心守念不敢懈墯當自戒約在事
勤修大道至尊髙而无上周圎无外包含天
地制御衆神有生萬物蜎飛蠢動含炁之𩔖
由道所生道之威神何所不集何所不感何
所不消何所不服把持天機驅䇿萬神道先
天地而生寥廓无窮人處其間年命倐忽猶
如石火大道含弘乃惜人命人命危脆故令
勤修行善而人不能存思於道精勤修善違

背正眞不從教戒但貪富貴榮禄色利財寳
飲酒食肉恣心快意驕奢盈溢豈復念道人
不念道道不念人人之如魚得水而生失水
而死道之去人何望乆生乎要在精進存念
至道諸賢者欲得保全性命皆除去先日所
犯過惡進修後善見人有失轉相勸誡相教
作善報其功効受福无量道无形相不見云
爲欲得恩福當在修行晨夜清靜若見人疾
病當相救助急緩相恤不得以智欺愚乗威
縱暴假託神鬼恐嚇愚人或有小知稱名自

大輕忽於人更相疑訾背向調論諸賢者不
得敬貴輕賤愛憎二心不得隨情請福以爲
惠施毀敗正法身反受殃當同志相求同明
相照同法相教若男女不曉書䟽者專心好
道可就明者聽誦經戒㑹靜舍中亦可堂上
灑掃清潔整飾容儀體安神靜精心明聽勿
妄譁言逸語用行傾邪遊心他念不存經戒
恍惚睡寐勞神苦思體自勞疲徒苦无益若
能如戒精進不倦必當受福天官吏兵自來
護之攘却衆殃萬物之中以人爲貴人處天

地之間皆知生來之月不知死去之日賢者
惡人富貴貧賤各自謂夀命終年誰欲先取
其窮窮者人所不樂然愚人積罪作惡病成
至死而不能自知修道行善者福德人生夀
命制之在天天雖不言常福善人故聖人隨
世世清則顯世昏則隱不可常存故遺教戒
教戒者勸人行善全身保命人能奉法不倦
何但卒夀方得延年受无窮之福此非富貴
者貨財求請所能得非酒肉祭禱鬼神所能
致也道士賢者敬奉教戒專精勤念先苦後

甘𡨋應感㑹賢與不肖富貴貧賤亦皆有願
唯道士執志故能以教戒自檢行止舉動愛
欲之間守戒不違心无傾邪若見色利以戒
掩目若聞好惡之言以戒塞耳若食甘香之
美以戒杜口若想財寳愛欲以戒挫心若有
奸非趣向惡事以戒斷足守之不廢可謂明
矣當勤勸愚者使能承用所以道士心善施
惠天道有應受福无量道出自然先天地而
生名曰无上玄老太上三炁混沌爲无上正
眞之道道之弘大包含天地變化神炁布散

八極之外内潜毫毛之中生育萬物制御諸
天統攝百億大无不覆小无不入清虚无爲
故能長存含濁茹穢故爲萬物之母道之无
親唯與善人善人者以致神仙此非富貴者
求而得之非貧賤者鄙而不逹能專好樂精
誠思念修身行善則合道矣而世人愚淺浮
僞遊身於群俗之間貪須㬰之樂飲酒食肉
以快情志不能苦身行道供養燒香恭敬正
道當修功立訓謙讓仁義行柔弱行善念清
靜修身无爲初雖勤苦終以受福不與俗人

輩同而人但貪須㬰之利命過之後書名黒
簿鬼録之中道士俗人相去逺矣何以言之
道士清正生名上屬天官俗人穢濁死屬地
官豈不逺乎愚人守俗不奉道法可謂大迷
矣人之生身各有眼耳鼻口心意賢愚之行
各異愚者目專視色耳聽好惡鼻聞甘香之
炁口食五味之美心好縱恣之欲隨意導身
趣向奸非賢者不然目不視所好之色耳不
聽邪惡之言鼻不通臭惡之炁口不樂滋味
之美心不想所欲之快足不趣向惡事之非

道士所行亦知所欲爲快以戒制情故不犯
惡善積行著與道相應受福无窮愚人所行
知惡近禍而不能專誠與道相反望欲得福
若欲得福何不效道士奉道清正守眞无爲
唯當勤身苦行精進謹修亦无貧賤見違亦
无强豪相奪亦无富貴爭進亦无作使之苦
何不在事修善精專奉道勤身守道專行諸
念千善當著萬善當備唯九百九十九善一
善未滿終爲利動皆棄前功治世間念守戒
不變度在神仙古有陽公十五奉道六十未

報修身不倦年至八十福報无量乃與天通
福流子孫道士賢者可不勤焉


太上洞玄靈寳中和經





