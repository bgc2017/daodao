








還丹至藥篇序
余少處轅門操心僻好因逢同志相示紅爐
荏苒修持經二十載塵心不改世意長存但
貪利術之門不究金丹之要泊乎漂泊一事
無成悮錯躘踵遣途失墜後乃信知八石元
無入聖之功便如五金只是凡常之物余雖
無成不懷怨恨自知學不究於玄機理乖深
遠後因脫大難偶遇至人慜余苦心傳余口
訣蒙設盟分付事不虚傳誓囑丁寧不許傳
於塵庶余便依訣修鍊親覩神功寔爲玄微

獨稱要妙賢芝雖則頓悟返却驚駭一恐功
行未周二慮骨輕命薄且見從來學者盡是
金枝玉葉帝子王孫抱器英儒懷才君子留
心者動經百萬成名者不覩二三信知不在
貴豪得者直須計分賢芝愧爲一卒遭遇仙
方覩眞鉛眞汞之根基辨眞水眞火之始末
黄芽樞要撮在掌中秋石玄微簇於襟抱如
斯過望計自萬生賢芝遂便改過修眞不貪
奢侈麻衣弊服惟愜本情布德存神治救不
足昨因閑暇想己同流謾費心神虚勞肺腑

學攻丹竈指蛇爲龍如此參差虚來無數未
知鉛汞之本蒂空爲點化之誑詞洎乎八石
奔騰五金焦耗賢芝今則聊陳短見激勸志
學同流大藥不無還丹實有須得内外相似
心口不殊莫憚苦辛親覲上哲書此十頌將
示同人共隱雲霄永弃塵埃者矣
















還丹至藥篇
悟玄子賢芝膺圖述
余躭至術久辛勤撈漉仙經二十春偶向火
中求白汞瞥然水裏覩鉛銀始知不枉平生
志醒悟從來夢幻身長爇沈檀香一炷洗心
朝禮玉皇眞
愧慙一卒起轅門豈料烏光照覆盆指得五
行來往剋識他龍虎競相吞轉南爲北成從
北弃有存無無却存除却志同方始話非其
人處不言論

實知得遇是天然塵中凡眼見丹田神理暗
中垂慜默仙經卷裏悟精專黄芽鍊向爐中
覩聖石修來掌上看志脫塵埃身未脫目前
萬事盡成閑
因覽參同覺眼明黄芽只在世間生人人顛
倒無尋處箇箇昏迷空遠行四物周回爲始
蒂兩般和會契初萌河車漸變牙胎質轉却
青龍白虎形
悟得眞鉛返却驚塵中身恐悮神明未修功
行根機淺處在凡蒙慮骨輕自此有心憐水

土從今無意戀金瓊乾坤鼎就年周滿携取
丹瓢往赤城
傳聞岀世有仙丹學者如麻得者難只鍊四
黄攻八石不知龍虎作何顔區區但展經書
讀矻矻長開萬卷看動便辛勤三十載鬢霜
終不識眞鉛
百億人求不可求古今此事甚深幽南方事
體當朱夏北治容光轉白秋苦志鍊來無計
鍊專心修處擬何修欲尋尋得天涯遍未遇
生前雪滿頭

仙丹神術事深奇古往今來得者希淺智度
量何所見上人思忖尚懷疑從無入有神難
測自有從無聖不知莫怪仙經長隱祕留傳
只恐泄天機
還丹浩渺實難窮無分千生不可逢得了隱
藏須守護莫將金玉貴相同成來燕雀餐爲
鳳悟了蛇魚食化龍如此神功難可述豈因
循話向愚蒙
須知不易得周圓實是千難與萬難舉世只
知微小術誰人肯學大還丹金銀共說皆聞

喜鉛汞才聞似夢間如此錯來經百萬未登
五十鬢先斑

還丹至藥篇

















