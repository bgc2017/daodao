






<md:KR5c0140_HFL_002-001a>
精誠(精者明也誠者信也誠者天之性也精者人之明也誠以志之明以辯之非天下至誠安能盡人物之性合天地之德故曰不精不誠不能動人斯之謂也)
老子曰天致其高地致其厚日月照列星朗陰陽和非有爲焉
(無爲所致非有欲也)正其道而物自然(言君正其身民化如神不言之教莫之與鄰也)陰陽四時
非生萬物也雨露時降非養草木也神明接陰陽和萬物生矣
(天地和泰神明交降非有心也四時不得不順萬物不得不生)夫<md:KR5c0140_HFL_002-001b>道者藏精於內棲神於心靜
漠恬淡悅穆胸中廓然無形寂然無聲(言聖人懷天心施德養道內韞精神外無人物
都無爲朕豈有形聲)官府若無事朝廷若無人(無苛政無佞人)無隱士無逸民(朝廷
皆忠烈巖野無遺賢)無勞役無寃刑(使民以時用法無濫)天下莫不仰上之德象主
之㫖絶國殊俗莫不重譯而至(君有其道人頼其德遠被八表旁流殊俗)非家至而

人見之也推其誠心施之天下而已(言致重譯懷殊俗非人君一一自詣其家是誠心內
發遠人自至也)故賞善罰暴者正令也其所以能行者精誠也令雖明
不能獨行必待精誠(精明也誠信也非明與信莫能賞善<md:KR5c0140_HFL_002-002a>伐惡)故總道以被民而民
弗從者精誠弗至也(如禹伐有苗不伏然後退舞干羽而有苗格精誠至也)
老子曰天設日明列星辰張四時調陰陽日以暴之夜以息之
風以乾之雨露以濡之其生物也莫見其所養而萬物長其殺
物也莫見其所喪而萬物亡此謂神明(天道潛運難可明言物之生時也物之死時也
生者至時不得不生死者至時不得不死卽生者合生死者合死故生者不謝於天死者不怨於道自然而已所謂神明)是
故聖人象之其起福也不見其所以而福起其除禍也不見其
所由而禍除稽之不得察之不虛(上言天法道此<md:KR5c0140_HFL_002-002b>言聖人法天天之有生殺由君之有賞罰

起福謂用賢除禍謂去惡惡者不得不誅賢者不得不進是賢者自進而非我進暴者自誅而非我誅故福非我起禍非我生
莫知所由不見其形)日計不足嵗計有餘(聖人不謀細日用似不足嵗計乃有餘也)寂然無聲
一言而大動天下是以天心動化者也(夫聖人其靜也天下無聲其動也萬物歸之故
高宗三年不言言乃讙有諸也)故精誠內形氣動於天景星見黃龍下鳳凰至
醴泉出嘉穀生河不滿溢海不波涌(聖人體道育物唯德動天內發於心上應於天故龍
鳳翔集河海清澄非至精誠曷能至此)逆天暴物卽日月薄蝕五星失行四時相
乘晝㝠宵光山崩川涸冬雷夏霜天之與人有<md:KR5c0140_HFL_002-003a>以相通(上明天之應以
嘉祥此明逆之致咎災故知禍福無門唯人所召故天人相通氣類相感必不差也)故國之殂亡也天文
變世俗亂虹蜺見萬物有以相連精氣有以相薄(悖氣勝災害以變物應之
以凶是故聖人審知一身通乎萬類兢兢業業不敢荒甯將上順天心以安黔首不敢侮慢也)故神明之事不

可以智巧爲也不可以强力致也(夫神明正直豈容巧僞非誠心莫應况强力能通哉)故
大人與天地合德與日月合明與鬼神合靈與四時合信(唯大聖爲
能體至道合天心故德無不備明無不燭靈不虛應信不逾時有能與斯可謂大哉)懷天心抱地氣執沖
含和(心氣相通天地交泰非體沖和豈至如此)不下堂而行四海(其唯神化)變<md:KR5c0140_HFL_002-003b>忌習俗民
化遷善若出諸己能以神化者也(夫聖人不以尊卑易己不以夷夏易情故不下堂而殊俗
化不馳神而重譯至德加乎人若出諸己者)
老子曰夫人道者全性保眞不虧其身(夫人識道體合天理在物無害於身不虧也)
遭急迫難精通乎天(誠至無違)若乃未始出其宗者何爲而不成死
生同域不可脅凌(未始出其宗者是心與道冥身齊化物何往不適何爲不成死生已泯安可脅凌也)又
况官天地府萬物返造化含至和而已未嘗死者也(道者法天象地含陰

吐陽分布五材包羅萬品獨運陶鈞之上周行造化之表未嘗有生孰云其死)精誠形乎內而外喻<md:KR5c0140_HFL_002-004a>於
人心此不傳之道也(此言內育精誠外感人物其可傳乎)聖人在上懷道而不言
澤及萬民故不言之教芒乎大哉君臣乖心倍譎見乎天神氣
相應徴矣此謂不言之辯不道之道也(至道無言玄功不宰故君臣相保誦詠其德止
達于天幽通于神不言之辯不道之道所能致也)夫召遠者使無爲焉親近者言無事
焉(言天之高遠唯無爲感之而應無事親之則近也)唯夜行者能有之(夜行謂勤行如夜行未迨所詣
陪行不息所以精神內發上達于天)故却走馬以糞(却者罷也馬者心也心如佚馬難可控御人皆馳心遠希
名利以榮其身我則不然罷走其心保將虛靜以糞其身也)車軌不接於遠方之外是謂坐
馳<md:KR5c0140_HFL_002-004b>陸沉(不行而至謂之坐馳隱而不發謂之陸沉)夫天道無私就也無私去也能者
有餘拙者不足(夫天道無私有德者則就無德則去觀夫去彼取此涉於有私及乎捨惡親善理合自然無欲

則有餘有欲則不贍也已)順之者利逆之者凶(唯無私無爲故無利無功)是故以智爲治
者難以持國(已釋上經)唯同乎大和而持自然應者爲能有之(唯全太和
自然應之)
老子曰夫道之與德若韋之與革遠之卽近近之卽疏稽之不
得察之不虛(夫韋革爲鼓擊之則應道德資身用之則行聲應莫窮神化無極是考之不得察之不虛也)是
故聖人若鏡不將不迎應而不藏萬物而不傷(其心若鏡<md:KR5c0140_HFL_002-005a>所鑑無遺不迎物而
求照必恒照而應物物無逃像所遇何傷也)其得之也乃失之也其失之也乃得之
也(有得有失斯爲不實無得無失斯爲眞一)故通於大和者闇若酣醉而甘卧以游
其中若未始出其宗是謂大通(夫抱道含和忘形遺累如飲醇酎甘樂其中混然而同可謂大
道者也)此假不用能成其用也(此謂悟道以無生如因醉以忘形也)

老子曰昔黃帝之治天下調日月之行治陰陽之氣節四時之
度正律厯之數列男女明上下使强不掩弱眾不暴寡民保命
而不夭嵗時熟而不凶百官正而無私上下調而無<md:KR5c0140_HFL_002-005b>尤法令明
而不闇輔佐公而不阿田者讓畔道不拾遺市不預賈故於此
時日月星辰不失其行風雨時節五穀豐昌鳳凰翔於庭麒麟
游於郊(此黃帝以道治天下德化如是)虙犧氏之王天下也枕石寢繩殺秋約
冬負方州抱員天陰陽所擁沈滯不通者竅理之逆氣戾物傷
民厚積者絶止之其民童蒙不知西東視瞑瞑行蹎蹎侗然自
得莫知其所由浮游汎然不知所本自養不知所如往(此明虙犧氏之
治天下也如此)當此之時禽獸蟲蛇無不懷其爪牙藏其螫毒功<md:KR5c0140_HFL_002-006a>揆天

地(雖含毒螫之情而無殘害之心至德所加故能若此也)至黃帝要繆(未詳)乎太祖之下然
而不章其功不揚其名隱眞人之道以從天地之固然何卽道
德上通而智故消滅也(太祖黃帝之先也其人樸其性野有功而不德有名而不揚故曰隱眞人之道
絶浮囂之智因自然通於天地也)
老子曰天不定日月無所載地不定草木無所立身不甯是非
無所形(三才不甯萬物失所若不習志專心反聽內視則眞人不見眞智不生也)是故有眞人而後
有眞智其所持者不明何知吾所謂知之非不知與(所守不明何以知道
是知者非不知道也)積惠重貨使萬民欣欣<md:KR5c0140_HFL_002-006b>人樂其生者仁也舉大功顯
令名體君臣正上下明親疎存危國繼絶世立無後者義也(仁以
建物義以存誠人無不懷事無不濟此葢治世王霸之道)閉九竅藏志意棄聰明反無識芒

然仿佯乎塵垢之外逍遥乎無事之際含陰吐陽而與萬物同
和者德也(內冥外順藏精育眞無爲逍遥而外塵垢)是故道散而爲德德溢而爲仁
義仁義立而道德廢矣(既散純精空餘糟粕)
老子曰神越者言華德蕩者行僞至精芒乎中而言行觀乎外
此不免以身役物也(內溢至精<md:KR5c0140_HFL_002-007a>外生華藻心役於事身甯免害)精有愁盡而行無窮
極所守不定而外淫於世俗之風(內守不定則絶境致泥外馳不息則常苦風波)是故
聖人內修道術而不外飾仁義知九竅四肢之宜而遊乎精神
之和此聖人之游也(聖人內守眞旨外應物宜故得精神之和而游乎無窮者也)
老子曰若夫聖人之游也卽動乎至虛游心乎大無馳於方外
行於無門聽於無聲視於無形不拘於世不繫於俗(夫動乎至虛則無所

不通游乎太無則無所不有何門戸之拘制豈視聽之滑昏哉)故聖人所以動天下者眞人不
過賢人所以矯世俗者聖人不觀<md:KR5c0140_HFL_002-007b>(夫眞聖異迹功業相縣由祀不得庖各司其位)夫人
拘於世俗必形繫而神泄故不免於累(未有居榮顯不役精神既受其祿必憂其事也)
使我可拘係者必其命有在外者矣(旣受羈係則命不在我也)
老子曰人主之思神不馳於胷中智不出於四域懷其仁誠之
心甘雨以時五穀蕃殖春生夏長秋收冬藏月省時考終嵗獻
貢(夫有道之主不勞神慮不炫智能而遠方懷之故得上順天心下因物宜萬姓奉戴貢獻不絶)養民以公威
勵不誡法省不煩教化如神法寛刑緩囹圄空虛天下一俗莫
懷姧心此聖人<md:KR5c0140_HFL_002-008a>之恩也(公而無私威而不猛法約刑緩人從其化可謂至神故萬方攸同殊俗一軌此
聖人恩治天下)夫上好取而無量卽下貪功而無讓民貧苦而分爭生

事力勞而無功智詐萌生盜賊滋彰上下相怨號令不行(言上數者
非聖人之所治天下也若以此治卽亡無日矣)夫水濁者魚噞政苛者民亂上多欲卽
下多詐上煩擾卽下不定上多求卽下交爭不治其本而救之
於末無以異於鑿渠而止水抱薪而救火(執本以御末則功簡而天下治持未以忘
本則身勞而天下亂由决渠水溢益薪火熾莫能救也)聖人事省而治求寡而贍不施而
仁不言而信不求而<md:KR5c0140_HFL_002-008b>得不爲而成懷自然保至眞抱道推誠天
下從之如響之應聲影之像形所修者本也(至聖之理在乎簡易則天下所宗如
聲應響影之像形莫不應也)
老子曰精神越於外智慮蕩於內者不能治形神之所用者遠
則所遺者近(求之非分恣之無猒內傷精神外遺形體)故不出於戸以知天下不窺

於牖以知天道其出彌遠其知彌少此言精誠發於內神氣動
於天也(舉要會以觀天下故人情可察執璇璣以觀大運則天道可明故誠言發乎中精氣應乎天所守者近所明者
遠所務者多所知者少也)
老子曰冬日之陽夏日之陰萬物歸之而莫<md:KR5c0140_HFL_002-009a>之使極自然至精
之感弗召自來不去而往窈窈冥冥不知所爲者而功自成(冬日
之陽寒者附之夏日之陰炎者庥之彼聖人以治天下陰陽無情聖人無情爲物自懷人自歸故來非所召往未嘗遣也)待
目而照見待言而使命其於治難矣皐陶喑而爲大理天下無
虐刑何貴乎言者也師曠瞽而爲太宰晉國無亂政何貴乎見
者也不言之令不視之見聖人所以爲師也(夫不言而化天下無虐刑豈煩於言
哉不視而治晉國無亂政何假乎見哉是以不待目而視不須言而令故聖人所以爲師也)民之化上不從

其言從其所行(上古行而不言末世言而不行)故人君好勇弗使<md:KR5c0140_HFL_002-009b>鬭爭而國家
多難其漸必有劫殺之亂矣人君好色弗使風議而國家昏亂
其積至於淫泆之難矣(民化其上如水順下宜杜其原本愼之細微故秦莊有祈脅之禍夏桀有妲己
之亂也哉)故聖人精誠別於內好憎明於外出言以副情發號以明
指(內無偏僻外絶愛憎言出響應令出風行)是故刑罰不足以移風殺戮不足以禁
姧(可以德化難以刑制)唯神化爲貴精至爲神精之所動若春氣之生秋
氣之殺(其生也暄然如春物得其生其死也肅然如秋物終於死故生不祈報死無歸怨生之死之以其無心也)故
君子者其猶射者也於此毫末於彼尋文矣故理人者<md:KR5c0140_HFL_002-010a>愼所以
感之(故君子理人猶如射也發矢之際期於中的及其至垛以縣尋丈所毫釐之差天地縣隔)
老子曰懸法設賞而不能移風易俗者誠心不抱也(法不可以禁民唯至

德可以易俗也)故聽其音則知其風觀其樂卽知其俗見其俗卽知其
化(審音以知樂審樂以知政觀政以知俗觀俗以知化)夫抱眞效誠者感動天地神踰方
外令行禁止誠通其道而達其意雖無一言天下萬民禽獸鬼
神與之變化(夫聖人之治天下民從其化有若轉丸禁姧忒其猶止方故不恃之德不言之教禽獸神鬼無不悅
服况於人也)故太上神化(歸自然也)其次使得不爲<md:KR5c0140_HFL_002-010b>非(立法以制)其下賞賢而
罰暴(道德既廢賞罰始行進賢之路開則不肖者亦有居其位去暴之端起則賢者亦有受其戮矣故知非法不明守之
者濫非賞平用之者弱)
老子曰大道無爲無爲卽無有無有者不居也不居者卽處無
形無形者不動不動者無言也無言者卽靜而無聲無形無聲
無形者視之不見聽之不聞是謂微妙是謂至神綿綿若存是

謂天地之根(無爲者爲而不恃故曰無爲無言者言而不矜故曰無聲無形何聽無色何視可謂神微獨立不改
綿綿常存爲天地根)道無形無聲故聖人强爲之形以一字爲名天地<md:KR5c0140_HFL_002-011a>之
道(此言得道之要)大以小爲本多以少爲始(有生於無多起於一夫推本則返於無形尋末則惑
於多數故知返則以無爲爲宗感多則求一爲主也)天子以天地爲品(言廣大也)以萬物爲資
(無不有也)功德至大勢名至貴二德之美與天地配故不可不軌大
道以爲天下母(自四海之尊與天地相匹安得不軌以亂乎天經者也)
老子曰賑窮補急則名生起利(不行小惠)除害卽功成(不有其功者善)世無
灾害雖聖無所施其德上下和睦雖賢無所立其功(時有災害聖人平之
國有禍亂賢以定之今災害不生禍亂不作雖聖無作聖之陛雖賢無立功之地也)故至人之<md:KR5c0140_HFL_002-011b>治含德抱
道推誠樂施無窮之智寢說而不言天下莫知貴其不言者(鼓腹

擊壤不知帝力)故道可道非常道也名可名非常名也(無名之道道之至也有名之道
名之天下也故以道可道非道也以名可名非名也)著於竹帛鏤於金石可傳於人者皆
其麤也(華而多飾)三皇五帝三王殊事而同心異路而同歸(言雖異時殊治
其歸於道一也)末世之學者不知道之所體一德之所總要取成事之
迹跪坐而言之雖博學多聞不免於亂(今之學者不原其本不體於要不究其理而尋
其迹務在廣聞只益生亂也)<md:KR5c0140_HFL_002-012a>
老子曰心之精者可以神化而不可說道(其神化者不可說以非道)聖人不
降席而匡天下情甚於[言*梟]呼(夫呼聲可聞不過數少政令一出天下咸服也)故同言而
信信在言前也同令而行誠在令外也(與民同憂故言至而信信以前立矣莫敢不應
也與民同利故令行而誠誠以外發無有違者也)聖人在上民化如神情以先之(縣得彼意

所應如神)動於上不應於下者情令殊也(夫飢者利食寒者思裘今飢者與裘寒者遺食上令
既乖下情安附也)三月嬰兒未知利害而慈母愛之愈篤者情也(赤子之心
豈言飢飽慈母覘候之情察其燥濕而恩育之夫人主撫百姓如愛赤子何憂天下不治四海不平)故言之用者
變變<md:KR5c0140_HFL_002-012b>乎小哉不言之用者變變乎大哉(言有言言則小言無言言則大)信君子
之言忠君子之意忠信形於內感動應乎外賢聖之化也(言忠信由
是君子本意非有忘也故形於內而動於外雖賢聖無不從也)
老子曰子之死父臣之死君非出死以求名也恩心藏於中而
不違其難也(子死父難臣死君難非矯世求譽特以恩覆之甚而忘其身直趨其難誠發於中也)君子之
憯怛非正爲也自中出者也亦察其所行(憯怛謂刑法也刑戮非正道也所以懲惡
勸善不得已而行之不可濫也)聖人不慙於景(貴不爲非)君子愼其獨也(謂不欺闇窒也)舍

近期遠塞矣(近不<md:KR5c0140_HFL_002-013a>求己遠而求人不謂窒塞)故聖人在上則民樂其治在下則
民慕其意志不忘乎欲利人也(志在利人人皆悅慕也)
老子曰勇士一呼三軍皆辟其出之誠也(勇者一呼萬人皆駭賢者治世天下所望
也)唱而不和意而不載中必有不合者也(所宗者異故也)不下席而匡
天下者求諸己也(夫憂樂與民同好惡與民等故省諸己可以化人也)故說之所不至者
容貌至焉(雖未違其精微可彷彿其容貌)容貌所不至者感忽至焉感乎心發
而成形(可以心靈感不以狀貌結也)精之至者可形接不可以照期(形自無形<md:KR5c0140_HFL_002-013b>至精
之精無不生形而形見焉照不求精而精存矣)
老子曰言有宗事有本失其宗本伎能雖多不如寡言(以道爲宗以德
爲本離宗失本故多不如寡也)害眾者倕而使斷其指以明大巧之不可爲也

(夫巧藏於心不在於指絶其不可得也由道在心明非閎言得若貴言爲道不可冀也)故匠人智爲不以
能以時閉不知閉也故必杜而後開(匠人工人也閉爲局鐍夫至巧故善以智閉也莫能
啟拙者專以力捍雖壯必開比諭知用窮微力不足任也)
老子曰聖人之從事也所由異路而同歸(今古雖殊治則一也)存亡定傾
若一志不忘乎欲利人也<md:KR5c0140_HFL_002-014a>(亡者存之傾者安之豈唯閏已常在利人)故秦楚燕魏之
歌異聲而皆樂九夷八狄之哭異聲而皆哀夫歌者樂之徵哭
者哀之效也愔於中發於外故在所以感之矣(聲氣相應悲歡相召故歌雖異
國而皆樂哭乃殊方而共悲也)聖人之心日夜不忘乎欲利人其澤之所及亦
遠矣(利人不已澤乃遐臨)
老子曰人無爲而治有爲也卽傷無爲而治者爲無爲爲者不

能無爲也不能無爲者不能有爲也(言無爲者還是有爲有爲卽非無爲而治也唯有爲
而不爲卽無爲)人無言而神有言也卽傷無言而神者載無<md:KR5c0140_HFL_002-014b>言則傷有
神之神者(神貴無言聖尚不作言則迹見爲則人之粗唯兩無傷能全於道也)
文子曰名可强立功可强成(勸勉之道)昔南榮趎(老子弟子)恥聖道而獨
亡於己南見老子受教一言精神曉靈屯閔條達勤苦十日不
食如享太牢(旣受一言精思十日忘飢味道如享太牢也)是以明照海內名立後世
智略天地察分秋毫稱譽華語至今不休此謂名可强立也(至言
已受羣疑頓銷若太陽回照闇室俱明也)故田者不强囷倉不滿官御不勵誠心不
精將相不强功烈不成王侯懈怠後世無<md:KR5c0140_HFL_002-015a>名(自庶人至於王侯未有不勤勵而能
使倉廩實功名著也)至人潛行譬猶雷霆之藏也隨時而舉事因資而立

功進退無難無所不通(夫大人之道其隱也寂然天下莫能見其行也雷動天下無不聞進無喜容退
無慙色是謂大道也)夫至人精誠內形德流四方見天下有利也喜而不
忘天下有害也怵若有喪(喜則受利憂其遇害)夫憂民之憂者民亦憂其
憂樂民之樂者民亦樂其樂故憂以天下樂以天下然而不王
者未之有也(憂於民民亦憂之樂於民民亦樂之憂樂共之民不戴者未之有也)聖人之法始於
不可見終於不可及(德義無方終始無際)處於不傾之地<md:KR5c0140_HFL_002-015b>(立身無爲之地)積於不
盡之倉(用之不旣)戴於不竭之府(運之而無窮也)出令如流水之原使民於
不爭之官(令行則民知禁事省則官無訟)開必得之門(安其所業)不爲不可成不求
不可得不處不可久不行不可復(大人之令動必有益作則興利不處不久不求不復)大
人行可說之政而人莫不順其命命順則從小而致大命逆則

以善爲害以成爲敗(其政教順之以凶爲吉逆則以大爲小)夫所謂大丈夫者內
强而外明內强如天地外明如日月天地無不覆載日月無不
照明(如天地之覆載如日月之照明是謂大丈夫也)大人以善示人不變其<md:KR5c0140_HFL_002-016a>故不易其
常天下聽令如草從風(革其故則俗難安循其性則人易治草之從風無敢違者)政失於春
嵗星盈縮不居其常政失於夏熒惑逆行政失於秋太白不當
出入無常政失於冬辰星不效其鄉四時失政鎭星揺蕩日月
見謪五星悖亂彗星出(四時有差五星失常謪見于天灾及於人)春政不失禾黍滋
夏政不失雨降時秋政不失民殷昌冬政不失國家甯康(此明主不
可失政君失其政天降百殃君守其政天降百祥一人之慶萬民樂康)
