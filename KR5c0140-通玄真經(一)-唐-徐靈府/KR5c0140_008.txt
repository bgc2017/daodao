






<md:KR5c0140_HFL_007-015b><md:KR5c0140_HFL_008-001a>
　　
　　自然(自然葢道之絶稱不知而然亦非不然萬物皆然不得不然然而自然非有能然无所因寄故曰自然也)
老子曰清虛者天之明也無爲者治之常也(夫虛中有靈暗中有明孰能見之與
道同也无爲自治萬物乃成也)去恩慧舍聖智外賢能廢仁義滅事故棄佞辯
禁姦僞則賢不肖者齊於道矣(去此七者卽賢无所尚愚无所愧洪同大道復歸自然也)靜
則同虛則通至德無爲萬物皆容虛靜之道天長地久神微周
盈於物無宰(心既<md:KR5c0140_HFL_008-001b>虛矣无所不通德既充矣无所不容故能神用而无主周行而不怠)十二月運行
周而復始(謂十二月轉輪无窮終而復始天之道也)金木水火土其勢相害其道相
待(五行相推一王一衰寒暑遞遷進退有時生殺存道不失其宜也)故至寒傷物無寒不可至
暑傷物無暑不可故可與不可皆可是以大道无所不可可在
其理見可不趨見不可不去可與不可相爲左右相爲表裏(寒暑

代謝此天地之道也禮教刑罰聖人法也然寒暑雖酷不可无也時順卽何傷刑罰雖慘不可廢也理當卽非害見可卽行不
可卽止)凡事之要必從一始時爲之紀自古及今未嘗變易謂之
天理(一者道之子君之柄古今雖異<md:KR5c0140_HFL_008-002a>動用未殊如軸運轂以內制外輪轉无窮與天相爲終始也)上執大明
下用其光道生萬物理於陰陽化爲四時分爲五行各得其所
(有本作事)與時往來法度有常下及無能上道不傾羣臣一意天地
之道无爲而備无求而得是以知其无爲而有益也(天垂象以明照四方
君立法以臨制天下蟄蟲昭蘇黎庶蒙惠陰陽不差萬物有常自非无爲不能有益於國昔堯治天下而修身也)
老子曰樸至大者无形狀道至大者无度量故天圓不中規地
方不中矩往古來今謂之宙四方上下謂之宇道在其中而莫
知其所<md:KR5c0140_HFL_008-002b>故見不遠者不可與言大知不博者不可與論至夫稟

道與物通者无以相非(道德至大无形狀天地至廣无度量近在毫髮之間而莫見遠則宇宙之內而
難測自非博達通物者莫能明至道之原冥是非之境也)故三皇五帝法籍殊方其得民心
一也(制法雖殊敬民一也)若夫規矩勾繩巧之具也而非所以爲巧也故
无絃雖師文(師文善琴)不能成其曲徒絃則不能獨悲故絃悲之具
也非所以爲悲也(夫萬物雖曰自然皆有因假不能獨運其獨勾繩者巧之制也而非巧也妙在於人无繩
无不直絃器者悲之具也而非悲也无絃則不悲也)至於神和遊於心手之間放意寫神
論變而形於<md:KR5c0140_HFL_008-003a>絃者父不能以教子子亦不能受之於父此不傳
之道也(師文彈琴在指勾絃寫神故意游心手之間和陰陽之候遂使律變四時氣感萬物至於父子雖親不能傳者
妙之極矣此亦況道不可傳受也)故肅者形之君也而寂寞者音之主也(肅靜也故
靜中生形以靜爲君寂中有音以寞爲主)

老子曰天地之道以德爲主道爲之命物以自正至微甚內不
以事貴故不待功而立不以位爲尊不待名而顯不須禮而莊
不用兵而强(道生爲命德畜爲主人能調護沖氣正性命內保精微外棄煩累何須名位而自尊不待兵甲而人
服也)故道立而不教明照而不察道<md:KR5c0140_HFL_008-003b>立而不教者不奪人能也明
照而不察者不害其事也(道存則教遺明極則无察然後能任所重事无有害)夫教道者
逆於德害於物故陰陽四時金木水火土同道而異理萬物同
情而異形智者不相教能者不相受故聖人立法以導民之心
各使自然故生者无德死者无怨(夫逆德者謂德衰而教興害物者謂先損而後益且五行
異性萬物殊形由教有本末人有賢愚聖人垂法制教開迷導蒙使智者相授能者不隱各盡其分歸乎自然生不矜其德死
不怨乎天)天地不仁以萬物爲芻狗聖人不仁以百姓爲芻狗(天地生萬

物聖人養百姓豈有心於物有私於人哉一以觀之有同芻狗)夫慈愛<md:KR5c0140_HFL_008-004a>仁義者近狹之道也狹
者入大而迷近者行遠而惑聖人之道入大不迷行遠不惑常
虛自守可以爲極是謂天德(道德玄微仁義淺狹中庸登小徑以致迷上聖陟通衢而无滯自非
靈府恒明安能與天爲極也)
老子曰聖人天覆地載日月照臨陰陽和四時化懷萬物而不
同無故無新無疏無親(此聖人之德也覆載若天地照臨如日月轉輪如四時殊俗異類草木昆蟲莫
不安其居遂其性豈有新故親疏於其間者哉)故能法天者天不一時地不一材人不
一事故緒業多端趨行多方(言天以一時則不能成嵗地以一材則用之有極人有一能未足爲
貴也)故用兵者或<md:KR5c0140_HFL_008-004b>輕或重或貪或廉四者相反不可一也(各有所利故以
不一)輕者欲發重者欲止貪者欲取廉者不利非其有也(夫兵眾心欲一

今重者欲止輕者欲發各趨其便是不一也不一則遇敵而敗但量其才力均輕重而使之則尤往不克)故勇者可
令進鬥不可令持堅重者可令固守不可令淩敵貪者可令攻
取不可令分財廉者可令守分不可令進取信者可令持約不
可令應變五者聖人兼用而材使之(惟聖人善用其能不失其所能故天下无敵也)夫
天地不懷一物陰陽不產一類故海不讓水潦以成其大山林
不讓枉撓以成其崇<md:KR5c0140_HFL_008-005a>聖人不辭其負薪之言以廣其名夫守一
隅而遺萬方取一物而棄其餘則所得者寡而所治者淺矣(夫道
不廣不能懷萬物聖人德不厚无以納微言故一能不可恃一方不可守守之者細恃之者淺也)
老子曰天之所覆地之所載日月之所照形殊性異各有所安
樂所以爲樂者乃所以爲悲也安所以爲安者乃所以爲危也

(以已樂樂之則悲因其樂樂之卽樂以已安安之則危因其生而安之則安也)故聖人之牧民也使各
便其性安其居處其宜爲其所能周其所適施其所宜如此卽
萬物一齊无由<md:KR5c0140_HFL_008-005b>相過(聖人牧民使異性殊形各適其宜雖則萬類有若一體不能相越故曰一齊)天
下之物無貴無賤因其所貴而貴之物無不貴因其所賤而賤
之物無不賤(貴賤无定分窮通无常準在遇與不遇用與不用也)故不尚賢者言不放魚
於木不沈鳥於淵(言因飛而放於林因遊而投於水則飛沈得所由賢愚並用也)昔堯之治天
下也舜爲司徒契爲司馬禹爲司空(三公之官論道經邦變理陰陽爲天子股肱喉舌也)
后稷爲田疇(教民播種)奚仲爲工師(造器物以備民用聖人任賢若此功格宇宙德潦四海唯天爲
大唯堯則之也)其導民也水處者漁林處者採谷處者牧陵處者田地
宜事事宜其械械宜<md:KR5c0140_HFL_008-006a>其材臯澤織網陵坂耕田如是則民得以

所有易所無以所工易所拙是以離叛者寡聽從者眾若風之
過蕭忽然而感之各以清濁應物莫不就其所利避其所害是
以鄰國相望雞狗之音相聞而足跡不接於諸侯之境車軌不
結於千里之外皆安其居也(聖人之道民也因其勢而居之因其宜而安之則有無相資巧拙相
資由風之過簫而之潤物則聲從所感物隨所利故得鄰國相望兵甲不用民至老死皆安其居也)故亂國若盛
治國若虛亡國若不足存國若有餘虛者非无人也各守其職
也盛者非多人也皆徼於<md:KR5c0140_HFL_008-006b>末也有餘者非多財也欲節而事寡
也不足者非無貨也民鮮而費多也(明此四者則見治亂之本察存亡之勢也)故先
王之法非所作也所因也其禁誅非所爲也所守也上德之道
也(禁誅者先王制法非所以爲殺然爲以隄防也然愚人不守其令而多䧟之是有取死之道焉耳)

老子曰以道治天下非易人性也因其所有而條暢之故因卽
大作卽小古之瀆水者因水之流也生稼者因地之宜也征伐
者因民之欲也能因則无敵於天下矣物必有自然而後人事
有治也(觀物有自然之性然後順物之宜因民所欲則事无<md:KR5c0140_HFL_008-007a>不濟動无不利)故先王之制法因民
之性而爲之節文无其性不可使順教有其性无其資不可使
遵道(由木不可使出水金不可使生火也)人之性有仁義之資其非聖人爲之法
度不可使向方因其所惡以禁姦故刑罰不用威行如神因其
性卽天下聽從怫其性卽法度張而不用(道德仁義雖本性皆有而非聖王爲法度
行其權賞導之以德齊之以禮威之以刑則无由復自然之性而能向方矣因其性則其應如神怫其性卽雖令不從也)道
德者則功名之本也民之所懷也民懷之則功名立(非有道德无以樹功

名也)古之善爲君者法江海江海無爲以<md:KR5c0140_HFL_008-007b>成其大窊下以成其廣
故能長久爲天下谿谷其德乃足無爲故能取百川不求故能
得不行故能至是以取天下而無事不自貴故富不自見故明
不自矜故長處不有之地故爲天下王不爭故莫能與之爭終
不爲大故能成其大江海近於道故能長久與天地相保王公
修道則功成不有不有卽强固强固而不以暴人道深卽德深
德深卽功名遂成此謂玄德深矣遠矣其與物反矣(世尚尊高吾則自卑
世貴矜伐吾則不爭長處不有故謂物反)天下有始莫知其理唯<md:KR5c0140_HFL_008-008a>聖人能知所以非
雄非雌非牝非牡生而不死天地以成陰陽以形萬物以生故
陰與陽有圓有方有短有長有存有亡道爲之命幽沉而无事

於心甚微於道甚當死生同理萬物變化合於一道簡生忘死
何往不壽去事與言愼無爲也守道周宻於物不宰至微無形
天地之始萬物同於道而殊形至微無物故能周恤至大無外
故爲萬物蓋至細無內故爲萬物貴道以存生德以安形至道
之度去好去惡无有知故易意和心無以道迕(天地<md:KR5c0140_HFL_008-008b>有始者謂道也舉世莫能
識者言非雄雌可辯形色所推然雖尋之无所語之不得而又長存夫天地有高下之位日月有晝夜之宜陰陽有剛柔之理
萬物有長短之質至於道也非幽非明非存非亡非巨非細非圓非方輪轉不極變化无方然而禮之者能存生安形去事去)
言浩然无爲悠然委順則能復乎大樸冥乎仁壽之域)夫天地專而爲一分而爲二反而
合之上下不失專而爲一分而爲五反而合之必中規矩(一者氣布
二者形流五者五行也上下者天地也人處其間能合德天地專精爲一必中法度而復乎初也)夫道至親不

可疎至近不可遠求之遠者往而復反(遠求諸物莫知求之身也)
老子曰帝者有名莫知其情帝者貴其德王<md:KR5c0140_HFL_008-009a>者尚其義霸者通
於理(德者煦育萬物義者拯溺扶危理者應於機數)聖人之道於物無有道挾然後任
智德薄然後任刑明淺然後任察任智者中心亂任刑者上下
怨任察者下求善以事上卽弊(智出亂眞刑生法詐善起於矯三者既變聖人禁之莫之能勝
失道之弊任於兹也)是以聖人因天地以變化其德乃天覆而地載道之
以時其養乃厚厚養卽治(治亂)雖有神聖夫何以易之去心智省
刑罰反清靜物將自正道之爲君如尸儼然玄默而天下受其
福一人被之不褒萬人被之不褊是故重爲慧重<md:KR5c0140_HFL_008-009b>爲暴卽道迕
矣爲惠者布施也(聖人觀時之弊任其智詐故鎭以道德反乎清靜使物自正守於玄默使其復樸故惠不

妄施刑不妄加卽暴亂不興而順於道)無功而厚賞無勞而高爵卽守職者懈於
官而遊居者亟於進矣夫暴者妄誅無罪而死亡行道者而被
刑卽修身不勸善而爲邪行者輕犯上矣故爲惠者卽生姦爲
暴者卽生亂姦亂之俗亡國之風也(夫刑不可加有道爵不可及无功則守職者有懈怠
之色行道者有陵替之心此姦亂之俗亡國之風也)故國有誅者而主無怒也朝有賞者
而君無與也誅者不怨君罪之當也賞者不德上功之<md:KR5c0140_HFL_008-010a>致也民
知誅賞之來皆生於身故務功修業不受賜於人是以朝廷蕪
而無迹田壄辟而無穢(賞足以勸善刑足以懲姦賞者无驕與之危刑者无哀惻之情則近者被其澤
遠人服其德若修其業而竭其力故朝廷無爭訟田野滋稼穡)故太上下知而有之(言下古知太上有道
後王取法而行)王道者處無爲之事行不言之教清靜而不動一度而

不徭因循任下責成而不勞謀無失策舉無過事言無文章行
無儀表進退應時動靜循理美醜不好憎賞罰不喜怒名各自
命類各自以事由自然莫出於己若欲狹之乃是離之若欲<md:KR5c0140_HFL_008-010b>飾
之乃是賊之(王者非大不能容萬物非靜不能和百姓絶於好憎敦乎樸素狹而不親文无害質物類眾咸歸自
然也)天氣爲魂地氣爲魄反之玄妙各處其宅守之勿失上通太
一太一之精通合於天天道嘿嘿無容無則大不可極深不可
測常與人化智不能得輪轉無端化遂如神虛無因循常後而
不先(人之魂者陽也生也受於天魄者陰也殺也受於地是各守其宅魂者陽之神魄者陰之精魂魄是天地之至精故
曰玄妙天得之常明人得之常生故曰守之勿失上通太一太一太上道君也人之所稟也言人能守其精神使不失其身乃
上合天太一專精積念故能通也守之法唯靜唯默无容无則无大无涯其微莫測故曰常與人化智不能得其轉如輪其化

如神<md:KR5c0140_HFL_008-011a>虛无之間常後不先冥冥能曉故曰至眞也)其聽治也虛心弱志清明不闇是故
羣臣輻凑並進無愚智賢不肖莫不盡其能君得所以制臣臣
得所以事君卽治國之所以明矣(夫有清明之鑒必見純粹之精以治國則羣臣爭戴之不
輕以身則萬萬周衛而不離也)
老子曰知而好問者聖勇而好問者勝乘眾人之智者卽無不
任也用眾人之力者卽無不勝也用眾人之力者烏獲不足恃
也乘眾人之勢者天下不足用也(善用眾者天下无强用眾力則山丘雖重其勢可移用眾
智則鬼神雖隱其理可明)無權不可爲之勢而<md:KR5c0140_HFL_008-011b>不循道理之數雖神聖人不
能以成功(夫機權已張而匹夫雖微可發萬鈞之弩事理既乖而聖人雖神不能屈童子之言)故聖人舉
事未嘗不因其資而用之也有一功者處一位有一能者服一

事力勝其任卽舉者不重也能勝其事卽爲者不難也聖人兼
而用之故人無棄人物無棄材(因其材而使之莫不各盡其材因其能而用之莫不皆竭其能)
老子曰所謂無爲者非謂其引之不來推之不去迫而不應感
而不動堅滯而不流捲握而不散(唯能變通循時應物无滯謂之无爲)謂其私志
不入公<md:KR5c0140_HFL_008-012a>道嗜欲不挂正術循理而舉事因資而立功推自然之
勢曲故不得容事成而身不伐功立而名不有若夫水用舟沙
用[镸*未](乃鳥切)泥用輴(敕倫切)山用樏(音羸)夏瀆冬陂因高爲山因下爲
池非吾所爲也(用其所利各得其便故云非吾所爲也)聖人不恥身之賤惡道之
不行也不憂命之短憂百姓之窮也故常虛而無爲抱素見樸
不與物雜(常與道同不爲物雜)

老子曰古之立帝王者非以奉養其欲也聖人踐位者非以逸
樂其身也爲天下之民强<md:KR5c0140_HFL_008-012b>陵弱眾暴寡詐者欺愚勇者侵怯又
爲其懷智詐不以相教積財不以相分故立天子以齊一之爲
一人之明不能徧照海內故立三公九卿以輔翼之爲絶國殊
俗不得被澤故立諸侯以教誨之是以天地四時无不應也官
無隱事國無遺利所以衣寒食飢養老弱息勞倦無不以也(聖人
之在上者非欲尊其位樂其身將以息民救弊故天子執一以齊之三公論道以匡之九卿奉法以翼之諸侯宣教以尊之故
得遐邇同風君臣一意官无僞祿市无邪利故詩云有覺德行四國順之)神農形悴堯瘦癯舜黧黑
禹胼胝伊尹負鼎而干湯吕望<md:KR5c0140_HFL_008-013a>鼓刀而入周百里奚傳(知戀切)賣
管仲束縛孔子無黔突墨子無煖席非以貪祿慕位將欲事起

天下之利除萬民之害也自天子至於庶人四體不勤思慮不
困於事求贍者未之聞也(自神農以下形體癯悴手足胼胝非求居於民上自取尊志在救物故也
未有安坐而望祿不耕而穫黍也)
老子曰所謂天子者有天道以立天下也立天下之道執一以
爲保反本無爲虛靜无有忽怳無際遠無所止視之無形聽之
無聲是謂大道之經(與前釋同)<md:KR5c0140_HFL_008-013b>
老子曰夫道者體圓而法方背陰而抱陽左柔而右剛履幽而
戴明變化無常得一之原以應無方是謂神明(夫人頭圓天也足方地也背陰
面陽左手執柔右手執剛足踐九幽上戴三光周行旡窮精耀四方一而不變輪轉旡常謂之神見之者昌也)天圓而
無端故不得觀其形地方而無涯故莫窺其門天化遂無形狀

地生長無計量(化乎無窮至明者莫見其形生乎無盡善計者不能知其數也)夫物有勝唯道
無勝所以無勝者以其無常形勢也輪轉無窮象日月之運行
若春秋之代謝日月之晝夜終而復始明而復晦制形而無形
故功<md:KR5c0140_HFL_008-014a>可成物物而不物故勝而不屈(形出旡形故形形而不絶物出旡物故物物而旡窮)
廟戰者帝神化者王廟戰者法天道神化者明四時修正於境
內而遠方懷德制勝於未戰而諸侯賓服也(廟戰者以道制而爲帝神化者以兵
勝而爲王不得已而用之)古之得道者靜而法天地動而順日月喜怒合四
時號令比雷霆音氣不戾八風詘申不獲五度(得道之人喜怒不妄發號令不
妄施法於天地順乎日月故八風不戾五星不差也)因民之欲乘民之力爲之去殘除害
夫同利者相死同情者相成同行者相助循己而動天下爲鬭
