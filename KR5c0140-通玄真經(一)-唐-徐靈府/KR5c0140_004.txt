






<md:KR5c0140_HFL_003-016b><md:KR5c0140_HFL_004-001a>
　　符言(符者契也言者理也故因言契理之微悟道忘言之妙可謂奥矣)
老子曰道至高無上至深無下(上乎無上下乎無下故能高能深能上能下也)平乎准
直乎繩(非衡能平無處不夷非繩而直無處不正)圓乎規方乎矩(非圓能圓而無圓非方能方而無方)
包裹天地而無表裏(其大無外其細無內)洞同覆蓋而無所硋(大圓無涯大通無滯)
是故體道者不怒不喜其坐無慮寢而不夢見物而名事至而
應(前已解)<md:KR5c0140_HFL_004-001b>
老子曰欲尸名者必生事事生卽舍公而就私(尸主求名者必有事事生卽不
和故令去名而就和)倍道而任己見譽而爲善立而爲賢(倍背也背道祈譽非喜之喜趨
俗求名非賢之賢也)卽治不順理而事不順時治不順理則多責事不順
時則無功(順理則用心寡而成事大乘時則用力多而見功尠)妄爲要中功成不足以塞

責事敗足以滅身(要譽立效求合時君者功未濟物敗以及身也)
老子曰無爲名尸無爲謀府無爲事任無爲智主藏於無形行
於無怠不爲福先不爲禍始(動不爲主則無形無形故無將迎之福唱而方應則無怠無怠故無
未來之禍也)<md:KR5c0140_HFL_004-002a>始於無形動於不得已欲福先無禍欲利先遠害(治未兆之
事則爲福絶非常之利則無害也)故無爲而甯者失其所甯卽危無爲而治者
失其所治卽亂(失所甯者謂捨內甯而外求甯則困矣失所治者謂遺身而求治人則惑矣)故不欲
碌碌如玉落落如石(謂玉石有分而爭奪生)其文好者皮必剝其角美者
身必殺甘泉必竭直木必伐(物有美而見害人希名而召禍)華榮之言後爲愆
(先聘華辭後招身禍)石有玉傷其山(山若藏寶必見鑿人不愼言必招禍)黔首之患固在言
前(且君子攸戒尚有三緘小人騰口得不招禍也)

老子曰時之行動以從不知道者福爲禍(時人<md:KR5c0140_HFL_004-002b>從動以行不知道者以福亡夫聖人
治道先知存亡縣料得失故舒卷靡定寵辱不驚方獲終吉以保其身至於昧者多承福而作威故福極而禍生非禍福相傾
乃動用之乖分耳)天爲蓋地爲軫善用道者終無盡地爲軫天爲蓋善
用道者終無害(以天爲蓋覆無涯而皆善以地爲軫運無窮而莫害)陳彼五行必有勝(金火
相攻衰王遞作)天之所覆無不稱(天道包弘各稱)故知不知上不知知病也(知無
知者善不知强知者病也)
老子曰山生金石生玉反相剝木生蟲還自食人生事還自賊
(名顯道喪事起害生)夫好事者未嘗不中爭利者未嘗不窮(未有涉水不濡其足蒙塵
不垢其身)善<md:KR5c0140_HFL_004-003a>游者溺善騎者墮各以所好反自爲禍(矜誇其能喪厥功騁其伎喪厥
身必也)得在時不在爭治在道不在聖(時會自得不假力爭道在自尊何煩矜聖)土處

下不爭高故安而不危水流下不爭疾故去而不遲(道之所貴德之所尚
不爭而高不疾而速)是以聖人無執故無失無爲故無敗(道無形狀不可把握故執之則
失又非形體難以雕刻故爲之則敗者也)
老子曰一言不可窮也二言天下宗也三言諸侯雄也四言天
下雙也貞信則不可窮道德則天下宗舉賢德諸侯雄惡少愛
眾天下雙(兼得四句者上爲皇爲帝偏得一言則下爲霸爲佐也)<md:KR5c0140_HFL_004-003b>
老子曰人有三死非命亡焉(言非命者人自取之也)飲食不節簡賤其身
病共殺之樂得無已好求不止刑共殺之以寡犯眾以弱凌强
兵共殺之(故死生在我禍福無門匪降自天職競由人也)
老子曰其施厚者其報美其怨大者其禍深薄施而厚望畜怨

而無患者未之有也察其所以往者卽知其所以來矣(功高則報厚怨
深則患大隨其輕重遺之恩怨也)
老子曰原天命治心術理好憎適情性卽治道通矣原天命卽
不惑禍福治心術卽不妄<md:KR5c0140_HFL_004-004a>喜怒理好憎卽不貪無用適情性卽
欲不過節不惑禍福卽動靜順理不妄喜怒卽賞罰不阿不貪
無用卽不以欲害性欲不過節卽養生知足凡此四者不求於
外不假於人反己而得矣(明此四者可謂大通不因於人省己而已)
老子曰不求可非之行不憎人之非己(無譎詐之行人何非我懷仁恕之情我無尤人
也)修足譽之德不求人之譽己(自修己德不求人譽)不能使禍無至信己
之不迎也不能使福必來信己之不讓也(不能防不測之禍信命不造不能要必至

之福來者當受也)禍之至非己之所生故<md:KR5c0140_HFL_004-004b>窮而不憂福之來非己之所
成故通而不矜(禍生非己雖禍而何憂福生非我雖福而何恃也)是故閑居而樂無爲
而治(恬淡優游而已)
老子曰道者守其所已有不求其所以未得求其所未得卽所
有者亡循其所已有卽所欲者至(以有者一身之精神未有者多方之伎術今廢已有之精
神祈未得之方術未得者未至所得者以亡不保得一之由難追兩失之悔故至人守其本不尋其末貴得於內而制於外也)
治未固於不亂而事爲治者必危行未免於無非而急求名者
必剉(本固邦甯行周不辱)故福莫大於無禍利莫大於不喪(無禍之福福之厚矣<md:KR5c0140_HFL_004-005a>無喪
之利利之大矣)故物或益之而損損之而益(唯無禍福則無損益)夫道不可以勸
就利者而可以安神避害(道者不可誘以利無利則無害故神自安道自來也)故嘗無禍

不嘗有福嘗無罪不嘗有功(無禍無福無罪無功是謂大通)道曰芒芒昧昧從
天之威與天同氣無思慮也無設儲也(道曰道君也芒昧謂道窈冥不可得見今但法
天以虛爲身以無爲心不慮而成不勞而物積也)來者不迎去者不將(任其自得)人雖東西
南北獨立中央(身應物而無窮道居中而獨運)故處眾枉不失其直(曲全故大)與天
下並流不離其域(至氣流轉眞精常存)不爲善不避醜遵天之道不爲始
不<md:KR5c0140_HFL_004-005b>專己循天之理不豫謀不棄時與天爲期不求得不辭福從
天之則(天無心不言而萬物生人無爲不謀而百事遂)內無奇福外無奇禍故禍福不
生焉有人賊(凡有福卽有禍今禍福已冥孰爲人賊害)故至德言同輅事同福上下
一心無岐道旁見者退之於邪開道之於善而民向方矣(偏見不足
以化俗正道而可以誘民)

老子曰爲善卽勸爲不善卽觀勸卽生責觀卽生患(勸勉也觀察也夫人
爲善當日自勉之有不善者察見己過則向方矣是不免其爲善矣若以己爲善察求人之不善而責之者則有患矣故勸爲
善而不善矣)故道不可以進而求名可以退而修身故聖<md:KR5c0140_HFL_004-006a>人不以行
求名不以知見求譽治隨自然己無所與(進不飾智以求名退而修身以自治推之
自然豈希人譽也)爲者有不成求者有不得人有窮而道無通(人有求而不得
道無爲而自周)有智而無爲與無智同功有能而無事與無能同德有
智若無智有能若無能道理達而人才滅矣(夫至德內充人才外滅者故有若無
實若虛者也)人與道不兩明人愛名卽不用道道勝人卽名息道息
人名章卽危亡(道須一致事不兩全)
老子曰使信士分財不如定分而探籌何則有心者之於平不

如無心者也使廉士守財<md:KR5c0140_HFL_004-006b>不如閉戸而全封以爲有欲者之於
庶不如無欲者也(探籌絶疑於無心庶士見待於有欲)人舉其疵則怨鑑見其醜
則自善(賢者舉過而思改愚者自媒而爲善)人能接物而不與己則免於累矣(先人
後己終身無咎)
老子曰凡事人者非以寶幣必以卑辭幣單而欲不厭(君子不重寶幣
服以謙敬人能行之久而無厭也)卑體免辭論說而交不結約束誓盟約定而
反先日(君子之交不假結約一言而定終身不易小人之交要以擔盟未盈旬時以違舊要也)是以君子
不外飾仁義而內修道德(內秉眞淳外無虛飾)修其境內之事盡其地方
之廣勸民守死<md:KR5c0140_HFL_004-007a>堅其城郭上下一心與之守社稷卽爲民者不
伐無罪爲利者不攻難得此必全之道必利之理(與民同利民樂死之與民

同心民共守之求名者不貪濫爲利者不乖分此聖王之道卽社稷共守郊境同固也)
老子曰聖人不勝其心眾人不勝其欲(心勝則道全欲勝則心危)君子行正
氣小人行邪氣內便於性外合於義循理而動不繫於物者正
氣也推於滋味淫於聲色發於喜怒不顧後患者邪氣也邪與
正相傷欲與性相害不可兩立一起一廢故聖人損欲而從性
目好色耳好聲<md:KR5c0140_HFL_004-007b>鼻好香口好味合而說之不離利害嗜欲也耳
目鼻口不知所欲皆心爲之制各得其所由此觀之欲不可勝
亦明矣(六情所欲一心爲制氣正於中則欲不害性心邪於外則僞已惑眞故知邪正在我與奪因心且一心自正羣
物何累也)
老子曰治身養性者節寢處適飲食和喜怒便動靜內在己者

得(善不外求)而邪氣無由入飾其外傷其內扶其情者害其神見其
文者蔽其眞夫須臾無忘其爲賢者必困其性(言人賢不可暫忘若須臾離之
必受困辱)百步之中無忘其爲客者必累其形(夫輔身御性必宜節飲全和使心氣內平
而神明可保君子愼微不在於<md:KR5c0140_HFL_004-008a>遠雖十步之內必慮朽株之患須臾之間卒遇非意之事安可怠哉)故羽翼美者
傷其骸骨枝葉茂者害其根荄能兩美者天下無之(翡翠以文彩見害春
華以芳菲見折物有雙美事能兼濟未之有也)
老子曰天有明不憂民之晦也地有財不憂民之貧也(天之道明照大
開至幽能察地之利育於萬物廣濟無違也)至德道者若丘山嵬然不動行者以爲
期直己而足物不爲人賜用之者亦不受其德故安而能久天
地無與也故無奪也無德也故無怨也(至人者勢名不能動欲害不能傾塊然獨處巋

然不動以其常足不受賜脫其所取輒亦無害故與之不德奪之無怨故能長久也)善怒者必多怨善<md:KR5c0140_HFL_004-008b>與
者必善奪唯隨天地之自然而能勝理(超喜怒之域忘與奪之情任之自得以全天理
也)故譽見卽毁隨之善見卽惡從之利爲害始福爲禍先不求
利卽無害不求福卽無禍身以全爲常富貴其寄也(譽者人之所美善者
人之所慕但不欲顯顯則有毁有怨非待絶善譽將無毁怨若不矜不伐自然無禍無福道德自全全身爲常富貴若寄也)
老子曰聖人無屈奇之服詭異之行服不雜行不觀(服不驚眾行不異人)
通而不華窮而不懾榮而不顯隱而不辱異而不怪(窮通命也故不華不
懾榮隱時也故不顯不辱雖異於人何足怪也)同用無以名之是謂大通(用無<md:KR5c0140_HFL_004-009a>則無滯是爲大通也)
老子曰道者直己而待命時之至不可迎而返也時之去不可
足而援也故聖人不進而求不退而讓(正身待命直道從時不將不迎也)隨時

三年時去我走去時三年時在我後無去無就中立其所(此言先之
大過後之不及唯迎之無前隨之無後濁立其中而安其所也)天道無親唯德是與福之至非
己之所求故不伐其功禍之來非己之所生故不悔其行(前已釋也)
中心其恬不累其德(非譽不能生寵辱不能驚)狗吠不驚自信其情誠無非
分(自明無非故不驚懼)故通道者<md:KR5c0140_HFL_004-009b>不惑知命者不憂(知道知命何憂何懼)帝王之崩
藏骸於野其祭也祀之於明堂神貴於形也(言古帝王歸骸於野不封不樹示民
有終祀神明堂不謟不濫示民知嚴也)故神制形則從形勝神則窮聰明雖用必
反諸神謂之大通(依神形全縱欲神逝自非明達焉能保之)
老子曰古之存己者樂德而忘賤故名不動志樂道而忘貧故
利不動心是以謙而能樂靜而能澹(道德備身貧賤無恥心志不虧名利不惑故能謙之

樂以靜而澹然也)以數算之壽憂天下之亂猶憂河水之涸泣而益之
也故不憂天下之亂而樂其身治<md:KR5c0140_HFL_004-010a>者可與言道矣(喻人不憂壽之將盡而憂
天下之不治是猶泣數滴之淚欲增其河水之流無益之謂也唯忘治人而治其身可與言乎道也)
老子曰人有三怨爵高者人妬之官大者主惡之祿厚者人怨
之(高而能卑厚而能散自保元吉也)夫爵益高者意益下官益大者心益小祿
益厚者施益博脩此三者怨不作故貴以賤爲本高以下爲基
(三者不修殃及己身)
老子曰言者所以通己於人也聞者所以通人於己也(言己情以達人
情得人意以通己也)既闇且聾人道不通故有闇聾之病者莫知事通豈
獨形骸<md:KR5c0140_HFL_004-010b>有闇聾哉心亦有之塞也(目不覩太山耳不聞雷霆此形骸其闇聾有鑒凝鹿馬智

昏菽麥此人之闇聾也卽事不辨况大道哉)莫知所通此闇聾之類也夫道之爲宗
也有形者皆生焉其爲親也亦戚矣饗穀食氣者皆壽焉其爲
君也亦惠矣諸智者學焉其爲師也亦明矣(生以道爲親無形而形焉其爲親也
大矣穀與氣爲君非壽而壽焉其爲惠也厚矣智以學爲師非師而師焉其爲明也至矣)人皆以無用害有用
(勤無用事傷有深之情)故知不博而日不足(君子常以所知未遠惟日不足以自勉勵也)以博
奕之日問道聞見深矣(移博奕之功而專道德可致深妙也)不聞與不問猶闇聾
之比於人也(不闇<md:KR5c0140_HFL_004-011a>不問是謂闇聾)
老子曰人之情心服於德不服於力(可以德制不可以力爭也)德在與不在
來(德施於人不望來報)是以聖人之欲貴於人者先貴於人欲尊於人者
先尊於人欲勝人者先自勝欲卑人者先自卑故貴賤尊卑道

以制之夫古之聖王以其言下人以其身後人卽天下樂推而
不厭戴而不重此德重有餘而氣順也故知與之爲取後之爲
先卽幾之道矣(尊人者非尊其人而取尊先人者非先其人而取先是氣順於道德歸諸己故推而不厭戴而
不重也)<md:KR5c0140_HFL_004-011b>
老子曰德少而寵多者譏才下而位高者危無大功而有厚祿
者微故物或益之而損或損之而益(才職不稱危亡必至損益相隨禍福斯驗也)眾
人皆知利利而不知病病唯聖人知病之爲利利之爲病(眾人知利
爲利不知以利爲病聖人知利是病以不病爲利也)故再實之木其根必傷多藏之家其
後必殃夫大利者反爲害天之道也(木之再成者必傷其根家藏寶貨者必殃其身謂非
意而得者先利後害天之道也)

老子曰小人從事曰苟得君子曰苟義爲善者非求名者也而
名從之名不與利期而利<md:KR5c0140_HFL_004-012a>歸之所求者同所極者異(小人從事以苟得爲
利利從而害之君子直道不以利爲期而名歸之故受利同而遇害異也)故動有益則損隨之言無
常是行無常宜者小人也(不恒其德或承之羞)察於一事通於一能中人
也(所見不周拘於一域)兼覆而并有之技能而才使之者聖人也(黜姦去邪任賢
使能此聖人也)
老子曰生所假也死所歸也故世治卽以義衛身世亂卽以身
衛義死之日行之終也(世治卽以義保身世亂卽以身死義故君子有益於人雖殺身不恨故視死若
歸猶生之年也)故君子愼一用之而已矣(依道而行動不乖正)故生所<md:KR5c0140_HFL_004-012b>受於天也
命所遭於時也有其才不遇其世天也求之有道得之在命(遇時

也不遇天也得之不喜失之不怨也)君子能爲善不能必得其福不忍而爲非而
未必免於禍(君子爲善未必要福去非未能遠禍終不捨義以求福易行而脫禍何則如是正不可革心苟無二
故也)故君子逢時卽進得之以義何幸之有不時卽退讓之以禮
何不幸之有故雖處貧賤而猶不悔者得其所貴也(君子進不以爲幸義
得之也不遇不以爲恥悔何有焉所存道義豈若貧賤)
老子曰人有順逆之氣生於心心治則氣順心亂則氣逆心之
治亂在於道德得道則心<md:KR5c0140_HFL_004-013a>治失道則心亂心治則交讓心亂則
交爭讓則有德爭則生賊有德則氣順賊生則氣逆(一其心則順而正二
其氣卽逆而邪正則道隆邪則害生道存則神清清則和治賊生則氣濁濁則爭亂既濁且亂亡無日矣)氣順則自
損以奉人氣逆則損人以自奉二氣者可道己而制也(難以事涓可以

道制)天之道其猶響之報聲也德積則福生禍積則怨生(人能行之天能
鑒之善惡必臻有如影響)宦敗於官茂孝衰於妻子患生於憂解病惎於且
瘉故愼終如始則無敗事也(官敗失於正法孝衰匿於私房憂雖暫解猶慮患生病且瘉仍宜節
欲故愼終如始則無敗事也)<md:KR5c0140_HFL_004-013b>
老子曰舉枉與直如何不得舉直與枉勿與遂往所謂同汙而
異泥者(知人不易舉人必明今舉枉爲直以愚爲賢豈有同汙而異泥也)
老子曰聖人同死生愚人亦同死生聖人同死生明於分理愚
人同死生不知利害之所在(聖人一死生不利彼此故無死生愚人異死生則在得失故喻死生)
道懸天物布地和在人人主不和卽天氣不下地氣不上陰陽
不調風雨不時人民疾飢(道係於天物產於地中和在人人者天之精地之靈故爲人之主必和治
