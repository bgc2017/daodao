






<md:KR5c0140_HFL_006-001a>
　　上德(上德謂當時之君有德者也夫三代之道廢五霸之德衰故宜修德以匡天下有功可見有德可尊故曰　　上德者也)
老子曰主者國之心也心治則百節皆安心擾則百節皆亂(治國
在君明明則萬姓樂其業治身在心正正則百節安其所也)故其身治者支體相遺也(無疾苦也)
其國治者君臣相忘也(無憂虞也)
老子曰學於常樅(老子之師姓常名樅老子自說受教於師師之言如是不文者)見舌而守柔
(見古道皆守雌柔古字亦作舌字亦柔也)仰視<md:KR5c0140_HFL_006-001b>屋樹(惜光陰不駐也)退而因川(歎逝者不息也)觀影
而知持後(不先物爲)故聖人虛無因循常後而不先譬若積薪燎後
者處上(後卽先下卽上物之常然夫求先於人卽不能先也)
老子曰鳴鐸以聲自毁膏燭以明自煎虎豹之文來射猨狖之

捷來格故勇武以强梁死辯士以智能困能以智知未能以智
不知(此以能自害不能以不能自全以智自賊不能以不智自存也)故勇於一能察於一辭可
與曲說未可與廣應(持匹夫之勇未能御眾執一隅之說非通途論)
老子曰道以無有爲體(體道虛旡所謂微妙)視之不見<md:KR5c0140_HFL_006-002a>其形聽之不聞其
聲謂之幽冥幽冥者所以論道而非道也(猶筌者取魚而非魚言者論道而非道也)
夫道者內視而自反(反聽內視自得於身也)故人不小覺不大迷不小惠
不大愚(執熒耀而方太陽非迷者若何持燕石而比和王非愚若何也)莫鑒於流潦而鑒於止
水以其內保之止而不外蕩(心塵外蕩則流濁而常昏水性內虛因其止而自鑒)月望日
奪光陰不可以承陽日出星不見不能與之爭光末不可以强
於本枝不可以大於榦上重下輕其覆必易(此意言大君有命小人勿用若用之

猶陰奪陽星奪日光宜本末相用各得當位則无傾危之患顚覆之禍)一淵不兩蛟<md:KR5c0140_HFL_006-002b>一雌不二雄
一卽定兩卽爭(君主一則國安人主一則心泰)玉在山而草木潤珠生淵而岸
不枯(山川韞珠玉而潤媚君子積道德以光輝也)蚯蚓無筋骨之强爪牙之利上食
𧉩堁下飲黃泉用心一也(蚯蚓饑則食土渴則飲水言無異慮而不假筋骨爪牙之用人一心守道
亦何假名利然後稱意也)清之爲明杯水可見眸子濁之爲害河水不見太
山(清明雖小可以見毫髮昏濁雖大不能見山嶽)蘭芷不爲莫服而不芳舟浮江海不
爲莫乘而沉君子行道不爲莫知而止性之有也(蘭芷之芳性也不得不芳
君子爲善道不可不行)以清入濁必困辱以濁入清必覆傾(賢愚不並<md:KR5c0140_HFL_006-003a>立清濁不同器)
天二炁卽成虹地二炁卽泄藏人二炁卽生病(三才之道所貴生之)陰陽
不能常且冬且夏月不知晝日不知夜(冬夏不可差跌晝夜不相干犯)川廣者

魚大山高者木脩地廣者德厚(川不廣不能生巨鱗智不周不能達至理故知非厚德不能深
知而遠見)故魚不可以無餌釣獸不可以空器召(物不可以無端至道不可以無人弘)
山有猛獸林木爲之不斬園有螫蟲葵藿爲之不採國有賢臣
折衝千里(猛獸螫蟲猶庇及草木賢人君子自然輔祐君民也)通於道者若車軸轉於轂
中不運於己與之致於千里終而復始轉於無窮之原也(前已<md:KR5c0140_HFL_006-003b>釋矣)
故舉枉與直何如不得舉直與枉勿與遂往(以釋符言篇也)有鳥將來
張羅而待之得鳥者羅之一目今爲一目之羅則無時得鳥(任一
人之才難以御眾一目之羅無由獲鳥)故事或不可前規物或不可預慮故聖人
畜道待時也(夫聖人其行也天其動也時未至卽守道時之來卽修之文王之興周道高祖之盛漢業也)欲
致魚者先通谷欲來鳥者先樹木水積而魚聚木茂而鳥集爲

魚得者非挈而入淵也爲猨得者非負而上木也縱之所利而
已(夫君臣相爲用也由魚之投水鳥之依林縱其所利不召而來明君處世而忠賢自至也)足所踐者淺然
待<md:KR5c0140_HFL_006-004a>所不踐而後能行心所知者褊然待所不知而後能明(足其所踐
者少其不踐者多心所知者寡其不知者眾以不用而能成其用不知而能全其知也)川竭而谷虛丘夷
而淵塞脣亡而齒寒河水深而壤在山(此善言君民相倚猶山川相通河水深則膏潤
在山君厚斂則民貨財匱乏上有所求下有所竭民力殫而君位危則脣亡齒寒之義者是也)水靜則清清則
平平則易易則見物之形形不可併故可以爲正(夫元首既明猶止水之清
深鑒物情善惡之狀旡逃幽察人情平和之政斯布之也)使葉落者風搖之也使水濁者物
撓之也(風不搖而葉自落物常撓而水自清未之有也)璧鍰之器礛䃴之功也鏌鎁斷
割砥礪<md:KR5c0140_HFL_006-004b>之力也(言良玉寶劍雖有美質終假砥礪之功方成乎奇器君子賢人雖有才質終假師匠方成其業

也)䖟與驥致千里而不飛無裹粮之資而不饑(國所託者賢則所存者大坐而
旡憂物所附者良則所致也遠疾而不勞)狡兔得而獵犬烹(必然之勢)高鳥盡而良弓藏
(不見用也)名成功遂身退天道然也(審進退之宜盡窮通之數抱道守德全身保名可謂賢也)怒
出於不怒爲出於不爲視於无有則得所見聽於无聲則得所
聞(人之性本無怒怒出於有事人之性本無爲爲出於有欲知怒之爲過爲之是非故內視見於无形反聽致於无聲者謂
卻照本性而无聲无形无怒无爲所貴見於无非謂見於有也)飛鳥反鄉兔走歸窟狐死首丘
寒螿得木各<md:KR5c0140_HFL_006-005a>依其所生也(物不忘本人或違道)水火相憎鼎鬲在其間五
味以和骨肉相愛也讒人間之父子相危也(言物性有相反雖水火相攻用之有
方則致和父子相愛讒慝間之則見疑賢者不可不察也)犬豕不擇器而食俞肥其體故近
死(此明小人苟希名利雖且貴而終否賢者畜道待時雖暫否而終泰也)鳳凰翔於千仞莫之能

致椎固百內而不能自椽(陟壞切未詳)目見百步之外而不能見其
眥(希大者亡其細見遠者遺其近)因高爲山卽安而不危因下爲淵卽深而魚
鼈歸焉(因其所易人不勞而自成利其所習物不召而自至)溝池潦卽溢旱卽枯河海之
源淵深而不竭(蓄之<md:KR5c0140_HFL_006-005b>則不盈流之則不竭未聞有枯溢之患者淵深然也)鼈無耳而目不可
以蔽精於明也瞽無目而耳不可以蔽精於聰也(各利一原莫能相假)混
混之水濁可以濯吾足乎泠泠之水清可以濯吾纓乎(言清濁无遺賢
愚並用但量能授任稱物隨機也)䋤(音藥)之爲縞也或爲冠或爲[糸*末](音未言所用不定也)冠
則戴枝之[糸*末]則足蹍之(无乖其分各全其要)金之勢勝木一刃不能殘一
林土之勢勝水一掬不能塞江河水之勢勝火一酌不能救一
車之薪(諭一人之直不能移眾枉任一人之智不能化羣迷也)冬有雷夏有雹寒暑不變

其節霜雪麃麃(碑休切義鹿也)<md:KR5c0140_HFL_006-006a>日出而流(冬雷夏雹寒暑不能全其節太陽曰照霜雪不能固其質
也)傾易覆也倚易軵也幾易助也濕易雨也(賢者親善愚者親惡其勢易軵其事
易染也)蘭芷以芳不得見霜蟾蜍辟兵壽在五月之望(斯皆有用而見害曷
若无名以全身案萬畢術蟾蜍五月中殺之塗五兵入軍陣而不傷)精泄者中易殘(精華發於內而枝幹凋於
外也)華非時者不可食(物非時而食必病財非義而取必害)舌之與齒孰先弊焉繩
之與矢孰先直焉(剛者雖堅而致弊柔者雖屈而正物)使影曲者形也使響濁者
聲也(形端必旡曲影言善必旡惡響)與死同病者難爲良醫與亡國同道者不
可爲忠謀(必死之病醫雖良而不救必亡之國<md:KR5c0140_HFL_006-006b>臣雖忠而難存)使倡吹竽使工捻竅雖中
節不可使决君形亡焉(倡樂人也工制器人也蓋言倡者吹竽工者捻竅曲節雖中律終動用相違心
乎莫應何能所决言其主君形忘也)聾者不歌旡以自樂盲者不觀旡以接物(聲不

通於耳絶想其樂色不見其目息觀於心)步於林者不得直道行於險者不得履繩
(步林不求阡陌務於通足履險不循規矩事在濟危也)海內其所出故能大(生而不絶用而旡窮故爲
大也)日不並出狐不二雄神龍不匹猛獸不羣驚鳥不雙(斯皆獨立不羣
故能爲百獸眾禽之長也)蓋非橑不蔽日輪非輻不追疾橑輪未足恃也(言事
物相假不可偏任也)張弓而射非弦不能發<md:KR5c0140_HFL_006-007a>發矢之爲射十分之一(弓雖勁无
弦不能中的君雖聖非臣无以濟於業及爲射者甚眾至於求中者十分无一猶干祿者不少至於求賢者萬分无二)饑
馬在廐漠然無聲投芻其旁爭心乃生(乏芻豢者投之乃爭渴名位者居之必競故君
子讓其祿小人競其位也)三寸之管无當天下不能滿十石而有塞百斗而
足(踰貪者无爲厭而莫足由器之无底而難滿)循繩而斷卽不過懸衡而量卽不差懸
古法以類有時而遂杖格之屬有時而施是而行之謂之斷非

而行之謂之亂(循繩而動物不能越懸衡而制事无不當古今既殊法度亦異適時而治滯方則亂)農夫
勞而君子養愚者言而智者擇(耕也勞在其中<md:KR5c0140_HFL_006-007b>學也祿在其中)見之明白處之
如玉石見之黯(烏感切)黣(音昧)必留其謀(事理明白居然可分固无疑焉聞見鹵莽自難情曉
宜留謀矣)百星之明不如一月之光十牖畢開不如一戸之明(小人雖多
不足可任賢士雖寡得一有餘文王得吕望高祖得子房其在多乎)蝮蛇不可爲足虎不可爲翼
(人无全能物不雙美)今有六尺之席卧而越之下才不難立而踰之上才
不易勢施異也(明人才不等也於彼則通於此則塞所能有異故也)助祭者得嘗救鬭者
得傷(見善蒙惠遇惡有傷而況躬行)蔽於不祥之木爲雷霆所撲(蔽不祥之木而天威難逭
匿不善之人而國法必誅也)日月欲明浮雲蔽之河水欲<md:KR5c0140_HFL_006-008a>清沙土穢之叢蘭
欲脩秋風敗之人性欲平嗜欲害之蒙塵而欲無眯不可得絜

(處昏翳之間何以見明居嗜欲之場必從所染霜霰交下蘭蕙難以保其芳沙壤汩流河源无以全其絜)黃金龜紐
賢者以爲佩土壤布地能者以爲富(不識所用雖金玉以爲糞土苟知所施雖土壤以爲
珠玉)故與弱者金玉不如與之尺素(弱謂愚弱也與之尺素或可保與之金玉則爲害猶小人
不可處大位必置危亡也)轂虛而中立三十輻各盡其力使一軸獨入眾輻
皆棄何近遠之能至(爲車者必假眾輻求致遠之用治國者亦藉羣才保久安之業)橘柚有鄉
萑葦有叢獸同足者相從游鳥同翼者相從翔(同氣<md:KR5c0140_HFL_006-008b>相召同類相求)欲觀
九州之地足旡千里之行无政教之原而欲爲萬民上者難矣
(觀乎九域豈不行而至御萬機豈无道而居之也)兇兇者獲提提者射(兇兇惡也提提羣也言羣惡相
聚必被中傷爲人誅獲也提音時)故大白若辱廣德若不足(明唯白著故似屈辱德不外揚有若
屈少)君子有酒(言其過量)小人鞭缶雖不可好亦可以醜(言君子飲酒之過小人鞭

缶爲誡在小人由不可好君子固可爲醜也)人之性便衣綿帛或射之卽被甲爲所
不便以得其便也(御寒卽假繒纊臨兵卽被甲胄相時而動以取其便人之情也)三十輻共一
轂各直一鑿不得相入猶人臣各守其職也(此意不殊前解)善<md:KR5c0140_HFL_006-009a>用人者
若蚈(音賢)之足眾而不相害若舌之與齒堅柔相磨而不相敗(蚈百
足蟲也言人善用眾者其由蚈乎舌之與齒剛柔並任愚智咸收使各循其分不失其才也)石生而堅芷生
而芳少而有之長而逾明(此原其性也石堅芷芳由賢者明愚者闇是知堅芳不可奪愚闇亦莫移
少而有之長而彌篤者故也)扶之與提謝之與讓得之與失諾之與己相去
千里(此言邈然縣殊孰云一致者也)再生者不獲華太早者不須霜而落(再榮不實
陽極自零)汙其准粉其顙(准鼻也鼻有汙而粉其顙猶手有疾而治其足事非常也)腐鼠在阼燒
薰於堂入水而增濡懷臭而求芳雖善者不能爲工(腐鼠猶姦佞也<md:KR5c0140_HFL_006-009b>言君

暱近佞人而求國之治猶入水致溺挾臭求芳薰鼠燒堂其禍不小也)冬冰可折夏木可結時難
得而易失(光陰可惜時命難遭諭君子俟時而動不可失之也)木方盛終日采之而復生
秋風下霜一夕而零(言人建功成業不可後時)質的張而矢射集林木茂而
斧斤入非或召之也形勢之所致(質的不求中而矢射集村榦不祈用而剪伐至自然之勢)
乳犬之噬虎伏雞之搏狸恩之所加不量其力(顧恩育者所以不覺忘生)夫
待利而登溺者必將以利溺之矣舟能浮能沉愚者不知足焉
(舟因水而浮亦能沉之人因利而生亦能溺之唯審止足之分庶免沉溺之禍)驥驅之不進引之不止
人<md:KR5c0140_HFL_006-010a>君不以求道里(民疲已極君歛无厭驥困更驅難規遠路)水雖平必有波衡雖正
必有差尺雖齊必有危非規矩不能定方圓非準繩无以正曲
直用規矩者亦有規矩之心(上立平正之法下生乖越之分者是由波生平水正起差心兆乎愛

憎迹生禍亂非君上无法制而臣下失其規矩者也)太山之高倍而不見秋毫之末視之
可察(所向正秋毫雖小可察所行背太山雖大不可見也)竹木有火不鑽不熏土中有水
不掘不出(木藏於火土藏於水不鑽不掘必不能出道在於人不學不知)矢之疾不過二里跬
步不休跛鼈千里累凷不止丘山從成(凡爲學者非貴疾於初心所美久於其道則千)
(里可至丘山必<md:KR5c0140_HFL_006-010b>成也)臨河欲魚不若歸而織網(河之有魚取之在網人之有道取之在心)弓先
調而後求勁馬先順而後求良人先信而後求能(明此三者之由可察萬機
之要也)巧冶不能消木良匠不能斲冰物有不可如之何君子不
留意(非可治之物不能成其器雖有良匠无所施其功非可道之人不能回其操雖有聖人无由諭其意也)使人
無渡河可使河无波不可(言河必有波世必有禍使人不犯禍則易使河无波卽難)無曰不
辜甑終不墮井矣(辜罪也言人所獲戾非謂无辜甑終不墮井安得无出也)剌我行者欲我

交呰我貨者欲我市(欲動於中見形於外)行一棋不足以見知彈一弦不
足以爲悲(一惹<md:KR5c0140_HFL_006-011a>裁通未能盡理一弦始張何足偁妙)今有一炭然掇之爛指相近也
萬石俱熏去之十步而不死同氣而異積也有榮華者必有愁
悴(榮枯迭興衰樂相反)上有羅紈下必有麻[糸*費](浮費切君上驕侈以輕綺羅下民凍餒不周於衣食
爲人君可不察焉)木大者根瞿(音衢)山高者基扶(君以民爲本高以下爲基)
老子曰鼓不藏聲故能有聲鏡不没形故能有形(鼓不藏聲鏡不藏形故能
有聲有形也)金石有聲不動不鳴管簫有音不吹無聲(金石簫管不能自鳴皆因
吹擊乃能有聲由人皆禀道德不學終不成者也)是以聖人內藏不爲物唱<md:KR5c0140_HFL_006-011b>事來而制
物至而應(聖人言不妄發事不虛應)天行不已終而復始故能長久輪得其
所轉故能致遠(天行者神而莫測運乎无窮故也)天行一不差故无過矣天氣

下地氣上陰陽交通萬物齊同(天行一而不差君守政而无失故得天地交暢庶物咸遂君臣
說睦上下康乂也)君子用事小人消亡天地之道也(去邪任賢合于天地道也)天氣
不下地氣不上陰陽不通萬物不昌小人得勢君子消亡五穀
不植道德內藏(天地之氣不交陰陽之氣不通由世主道德不用姦佞並行小人居位君子在野使萬物不昌
而五穀不成)天之道裒多益寡地之道損高益下(天地之道)鬼神之<md:KR5c0140_HFL_006-012a>道驕
溢與下(時驕溢之性與謙下之人)人之道多者不與(不增有者)聖人之道卑而莫
能上也(終不爲上故人尊也)天明日明而後能照四方君明臣明域中乃
安域有四明乃能長久明其施明者明其化也(四明既備萬姓俱化)天道
爲文(日月星辰)地道爲理(山澤江海)一爲之和(融乎沖氣)時爲之使(應而不亂)以成
萬物命之曰道(生畜萬物不自爲宰故名曰道者也)大道坦坦去身不遠修之於

身其德乃眞修之於物其德不絶(內修其眞謂之眞外育於物謂之德)天覆萬物
施其德而養之與而不取故精神歸焉與而不取者上德也是<md:KR5c0140_HFL_006-012b>
以有德高莫高於天也下莫下於澤也天高澤下聖人法之尊
卑有叙天下定矣(卑高以陳貴賤位矣)地載萬物而長之與而取之故骨
骸歸焉與而取者下德也下德不失德是以無德(不取者謂天生萬物但養
畜之不取其材故精神歸于上終有德而取者謂地生萬物雖成孰之而復其質故骨骸歸于下是爲旡德也)地承天
故定寧地定寧萬物形地廣厚萬物聚定寧无不載廣厚无不
容地勢深厚水泉入聚地道方廣故能久長聖人法之德無不
容(言天地相承以致廣厚君臣相信故能治和)陰難陽萬物昌陽復陰萬物湛物昌
旡不<md:KR5c0140_HFL_006-013a>贍也物湛無不樂也物樂則无不治矣陰害物陽自屈陰

進陽退小人得勢君子避害天道然也(陽制於陰則天下和治臣勝於君則小人在位
也)陽氣動萬物緩而得其所是以聖人順陽道夫順物者物亦
順之逆物者物亦逆之故不失物之情性洿(音烏)澤盈萬物節成
洿澤枯萬物荂故雨澤不行天下荒亡陽上而復下故爲萬物
主不長有故能終而復始終而復始故能長久能長久故爲天
下母(聖人順天之道无爲長久逆物之情有位莫守)陽氣畜而後能施陰氣積而後能
化未有不<md:KR5c0140_HFL_006-013b>畜積而後能化者也故聖人愼所積(積德來慶積惡致亡)陽滅
陰萬物肥陰滅陽萬物衰故王公尚陽道則萬物昌尚陰道則
天下亡(陽者正也生也故物肥肥者則昌陰者邪也死也故物衰衰者卽亡)陽不下陰則萬物不
成君不下臣德化不行故君下臣則聰明不下臣則闇聾(君非至聖

不能下臣臣非至賢不能弼君虞舜屈伯成文王師尚父可謂聰明)日出於地萬物蕃息王公居
民上以明道德日入於地萬物休息小人居民上萬物逃匿(謂陽
不下陰則萬物不昌君不下臣則萬物藏也)雷之動也萬物啟雨之潤也萬物解大
人施行有似於<md:KR5c0140_HFL_006-014a>此陰陽之動有常節大人之動不極物(大人之盛也如
春之雷其發令也如暄之風皆聾和氣順故不極物)雷動地萬物緩風搖樹草木敗大人
去惡就善民不遠徒故民有去就也去尤甚就少愈(且大人有善百姓交
歸若太王之去邠人何遠哉)風不動火不出大人不言小人无述火之出也
必待薪大人之言必有信有信而眞何往不成(火出而薪傳言發而信行故知
大人之言其行也往而不追其信也有若四時)河水深壤在山丘陵高下入淵陽氣盛
變爲陰陰氣盛變爲陽故欲不可盈樂不可極(天之道神高舉下唯節欲全和

以順天理不使至極)忿無惡言<md:KR5c0140_HFL_006-014b>怒无作色是謂計得(雖忿怒未忘而惡言悖色不形於外是計
得於中鎭之以道也)火上炎水下流聖人之道以類相求聖人偯(音依)陽天
下和同偯陰天下溺沉(偯陽者親忠良故和同偯陰者親姦佞故沉溺)
老子曰積薄成厚積卑成高君子日汲汲以成煇小人日快快
以至辱(君子勤身以修道日益暉光小人乘閽以快意終致困辱)其消息也雖未能見故見
善如不及宿不善如不祥苟向善雖過无怨苟不向善雖忠來
惡故怨人不如自怨勉求諸人不如求諸己聲自召也類自求
也名自命也人<md:KR5c0140_HFL_006-015a>自官也无非己者操銳以剌操刃以擊何怨於
人故君子愼其微(愼微言不在大也苟向善則福不因人勉求諸己苟不向善則禍歸於身何怨於人不善
猶操刃自割積火自澆又誰咎之者也)萬物負陰而抱陽沖氣以爲和和居中央

是以木實生於心草實生於莢卵胎生於中央不卵不胎生而
須時(物殊類異言其爲生皆自中和而成質其自加卵而因變化所爲者卽須時而有也)地平則水不流
輕重均則衡不傾(地平水无奔馳之勢衡均則物无輕重之偏)物之生化也有感以
然(萬物之生各有所感非徒然也)
老子曰山致其高而雲雨起焉水致其深而<md:KR5c0140_HFL_006-015b>蛟龍生焉君子致
其道而德澤流焉夫有陰德者必有陽報有隱行者必有昭名
(山之靈者必降雲雨道之高者必施德澤未有不先行其事而後致其報)樹黍者不穫稷樹怨者无
報德(樹黍穫稷以怨報德)
