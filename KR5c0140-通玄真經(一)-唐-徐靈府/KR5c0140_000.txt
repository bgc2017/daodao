






<md:KR5c0140_HFL_000-001a>
通玄眞經序
大道不振其來已久微波尚存出自諸子莫不祖述道德彌縫
百代文子者周平王時人也著書一十二篇(史記云文子亦曰計然范蠡師之姓
辛名妍字文子蔡邱濮上人其先晋公子也嘗南遊蠡得而事之老子弟子也)平王問文子曰聞子得
道於老君今賢人雖有道(賢人文子也)而遭淫亂之世以一人之權
而欲化久亂之民其能庸乎文子對曰道德匡邪以爲政振亂
以爲理使聖德復生天下安甯要在一人故積德成王積怨成
亡而堯舜以是昌桀紂<md:KR5c0140_HFL_000-001b>以是亡平王信其言而用之時天下治
然安危成敗匪降自天在乎君王任賢而已故聖人怵怵爲天
下孩其人同於赤子欲以興利去害而安之非欲有私已也其

書上述皇王帝霸興亡之兆次叙道德禮義衰殺之由莫不上
極玄機旁通庶品其㫖博而奥其辭文而眞故有國者雖淫敗
之俗可返樸於太素有身者而患累之質可復至命於自然大
矣哉君子不可不刳心焉洎我唐十有一葉皇帝垂衣布化均
和育物柔懷庶邦殊俗一軌<md:KR5c0140_HFL_000-002a>故在顯位者咸盡其忠慕幽居者
亦安其業默希以元和四載投迹衡峯之表考室華葢之前迨
經八稔夙敦樸素之風竊味希微之㫖今未能拱默强爲注釋
是量天漢之高邈料滄溟之淺深者亦自以爲難矣默希子序<md:KR5c0140_HFL_000-002b>



