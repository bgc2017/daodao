







九守(此篇有九目故曰九守九者易之數終明極則變變則乖道守之者居亢龍無悔可越三清之表忽之者則牝馬不利將淪九幽之下固宜守道不可失常也)
老子曰天地未形窈窈冥冥渾而爲一(氣象未分)寂然清澄重濁爲
地精微爲天(形質已具)離而爲四時(春生夏長秋收冬藏)分而爲陰陽(剛柔立矣)精
氣爲人粗氣爲蟲(所本則一所稟則異氣有清濁物有精粗)剛柔相成萬物乃生(從是
萬化至乎無窮)精神本乎天骨骸根于地(本乎天者親上本乎地者親下)精神入其門
骨骸反其根我尚何存(入無窮之門反造化之根莫誠其眞孰云有我也)故聖人法天
順地不拘於俗不誘於人以天爲父以地爲母陰陽爲綱四時
爲紀(翱翔天地復蹈紀綱逍遥於自得之境放曠於無爲之宅俗不能拘世不能誘也)天靜以清地定
以甯萬物逆之者死順之者生(天無心於逆順人有生於禍敗)故靜漠者神明

之宅虛無者道之所居(道處於靜默神游於虛極)夫精神者所受於天也骨
骸者所稟於地也(天氣清化而爲精神地氣重疑而爲骨骸故言稟受)道生一(天也)一生二
(地也)二生三(人也)三生萬物(變化廣也)萬物負陰而抱陽沖氣以爲和(皆稟
和氣而生)
老子曰人受天地變化而生(受生天地之間而居萬物之上)一月而膏(凝也)二月
血脉(形兆胚也)三月而胚(定府靈也)四月而胎五月而筋六月而骨七月
而成形(開竅通明)八月而動(神其降靈)九月而躁(宫室列布以定精也)十月而生(萬像
成也)形骸已成五臓乃分肝主目腎主耳脾主舌肺主鼻膽主口
(五臓此唯四與今說不同未詳)外爲表中爲裏頭圓法天足方象地(一人之身萬像悉備
不可輕也)天有四時五行九曜三百六十日人有四支五藏九竅三

百六十節天有風雨寒暑人有取與喜怒膽爲雲肺爲氣脾爲
風腎爲雨肝爲雷人與天地相類而心爲之主(心爲身主總統五藏六府四支
九竅之要上通於天下應於地中合於萬物所謂神百姓日用不知知此道者鮮矣)耳目者日月也血氣
者風雨也日月失行薄蝕無光風雨非時毁拆生災(天有日月不可不明
風雨不可不節不時不節則爲災人有耳目不可不清血脉不可不平不和不平則爲病矣)五星失行州國
受其殃(五星所犯分野受災五藏受邪一身生病)天地之道至閎以大尚由節其章
光愛其神明人之耳目何能久燻而不息精神何能馳騁而不
乏(天地至大猶節四時調五緯護其神明况乎人役耳目馳心慮而能全其性靈者乎)是故聖人守內而
不失外(內保精神外全形體)夫血氣者人之華也五藏者人之精也血氣
專乎內而不外越則胸腹充而嗜欲寡(夫見表知裏視本知末且嗜欲生乎中則華色

彫乎外精氣和於內而肌膚充乎外)嗜欲寡則耳目清而聽視聰達聽視聰達謂
之明(夫聰無不察明無不照莫不由乎寡情杜欲也)五藏能屬於心而無離則氣意勝
(勝去)而行不僻精神盛而氣不散以聽無不聞以視無不見以爲
無不成(任能正定其心五藏不受於邪則悖之氣散而精神之用明微無不照幽無不察事無不濟爲無不成也)患
禍無由入邪氣不能襲(動用常正禍患自亡內精不蕩外邪莫入)故所求多者所得
少所見大者所知小(自少以求多卽易因小以知大則明)夫孔竅者精神之戸牖
血氣者五藏之使候(决戸牖精神洞明玄鑒通使俱則五藏疏達而不悖也)故耳目淫於
聲色卽五藏動搖而不定血氣滔蕩而不休精神馳騁而不守
禍福之至雖如邱山無由識之矣(感於聲色役其精神忘於彼而忘於此亦猶水之平也則
毫髮之微可覩人之蔽也雖丘山之禍莫之見)故聖人愛而不越(雖通嗜欲務在節宣不祈分外也)聖

人誠使耳目精明玄達無所誘慕意氣無失清靜而少嗜欲五
藏便甯精神內守形骸而不越卽觀乎往世之外來事之內禍
福之間可足見也(聖人知嗜欲蔽塞聰明故一心氣而止亂守精神而不越則內外之情可見禍福之兆自
明也)故其出彌遠者其知彌少(遠徇於物近貴其身所棄者大所得者小)以言精神不
可使外淫也故五色亂目使目不明五音入耳使耳不聰五味
亂口使口生創(音爽外有所欲內有所損)趣舍滑心使行飛揚故嗜欲使人
氣淫好憎使人精勞不疾去之則志氣日耗(精氣泄漏則形神日逝也)夫人
所以不能終其天年者以其生生之厚(厚生者謂貪饕無厭只求快心誠自疎也)夫
唯無以生爲者卽所以得長生(無以生爲不厚生不厚生者不處必死之地也)天地運
而相通萬物總而爲一能知一卽無一之不知也不能知一卽

無一之能知也(自天地萬物輪轉無窮皆乘一而有萬類雖差同根于一故知萬物爲一理無不悉不知萬物
爲一則觸事皆失)吾處天下亦爲一物而物亦物也物之與物何以相
物(此明物我玄同好僧無主故云吾處天下亦天下之一物耳同爲一物何以相物物我兩忘是非安繼故游刃虛宗全眞
大樸也)欲生不可事也憎死不可辭也(欲不可縱事不可繁)賤之不可憎也
貴之不可喜也(貴賤以冥好憎安在)因其資而甯之弗敢極也弗敢極卽
至樂極矣(此一節總叙九守爲治國修身之至誠向道君子宜精詳其㫖也)
守虛(九守一數)
老子曰所謂聖人者因時而安其位當世而樂其業(安人之所不安至安
樂人之所不樂至樂也)夫哀樂者德之邪好憎者心之累喜怒者道之過
(凡人則有道者則無)故其生也天行其死也物化(生非我有故謂天行死非我終故謂物化)靜

卽與陰合德動卽與陽同波(此動靜不失其正也)故心者形之生也神者
心之寶也(神心之舍也人之所寶也)形勞而不休卽蹷精用而不已則竭是
以聖人遵之不敢越也(形者神之宅精者氣之靈相依而主相違而死聖人貴之不敢輕用也)以
無應有必究其理以虛受實必窮其節(萬物自無而生無所不有天地以虛而受無所
不容也)恬愉虛靜以終其命(保虛靜達生死)無所疏無所親(其貴也不可親其賤也不
可疏也)抱德煬和以順於天與道爲際與德爲鄰不爲福始不爲
禍先死生無變於己故曰至神(合乎道德齊乎死生福之不能祐禍之不能傾自非至神安能
若此)神則以求無不得也以爲無不成也(能與天地同道與神靈合德則所求無不得所
爲無不成可謂至神也)
守無

老子曰輕天下卽神無累細萬物卽心不惑(無以天下爲萬物盜則神何累不爲
萬物盜則心何感也)齊生死則意不懾同變化則明不眩(知死生以假名不足以恐懼誠
變化以虛誕不足以驚怛)夫至人倚不撓之柱行無關之途(不撓之柱道也無關之途德也
以道爲柱所以無傾以德爲途所以皆適)稟不竭之府(神用無極)學不死之師(本乎不生)無往
而不遂無之而不通屈伸俯仰抱命不惑而宛轉禍福利害不
足以患心(死生無迫於己利害安足介懷)夫爲義者可迫以仁而不可劫以兵
(存義者可以仁道勸不可以兵威脅)可正以義不可懸以利(重於義則輕於利也)君子死義
不可以富貴留也(甯蹈義而死不苟富而生)爲義者不可以死亡恐也(死義以忘
生也)又况於無爲者乎無爲者卽無累無累之人以天下爲影柱
(影柱虛無也既無形質安所係累夫存義者猶不可以兵威脅之况有道者而可以死亡恐之乎)上觀至人之

倫深原道德之意下考世俗之行乃足以羞也(羞進也觀古視今抱道守德深
明言趣足以進修也)夫無以天下爲者學之建鼓也(夫上古之君無不以天下爲己不思至道
公然有爲其由擊鼓而欲無聲不應者也)
守平
老子曰尊勢厚利人之所貪比之身則賤(尊勢者重世而賤身修道者貴身而輕貨)
故聖人食足以充虛接氣衣足以蓋形禦寒適情辭餘不貪得
不多積(養足而已有餘委之)清目不視靜耳不聽閉口不言委心不慮棄
聰明反太素休精神去知故無好無憎是謂大通除穢去累莫
若未始出其宗何爲而不成(未始出其宗者謂本來虛寂無所貪愛故萬緒紛然皆爲穢累故遣
滌除還原復樸也)知養生之和者卽不可懸以利通內外之符者不可

誘以勢(貪利傷生慕世妨道至人之所不爲之也)無外之外至大無內之內至貴能
知大貴何往不遂(大道其出無外其入無內無之不通可謂大貴也)
守易
老子曰古之爲道者理情性治心術養以和持以適樂道而忘
賤安德而忘貧(得情性之和忘貧賤之品)性有不欲無欲而不得心有不樂
無樂而不爲(有欲則所欲者不足無樂則所適者皆遂)無益於性者不以累德不便
於生者不以滑和(名利傷德嗜欲害生故不爲也)不縱身肆意而制度可以爲
天下儀(自能矜愼可爲儀表也)量腹而食制形而衣容身而居適情而行
餘天下而不有委萬物而不利豈爲貧富貴賤失其性命哉夫
若然者可謂能體道矣(惟體道知足者故有餘天下不利萬物豈從欲害奪其性命也)

守清
老子曰人受氣於天者耳目之於聲色也鼻口之於芳臭也肌
膚之於寒温也其情一也(貴賤所同)或以死或以生或爲君子或爲
小人所以爲制者異(所好則同所得則異隨心所欲爲物所制性有賢愚情有厚薄故或貴或賤或死或
生不一也)神者智之淵也神清則智明(鑒無遺物)智者心之府也智公則
心平(動不私己)人莫鑒於流潦而鑒於澄水以其清且靜也(水非濁而能照
神非清而不居)故神清意平乃能形物之情(唯清與平可察物情)故用之者必假
於不用者(謂有無相成形神相保也)夫鑒明者則塵垢不汙也神清者嗜欲
不誤也(明則不垢其身清則不誤其神)故心有所至則神慨然在之(心靈相通故心至則
神存)反之於虛則消躁藏息矣此聖人之遊也(心無靜躁神明虛遊)故治天

下者必達性命之情而後可也
守眞
老子曰夫所謂聖人者適情而已量腹而食度形而衣節乎己
而貪汙之心無由生也(絶貪汙而情可適節衣食而性可全)故能有天下者必無
以天下爲也能有名譽者必不以越行求之(能有大名蓋天下者必不以驕矜之
處故天下樂推而不猒能有令譽而州里必不以誇耀而得故百姓戴之而不重也)誠達性命之情仁義
因附也(自非審窮通之分得人物之情則天下自歸百姓自附也)若夫神無所掩心無所載
通洞條達澹然無事勢利不能誘聲色不能淫辯者不能說智
者不能動勇者不能恐此眞人之遊也(神之明者物不能蔽事不能惑雖勢傾王公利
積山嶽聲駐行雲色能傾國辯若連環智若流水勇絶扛鼎且匹夫猶不可奪况眞人者乎)夫生生者不生

化化者不化(唯不生者能生生不化者能化化不生不化故能爲生之之本)不達此道者雖知
統天地明照日月辯解連環辭潤金石猶無益於治天下也(不知
性命之理不違危微之機樂氣吞宇宙辨吐江河雖曰神奇而臭腐矣奈天下何)故聖人不失所守(所賤
者勢名所貴者道德)
守靜
老子曰靜漠恬惔所以養生也和愉虛無所以據德也(自非恬愉豈能
全道)外不亂內卽性得其宜靜不動和卽德安其位養生以經世
抱德以終年可謂能體道矣(外物不撓內和自生育之有質歸乎自然)若然者血脉
無鬱滯五藏無積氣禍福不能矯滑非譽不能塵垢(身心虛暢情氣調達
禍福已冥非譽安垢)非有其世孰能濟焉有其才不遇其時身猶不能脫

又况無道乎(夫君臣相遇猶雲龍相感有非常之主用非常之人亦千載一逢所謂稀矣今才可經世時非有道
心宜遁迹無復干求是以文種就戮范子汎舟故賢愚相縣眇然千里也)夫目察秋亳之末者耳不
聞雷霆之聲耳調金玉之音者目不見太山之形故小有所志
則大有所忘(專視則廢耳專目則廢聽至雷霆之聲非細耳不聞者非謂聾者太山之形非小目不覩者非謂瞽
者以心不兩用志不兼功故知見利忘道徇物遺身多矣)今萬物之來擢拔吾生攓取吾精
若泉原也雖欲勿稟其可得乎(聲色之娛滋味之美金玉之音惑眩情性昏翳精神相發濫觴
浸成巨壑非夫至人安能奮翅沖霄揚鬐慧海也)今盆水若清之經日乃能見眉睫濁
之不過一撓卽不能見方圓也人之精神難清而易濁猶盆水
也(凡人之情易染於俗知易染之情必固難行之道水之性難清於器審難清之性去易昏之鑑也)
守法

老子曰上聖法天(無爲)其次尚賢(形教也)其下任臣任臣者危亡之
道也(權政在人危亡無日)尚賢者癡惑之原也(君尚賢則下嬌性而爲之矯性者非正眞故曰癡惑)
法天者治天地之道也(治世之道則天下之行也)虛靜爲主虛無不受靜無
不持(守清靜故能維持天下而萬物之主也)知虛靜之道乃能終始故聖人以靜
爲治以動爲亂(自靜者則心不撓自治者故物不亂)故曰勿撓勿纓萬物將自清
勿驚勿駭萬物將自理是謂天道也(撓者煩動也駭者散亂也言治民之道如是則萬姓萬
物皆不失其所也)
守弱
老子曰天子公侯以天下一國爲家以萬物爲畜懷天下之大
有萬物之多卽氣實而志驕(矜其大者雖大必亡憂其危者雖危必存)大者用兵侵

小小者倨傲凌下(恃强者亡凌下者滅)用心奢廣譬猶飄風暴雨不可長
久(明强不可恃暴不可久)是以聖人以道鎮之執一無爲而不損冲氣(唯聖
人知强暴不久故鎮以道德一以好憎則和氣不傷太平可至)見小守柔退而勿有(不可光大)法於
江海江海不爲故功名自化弗强故能成其王(言聖君有功不居民自從化有
德不宰物自歸往也)爲天下牝故能神不死(神者淪九幽之不昧騰三清而不皎本乎無始豈曰有終
也)自愛故能成其貴萬乘之勢以萬物爲功名權任至重不可
自輕自輕則功名不成(夫聖人以萬物爲貴今輕萬物是輕其身輕其身是輕天下輕天下物不歸矣)
夫道大以小而成多以少爲主(道以小而成大物緣眾而宗之一也)故聖人以道
蒞天下柔弱微妙者見小也儉嗇損缺者見少也見小故能成
其大見少故能成其美(有天下者不遺小國之臣故能成其大治身者不棄片善之益故能歸其美也)

天之道抑高而舉下損有餘補不足(天道惡盈而益謙也)江海處地之不
足故天下歸之奉之聖人卑謙清靜辭讓者見下也(江海以容納爲大聖
人以謙濟爲尊)虛心無有者見不足也見下故能致其高見不足故能
成其賢矜者不立奢者不長强梁者死滿日者亡(保虛柔者久存矜奢溢者
速亡)飄風暴雨不終日小谷不能須臾盈飄風暴雨行强梁之氣
故不能久而滅小谷處强梁之地故不得不奪是以聖人執雌
牝去奢驕不敢行强梁之氣執雌牝故能立其雄牡不敢奢驕
故能長久(唯人不驕侈執雌牝而英雄歸之爲群雄之王也)
老子曰天道極卽反盈卽損日月是也故聖人日損而冲氣不
敢自滿日進以牝功德不衰天道然也(天道惡盈而好謙故唐虞法之而成大人道惡

暴而忌驕故桀紂忽之以致亡也)人之情性皆好高而惡下好得而惡亡好利
而惡病好尊而惡卑好貴而惡賤眾人爲之故不能成執之故
不能得是以聖人法天弗爲而成弗執而得(眾人隨俗好尊高惡卑下故欲高而
不能自高聖人法天不好尊高不惡卑下故不尊而自尊不高而自高也)與人同情而異道故能長
久(晦其光同其塵)故三皇五帝有戒之器命曰侑巵其沖卽正其盈卽
覆(其器今亦有之以存至戒故知虛則自全盈不可久)夫物盛則衰日中則移月滿則虧
樂終而悲(天道有盈虧人道有盛衰或始吉終凶或前樂後悲)是故聰明廣智守以愚(任智
則太察也)多聞博辯守以儉(縱辯則害正也)武力勇毅守以畏(恃勇則輕也)富貴
廣大守以狹(秉亢則多悔也)德施天下守以讓此五者先王所以守天
下也服此道者不欲盈夫唯不盈是以弊不新成(謹守弊陋不令盈滿服膺

此道可保天下况於一身也)
老子曰聖人與陰俱閉與陽俱開(可隱則隱可顯則顯也)能至於無樂也
卽無不樂也無不樂卽至樂極矣是內樂外不以外樂內故有
自樂也卽有自志貴乎天下所以然者因天下而爲天下之要
也(夫至樂者非謂鏗鏘八音端妍殊色所貴清虛澄澹無爲絶欲以爲至樂而亡內樂外者以樂樂人而與天爲儔外樂內
者以樂樂身卽與身爲仇故因其樂而樂之爲天下要道也)不在於彼而在於我不在於人
而在於身身得則萬物備矣(求之於外與道相皆修之於身與德爲鄰)故達於心術
之論者卽嗜欲好憎外矣是故無所喜無所怒無所樂無所苦
萬物玄同無非無是(心術既明道德將備苦樂兼忘好憎安係萬物不異自然玄同也)故士有
一定之論女有不易之行(士之有道萬僞不能遷其心女之有行千金不能變其節)不待勢

而尊不須財而富不須力而强不利貨財不貪世名不以貴爲
安不以賤爲危形神氣志各居其宜(尊道富德輕勢委利志氣清疑形神相接矣)夫
形者生之舍也氣者生之元也神者生之制也一失其位卽三
者傷矣(此三者謂形神氣也精神卽逝形氣亦凋一失其所三者何依也)故以神爲主者形從
而利以形爲主者神從而害(養神爲主虛靜存乎本則神運而氣全養形爲主欲害傷乎未則形
斃而神遁)其生貪饕多欲之人顚㝠乎勢利誘慕乎名位幾以過人
之知位高於世卽精神日耗以遠久淫而不還形閉中拒卽無
由入矣是以時有肓忘自失之患(夫精神難御勢名易惑必宜中拒不可開兌猶恐有失於
濟事則終身不救也)夫精神志氣者靜而日充以壯躁而日耗以老(靜則復无
躁則失生也)是故聖人持養其神和弱其氣平夷其形而與道浮沉

如此則萬物之化無不偶也百事之變無不應也(神和氣平志强形泰故能
與道浮沉乘時變化無不應者也)
守樸
老子曰所謂眞人者性合乎道也故有而若無實而若虛治其
內不治其外明白太素無爲而復樸體本抱神以遊天地之根
芒然仿佯塵垢之外逍遥乎無事之業(履眞返樸卽遊天地之根無爲無事卽逍遥塵
垢之外也)機械智巧不載於心審於無假不與物遷(眞性已著外物不移)見事
之化而守其宗心意專於內通達禍福於一(守本不易見化無疑禍福素㝠升沉
何累也)居不知所爲行不知所之(修然無心)不學而知弗視而見弗爲
而成弗治而辯(知於無知見於不見爲而不爲辯於不辯明無知爲眞知知之爲僞)感而應迫而

動不得已而往如光之燿如影之效(動之如光流而不滯靜之如影處而隨意)以道
爲循有待而然廓然而虛清靜而無(廓然獨處忽若有待泛然不係實亦無謂)以千
生爲一化以萬異爲一宗(千生雖殊同乘一化萬形各異同出一虛)有精而不使有
神而不用(內保湛然外無役用)守太渾之樸立至精之中(含眞育神樸渾精粹)其寢
不夢(絶諸想也)其智不萌(無他慮也)其動無形(神用微也)其靜無體存而若亡
生而若死出入無間役使鬼神精神之所能登假于道者也(今以
存爲亡以生爲死者謂隳體黜聰離形去智故能出入無間役使鬼神是登假於道也)使精神暢達而不
失於元(元者精氣也)日夜無隙而與物爲春(如陽春之照萬物豈有遷際者也)卽是
合而生時於心者也(非假他術唯心契道)故形有靡而神未嘗化(形有同無神無
常有)以不化應化千變萬轉而未始有極(唯不化者能化故隱顯無窮變化無極也)化

者復歸於無形也不化者與天地俱生也故生生者未嘗生其
所生者卽生化化者未嘗化其所化者卽化(萬物受生化不得不生化故淪於無
形天地不生化而能生化故所以常生常化)此眞人之遊也純粹之道也(言純氣精妙遊於不
生不化之途故曰眞人)
