







上義
老子曰凡學者能明於天人之分通於治亂之本澄心清意以
存之見其終始反於虛無可謂達矣(唯夫體清明反虛靜故能明天人之分究紛始之際)
治之本仁義也其末法度也人之所生者本也其所不生者末
也本末一體也其兩愛之性也先本後末謂之君子先末後本
謂之小人(人之生也精神爲本形體爲末故太上養神治其情性末世養形恣其嗜欲治性則神清縱欲則身害夫
神清體和本末相濟乃全身保神不虧其眞况修攝有方稟受不一故有君子小人之異)法之生也以輔義
重法棄義是貴其冠履而忘其首足也(治國者先治於仁義然後法令以齊之重法令
遺仁義是遺首足而貴冠履也)仁義者廣崇也不益其厚而張其廣者毁不廣
其基而增其高者覆故不大其棟不能任重任重莫若棟任國

莫若德人主之有民猶城中之有基木之有根根深卽本固基
厚卽上安(根基猶道德也夫根深基廣而見毁拔者未之有也道高德盛而萬姓不崇戴者未之聞也)故事
不本於道德者不可以爲經言不合於先王者不可以爲道(夫事
不師古不遵道不可爲國法)便說棳取一行一功之術非天下通道也(恢怪譎詭
之術非天下之大道)
老子曰治人之道其猶造父之御駟馬也(周穆王時御馬)齊輯(音集)之乎
轡銜正度之乎胸膺內得於中心外合乎馬志故能取道致遠
氣力有餘進退還曲莫不如意誠得其術也今夫權勢者人主
之車輿也大臣者人主之駟馬也身不可離車輿之安手不可
失駟馬之心故駟馬不調造父不能以取道君臣不和聖人不

能以爲治執道以御之中才可盡明分以示之姦邪可止物至
而觀其變事來而應其化近者不亂卽遠者治矣不用適然之
教而得自然之道萬舉而不失矣(有造父之善御不憂車馬之奔逸有聖人之至治不憂黔
首之危亡)
老子曰凡爲道者塞邪隧防未然不貴其自是也貴其不得爲
非也故曰勿使可欲旡日不求勿使可奪无日不爭如此卽人
欲釋而公道行矣有餘者止於度不足者逮於用故天下可一
人也夫釋職事而聽非譽棄功勞而用朋黨卽奇伎天長守職
不進民俗亂於國功臣爭於朝故有道以御人无道則制於人
矣(舜爲匹夫而天下共戴者其道存也故能制於人紂爲天子而四海離心者其道亡也則爲人所制)

老子曰治國有常而利民爲本政教有道而令行爲古苟利於
民不必法古苟周於事不必循俗故聖人法與時變禮與俗化
衣服器械各便其用法度制令各因其宜故變古未可非而循
俗未足多也(夫治道所貴適時而已不在數變爲務也)誦先王之書不若聞其言聞
其言不若得其所以言得其所以言者言不能言也故道可道
非常道也名可名非常名也(執言爲道卽言而非道也持石爲玉卽石而非玉也)故聖人
所由曰道猶金石也一調不可更(音律以定不可易也)事猶琴瑟也曲終
改調(曲節既殊故宜變易)法制禮樂者治之具也非所以爲治也故曲士
不可與論至道者訊寤於俗而束於教也(登閬峰者非凡乘能及論至道者非曲士
所通)

老子曰天下幾有常法哉當於世事得於人理順於天地詳於
鬼神卽可以正治矣(便於事順於人卽可治天下自然通神明何常有法也)昔者三皇無
制令而民從五帝有制令而無刑罰夏后氏不負言殷人誓周
人盟(三皇者虙犧神農黃帝五帝少昊顓項高辛唐虞三王者夏禹殷湯周文王夫上古不令而民從未世峻法而民詐
故无爲爲化易有爲爲治難盟誓不禁刑戮隨之也)末世之衰也忍垢而輕辱貪得而寡
羞故法度制令者論民俗而節緩急器械者因時變而制宜適
夫制於法者不可與達舉拘禮之人不可使應變必有獨見之
明獨聞之聰然後能擅道而行(拘法守文者動用乖滯獨聞獨見者不得離道也)夫知
法之所由生者卽應時而變不知治道之源者雖循終亂今爲
學者循先襲業握篇籍守文法欲以爲治非此不治猶持方柄

而內圓鑿也欲得宜適亦難矣(夫執法守文而無變通者自以爲治猶持方內圓安能適中)
夫存危治亂非智不能道先稱古雖愚有餘故不用之法聖人
不行也不驗之言明主不聽也(事當雖愚必用理乖雖賢必捨)
文子問曰法安所主老子曰法生於義義生於眾適眾適合乎
人心此治之要也法非從天下也非從地出也發乎人間反己
自正誠達其本不亂於未知其要不惑於疑有諸己不非於人
无諸己不責於所立立於下者不廢於上禁於民者不行於身
故人主之制法也先以自爲檢式故禁勝於身卽令行於民夫
法者天下之準繩也人主之度量也(自檢於己則民禁於彼也)縣法者法不
法也(不法以法之法也)法定之後中繩者賞缺繩者誅雖尊貴者不輕

其賞卑賤者不重其刑犯法者雖賢必誅中度者雖不肖無罪
是故公道行而私欲塞也古之置有司也所以禁民使不得恣
也其立君也所以制有司使不得專行也法度道術所以禁君
使无得橫斷也人莫得恣卽道勝而理得矣故反樸无爲无爲
者非謂其不動也言其從己出也(立君宜有司上不得自恣下不得專斷故上守正術下无
枉法天下之治何足難也)
老子曰善賞者費少而勸多善罰者刑省而姦禁善與者用約
而爲德善取者入多而無怨故聖人因民之所喜以勸善因民
之所憎以禁姦賞一人而天下趨之罰一人而天下畏之是以
至賞不費至刑不濫聖人守約而治廣此之謂也(此聖人致理之道若此也)

老子曰臣道者論是處當爲事先唱守職明分以立成功故君
臣異道卽治同道卽亂各得其宜處有其當卽上下有以相使
也故枝不得大於榦末不得强於本言輕重大小有以相制也
(君臣分明則大小无越也)夫得威勢者所持甚小所在甚大所守甚約所制
甚廣十圍之木持千鈞之屋得所勢也五寸之關能制開闔所
居要也下必行之今順之者利逆之者凶天下莫不聽從者順
也發號令行禁止者以眾爲勢也義者非能盡利於天下之民
也利一人而天下從之暴者非能盡害於海內也害一人而天
下叛之故舉措廢置不可不審也(愼其舉措乎其愛憎利无偏賞害无偏罰)
老子曰屈寸而申尺小枉面大直聖人爲之今人君之論臣也

不計其大功總其略行而求其小善卽失賢之道也故人有厚
德元間其小節人有大譽元疵其小故夫人情莫不有所短成
其大略是也雖有小過不以爲累也成其大畧非也閭里之行
未足多也(言人之才不能盡善盡美固當無疑其小疵乃全其大用閭里之行謗黜之言不足信也)故小謹
者无成功訾行者不容眾體大者節疎度巨者譽遠論臣之道
也(論用臣之道如此則不失其人也)
老子曰自古及今未有能全其行者也故君子不責備於一人
(人无全能量其才力而任之也)方而不割廉而不劌直而不肆博達而不訾道
德文武不責備於人以力自修以道而不責於人易賞也自修
以道則无病矣(自修者不責於人而行於世世可爲之哉)夫夏后氏之璜不能無瑕

明月之珠不能無穢然天下寶之者不以小惡妨大美今志人
之所短忘人之所長而欲求賢於天下卽難矣(夏后氏之璜明月之珠尚有瑕
穢賢人君子豈能盡善盡美棄其所短取其所長則无遺才必矣)夫眾人之見位之卑身之賤
事之洿辱而不知其大畧(几人之情惡其卑辱君子用人存其大畧)故論人之道貴
卽觀其所舉(舉賢才也)富卽觀其所施(濟物也)窮卽觀其所受(非義不爲)賤
卽觀其所爲(非道不處)視其所患難以知其所勇(因其患難方見仁勇)動以喜
樂以觀其守(不逾濫也)委以貨財以觀其仁(不妄取也)振以恐懼以觀其
節(殺身成仁)如此則人情可得矣(一有所存人之幹也七者備具世之英也能以此觀之賢愚可知忠
信可見矣)
老子曰屈者所以求申也枉者所以求直也屈寸申尺小枉大

直君子爲之百川並流不注海者不爲谷趨行殊方不歸善者
不爲君子善言貴乎可行善行貴乎仁義夫君子之過猶日月
之蝕不害於明(過也人皆見之更也人皆仰之)故智者不妄爲勇者不妄殺擇
是而爲之計禮而行之故事成而功足恃也身死而名足稱也
(爲其可爲者殺其可殺者然後功遂名立稱於後世也)雖有智能必以仁義爲本而後立
智能並行聖人一以仁義爲準繩中繩者謂之君子不中繩者
謂之小人君子雖死亡其名不滅小人雖得勢其罪不除(故堯舜爲
善至人稱之桀紂爲惡其名不成善惡之名俱存故君子愼爲不善行也)左手據天下之圖而右手
刎其喉雖愚者不爲身貴於天下也(旦爲稱孤之客夕爲暴屍之人皆愚瑣之輩非君子
之倫也)死君親之難者視死如歸義重於身也故天下大利也比

之身卽小身之所重也比之仁義卽輕此以仁義爲準繩者也
(此傷時无仁義故切論君子死義小人死利也)
老子曰道德之備猶日月也夷狄蠻貊不能易其指(苟有道雖蠻貊之邦
行矣無道其如諸夏何)趣舍同卽非譽在俗意行均卽窮達在時事周於
世卽功成務合於時卽名立是故立功名之人簡於世而謹於
時時之至也卽間不容息(夫濟傾弱立功名者覩其機厄寧容瞬息)古之用兵者非
利土地而貪寶賂也將以存亡平亂爲民除害也貪叨多欲之
人殘賊天下萬民騷動莫寧其所有聖人勃然而起討强暴平
亂世爲天下除害以濁爲清以危爲寧故不得不中絶赤帝爲
火災故黃帝擒之共工爲水害故顓頊誅之(此二君勃然而起者非欲尊其勢位

利其土地貪其寶貨去其殘賊安其人民爲天下除其虐害不得已而用之也)教人以道導之以德而
不聽卽臨之以威武臨之不從則制之以兵革殺无罪之民養
不義之主害莫大也聚天下之財贍一人之欲禍莫深焉肆一
人之欲而長海內之患此天倫所不取也(言天亡之桀紂是也)所爲立君
者以禁暴亂也今乘萬民之力反爲殘賊是以虎傅翼何謂不
除夫畜魚者必去其蝙獺養禽獸者必除其豺狼又況牧民乎
是故兵革之所爲起也(道莫大乎誅暴德莫加乎安民凡爲人君暴虐无道萬姓不安若不除之猶縱
猛獸以害人物畜魚鼈以食蝙獺罪莫大焉)
老子曰爲國之道上无苛令官无煩治士无僞行工無淫巧其
事任而不擾其器完而不飾(此至治之世也)亂世卽不然爲行者相揭

以高爲禮者相矜以僞車輿極於雕琢器用遂於刻鏤求貨者
爭難得以爲寶詆(音底)文者逐煩撓以爲急事爲詭辯久稽而不
决无益於治有益於亂(此衰世之理也)工爲奇器厯嵗而後成不周於
用故神農之法曰丈夫丁壯不耕天下有受其飢者婦人當年
不織天下有受其寒者故身親耕妻親織以爲天下先其導民
也(故天子耕田所以勸農皇后親蚕所以勸織而況匹夫匹婦惰於耕織而受於饑寒也)不貴難得之貨
不重无用之物是故耕者不强無以養生織者不力无以衣形
有餘不足各歸其身衣食饒裕姦邪不生安樂無事天下和平
智者无所施其策勇者无所錯其威(智以救危勇以止暴危暴不作何用之有)
老子曰霸王之道以謀慮之以策圖之挾義而動非以圖存也

將以存亡也(存其亡者)故聞敵國之君有暴虐其民者卽舉兵而臨
其境責以不義剌以過行兵至其郊令軍帥曰无伐樹木无掘
墳墓无敗五穀无焚積聚无捕民虜无聚六畜乃發號施令曰
其國之君逆天地侮鬼神决獄不平殺戮无罪天之所誅民之
所讎也兵之來也以廢不義而授有德也有敢逆天道亂民之
賊者身死族滅以家聽者祿以家以里聽者賞以里以鄉聽者
封以鄉以縣聽者侯其縣剋其國不及其民廢其君易其政尊
其秀士顯其賢良振其孤寡恤其貧窮出其囹圄賞其有功百
姓開戸而內之漬米而儲之唯恐其不來也義兵至於境不戰
而止(義兵所臨明告天地幽通鬼神德被萬物以辭禧眾以罪問敵亦非容易而動凶器百姓悅戴唯恐不至殷湯文武

以義而平暴亂也)不義之兵至於伏屍流血相交以前故爲地戰者不
能成其王爲身求者不能立其功舉事以爲人者眾助之以自
爲者眾去之眾之所動雖弱必强眾之所去雖大必亡(不義之兵以强
淩弱恃大侵小戮無辜害有道雖屠城萬計掠地千里其由項籍威鎮海內氣吞宇宙勢拔丘阜終爲高祖所摧折者以其不
循道理雖大必敗雖强必亡圖霸尚不可得而況欲成王業者乎)
老子曰上義者治國家理境內行仁義布德施惠立正法塞邪
道羣臣親附百姓和輯上下一心羣臣同力諸侯服其威四方
懷其德脩正廟堂之上折衝千里之外發號行令而天下響應
此其上也地廣民眾主賢將良國富兵强約束信號令明兩敵
相當未交兵接刃而敵人奔亡此其次也知土地之宜習險隘

之利明苛政之變察行陣之事白刃合流矢接輿死扶傷流血
千里暴骸滿野義之下也(修德而勝者上守法而勝者中用兵而勝者下也)兵之勝敗
皆在於政政勝其民下附其上卽兵强民勝其政下叛其上卽
兵弱義足以懷天下之民事業足以當天下之急選舉足以得
賢士之心謀慮足以决輕重之權此上義之道也
老子曰國之所以强者必死也所以必死者義也義之所以行
者威也是故令之以文齊之以武是謂必取威義並行是謂必
强白刃交接矢石若雨而士爭先者賞信而罰明也上視下如
子下事上如父上視下如弟下事上如兄上視下如子必王四
海下事上如父必政天下上視下如弟卽必難爲之死下事上

如兄卽必難爲之亡故父子兄弟之寇不可與之鬥(有君如此則天下如
一家萬兵共一心則雖敵不懼雖死不顧恩義所感則視死如歸豈有見父有危急而子吝其生而不救君有難而臣懼於死
而不忠者也)是故義君內修其政以積其德外塞於邪以明其勢察
其勞佚以知飢飽戰期有日視死若歸恩之加也(信義立雖死不顧恩威治
无遠不至)
