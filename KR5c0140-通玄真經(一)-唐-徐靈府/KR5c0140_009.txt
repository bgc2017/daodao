







故善用兵<md:KR5c0140_HFL_008-014b>者用其自爲用不能用兵者用其爲己用用其自爲
用天下莫不可用用其爲己用無一人之可用也(除其所害則天下雖眾自
爲我用非其所欲則一人雖寡不爲己有)








重刊道藏輯要
通玄眞經
周辛鈃著<md:KR5c0140_HFL_009-001a><md:KR5c0140_HFL_009-001a>          默希子注
下德(時有澆醨故德有上下不世之君以顯有德非謂至德故曰下德也)
老子曰治身太上(玄古之君)養神(以清虛爲本也)其次養形(以嗜欲爲本也)神清意
平百節皆甯養生之本也肥肌膚充腹腸供嗜欲養生之末也
(神者生之本形者生之末致本則形全而合道重末則形逝而歸土上古務本不順末在乎適中下世遣神而養形誠於太過
也)治國太上養化(以道化也)其次正法(謂刑罰也)民交讓爭處卑財利爭
受少事力爭就<md:KR5c0140_HFL_009-001b>勞日化上而遷善不知其所以然治之本也(太上
之化也)利賞而勸善畏刑而不敢爲非法令正於上百姓服於下

治之末也(下世之治)上世養本而下世事末(先論治身次可治國夫有本則有末猶形全而
身祥故知道德備而是非之端絶法令興而交爭之路開聖人抑末崇本豈不有以者也)
老子曰欲治之主不世出可與治之臣不萬一以不世出求不
萬一此至治所以千嵗不一也(言明君賢佐无代无之論賢與不賢用與不用非若文王之師
呂望武丁之求傳說若盡以此求萬載不遇一君千載不遇一臣誰與治天下)蓋霸王之功不世立也
(言不世世而立但明哲居之也)順其善意防其邪<md:KR5c0140_HFL_009-002a>心與民同出一道則民可善
風俗可美所貴聖人者非貴其隨罪而作刑也貴其知亂之所
生也若開其銳端而縱之放僻淫佚而棄之以法隨之以刑雖
殘賊天下不能禁其姦矣(法者防其未然刑者懲其已遇然法不可亂刑不可濫亂則難奉濫及无
辜雖殘賊萬姓終姦暴不止也)

老子曰身處江海之上心在魏闕之下卽重生重生(重累其生)卽輕
利矣猶不能自勝卽從之神無所害也不能自勝而强不從是
謂重傷重傷之人無壽類矣(夫心不二用事不並興猶居閑曠之地志騁榮<md:KR5c0140_HFL_009-002b>華之場則宜委身從
志可免於累如抑身違志兩心交戰是謂重傷重傷祝壽信不虛語)故曰知和曰常知常曰明益
生曰祥心使氣曰强是謂玄同用其光復歸其明(沐精神以至於和和則與
天地爲常一心氣以合其明明則與日月同光)
老子曰天下莫易於爲善莫難於爲不善所謂爲善者靜而無
爲適情辭餘無所誘惑循性保眞無變於已故曰爲善易也所
謂爲不善難者篡弑矯詐躁而多欲非人之性也故曰爲不善
難也(凡人不易於爲善而難於爲惡)今之以爲大患者由無常厭度量生也故

利害之地禍福<md:KR5c0140_HFL_009-003a>之際不可不察聖人無欲也無避也事或欲之
適足以失之事或避之適足以就之志有所欲卽忘其所爲是
以聖人審動靜之變而適受與之度理好憎之情和喜怒之節
夫動靜得卽患不侵也受與適卽罪不累也理好憎卽憂不近
也和喜怒卽怨不犯也體道之人不苟得不讓禍其有不棄非
其有不制恒滿而不溢常虛而易贍故自當以道術度量卽食
充虛衣圉寒足以温飽七尺之形無道術度量而以自要尊貴
卽萬乘之勢不足以<md:KR5c0140_HFL_009-003b>爲快天下之富不足以爲樂(苟知足者雖一瓢而有餘
然厭者富有天下而不足也)故聖人心平志易精神內守物不能惑(心既保於平和
物奚汨於情欲)

老子曰勝人者有力自勝者强能强者必用人力者也能用人
力者必得人心者也能得人心者必自得者也未有得己而失
人者也未有失己而得人者也(謂以柔勝人以弱得强者也强主眾力不在己故我皆眾力而
不失人之力得在眾心不在己故人皆我心乃得人之心)故爲治之本務在安人安人之本
在於足用足用之本在於不奪時不奪時之本在於省事省<md:KR5c0140_HFL_009-004a>事
之本在於節用節用之本在於去驕去驕之本在於虛无(謂君不高
臺榭不廣苑囿則民務農不奪其時夫驕侈之性榮華之情非體於虛无道德則不能去也)故知生之情者
不務生之所無以爲知命之情者不憂命之所無奈何(知生知命何憂
何懼)目悅五色口惟滋味耳滛五聲七竅交爭以害一性日引邪
欲竭其天和身且不能治奈治天下何所謂得天下者非謂其

履勢位稱尊號言其運天下心得天下力也有南面之名無一
人之譽此失天下也故桀紂不爲王湯武不爲放故天下得道
在<md:KR5c0140_HFL_009-004b>守四夷天下失道守在諸侯諸侯得道守在四境諸侯失道
守在左右故曰無恃其不吾奪也恃吾不可奪也行可奪之道
而非篡弑之行無益於持天下矣(夫聖人處天下在於治身安人非走尊位重勢故有道者
人戴之無德者人棄之故天下非私於己唯善是與也)
老子曰善治國者不變其故不易其常夫怒者逆德也兵者凶
器也爭者人之所亂也陰謀逆德好用凶器治人之亂逆之至
也非禍人不能成禍不如挫其銳解其紛和其光同其塵人之
性情皆願賢己而疾不及人願賢<md:KR5c0140_HFL_009-005a>己則爭心生疾不及人則怨

爭生怨爭生則心亂而氣逆故古之聖王退爭怨爭怨不生則
心治而氣順故曰不尚賢使民不爭(保道守常聖人之治昏氣逆德昏主之用不開尚賢
之路自無取怨之患)
老子曰治物者不以物以和治和者不以和以人治人者不以
人以君治君者不以君以欲治欲者不以欲以性治性者不以
性以德治德者不以德以道(非和無以治物非君無以治人非性無以通德非德無以明道)以
道本人之性無邪穢久湛於物卽忌其本卽合於若性衣食禮
俗者非人之性<md:KR5c0140_HFL_009-005b>也所受於外也(道所以安神物所以養性性者內也物者外也以內性求外物
至而應其性以爲性之常然故有道者能遺物反己反己者見本性之衷欲卽萬類都息也)故人性欲平嗜
欲害之唯有道者能遺物反己有以自鑒則不失物之情無以

自鑒則動而惑營夫縱欲失性動未嘗正以治生則失身以治
國則亂人故不聞道者無以反性(自於治物至於修道未嘗正者病起於欲夫欲者凶之根
禍之門非明道德無以復其眞也)古者聖人得諸己故令行禁止凡舉事者必
先平意清神神清意平物乃可正聽失於非譽目淫於采色而
欲得事正卽難矣是<md:KR5c0140_HFL_009-006a>以貴虛故水激則波起炁亂則智昏昏智
不可以爲正波水不可以爲平故聖王執一以理物之情性夫
一者至貴無適於天下聖王託於無適故爲天下命(得諸己者在於平意
意之平者心不私外物目不視采色一其精神和其喜怒故得情塵不起欲浪不翻人皆反性而天下莫不承令也)
老子曰陰陽陶冶萬物皆乘一炁而生上下離心炁乃上蒸君
臣不和五穀不登春肅秋榮冬雷夏霜皆賊炁之所生也天地

之間一人之身也六合之內一人之形也(一人天子也一人正<md:KR5c0140_HFL_009-006b>則天下獲其安一人
亂則萬姓罹其害故係於天地通於六合可不愼歟)故明於性者天地不能脅也審於符
者怪物不能惑也(性既合眞雷霆迫而不恐明以照物陰陽惑之而莫疑也)聖人由近以知
遠以萬里爲一同(得於內明於外得於一通於萬)炁蒸乎天地禮義廉恥不設
萬民莫不相侵暴虐由在乎混冥之中也(積善神明輔而積惡神明咎然氣類相召
善惡無差勿謂混冥之中無報應之效也)廉恥陵遲及至世之衰用多而財寡事力
勞而養不足民貧苦而忿爭生是以貴仁(仁以安之)人鄙不齊比周
朋黨各推其與懷機械巧詐之心是以貴義(義以斷之)男女羣<md:KR5c0140_HFL_009-007a>居雜
而無别是以貴禮(禮以正之)性命之情淫而相迫於不得已則不和
是以貴樂(樂以節之)故仁義禮樂者所以救敗也非通治之道也(自貴

仁己不救弊之謂非爲至德也)誠能使神明定於天下而心反其初則民性善
民性善則天地陰陽從而包之則財足而人贍貪鄙忿爭之心
不得生焉仁義不用而道德定於天下而民不滛於采色故德
衰然後飾仁義和失然後謂聲禮滛然後飾容故知道德然後
知仁義不足行也知仁義然後知禮樂不足修也(道德者天下之大無不包<md:KR5c0140_HFL_009-007b>
也故有道者兼仁義禮樂備而有之或者謂絶滅四者而曰有道非通論也夫聖王憫世之衰而無道德故貴仁義禮樂制節
其性和樂其情全其節度崇其敬讓使不敢踰越以復道德也)
老子曰清靜之治者和順以寂寞質眞而素樸閑靜而不躁在
內而合乎道出外而同乎義其言略而循理其行悅而順情其
心和而不僞其事素而不飾不謀所始不議所終安卽留激卽

行通體乎天地同精乎陰陽一和乎四時明朗乎日月與道化
者爲人(此明清靜素樸同乎天而合乎道謂眞人)機巧詐僞莫載乎心是以天覆<md:KR5c0140_HFL_009-008a>以
德地載以樂四時不失序風雨不爲虐日月清靜而揚光五星
不失其行此清靜之所明也(眞人之治感於天地故日月清明而不忒凶悖不作也)
老子曰治世之職易守也其事易爲也其禮易行也其責易賞
也是以人不兼官官不兼士士農工商鄉别州異故農與農言
藏士與士言行工與工言巧商與商言數是以士無遺行工無
苦事農無廢功商無折貨各安其性異形殊類易事而不悖失
業而賤得志而貴(易繁辭曰乾以易知坤以簡能聖人無爲而治百姓不苦其役則各安其業俱樂其<md:KR5c0140_HFL_009-008b>生故
易理而不亂四民得其所卽貴失其勢卽賤)夫先知遠見之人才之盛也而治世不

以責於人(不責成於人也)博聞强志口辯辭給人知之溢也而明主不
求於下(聰敏給數未必爲忠正不求在下位之也)敖世賤物不從流俗士之伉行也
而治世不以爲化民(敖世忽俗不可以爲儀表)故高不可及者不以爲人量
行不可逮者不可爲國俗故人才不可專用而度量道術可世
傳也(此數者治世士不可不察其才而用唯通明道術與時消息者則與爲治)故國治可與愚守也
而軍旅可以法同也不待古之英雋而人自足者因其所有而
並<md:KR5c0140_HFL_009-009a>用之(治在適時非求異見詞尚體要無煩飾辯但量能處位無世無之豈待古賢天下方治也)末世之法
高爲量而罪不及也重爲任而罰不勝也危爲其難而誅不敢
也民困於三責卽飾智而詐上犯邪而行危雖峻法嚴刑不能
禁其姦獸窮卽觸鳥窮卽啄人窮卽詐此之謂也(用其法而求其遇以誅其

罪者是爲法殺人非治人也懷憂懼卽飾智而誣矯以求僥偉由鳥獸窮蹙則拂然之心而忿不顧其生也故聖人貴道不貴
法也)
老子曰雷霆之聲可以鐘鼓象也風雨之變可以音律知也大
可睹者可得而量也明可<md:KR5c0140_HFL_009-009b>見者可得而弊也聲可聞者可得而
調也色可察者可得而别也夫至大天地不能函也至微神明
不能見也(夫風雨雷霆形聲色象可以類知可以建事及乎至大至微者謂道也天地不能容神明不能究也)及
至建律曆别五色異清濁味甘苦卽樸散而爲器矣立仁義修
禮樂卽德遷而爲僞矣民飾智以驚愚設詐以攻上天下有能
持之而未能有治之者也夫智能彌多而德滋衰是以至人淳
樸而不散夫至人之治虛旡寂寞不見可欲心與神處形與性

調靜而體德動而理通循自然<md:KR5c0140_HFL_009-010a>之道緣不得已矣漠然無爲而
天下和淡然無欲而民自樸不忿爭而財足施者不得受者不
讓德反歸焉而莫之惠不言之辯不道之道若或通焉謂之天
府取焉而不損酌焉而不竭莫知其所求由出(樸散亡本故聖人有作而調飾
之使反修其業道乎自然藏於天府取之不減與之不盈)謂之搖光搖光者資糧萬物者也
(搖光斗標之望揭運於中制以四方萬物主之以爲資)
老子曰天愛其精地愛其平人愛其情天之精日月星辰雷霆
風雨也地之平水火金木土也人之情思慮聰明喜怒也故閉
四關止<md:KR5c0140_HFL_009-010b>五道卽與道淪神明藏於無形精氣反於眞目明而不
以視耳聰而不以聽口當而不以言心條通而不以思慮委而

不爲知而不矜眞性命之情而知故不得害精存於目卽其視
明存於耳卽其聽聰留於口卽其言當集於心卽其慮通故閉
四關卽終身無患四肢九竅莫死莫生是謂眞人(天之四關日月星辰五道
五行也言四時有節五行有度則天地清明民物豐泰人之四關心口耳目也五道謂五藏也夫精神存者則四關不妄動五
道不受邪聰視聽明言行無跌故禍害無及於身止死不係於懷是眞人得道所游之地)地之生財大本不
過五行聖人<md:KR5c0140_HFL_009-011a>節五行卽治不荒(聖人者由節五情以和五行故天下不亂而況常人哉)
老子曰衡之於左右無私輕重故可以爲平繩之於內外無私
曲直故可以爲正人主之於法無私好憎故可以爲令德無所
立怨無所藏是任道而合人心者也(此三者藉於無私故平爲之立正爲之存令爲之行
不殞德於外不匿怨於內任道而死百姓不知)故爲治者知不與焉水戾破舟木擊折

軸不怨木石而罪巧拙者智不載也(水無破舟之意木無折軸之心不怨木石而罪巧拙
者非智之所爲也明治國者不以智故以智治國者國之賊也)故道有智則亂德有心則險心
有眼則眩(息智卽不亂忘心卽不險<md:KR5c0140_HFL_009-011b>絶視則不眩皆忘之也)夫權衡規矩一定而不易
常一而不邪方行而不留一日形之萬世傳之無爲之爲也(夫衡
非不平繩非不直用之者偏耳道非不虛德非不明修之者誤耳)一者無爲也百王用之萬世
傳之爲而不易也(一者無爲也百王用之萬世傳之而不易也凡無情無私一以遇之者雖終日應用未嘗
爲也斯道致治正而有常不然權之與量豈一日制作而萬世不能易哉)
老子曰人之言曰國有亡主世亡亡道人有窮而理無不通故
無爲者道之宗也得道之宗並應無窮(夫國之亡者何也以無正道故亡也夫窮而能
通者道也爲而不恃者德也無爲之宗應於無窮者也)故不因道理之數而專<md:KR5c0140_HFL_009-012a>己之能其

窮不遠也(獨賢於已不修其道立見窮屈)夫人君不出戸以知天下者因物以
識物因人以知人故積力之所舉卽無不勝也眾智之所爲卽
無不成也千人之眾無絶糧萬人之羣無廢功工無異伎士無
兼官各守其職不得相干人得所宜物得所安是以器械不惡
職事不慢也(因此物識彼物之情度己身見他人之性善用眾者可以傾河寘海善用人者可以盡心竭力)夫
債少易償也職寡易守也任輕易勸也上操約少之分下效易
爲之功是以君臣久而不相厭也(在於簡易故無勞厭)<md:KR5c0140_HFL_009-012b>
老子曰帝者體太一(太一者以虛无爲祖清靜爲宗故帝王宜體之)王者法陰陽(運行有度)
霸者則四時(不失其宜)君者用六律(與物有節)體太一者明於天地之情
通於道德之倫聰明照於日月精神通於萬物動靜調於陰陽

喜怒和於四時覆露皆道溥洽而無私蜎飛蠕動莫不依德而
生德流方外名聲傳乎後世(玄古帝王以道治天下也)法陰陽者承天地之
和德與天地參光明與日月並照精神與鬼神齊靈戴圓履方
抱表寢繩內能理身外得人心發施號令天下從風(五帝以德治天下也)
則四<md:KR5c0140_HFL_009-013a>時者春生夏長秋收冬藏取與有節出入有量喜怒剛柔
不離其理柔而不脆剛而不折寛而不肆肅而不悖優游委順
以養羣類其德舍愚而容不肖無所私愛也(三王以仁治天下也)用六律
者生之與殺也賞之與罰也與之以奪也非此無道也伐亂禁
暴興賢良廢不肖匡邪以爲正攘險以爲平矯枉以爲直明於
施舍開塞之道乘時因勢以服役人心者也(五霸以義治天下也)帝者不

體陰陽卽侵王者不法四時卽削霸者不用六律卽辱君者失
準繩卽廢<md:KR5c0140_HFL_009-013b>故小而行大卽窮塞而不親大而行小卽狹隘而不
容(帝王之世道德有優劣五霸之時仁義有厚薄大小不得相逾)
老子曰地廣民眾不足以爲强甲堅兵利不可以恃勝城高池
深不足以爲固嚴刑峻罰不足以爲威(夫三者不得恃唯有德者王也)爲存政
者雖小必存焉爲亡政者雖大必亡焉故善守者無與禦(音御)善
戰者無與闘乘時勢因民欲而天下服故善爲政者積其德善
用兵者畜其怒德積而民可用也怒畜而威可立也故文之所
加者深則權之所服者大德之所施者博<md:KR5c0140_HFL_009-014a>則威之所制者廣廣
卽我强而適弱善用兵者先弱敵而後戰故費不半而功十倍

故千乘之國行文德者王萬乘之國好用兵者亡王兵先勝而
後戰敗兵先戰而後求勝此不明於道也(輕用兵器雖大必亡善任政術雖小必昌
存萬姓於不死之地故勝驅民於立屍之地必敗者也)
