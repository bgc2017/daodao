








金液還丹印證圖(并序)詞六
　　　　龍眉子撰
竊以削死注生名旣簡於玉札尋師訪道心
方契於丹書善惡在人升沉由己伏觀總仙
之傳始知自古以來冲舉者十萬人抜宅者
八千處豈皆稟受之異蓋因力學而然若軒
轅生而神靈固由天授如旌陽修而道備豈
非人爲須待惡業消而後善縁就或因守關
而過或欲渡海而逢或經魔而心愈堅或歷
試而志不退得旣艱苦修必精專采鍊於鴻

都會府之中棲遁於太華嵩山之下或紅塵
間散若李脱之八百安期之三千或曰日飛
騰若子晉之驂鸞琴髙之控鯉或厭世而尸
解或住世而留形或師徒之皆升或祖孫之
咸達或得之艱而成之易或得之易而成之
難方冊具傳厚誣不可余從童稚篤志清虚
門户徧求是非莫辨留心三紀倒指百師所
學皆非遇而方悟是知難逢之事豈可容易
而成欲爲跨鶴之遊必假腰錢之肋下士聞
而大笑上聖所以不言謬以毫釐失之千里

廼若天機之輕洩祖則罪延而至道之不傳
己則遇大將言復輟欲罷不能謂其隱祕於
玄微孰若舖陳其梗㮣因述師旨繪作圖章
著外法象九章所以盡造丹之微妙著内法
象九章所以條養丹之詳細夫鍊金丹者必
有所自故有原本焉有本然後生故有乾坤
焉用乾坤烹鋉故有鼎器焉鼎器有藥物故
有鉛汞焉鉛汞明分兩故有和合焉和合成
黃茅故有眞土焉丹成貴能取故有采取焉
作用有規模故有制度焉制造有同志故有

輔佐焉此在外法象造丹之力章也采得然
後服故有服丹焉服畢務温養故有九鼎焉
温養全藉火故有進火焉火候有進退故有
退火焉進退有藥象故有抽添焉進退有休
息故有沐浴焉沐浴罷丹成故有金液焉丹
雖巳成慮性未能故有抱元焉守一抱元命
固性徹形飛天闕位證眞人故有朝元焉此
在内法象養丹之九章也服丹繞罷養火一
年簇隂陽縮歛節候奪二千七十三萬六
千之正氣歸九一三七二四六八之寳身夀

則無窮數盡有壊故莫若均齊物我混一色
空悟无上之自然圓眞源之正覺動爲游戯
靜入太虚造無拘礙之乗永返元來之本通
前警悟及後還元共二十章接四五侣外有
錬丹行所以貫串首尾錯綜篇章指迷箴所
以明辯正邪分别眞儒列之于後覧者詳焉
非敢爲達者之規模姑留爲後學之印證耳
峕宋嘉定戊寅仲冬元日龍眉子敘














此圖係先師玉蟾親受得祖師龍眉子親
筆圖述非人勿示寳之惜之端平甲午武
寜王景玄啓道書








　　　原本
溟涬無光太極先風輪激動產眞鉛都因靜
極還生動便自無涯作有邊一氣本從虚裏
兆兩儀須信定中旋生生化化無窮盡幻出
壷中一洞天












　　　警悟
委骸回視積如山別淚翻爲四海瀾世界到
頭猶會壞人生撚指有何歡成男作女應千
變戴角披毛歷萬端不向此生生裏悟此生
盡處作麽看












　　　乾坤
混元未判是先天清濁分來二象全坤女乾
男偏一氣木龍金虎間千年都將孤寡爲修
道豈信剛柔可造玄日用不知顚倒理若能
達此是眞仙











　　　鼎器
鍊丹全藉鼎和罏罏鼎乾坤要正模圓繞五
三圍徑一唇周四八腹臍敷鼎鉛欲審須中
定陽火將奔在下鋪不遇至人親指授教君
何處决玄樞












　　　鉛汞
鉛岀白金汞産砂丹家便把此來誇若將金
石爲眞藥猶播禾麰望長麻坎内黃男名汞
祖離中玄女是鉛家分明辨取眞和僞産出
眞鉛似馬牙











　　　和合
二八源清正一觔休言等分是平均不知和
合隂陽處更要參詳子午申辰上建元當用
巳亥支出處必尋寅遇相合處成三五和作
中黃産至眞












　　　眞土(即眞鉛黃茅)
先夭一炁號眞鉛莫信迷徒妄指傳萬化滋
張縁眹兆一靈飛走頼拘鈐有形生質皆非
正無質生形始是玄寄語道流勤學取用鉛
莫錯認凡鉛











　　　采取
夜半霞光此海明金丹一粒慶圓成不因采
取知玄妙枉使飛騰入太清鶴趐毎隨霜色
勁蟾酥多逐月華生憑佗氣類潜通感運劒
追來掌上擎












　　制度
壇築三層天地人九宫八卦布令勻鏡懸上
下祛精怪劒列方隅鎮鬼神禹步登時三界
肅罡星指處百魔賔叮嚀刻漏無差誤片餉
工夫萬劫春











　　　輔佐
輔弼同聲不可無三人一志互相扶魁罡坐
鎮當先主籌鼎鋪摸責次徒審定鼎鉉龍虎
躍精調氣候武文俱中間首尾須明取全仗
籌徒子細呼












　　　服丹
奪得黃芽在掌中急吞切莫厭匆匆滿身隂
汞煙飛漢一得陽鉛禽入籠眷戀豈殊兒見
毋和諧無異牝逢雄精勤火候無令失十月
胎圓夀不窮











　　　九鼎
金丹祕術絶凡人六百篇將九道名帝禹範
來姦始怖軒皇鋳就道方成選時須合丹家
法用後無令厭物腥節候換時周復始鋉成
龍物自來迎












　　　進火
子時起火癸時潜此是晨朝進火篇呼應隂
陽冝默默息調出入務綿綿易爻二百一十
六卦合復臨泰夬乹刻漏不差時節應炎炎
火裏長紅蓮











　　　退火
午時百四十四星此是隂符退火程馴致堅
冰從媾始歛藏品物至坤盈一般作用惟増
減二氣分張見瘁榮減火退符天地靜屯蒙
二卦禀生成











　　　抽添
一廻進火一回陽龍虎盤旋射絳光隂魄和
鉛隨日減陽魂與汞逐時昌灰心運用當令
謹煩惱傾危免致殃添汞抽鉛全藉火除於
此外别無方











　　　沐浴
鍊丹本是一年功兩月都縁要住工兔遇上
元時便止雞逢七月半爲終旱蝗水澇因差
過兩順風調爲適中刑德旣加冝沐浴傾危
齗不到臨躬












　　　金液
朝朝金鼎火飛煙氣足河車運上天甘露徧
空滋萬彚靈泉一泒汎長川猶如雀卵團團
大間似隋珠顆顆圓龍子脫胎丹入口此身
已是陸行僊











　　　抱元
功足丹成子脫胎且逃換面逐輪廻色身雖
己堅難壞慧照當從定裏開念念覺圓無一
物頭頭顯露絶纖埃九年靣壁成何事𨾏履
根蘆任去來












　　　朝元
形神俱妙道爲徒性命雙圓合太虚寳認降
時騰鶴馭玉書拜後駕龍車仙官烜赫誰論
貴濁世煎熬且免居積德勤求終有遇問君
何事獨躊躇











　　　還元
南非南兮東非東一靈妙有素圓通賢愚本
自無分別凡聖何常有異同認赤作朱成性
習呼孃爲母熟機鋒有爲一切皆非實悟取
眞源空不空

　　　錬丹行
坎男與離女此是黃芽主天地之根苗五行
之宗祖等分共一觔八月從頭數數至月圓
朝一陽當夜午太極氣氤氲誘之憑聖母坐
鎮魁罡雄壇登三級土騰倒虎并龍法象周
天數丹鼎忽融光玄珠懸一黍急急采將來
平吞不要咀靈丹纔入腹霧散若風兩四海
波浪騰乹坤精魄住陽火與隂符斡運無差
誤沐浴謹防危抽添冝審護九鼎錬將周河
車無礙阻金液降瓊漿嬰兒脫胎去十月足

辛勤形神生翅羽道人不是求唯向傍門取
傍門法誤伊要當詳審取作此鍊丹行與余
之言語
　　　　指迷箴
長生可學至道可傳得人勿祕非人勿言混
混濁世名利纒綿逝者如斯孰肯學仙僅有
學者所得皆偏餐霞服氣打坐參禪鍊一身
隂將八石然三式宻運六丁靜延龍虎立至
鬼神見前曉露大藥秋石小便草木返老津
液還元呪詛禁法采御隂編清腸辟榖厭市

離𠪨遠采五芝邇思三田四果菜道十大靈
篇金粟浮信玉壺混元小品七二大二四焉
凡此道術萬蹄千筌迷人執著謂爲精專小
覬不死大望登天未及白首巳録黃泉不思
巳錯怨道無縁致使有志趣向茫然以此等
術擬欲長年譬超胡粤却步中原求魚縁木
尋兔竭川錯悞非道深可哀憐故述印證以
接來賢古仙不露口訣皆宣悲念苦海寂寞
梯船師匠難遇種徳爲先庶幾感召得遂眞
䖍覽此會悟開發天全功成道備杳杳雲軒

上賔玉帝樞握化權念兹在兹昕夕拳拳
　　　後識
余師若一子甞曰曽聞我師無名子翁先生
云吾師乃廣益順理子劉眞人祖偕悟眞仙
翁肄業辟雍惟翁不第夙植靈根學道道遂
後因念其同舍之有孫時在紹興戊午劉遇
悟眞得其道願力不能成遂刋彭眞人參同
契義䟽隱於市朝方便接引旣諧同志乾道
戊已嵗成道於虎丘山之下叨竊仙恩誤蒙
眞䕃紹興中於淛江跨浦橋承眞人之顏陶

鑄貲力素无未克成就日夜遑遑巳逾三紀
甞因中秋有感云手握天機六六秋年年此
夕不勝憂神功妙道三人就黍粒靈元二八
脩信道竈爐須福地要知錢鶴上揚州誰能
假我扶揺便一舉同遷在十洲我之志槩可
見矣爾其勉諸因遂授道實淳熈庚戍嵗也
造丹合和未冝盡傳後有所指庚申嵗復遇
寺簿盧公於姑蘇始訣其祕蓋盧亦劉所授
也余學道三十年矣於嘉定庚子載際仙師
始全開訣火候之祕於虎丘之上今忽二年

顧方拘縻吏鏁汨沒麈鞅恐後因循沉墜仙
業深有所懼遂撰此圖庶有契會焉昔西山
許君誅蛇之日曽留語曰吾昇天後一千二
百四十年間五陵之内當有八百人得仙自
東晉永嘉迄我宋淳熈巳符其數因念夫五
陵之内在今日鍾靈孕秀而篤志者皆仙材
也是篇之作不無意焉季冬三日用識源流
于末
　　　邏丹印證圖後敘
予蚕聞丹旨於眞師而求合於經書者多矣

苟不玄而隱則激而汎豈易觀也哉嘗得龍
眉子印證圖一卷模藏之觀其采錬藥物飬
蛻胎僊工夫次第猶階而升於丹旨之要經
書之合一開卷頃瞭然乎余心矣惟授受之
次龍眉若一無名二三子未詳其人而古先
著述多隱名爲之若火記龍虎經之類是也
今考諸序事本末則知爲紫陽宗脉其後識
曰余師若一子師無名子翁先生翁之師順
理子劉眞人蓋眞人即白龍洞道人紫陽入
室之徒也順理子迨其别號云紫陽在元豐

五年化去越七禩與順理遇於王屋山作詩
以勉志有聞君知藥巳多年之語順理顧雖
聞道而力未果至紹興戊午復遇紫陽畢志
於乾道戊已間寔逾百齡而後冲舉其題圖
首者王君啓道即金蟾子玉蟾仙嗣也旣稱
龍眉子爲祖師龍眉之跡固隱而弗彰要其
造道之極不待言而知也今爲觀其叙志慕
玄汲汲然而成就之艱難將追軌於順理子
矣嗟乎人不患夫學道之艱也而怕患聞道
之艱不患乎聞道之艱也而怕患成道之艱

故學如牛毛逹如麟角毎發古僊之歎苟有
志者事意成亦何患之有他日温養功圓飛
行八表訪龍眉二三子於閬風雲萊之郷録
其道行下遊人間世又爲補列仙傳人間甲
子己酉歳金精滿鼎日瑤臺玄史元陽子具
興林靜熏潔拜書于太微玄蓋洞天峕年三
十有五也


金液還丹印證圖











