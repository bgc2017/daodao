








無上九霄玉清大梵紫微玄都雷霆玉經
爾時
元始天尊在龍漢元年是歲攝提格太極肇
開三才巳立天尊居皓庭霄度天中與天主
及十方諸天說讃混沌演颺太空靈風流鳴
琪林翛翛慶雲漫天萬象靜黙時有玉宸大
道君無上老君侍無上老君口與心言我昔
無始劫來種何善根修何善果而得我身超
凌三界上賔玉清爲人天師三界所式上以
禆大羅元始之化下以賛上清靈寳之風億

劫遭逢千生慶幸老君未形於言
天尊曰卿勿多慊玉宸大道君能爲開陳卿
但諦聽玉宸大道君受天尊敕乃於皓庭先
拜天尊次揖天主天尊坐九瓊飛霞翠虚靈
光之輿天主侍坐亦有八景大霞丹晨之輦
道君侍天尊右亦坐玉雲羽霄綺霞太碧之
輿而十方諸天各有青林羽空浮蓋之輦亦
有大丹飛仙五雲散景之輦雜以霄靈流映
玉眸大仙之車紫琅金曜陽明羽翮之車建
九節舞仙之干胎靈玉幽八素之旛九霞之

斾三雲之旂八鳳吟空九鸞歌梵左仙賔雲
右仙賔霞鈞天廣樂左右羅陳羽衣霓裳前
後迭奏天樂禮畢十華朗清四氣澄霽道君
乃自昇玉華九仙素元之輿舉圭揖仙綿顧
萬天歷覽羣眞蕭然自適憮然自噫徐及老
君曰卿妙恢太清之境尊居大有之庭人天
所瞻龍神所畏五帝羅拜萬仙侍迎不自爲
榮仍乃自貶上勤玄覽何至朕言朕爲卿陳
卿合開悟老君降輿前玉宸而拜曰朕以元
始爲父而以玉宸兄之是不言而悟不譯而

知第自謙勤上溷省覽請霽天威朕當自敷
老君復還所座乃舉金光六素明霞之如意
面向天尊復對道君遂大震威爾時天地震
動黑雲瀰漫神風鼓天飛山走嶽萬龍飛躍
電火交飛雲師前呼兩騎後嘯大鼕天鼓萬
蟄震驚時有衆中太陽九龍皇君徃昔爲玄
都九嶷九夷滄水使者亦分身爲南上受鍊
眞人今受天尊符命爲九天採訪使者越班
秉圭翔雲而出飛乾旋巽端圭再拜拜巳長
跪於天尊前乃說呪曰

吾是九老仙都君敕汝五方雷部神五方雷
神速到壇敢有後至先滅形急急如律令
九天採訪使者乃歩九龍捲水驅雲飛飌之
罡而遂就座爾時於天尊之右忽有九斗陽
芒流金火鈴大將軍與火鈴大仙蒼牙霹靂
大仙天丁力士六丁玉女六甲將軍九天嘯
命風雷使者九天蒼龍監兵飛雲吏九天流
金烈電火鈴吏雷令使者領諸麒麟虎豹獬
豸白澤兵馬部衆至皓庭所倏於九天採訪
使者之前環階列序羅拜輿下使者告言爾

等知否吾昔於混沌無始以前大樸以先亦
有三才亦分三界吾於彼時是爲五雷君是
所部所屬又𨽻於無上元君無上元君即今
老君是其五雷君今即吾是是諸神等咸啓
是言臣等隔隂實昧夙因今奉至言罔不遵
奉得悟玄旨用懋祗焉臣聞雷霆者天地之
樞機天樞地機陽雷隂霆樞隂機陽雷善霆
惡夫謂萬物厥有至符至符隂玄乃職生滅
東三南二北一西四此大數之祖而中央五
焉雷霆得天地之中炁故曰五雷無上元君

徃得九五之道蓋東方自壬子而歸庚九數
北方自丙子而歸庚五數其餘庚子歸庚而
一戊子歸庚而三甲子歸庚而七所以得九
五之道者而帝雷霆也壬子爲東方之根丙
子爲北方之源甲爲雷庚爲霆甲庚爲雷霆
之號令壬爲雷霆之局丙爲雷霆之㑹子爲
雷霆之宗甲中有巳壬中有丁丙中有辛庚
中有乙是故甲庚丙壬雷主之乙辛丁巳霆
主之惟戊癸化火以虚其中是爲雷霆之主
若夫九五之道者雷霆自北而東自子而巳

皆陽也得九五雷霆之道所以統天威乃可
以榮枯萬物起滅四時今吾五雷君乃得三
一雷霆之道三乃東之祖數一乃北之生數
是蓋北鄕子爲雷局東鄕卯爲雷門其得三
一亦無殊於九五皆雷霆之道也臣等𥋏蒞
雷霆天地杖直幸知古始敢不敷陳上瀆眞
慈不勝昧死九天採訪使者於是黙然
老君曰卿等沃朕丹心可嘉可敬審如卿語
朕有宿勳今五雷君茂領採訪實朕所慕卿
等當知昔在劫初玉清神母元君是浮黎元

始天尊之后長子爲玉清元始天尊其第九
子位爲高上神霄玉清眞王長生大帝專制
九霄三十六天三十六天尊爲大帝統領元
象主握隂陽以故雷霆之政咸𨽻焉雷局於
北雷門於東雷火於南雷令於西甲庚丙壬
爲陽雷乙辛丁已爲隂霆戊癸以爲雷火之
司則是九天採訪使者總御四序控制五行
彼使者則眞王是是諸鬼神咸作善言臣等
夙生慶幸乃今方知元始天尊聞是語竟復
還大羅玉宸道君亦還眞境太上老君尋復

太清於是九天採訪使者亦返紫玄景曜之
府皓庭霄度天君尋白太皇萬福眞君曰我
等十方諸天與諸龍神各領部屬趣駕九霄
徃謁眞王當以天尊之慈言上簡眞王之夙
命以慰三界萬靈之觀聽焉曰然時天君及
十方諸天同詣九霄初立九霄玉清門下次
有玉樞舍人領所官曹出立門下九虎森立
六虯横前舍人出迎久乃得入復入九霄玉
府門門内有瑶光玉書之扁扁曰高上神霄
之天天中有五殿東曰青華南曰凝神西曰

碧玉北曰蘂珠中曰長生又有東西華臺四
曹四局外有大梵紫微之閣仙都火雷之館
復有玉樞院五雷院氏陽院仙都火雷院及
雷霆都司太乙雷霆司北帝雷霆司蓬萊都
水司及諸曹院子司億萬兵騎各分將校上
有雷霆泰省玄省都省三省六部八寺四司
諸司館閣各有官僚東西華臺咸𨽻其所時
十方諸天咸謁王所王遣侍香玉童侍軒玉
女各一員致誠天君前乃啓天君言眞王大
帝以三界事繁悔不早令車輪分形散影相

延别殿當以建午之月其月五日闢南宮火
鈴玉眸飛霞之宅咸希見集是諸天人徘徊
不返復告玉女使復王曰十方諸天是承天
尊言大帝大帝眞王天有玄經經有妙旨昔
在无始劫前曾亦演說名爲無上九霄玉清
大梵紫微玄都雷霆玉經我等聞斯語巳樂
欲即聞玉女還奏奏巳大帝敕允大帝敕北
斗征伐司大帥北斗防衞司大帥使前語曰
十方諸天欲朕說經朕所祕藏天尊有敕卿
等可同太尉黄鈇絳節雷霆大使尚父尚書

大宰雷霆令㑹判府知府同知領事僉書與
尚書侍郎卿監郎中校籍以下官最干政務
官同侍瓊輿上登三天有頃二帥還奏百辟
巳集於三省三省巳辨都省巳集大帝昇元
皇洞眞總虚大雲之輦三省五府六部八寺
百辟隨侍白鶴歌青鸞吟麒麟舞雲白澤嘯
風大帝輦行百辟車隨火輪火官四衞左右
玉虎前翼金龍後禦詣三天門下首謁太上
玉京太極左宮仙翁於天機省次謁九州都
仙太史高明大使於天樞省後謁三天扶教

輔元大法師於泰玄都省復謁玉清元始法
師玉堂大教主於鳳凰閣次登太上無極大
道太上丈人太上道君太上老君天帝君天
帝丈人九老仙都君九炁丈人百千萬重道
炁千二百官君太清王陛下訖大帝復以大
丹玉符下付罡風浩炁界主者黄道黑道典
官次則天地之間諸部雷霆干係鬼神齊集
大帝之後大帝上朝三清三清玉女飛散玉
華徧飄罡風神煙玉雲灑渺紫都大帝端圭
肅服立於陛右大梵明晨侍郎呼云尊太上

上天至尊天帝無極無上皇帝坐殿此即元
始天尊也天尊曰朕弟爾來朕有三萬六千
宮宮有三萬六千主宮女主三萬六千世界
事朕猶不屑卿朕弟也何庸爾勤大帝拜興
奏曰朕言無上九霄玉清大梵紫微玄都雷
霆玉經萬劫一傳混沌判久此寳宜泄朕不
敢私取自聖訓天尊曰可大帝辤天尊敕大
羅無極神公同三天大丞相於玉梵明皇之
館會昊天玉皇上帝及后土皇地祇大帝在
天帝下坐地祇在大帝下坐神公對大帝坐

大丞相在神公下坐天尊敕以玉醴用太微
金液以次用八麟爲脯九鳳爲腊三龍爲炙
四虎爲膾久之飲罷神公丞相同辤大帝復
覲玉清大帝敕長生殿四局左右司録事即
日謄剡奏謝三天天帝地皇同之大帝還坐
長生殿天帝地皇同坐玉輿十方諸天悉有
瓊輦諸天龍神各立陛階大帝黙坐良久呪
曰
雷大雷二雷三雷四雷五唵吽吽三檀那嘔
嘻唯咁嗶唎吒急急召汝名天下知速至速

至急急如律令
唵吽吽韓難延乾夷攝
復謂天帝地皇曰是此十方諸天欲爲演說
眞詮天帝地皇啓大帝言十方諸天懸徯斯
久大帝慈愍當無所靳大帝曰朕適呪巳姑
少俟之少頃五帥部衆龍兵虎騎呼風嘯雨
飛雷激電散雲霹靂喧轟震動閃爍霹靂大
帝敕五雷使者繫五雷號令牌一聲天地肅
然大帝於是說經
大帝曰朕爲浮黎元始天尊之子玉清神母

元君之男玉清元始天尊之弟太上老君之
叔兒婦日月眷屬星辰奴皁風霆車馬雲霧
出無入有隱聖顯凡策空駕晨乘空躡梵三
官飈舉五帝景從朕胡爲尊敢不自效是故
效心三界戮力五行凡爾天龍鬼神孰不知
焉時有雷神火師挺班端簡立大帝前稽首
長跪而言曰憫哉棄賢世界一切衆生君臣
父子夫婦兄弟主客朋友親戚奴僕羽毛鱗
甲飛走動植根荄甲坼情與無情徃昔劫中
至今有生以來億劫塵勞今身紫垢貪嗔癡

愛萌於立身行已之間殺盜邪淫形於舉心
動念之際心三口四人百巳千有漏幻軀無
邊罪障是非海闊人我山高不審若爲能免
雷令
大帝曰未有天地先有吾身未有吾身先有
根本生根死本乃天宮地法之門生死輪轉
如螘旋磨如以生死爲無則天地有晝夜焉
晝夜有日月焉是生死不可無而罪福壽天
榮枯寵辱是非人我名利財祿實附隷於生
死之間性命係焉所以東北方有風雷地獄

此特雷令之怒耳其罪之微太乙簡閱其罪
之著三尸上奏其罪之尤三官鼓筆風刀立
至其罪尤甚事渉雷霆陽有鞭尸之刑隂有
裂體之憲人間私語天聞若雷暗室欺心神
目如電可不愼之若夫士農工商僧尼道俗
上自天子下及庶人命遭彗孛之臨身爲魔
魅之擾皆我雷霆之政實臨之
大帝曰雷霆者主天之災福持物之權衡掌
物掌人司生司殺檢押啓閉管籥生成上自
天皇下自地帝非雷霆無以行其令大而生

死小而榮枯非雷霆無以主其政雷霆政令
有所𨽻焉隷雷霆之政令者各有攸君今皆
爲爾一一解說咸用遵奉以敬以寅
大帝曰三清上聖所以雷霆之祖也十極至
尊所以雷霆之本也昊天玉皇上帝所以號
令雷霆也后土皇地祇所以節制雷霆也
大帝曰吾爲高上神霄玉清眞王長生大帝
其次則有東極青華大帝九天應元雷聲普
化天尊九天雷祖大帝上清紫微碧玉宮太
乙大天帝六天洞淵大帝六波天主帝君可

韓司丈人眞君九天採訪眞君是爲神霄九
宸
大帝曰爾等十方諸天曾亦知乎故凡下界
有禳謝水火斬星伐廟斷蛟卻虎驅瘟辟邪
上解天羅下解地戹與夫年災月禍星戹命
妖三世冤憎七生凶㑹鬼神注射魔魅陷殃
有死有生有巳有不巳並用奏牘九宸次申
諸司
大帝曰玉府判府眞君玉府左右侍中左右
僕射天雷上相玉樞使相斗樞上相上清司

命玉府右卿五雷院使君雷霆都司元命眞
君此皆雷霆之樞要故謂之九司並用申之
别有五方雷王五方雷霆大帝君亦申之
大帝曰日宮太陽帝君雷霆賴以威月府太
隂皇君雷霆頼以神北斗九皇眞君雷霆賴
以樞轄在昔元始天尊敕太清無上元君令
九州都仙太史高明大使判雷霆泰省事太
上玉京太極左宮仙翁判雷霆玄省事三天
扶教輔元大法師判雷霆都省事復以浮丘
大仙僉書雷霆三省事自餘以次官曹並領

所治或曰兼司或曰分司其所出治或巡察
官司則曰行司四官闕員皆應選人徃昔劫
中曾巳選遷是此四官復當降世領户化民
功成復還所治
大帝曰十方諸天爾等當知此經玄妙不宣
下士吾昔承天尊敕使吾九霄玉清之府出
給符簡宣傳吿命付授籙誥開度生死生身
受度死魂受鍊出離地獄登眞度命所是元
始符命並聽九霄奉行吾此九霄玉清之天
内攝朱陵火府南昌上宮受鍊司南昌下宮

受度司上清黄籙之院太清黄籙普光之館
元始有命佐官三員以司符命隷吾本天命
大羅無極神公判上清黄籙院事號爲鬱羅
翹眞人一也復命玉清元始法師充上清黄
籙院使號爲眞定光眞人二也次命玉堂大
教主充上清黄籙院副使號爲光妙音眞人
三也用是三佐以領本天濟生度死之事凡
爾鍊度等事並須奏九宸申九司然後啓吿
三佐上關三省徧聞日月宮曹北斗府署故
得歷關諸天敕制地祇普告三界苟或不爾

千符百簡天地渺茫
大帝曰人世帝皇若於保鎮國祚撫安黎元
夑調四時節度二炁能以錦繒織此經理飾
以金匱裏以石函藏諸海嶽即得人民安堵
風兩順時百榖以穰萬物以康國無兵戈俗
皆富壽是經在處即有飛天神王十方丈人
天丁力士狼吏虎賁天騶甲卒察姦鉤騎都
官僕射驛亭令驛亭丞罡風騎置吏驛馬上
章吏飛符破廟吏隂神決吏陽神決吏飛龍
騎吏隨所護持大帝復吿十方諸天丈人曰

吾昔於浮黎碧落之天與十方無極大聖同
侍元始於空歌寳黍之中元始說始青大靈
之章吾於爾時發大願言五百劫後數否運
蹇元元被殃曡屍高山流血曠野無復如今
萬象太平隂陽無恙矣雷霆者執天地之中
炁理天地之中政綜劾禍福佐理天樞統御
隂陽攝循地紀吾爲雷霆之主當以身先之
即合代彼一切衆生受諸魔惱然則以是功
勤未若元始說是靈章爲是玄妙人可開悟
今吾此經無殊厥旨亦從是經啓吾玄㑹是

諸衆生得聞此經玉樓氣斷銀海花殘即得
超度不經地獄爾時十方諸天同時稽首稱
善天帝地皇亦曰善哉天龍鬼神生大歡恱
金童舞香玉娥散花
大帝曰世人起心動念動行不善唐突天地
穢褻日月毀呵風雨裸觸星辰背負君師逆
辱父母欺心朋舊傲睨親鄰殺害孳生抛撒
米榖大秤小斗欺罔聖賢酷法殘形傷滅禽
畜私淫暗盜誨毒助𠒋貪諸所榮嗔諸所弱
天嗔地怒鬼妬神憎有能命九霄諸曹官吏

上元一品仙官或正一道士就於樓觀靖盧
或於家庭建壇吿盟請誦玉經或一日三日
或五日或七日皆當啓白上靈首謝愆過祈
以本命魂神乞藏玉宮仰關天丁爲行㔶蓋
是故三官罷對黒簿停追免爲雷嗔不受天
譴回心向善即得吉祥
大帝曰若或有人爲天嬌地魈山精石怪五
行妖祟三界魔凶及諸社廟傷亡𡨚屍執對
驚魂喪亂五内違和人鬼交心無復常態吾
即遣命魔前驅大將軍與九天捉鬼雲路無

面目大神金刀功曹領諸天丁區别人鬼違
者斬屍
大帝曰禳水之法申聞水府扶桑大君水府
馮夷君波神玄冥君徧牒五湖大神四海龍
王九江水帝四瀆源公九河主者崐崘河源
君河魁大神及蓬萊都水使者可令速除水
怪障回狂瀾馘滅妖殘勿爲民害
大帝曰謝火之法申聞南方熒惑君火神祝
融君雷火閼伯君火部回禄君火鈴將軍徧
牒南方火部主火大神五方飛火擲火流火

大神掌火書金經大仙火部判官丙丁童子
勝火大將騰光大神可令祓除火孽清靜民
區無使赫炎流毒萬姓穰水謝火亦須牒太
歳某甲君水屬月府火屬日宮
大帝曰凶星見於人國惡曜照於人身此元
始有移星易宿之道至於妖星逆宿不係五
星十一曜二十八宿及紫微垣内星者皆聽
斬之先次奏九宸申九司次乃奏北極紫微
大帝申北斗七王宮聽其自然斬落之矣伐
廟則不然凡有廟神不正皆當先牒本屬城

隍次申奏凡遇丙日許得奏聞當有檢校官
司無不奉行
大帝曰若復有人病篤不救四肢失衞皆當
奏請天醫使者尚藥靈官治病使者法炙金
童前來救治奏乞玉炁化流神丹下甦皇民
使復神觀如被祟害亦復如然
大帝曰定蛟如禳水法卻虎即號令當路土
地主者神虎玉女玉女攝虎者也斷瘟之法
移牒五瘟使者太歲尊神皆當移文雷霆都
司

大帝曰鬼神託爲家先勒求祭祀變幻百怪
使就供承抛甎擲瓦搥門擊戸撒沙放火驚
雞弄狗懸蛇掛鼠送影傳聲凡曰害人悉以
罪論
大帝曰九霄玉清府有東靈上相瑞光仙師
六華玉霙使者散花玉女主雪將軍回風結
雲使者所以掌雪雹事分隷月府太隂皇君
大帝曰國土亢旱人民焦熬魚鳥驚煩草木
脆萎妖魅爲殃烈燄焚空火傘四張赤地千
里皆當上啓東井箕星使者天門東壁使者

金關畢宿使者三山太乙木郎大神四溟四
丁大神即使驅龍捲水興雲致雨
大帝曰久雨淋淫宜於所在城隍社稷里域
之司稱是籬落崩坼溝渠淫溢上告太陽九
龍皇君祈遣九斗陽芒流金火鈴大將軍封
潭鎖海止雨禁龍捲霧收雲開天耀日
大帝曰爾等雷神火師知吾種種方便垂示
教科今說是經難可得遇若或有人得之不
祕輕泄漏慢當知是人名紊三元罪移八籍
其受持者可以昭靈是有五方雷霆神吏主

之今當爲爾一一解說雷神火師曰臣知之
矣臣請宣示雷神火師對大帝前稽首長跪
乃自致辭臣聞五方雷霆神吏夙受
元始天尊懸記輔賛眞王統理雷政臣久矣
欲示世人今非得旨臣竟祕之臣謂云
東方雷霆風雨雲電之神
呼風亞咄遮黎义鳩羅
南方雷霆風雨雲電之神
氷鳩鸕煖炎寮石阿雄
西方雷霆風雨雲電之神

榮耀靈朗重延閃鳩陀
北方雷霆風雨雲電之神
盧刑猛横天霸釗振鳩
中央雷霆風雨雲電之神
孫眞耳多伯言旭執圭
臣謂此諸神吏威靈氣燄消爍風雲廣大神
通凌磨日月可以動摇海嶽而能舞簸乾坤
是爲天帝之所使雷部之最靈凡課誦此經
之時諸多神吏領所部隷聞呼其名皆悉降
壇

大帝曰然東方青陽神青帝青龍聖光烕靈
震動霹靂猛烈大將軍瞿亨南方火車火炬
正陽雷電噉吼霹靂大將軍孔光西方白電
君電光閃爍霹靂雷公電母八靈八猖邵陽
雷公大將軍衞眞北方烜赫電光霹靂黑雲
奔霧六波捲水震雷閃爍大將軍尾青中央
震電驅雷飛雲噉吼威猛勇烈正直霹靂大
洞統領八方雷車大將軍吟靈東方五雷神
君紫庭眞人各各部領歘火大神雷公電母
駕車持斧浮空而至西方五雷神君巨雷毒

神羅列左右飛印天丁五雷使者雨部尊神
駕車持斧浮空而至南方五雷神君木郎大
神各各部領流鈴將軍風伯雨師駕車持斧
浮空而至北方五雷神君都水大神各各部
領霹靂大神五雷使者合部威靈駕車持斧
浮空而至中央五雷神君黄衣使者蠻雷之
神羅列左右六甲六丁興雲致雨江河淮濟
嶽瀆之神駕車持斧浮空而至六波天主帝
君玉府上卿五雷使玉樞院眞君雷霆都司
元命眞君蓬萊都水使者中央黄帝東方青

帝南方赤帝西方白帝北方黑帝雷伯青帝
上清赤天大法君上清玉府元命左文君玉
樞院副使元君雨師元君雨師文人雷令青
君火伯風霆君風火元明君龍雷君電光元
聖君捲水龍君東靈上相元君斗中眞人天
雷眞宰神雷眞宰龍雷仙宰水雷仙眞雷令
主者天雷上相五雷院副使掌火書金經大
仙霹靂大仙火鈴大仙蒼牙大仙主雷大神
歘火大神負光仙吏震威大神典雷大神引
領大神火目電光大將衆目大神執節領軍

將軍雷火閼伯神負光猛將瑞光仙師掌風
火龍騎吏震山沸海大神掌霹靂火光銀牙
耀目威神上清玉府元天大法師斗中樞相
雷令天師玉眞耀靈仙師雷師皓翁玉雷皓
師禁師趙俟治病伐惡法師上清司命玉府
右卿四明公賔元君俟雷公火車元帥洞陽
幽靈君火光流精君金精清思仙娘虚皇大
華天雷風領君斗中都水左使者斗中都水
右使者斗中六通使者五雷左大判官五雷
右大判官五雷左判官五雷右判官伏雷博

士掌善簿判官三五鐵面火車大將軍太歳
大將軍三五邵陽主帥流金火鈴大將軍霹
靂典籍功曹霹靂復勘功曹霹靂記名書過
功曹掌惡簿判官掣雷揮斧上命使者火鈴
威天公吏日晃陽光太極吏掌苗稼五榖上
吏玉光金精上吏吹海揚波馳役吏陳雪華
猛吏斬木伐妖開山火令神追雹繫電神吏
掌水潦分野災殃上吏掌山林曠野溪谷主
吏雷城主吏雷威猛吏執節都吏風雷神吏
掌書判官雷車判官五雷直符吏黑面神荼

雷車左領將軍雷車右領將軍主籍吏神決
風雲上吏飛雲走電大神吏掌雷車黑炁神
吏吞魔啖妖天甲神吏擒龍捉孽撼山大神
掌火輅金車上吏丹元掌罪刑部正眞吏勘
覈妖魔校正善惡主吏察善惡孝逆忠和都
吏掌雷鼓鬼帥都部吏掌罡風天漢起雨興
雲吏威劔震靈吏天雷掌火令掌四季風雨
吏掌霹靂火吏負天擔石太微令掌天書文
籍令掌車令福元將吏掌霹靂火光吏掌鬼
政龍書吏西臺雷兩龍圈治水吏追風布雲

虎吏掌兵騎甲卒吏掌雷風雪雹電火猛將
龍隊監兵使者霹靂搜龍使者律令使者蒼
牙使者五雷使者南宫火鈴使者雷陣左右
車使者散雲歴黑使者縛魂監送使者霹靂
火車腥煙使者霹靂禁炎迸火使者霹靂四
望使者霹靂火猪黑犬使者霹靂倒提摧拉
使者霹靂回車使者掣電轟雷奔雲使者掌
兵甲横身飛雲使者驅風雷電雹斧斤使者
移山翻海鐵甲使者雲中使者洞風鼓震天
威赤文使者江河使者三十六雷鼓力士降

雹力士摧邪力士左持幢眞人右持幢眞人
紫光童子玉光童子掌籙童子捧劔童子雷
光玉女童子雷師童子雹師童子執幢童子
三五邵陽將軍邵陽雷公火車將軍起罡將
軍六龍將軍黄帝雷公將軍青帝雷公將軍
赤帝雷公將軍白帝雷公將軍黑帝雷公將
軍天雷晃光將軍水雷電光將軍邀後撲殺
擲大將軍霹靂號黑將軍霹靂殺伐將軍玉
樞殿下左神將玉樞殿下右神將蓬萊殿下
左神將蓬萊殿下右神將北極殿下左神將

北極殿下右神將各領部衆浮空而至
大帝曰黑龍赤馬炎炎昌運當出霄吏無隱
祕要大帝復曰是諸神吏能消災戹能衞身
形解釋冤憎翻禳盟詛芟邪立正滅惡揚清
伐廟誅邪斷瘟辟蠱療民疾病使人吉康昔
元始天尊用此神吏時有呪曰
緑水清波湛湛清千鈞斧刄背頭輕傍河柳
𣗳風吹倒報著嫦娥也不驚輕時輕似空中
塵重時重似千秤鐵白時白似天上雪紅時
紅似猩猩血織女四哥勾婁吉利登僧得色

急急如律令
雷神火師及諸天人聞說呪巳天昏地黑風
動雷飛雷雹喧轟霧雨奔裂山河震響宇宙
昏昏
大帝曰火師火師如是靈如是神不自我不
自爾不自神不自鬼一念所至夫復自然
大帝曰北極紫微大帝統臨三界掌握五雷
天蓬君天猷君翊聖君玄武君分司領治天
罡神河魁神是爲召雷檄霆之司九天流金
火鈴大將軍天丁力士六丁玉女六甲將軍

是爲節度雷霆之使九天嘯命風雷使者雷
令使者火令大仙火伯風令火令風伯四目
皓翁蒼牙霹靂大仙是爲攝轄雷霆之神火
伯風霆君風火元明君電光元聖君雨師丈
人仙君是爲雷霆風雨之主中有三五邵陽
雷公火車鐵面之神中有負風猛吏銀牙耀
目歘火律令大神狼牙猛吏大判官五雷飛
捷使者五方雷公將軍八方雲雷大將五方
蠻雷使者三界蠻雷使者九社蠻雷使者實
司其令用賛其權

大帝曰昊天玉皇上帝統天無爲萬化所始
后土皇地祇承天禀命主執隂陽夫人頂天
履地得此神書並當知感每於清旦立東南
向祝曰臣凡胎濁質走骨行尸歷劫迨今罪
如山海伏望
太上無極大道無上至眞三寳慈父聖母十
方諸天丈人九霄雷霆帝眞金后玉妃卿師
使相法界眞靈溥運慈悲曲垂原赦賜臣太
上十方五雷金光火雲正一眞炁流注臣身
中三焦九宮五臟六腑之内使得名籍太霄

身騰玉府謝世返質遊行太空
大帝說經將竟天帝地皇先還玉闕十方天
主各舉仙飛雷神火師趣辤而返雷霆主宰
咸侍眞王大地雲翔虚空霧灑雲慶五彩露
飛八甘甘露慶雲薰蒸宇宙滿國和樂萬俗
太平大帝領仙巡幸皓庭大帝復謂雷霆執
事侍宸仙監仙卿仙郎玉郎等曰吾有九霄
玉清大梵紫微仙都九符併用傳宣卿等諦
聽
玉清大梵呼風玉符





玉清大梵名雷玉符




玉清大梵起雲玉符





玉清大梵致雨玉符




玉清大梵興電玉符





玉清大梵禱雪玉符




玉清大梵借潮玉符





玉清大梵摧魔玉符




玉清大梵請晴玉符





爾時大帝眞王付授九符以與雷霆主宰盟
曰玉經皆内天隱文中皇太玉之書固所當
祕一如寳符猶當聽受卿等威烈聞此符命
火急施行雷霆主宰列班王前咸拜且曰敢
不公勤敬遵聖訓大帝遂召北斗征伐司帥
臣北斗防禦司帥臣北斗行臺烏衣皂旗使

者承受玉軒復歸九霄長揖皓庭即昇瑶輦
五雲翼輅九煙衞轅前鳴八鸞後舞萬鶴瓊
花載道璇露霏霏雷霆衆眞驂隨後乘
大帝復坐蘂珠之殿十方天人雷霆主宰羅
拜露章稱謝雷神火師恭對帝所稽首而前
即獻洞章曰
大帝臨皓庭身飛玉霞輿天人擁五雲
聽演紫仙書寳語騰瑶梵金樞度玉符
復還蘂珠殿鸞鶴飛仙都
是時蘂珠殿頭領仙舍人引領羣眞退辤

帝所咸相謂曰信受奉行



無上九霄玉清大梵紫微玄都雷霆玉經





