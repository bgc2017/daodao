








太上說中斗大魁掌筭伏魔神呪經
老君曰大道無形常居杳㝠聖中之聖靈中
之靈包羅無數含養衆生是以有情者禀識
性者通逆之者死順之者生子欲超升上界
不入幽㝠至意齋心旦暮誦經誦之百遍魂
魄安寧誦之千遍龍神衛形誦之萬遍伏滅
邪精所願皆得所作皆成降伏惡鬼束縳妖
靈見我者死聞我者驚慢我者滅敬我者生
誦之萬遍神通自在舉身皆輕所求如意得
駕雲軿朝拜天地位列仙官子孫獲福門户

興榮世俗弟子若能諦聽吾不誑汝但發精
誠若居郊野或值刀兵或遇災横之中或䧟
圍閉之城或逢虎狼蟲蛇或遭惡鬼妖精一
切恐怖但誦吾經不得髙念勿令出聲清淨
齋心至意存誠吾降神兵立消災禍自得福
生一切神名急呼者應十萬天師續命十萬
眞人注生十萬金童守魂十萬玉女衛形十
萬天丁喫鬼十萬力士吞精十萬將軍斬妖
十萬金剛縳邪十萬龍王大怒雷公掣電交
横所逢者吞不問姓名掦波閉日山嶽縱横

風雷浩浩霹靂轟轟五帝五嶽相從六甲兼
使六丁魔鬼聞之腦裂妖精無處潜形虎狼
忙走白刄不驚誦者志心不得妄輕萬遍道
備自赴蓬瀛大帝之功五帝曽行急急如
太上玄都律令


太上說中斗大魁掌筭伏魔神呪經













