








二訣同卷清三
魏伯陽七返丹砂訣
太極真人九轉還丹經要訣


魏伯陽七返丹砂訣
黃童君註解
天生玄女
玄女水銀位居太隂故曰玄女
地出黄男

黃男者硫黄也太陽之精故謂之黄男也
皆受性太和感靈妙之氣
言此二物皆禀沖和靈妙之氣
以陽守隂借位而居
汞本丹砂化爲水銀即居其隂是借位也
以隂返陽還歸本性
錬汞成砂還歸本性
張翼飛虛危此乃一變
張翼者南方之宿虚危者北方之宿丹砂
化汞汞反成砂南北徃來易其形貌此一

變者也
受生七返變化神靈
鍊變七轉乃神靈也
太陽白汞本含赤水
汞本出於丹砂之中故云含赤水也
反我丹液是交歸也
汞本丹砂之精液來徃變化爲交成丹爲
歸也
元氣恍惚變化成形
純元太一之氣恍惚杳冥無形内結靈精

而化生丹砂之形
形體既彰轉生隂質
從虚無而生丹砂丹砂居陽而轉生隂即
化爲水銀者也
魂魄分布反而相拘
隂陽分布反而拘歸此乃變化無窮之象
既定隂陽之體昇騰歸於上宫
上宫爲南方既定隂陽之體昇騰變化歸
於南方本宫也
即元氣虚無任於萬物矣

丹砂本元氣虛無而生變至于水銀今既
不迷而歸本宫是知道源即任萬物變化
者也
且二性合和爲夫爲婦爲子爲母爲君爲臣
二性合和不可捨一
今得節符而制御之如水滅火即形體自然
歸於后土也
歌十首
窰瓶圎固瓷盞全光
瓷缸子一盞子爲盖通靜圎固也

上下相得犬牙相當
上下合隱宻相當也
三分之一天地之常
缸藥分數三分之一合天地之常法
徑寸闊狹一升之强
器可受一升半即受二十四兩藥也
非限髙崗豈論原隰勿棄純元外際是急
外際之泥不限髙下務元土爲之也
藉藤攪和務令相入
以藤紙爲筋務令相入也

固至于再每盡内濕
再泥缸子每徧待乾
審定銖兩銷鑠相得
定其斤兩入火銷鎔倐忽之間自然相得
乍紫乍黄或白或黑
銷鑠之次色將變動不定
攪和渾沌不變南北
須臾之間二體和合不可分別令相離也
天地自然聖賢之則
天地自然變化而聖賢則之通太虚之妙

造運動而爲法則
立制唯火蠣粉唯膩
立制名得火乃良蠣粉潤膩爲妙
但令堅宻不必五二
古用七味六一之泥此不用古法也
際會欲固應須引氣
固閉之次須引内氣令盡則固之
聖賢傳法消息在意
前賢雖得其法即亦在臨時看其變化意
而審之也

始定城郭終竟武陳先廵五節後轉六神
先以五節文火以定氣之城郭後以六時
武火成其本體也
上下騰曜赫然有文形體銷化乃變靈真
文火相迫上下不定銷鑠變化而成靈砂
悟者非難迷徒不易失在抽添得在受氣
差之分銖與道永隔有却抽歸汞或每徧
添硫黄者非也皆是失道迷惑之要而不
和受氣之真源也
不死之術非道須袐余傳天師崆峒石記

從古歴今學者如麻不得其妙竭力傾家欲
知其要須猛三花
三花火也其要在節候消息在意不得此
要徒竭其力
渾沌昏黙務散丹霞
次轉返渾沌昏默忽如霞散而成丹霞也
欲得靈能七返乃妙
欲反駐長生靈通在七轉而成丹砂此上
古神仙之術
色奪殷紅輝連日照

輝通太陽之照色過殷紅此乃七返靈砂
之妙者也
楞角挺生徹體金耀古賢袐傳神仙之要
藥之成形顆粒楞角可喜此神仙之術不
可妄傳受非道學
寒泉沉伏驅去太陽温甑飛騰辟除隂傷
藥成沉於寒泉中七日去火毒出之又蒸
三日去其隂毒乃可服食也
研之唯微藥法之常丸如菉菽不可令强
研之務細丸如菉豆不可加減

每旦三粒甲子爲始
服此藥以甲子日爲首平旦面南安心定
坐酒下三粒想藥成赤霞從天而降入五
藏赤霞散流入四支閉氣三十六息叩齒
三十六通須臾藥入四支耳目聰明是藥
之功効也
至于千日通靈徹視
准法服之日足乃目視無晝夜鬼無藏形
日誦萬言
膚色紅白顔如童子

却反童顔容貌如處子此神仙之貌也
安神定息千秋不死
若安神靜慮入於九室長生不死其道畢
矣
魏伯陽七返丹砂訣
















