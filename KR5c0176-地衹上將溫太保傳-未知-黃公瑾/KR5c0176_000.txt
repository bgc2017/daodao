








地祇上將温太保傳孝九
　　　　天一靖牧羊遺竪黄公瑾校正
太保姓温名瓊字子玉乳名卓郎温州平陽
縣人母夫人張氏嘗夢南方日輪大如車其
聲如雷寤而有娠遂生太保身長九尺二寸
長大有志武勇敢爲時唐朝羣盜蜂起隨汾
陽郭子儀出戰身爲先鋒白刃未嘗傷體子
儀嘗夢前軍有黑霧覺而問軍中夜來前軍
有甚事監軍曰夜來只有校尉温瓊大醉身
中酒氣有如黑霧子儀即拜瓊爲帳前準備

將一日子儀與賊封壘賊見軍中有黑霧冲
冲狀成龍蛇羣盜驚走瓊請步卒一千人追
之殺賊數千餘人而瓊兵不失一卒未幾拜
瓊爲帳前都檢點子儀嘗與同宿又夢其變
黑蛇而生一角知其爲異人也然終疑其爲
患欲殺之瓊覺其意遂逃歸岱山下屠牛賣
酒一日炳靈公化爲道人語瓊曰觀子之相
骨氣通神他日必有香火萬世豈可冒法宰
牛深犯天律瓊曰如此則我不若歸山修道
恐有人度我成仙道人曰君無仙骨豈可强

修瓊欲再問不知所在而失去矣瓊奇之自
是不殺只出入東嶽廟爲化主打供精進三
年忽一日嶽峰遇黄衣蓬頭道者長揖瓊曰
今日嶽帝書上汝名若天年終則爲嶽府太
保汝可立像於殿前身後當任其職瓊如其
言立像於嶽府自此諸太保時復來訪瓊一
日殿前太保灌丘休語瓊曰汝像若變則歸
職矣瓊日至像前觀之有少年孟雲笑之曰
汝日日來觀此像恐人盜去乎瓊曰灌將軍
報我像變則爲神我若爲神汝亦爲我卒矣

其後孟雲同韋彦以青色塗其像口裝二猪
牙一日温瓊來燒香只見其像已變即更青
衣青巾麻鞋唯有平時殺牛鐵棒頭持至殿
下遂立化矣孟韋來觀方欲頂禮亦皆立化
至五月初九日勑下肉身不倒亦不變動勑
封顯德大將軍市民欲立廟村主姚子正亦
欲立廟瓊告子正曰吾受命東嶽正欲立大
功勳去世大害扶持正道安敢忘
上帝好生之德而遽欲血食不施仁濟之心
乎苟受國封實爲我德之累汝等若立廟我

焚之子正乃止明年子正亦歸嶽府作太保
一日炳靈公奏嶽帝曰温瓊自去年三月十
五日歸充太保有功可賞帝曰如何公曰不
受民間廟食一也不以國封爲榮二也在我
無纖毫過失三也合受緊要職事嶽帝遂詔
爲地府冥司急取人案大典者人之生死皆
由所掌至皇朝藝祖登極次年温州大旱有
昊思敬者詣嶽祠祈禱是夕有旗見雲端上
有温瓊二字雨迅風飛民卒免旱昊思敬欲
祠之有百姓王九二附體曰吾誓在正直濟

民終有宗師收吾入道法會下爲吏不以廟
祀國封爲重汝欲報吾功德幸勿保奏朝廷
若能爲吾奏名於玄帝闕下則天神地祇俱
歸敬矣於是衆從其言設醮謝天具奏玄帝
保明子玉功行至嗣天師虚靖先生時有許
温郝邊者天下國封神祇皆畏之興行三壇
之教雖未甚流行而瓊甚怒之不得上命不
敢馘伐宣和年間虚靖遊東嶽炳靈公郊迎
虚靖至嶽府問帝曰嶽府諸神誰冠羣靈帝
曰近王祀保明温瓊可任虚靖曰昨者考校

仙官過我籍中有温瓊者不求血食降雨温
州不以國封爲榮志欲扶持宗教爲先虚靖
之來正爲是爾莫非此人乎帝曰是也至是
嶽帝召至温瓊面聖再拜頓首言曰臣經年
在職無由面對天顔今承呼召得至丹墀虚
靖曰此温瓊乎帝曰是也虚靖曰向者温州
百姓保奏汝於天廷云有救旱之功不以廟
食國封爲榮而有歸依正道扶持宗師之志
吾面對嶽帝爲汝作地祇一司正法符篆呪
訣謂瓊曰汝化於三月十五日寅時此爲木

老火初之節故木生火火旺於丙丁鬼爲萬
物之靈者故只此篆爲汝眞形足矣虚靖作
其符爲丙丁生鬼四字以應其時而成眞篆
然後又以雲篆而書晝諸符地祇一司之法
蓋始於此虚靖教主曰地祇之神奉命玉清
是謂靈寳侍衛送迎之官故度人經中有勑
制地祇侍衛送迎之語又謂弟子曰法部至
靈無出温瓊一日虚靖入川至青城山山背
有大谿洞虚靖以爲洞中必有仙境欲入觀
看不知洞中乃漢祖天師滅伐魔鬼之所餘

黨結連萬衆居此立廟出入洞中或行瘟疫
時氣以害民或飛霆烈風以求血食國封曰
顯濟廟神曰靈祐普利廣德博濟王民偁曰
慈利大帝四川居民香火畢集虚靖不知魔
鬼所居而其妖先知虚靖之來遂領鬼衆欲
害虚靖以報祖天師舊日滅翦之讎虚靖携
弟子三十人同進只見怪風迅起山色昏沈
黑暗無路虚靖驚怪間見一人青面皁袍鐵
甲持槌有黑旗黑馬飛走在前以當其鋒瞬
息朗明虚靜進觀顯濟廟以成灰燼洞中醜

形皆死須臾怪風又作方欲叩齒只見青面
下馬躬身至虚靖前曰瓊在此爲天師法主
滅害人之魔去亂教之鬼共數千衆今生捉
到拒逆侵凌天師五兵魔王慈利大帝以聽
法㫖虚靖曰欲害嗣教人命者當死何况領
衆魔來戰當準酆都嚴刑黑律處斬於是温
瓊遵命斬妖魔於青華觀左山斬畢但見水
枯草死血滴處石爲之透至今此山有石如
丹虚靖保奏瓊爲助法翊靈昭武大使太保
以酆都肅殺馬黑馬三千人付統領以聽驅

使其三千兵首則有正薛眞徐汴薛徐謂瓊
曰汝前身是人强勇者我乃冥司之猛將遇
降禍福則羣鴉亂飛輕則惡事横生重則滅
門殺戮遊行天下無敢干犯者祀典神祇亦
皆迎送汝欲節制我須有神通出於吾之上
者則可瓊曰我就岱山西城一戰薛徐於是
列兵前陳瓊登黑馬挺身直奔薛徐之營薛
徐開陳當前萬箭俱發群鎗兼舉瓊只疾聲
一呼變爲黑蛇長千百丈以尾束薛徐二將
更不能變化羣卒皆奔四圍火起不得出圍

羣呼拜將軍叩首乞命望赦其罪甘伏節制
不敢違㫖其黑蛇發聲曰吾受命東嶽管掌
汝等爲天下嗣教宗師護持法門救度衆生
寧解今日爲下鬼所苦耳聞經聽㫖受其超
鍊具足神通汝等敢拒逆正直之心本欲食
汝等但以祖師好生之心故權恕汝薛徐俯
伏悉歸麾下
眞宗朝有道流王宗敬至青城遊天寳洞見
虛靖虚靖曰汝之遊山爲何宗敬答曰投師
學法濟物祛妖虚靖曰吾即昔日張虚靖汝

曾聞名乎宗敬曰求師十年不得一見今日
得見天師再拜願受祕法於是分獨體地祇
温太保祕法一階付之其宗敬專志一念奉
祀玄帝行法立功於世顯應甚多其在衡門
洛水濟人但念太陰化生呪及丙丁生鬼符
用驅邪院印一顆無不感應其潭湖江河之
民來求水者日以數千計一日宗敬夜卧忽
聞人聲云眞官可出户來有事禀聞及出乃
見瓊下馬躬身而進宗敬遂與太保坐法壇
中瓊曰昨奉虛靖天師差瓊護持眞官修奉

玄帝香火濟民苦厄今眞官功德甚重玄帝
已書名仙籍得爲玄帝闕下主掌秦境人民
香火靈官而瓊準玄帝牒回嶽府而虚靖天
師以爲傳人有功位登眞人吾敬來告君君
即瓊之像毋留於世若後人因而立廟又累
我德宗敬如其言遂授印與玄帝像與昊道
顯宗敬又以龍虎籙文皆列平日所用條式
一百九十七件流傳於世故得其正傳者昊
道顯一人耳宗敬又謂道顯汝可過福建乃
不奉正道妖邪魔鬼之所道顯至福建路有

金繭蠱毒之神名曰伽羅王閩人敬仰之又
人家多養金繭收人魂魄役使工作途中商
旅受害妖神聞宗師來相與告曰我等仗佛
爲主來則殺之勿令居此居此則無我也道
顯至泉州施符水有驗然四方果妖道崇佛
甚衆奈所行正道不振道顯以鏡一面誦丙
丁之呪布氣鏡中持鍊九年其鏡通神瓊現
身出入鏡中而持鍊不輟又加之天蓬呪道
顯曰誦此呪以助威靈鍊此鏡願承此呪力
如此又三年其鏡愈通神置之之所自有白

氣冲冲一日太保以鏡中奔出語道顯曰君
受宗師正傳承受天師流教且君居此少人
皈崇香火此有閩縣僧伽山是泗洲所建之
地左山有金光洞有一廟神曰伽嘍王君可
親往伐之道顯如其言至廟見殿閣宏麗四
方誦金剛經來朝者萬數其容貌如常神後
宫夫人及親王三百餘位左殿丞相十二員
右殿太尉五十七位五猖瘟司等衆甚多四
顧觀望心内驚怖不敢作用出廟登其左山
有亭曰羅漢行道壇四無人聲遂東望叩齒

密奏嶽帝取出所鍊之鏡叱云吾在此汝急
報應太保忽自鏡中持大武槌先鋒而出雷
電風雨從後四山皆黑瞬息之間霹靂一聲
廟中火發四山皆焚少頃天氣朗清則見伽
嘍王已成灰矣惟存一大柱不曾燒大書其
上云温瓊順天助法奉命剪馘妖魔訖道顯
驚悚方省悟中太保至前聲喏曰瓊今滅邪
訖瓊本不能勝此邪荷宗師修鍊之功得天
蓬大呪之力瓊受鍊六通具足無報宗師呪
鍊之功誓立大願自今日始永爲嗣法之師

廣施大利普濟世人望君莫居於此可入川
中修鍊至眞丙午君當尸解矣然此地衆生
皆背道向佛之人天道惡之幸隨瓊所請道
顯曰佛非正道而太保何不滅之瓊曰佛有
大覺之功一念衆生爲善佛有蔽邪之罪一
本慈悲爲心故太上留此教以化愚民體眞
師順天之德不忍滅之故不能斷其教也於
是道顯坐太保之馬瓊把節引導駕黑雲而
去瞬息之間已至西蜀青城山太保又惠白
金百兩令入川施符水道顯入城都營訖思

瓊有恩於我我當保奏於是奏嶽帝神炳靈
公七日之内奏詞達帝帝曰瓊可謂舉世衆
生蒙大利益大振正道宗風即下詔特拜爲
四海都巡九州檢察使依前助法翊靈昭武
大太保掌地府冥司急取人案大典者太保
自得道顯天蓬呪所鍊之功備足六通能升
天入地上中下三界神祇並皆敬畏不敢干
犯道顯所傳度弟子五百三十二人得其傳
而靈驗者百餘人心與行違者百餘人無應
無聞犯天律而爲太保擊死者二百餘人修

眞奉聖持鍊修崇香火蒙太保奏嶽帝得道
成眞而歸玄都右勝院充典吏靈官者五十
三人合元和遷校府五百靈官中任職位而
陞進右勝府靈官亦五十三人自後太保及
十地祇之書散流天下崇其法甚多而人人
以爲地祇爲正法之下品乃人間之神奉法
者必兼他司之法自此而不聞應矣且末學
亦知其爲捷諸司而不能專心敬崇者十有
八九太保在嶽府嘗謂鐵勝曰吾欲立功護
持宗教奈今天下修法者甚多而並無此仙

骨可謂惡毒之世矣太保一念護持正道期
天和風流布而許温郝邊興妖教於世助三
壇僧伽之道護持佛教金剛憚其妖風甚盛
國立憲章以嚴禁制奈聽魔教不能改過壽
皇惡之命杜眞人作大功德飛奏三天欲永
杜絶時東嶽帝君召炳靈公曰以妖道興行
民遵釋教世受其害國主忍之汝可遵上帝
勑命急爲斷絶炳靈公即召合嶽將吏出兵
馘伐周滿八紘其奈二妖運其邪力或爲五
顯靈通或作洞庭怪異黨從數萬以部瘟司

不敢攝捉於是五嶽會于天寳洞天僉議此
事炳靈公奏曰此非都巡温瓊不可今温瓊
在青州護佐柳伯期行持濟世可權差張巡
代行召往伐之西嶽曰嶽府羣臣不能伏豈
可獨任温瓊乎炳靈曰昔日有地仙昊道顯
持天蓬呪數年不止鍊瓊於鏡中瓊受鍊六
通備足掌生死案任小判官六十員分掌天
下柳君奉法爲當今第一階温瓊所護也諸
嶽帝莫不驚駭嶽帝遂飛符召瓊及至奏嶽
帝曰許温郝邊嘗聞臣名而畏若領兵伐之

許郝必逃遁有張去疾能往聽察願令與臣
同往乃可收功帝從之瓊宣號令立賞罰出
師望西而進東至耶尼山一萬九千里二妖
聞之相與言曰今嶽府温瓊來威聲大振不
可當也於是釋兵流散許郝化爲二蛇藏于
浩蕩穴内去疾先往化眞形爲三歲孩兒拖
綉毬開發光明其中二三歲小孩兒嬉戲許
郝亦化作小兒入毬遂爲去疾抱定無由逃
遁良乆瓊兵大至西耶尼山震動浩蕩水吼
許郝伏罪瓊食其亞副鬼王勦絶佛釋僧伽

三十六萬凱還謝帝即拜爲提點天下神廟
仍前職眞賜助法翊靈昭武雄烈太保杜眞
人奏壽皇曰天下妖風已滅皆温瓊之功帝
曰曾有封乎對曰曾封王而不受帝勑廟食
不受國封不從可謂嶽山上將率土威神正
眞無私神通具足杜眞人於是恭奉聖㫖保
奏三天拜章之夕帝問曰章詞曾達天聽乎
對曰至省蒙使相判云人間之神絲毫之德
而敢干瀆至尊本欲送左司靈官擬罪又念
汝奉法七世權赦一次惟瓊之名頒行天下

城隍司照會温瓊正直曾受宗師正法可特
稱地祇上將天下正神部轄羣祇提點宫廟
奏詞架閣不敢謄録自此後太保威名震伏
羣臣舉皆敬仰果州鍾眞人明奉地祇之法
最有感應有辰州寓居朝散郎王卿孺除知
果州一日過辰溪古寺見右廊門上畫瘟司
二字卿孺忘形觀瞻登殿揭簾而入忽有一
人如世間院子之狀進揖卿孺曰大王有命
請安撫相見卿孺大驚曰王爲誰曰康王也
勑封威濟善利孚惠英烈王告者力請卿孺

不能遜遂行至一殿又傳王㫖云請安撫登
殿康王俛而揖就座王曰應奉都大城隍委
掌瘟司檢察善惡今宿縁會合得遇安撫判
官至此應偶有事干凟威嚴幸望台慈曲賜
垂允卿孺曰大王有事見諭可備委令者幸
望條示王曰昨奉大城隍司行下天下符牒
委令於去年内果州行瘟本州有鍾眞人自
幼敬奉玄帝香火蒙玄帝親授都大提舉城
隍司印仍下東嶽以温都巡名瓊爲役使將
奈果州人民過惡甚多而受病者衆其民凶

毒不遵應之教化然應初入果州其地三壇
洞王元皇洪山等徒崇奉釋教專事打瘟一
時爲應盡滅其黨千百人果州之邪略盡應
初無鍾眞人應每行瘟上奉天命鍾眞人符
法所至即爲收攝未嘗敢違而眞人以爲應
苟圖祭祀布瘟果州收禁應之從兵五千人
欲飛攝應赴天嶽曲望台慈遇騎從交割果
州軍州牌印訖日便爲解救亦陰德也卿孺
曰當領王命所可疑者王能滅三壇行佛法
之人却不能殺鍾眞人乎王曰眞人有三事

不可與爭衡一姓名書於右勝府二能鍊鏡
以通神三有嶽府温都巡爲役使聽令將天
下神廟無敢犯者况神市有諺曰能捉西天
釋迦佛難當東嶽温都巡卿孺曰不知何以
如此康王曰昨昊眞人鍊鏡誦天蓬呪萬萬
徧加持修鍊而太保承功德備足六通威靈
無競卿孺辭退康王遺金五百兩以爲執贄
之恭卿孺到家則其家已失卿孺三日矣其
後交割果州牌之後即問孔目曰此州鍾明
眞人住在何處孔目對曰鍾眞人住在城北

次日卿孺造其靖宣告前事眞人恭對判官
云此鬼自去年流毒於此方若非明所爲公
直果州之民三分死亡二矣卿孺懇請恕之
鍾眞人曰固當奉台命但康應見在嶽府充
太保當來虚靖天師亦收入地祇十將之第
六人而掌瘟不平檢察太過昨令温瓊收下
今當以台㫖恕之所收康應吏卒送温都巡
各杖一百放之其後王卿孺保奏鍾眞人封
爲威惠眞人朝廷以温都巡不受國封特賜
金錢沈香一斤至如滅池州五顯香火之根

本勦安慶掛車大王之吏兵斬通聖小官人
逐洞庭劉小一破洪山漢陽之廟燒瘟司牛
市之祠專任都巡報應甚亟其他靈異未易
枚舉後之人必能搜奇而記之廣其不逮云
地祇上將温太保傳





