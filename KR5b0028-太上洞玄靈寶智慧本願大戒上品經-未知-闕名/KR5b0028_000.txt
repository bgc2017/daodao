








太上洞玄靈寳智慧本願大戒上品經字七
　　　太極仙公請問太極法師
仙公於天台山靜齋念道稽首禮拜請問
靈寳玄師太極太虚眞人曰弟子有幸得侍
對天尊自以微言彌綸萬劫洞觀道源過泰
之歡莫有諭也顧玄少好神仙白日飛騰之
道心想上聖恒以髣髴大經微逺妙𧷤難通
將稟口訣釋我冥津洞暢虚漠有無都盡矣
近而未究人生宿世因縁本行之由今願天
尊覺所未悟是時太上髙玄眞人嘯詠歩虚

洞章歡然容豫耀金顔而含笑言曰此子累
劫念道致太極玉名寄慧人中將獨歩玉京
超逸三界巍巍乎太上仙公之任矣故慈心
於天人念度於後學也常以外身而濟物有
德而弗名玄都所銓諒不虚矣而謂太極眞
人曰卿受太上虚皇道君之命爲其師保亦
必盡教以髙上大洞之淵𧷤也豈俟彼多陳
乎吾受任忝爲都教之法師至於執卷由子
矣太極眞人答曰此童眞之人名刋金簡才
質清逺景秀太上玄微洞虚故當爲仙公之

任弘道大度者也吾忝受教化故不足爲彼
宗匠太上有命何敢不傾韞哉衆妙之統仰
賴於法師矣
太極眞人曰夫道无也彌絡無窮子欲㝷之
近在我身乃復有也因有以入无積念以得
妙萬物芸芸譬於幻耳皆當歸空人身亦然
身死神逝諭之如屋屋壞則人不立身敗則
神弗居當制念以定志靜身以安神寳炁以
存精思慮兼忘冥想内視則身神並一身神
並一近爲眞身也此實由宿世本行積念累

感功濟一切德廕萬物因縁輪轉罪福相對
生死相滅貴賤相使賢愚相傾貧富相欺善
惡相顯其苦無量皆人行願所得也非道非
天非地非人非萬物所爲矣正由心耳此對
旣鍾亦難脫也弱喪之徒信道者少宿命者
多不積善定念修德其身而欲忽德忘身彊
求外物其可得哉旣已不克莫不傷身矣故
有道之士取諸我身無求乎人經云修之身
其德乃眞斯之謂也夫學道不受大智慧道
行本願上品大戒無縁上仙也子有宿命是

以見此經其文隱祕立信效心然後而傳不
可妄示不信旣其不信必發異念異念旣生
彼此獲罪是故藏之於無待有應爲仙王者
乃告焉是時雲龍踊躍諸天散華飛香奏煙
山海靜波觸𩔖竄黙鬼鬽消亡神魔降伏五
苦咸解長離地獄惡者反善信順受福爾乃
命太極侍經仙人劉文靜披雲韞而授經也
智慧本願大戒上品
太極眞人曰宿世禮奉經師口誦身行布施
厄困願樂三寳君親忠孝逺慕山水栖憇賢

儒虚心有道燒香散華護度一切修德補過
信順宿命靜思忍情其行也上可昇仙度世
下可輪轉富貴生爲人尊容貌偉秀才智清
逺爲人之道莫不具足夫居世富貴笑於貧
賤今報以貧賤居世好殺今報以天傷居世
絶秀笑於醜陋今報以醜陋居世聰明不教
於人今報以頑塞居世常康笑於困病今報
以滯疾居世不信道笑於經教今報以下愚
長與道隔居世奪人夫壻今報以少寡居世
誘人婦女今報以鰥獨居世發心爲夫妻而

後不得俱生人道死爲下鬼或報以本念成
於邪病也自非大法莫有解其宿纒而消此
邪病矣夫爲父母兄弟姊妹夫妻君臣師保
朋友皆前世所念願爲因縁展轉相生也莫
不有對者哉故曰倚伏難窮矣唯學仙道士
當兼忘因縁絶滅生死同歸乎玄以入妙門
能如是者始可與言學道之夫也
若見居家妻子當願一切早出愛獄攝意奉
戒若見飲酒當願一切制於命門以逺禍亂
若見采女當願一切守清忍志慕在賢貞若

見媱人當願一切除棄邪念翹心禁戒若見
婦人當願一切忍割浮華樂道自娛若見貞
人當願一切履信正化日入法門若見衆人
當願一切推仁無爭懷道安世若見善人當
願一切時刻存念仰軌其道若見惡人當願
一切弃凶即吉不犯王法若見貧人當願一
切損身施惠後受大福若見富人當願一切
救濟萬物世世受禄若見貴人當願一切承
其教㫖悉令典訓若見賤人當願一切勤修
匪懈各得所爲若見帝王當願一切奉仰王

道孝如父母若見宰相當願一切受其教制
四方歸仁若見兵甲當願一切各念仁心天
下讓賢若見王子當願一切日歌太平係國
承家若見賢人當願一切履行其德道爲世
宗若見法師當願一切明解法度得道無爲
若見栖山道士當願一切悉見法門速得昇
仙若見教化當願一切親受聖教皆爲淵博
若見聖人當願一切尊禮侍見諸國並瞻若
見仙人當願一切眞道悉成飛昇天堂若見
城郭當願一切嚴整修飾以道爲基若見大

國當願一切歸崇慕德若水注海若見小國
當願一切知止虚冲安其所居若見市朝當
願一切羣賢雲萃悉弘正道若見靜觀當願
一切功德巍巍天人得志若見齋戒行香當
願一切道德日新庠序雅正若見誦經當願
一切盡入法門咸聞妙㫖若見經教當願一
切各各受讀禮習普行教化若見樓觀當願
一切洞觀十方無所隱藏若見髙山當願一
切立德如彼無復退轉若見大海當願一切
智思無量輔成家國若見栖憇茂林當願一

切安居自在廕庇含識若見好學當願一切
得成師宗養徒敷教若見淨手當願一切常
執經書無時蹔輟若見善口當願一切耽詠
洞經日新不厭若見動足當願一切超歩三
界飛行上清若見靜止當願一切滅景停眞
安閑空寂若見飲食當願一切棄累入淨存
得道味若見大藏當願一切除其災害施爲
福田若見疾病當願一切以道自安免此苦
厄若見死喪當願一切學道常存濟度三塗
若見畋獵當願一切不爲始終免無間罪若

見夷狄當願一切得生中國不生邊境若見
少年當願一切及時學問遂成學名若見老
病當願一切以道攝生不更衰耄若見三光
當願一切普明靈曜闇冥即消若見雲雨當
願一切惠澤盈溢無所不宜若見素雪當願
一切常居㓗白逍遥自在若見靈風當願一
切韞懷披散德流遐邇若見淨水當願一切
洗垢清虚平等其心若見名香當願一切受
茲芳淨衆穢蕭然若見好華當願一切樂敬
諸聖相好具足若見車馬當願一切得道無

爲乗鳯駕龍若見絃歌當願一切翫經歎法
以道娛樂若見福食當願一切無不飽滿世
享天厨德流生人如水歸海宗廟胤長常居
貴盛世與四輩俱生王家若見散施當願一
切禍滅九隂福起十方德如山海莫不興隆
七祖生天子孫賢忠富貴巍巍所欲皆從學
道飛仙駕雲乗龍道士坐卧常願我等四大
合德同體道眞長存玄都師友自然濟度十
方天下受恩逍遥無爲洞觀妙門
　　　禮經祝三首

　　　　(眞人口訣云侍經仙童玉女聞此/祝皆歡恱而佑兆身也是大經悉)
　　　　(用此祝而禮拜矣若㝠心禮經者/亦心祝其文乃上仙之祕祝也)
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世受大福
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
大道洞玄虚有念無不契鍊質入仙眞
遂成金剛體超度三界難地獄五苦解

悉歸太上經靜念稽首禮
此戒名智慧隱經道行本願上戒寳眞品太
上虚皇傳太上大道君道君傳太微帝君帝
君傳九微太眞太眞傳太極大法師及傳太
極髙仙王公不告諸中仙矣千年三傳若無
太上金簡仙名者亦終不與此經戒相遇也
道士運㑹脫有得之當祕而奉焉太上仙童
十人隨侍視戒營護弟子之身時有賢儒信
道男女兆不得閉絶於聖文矣若本命甲子
庚申八節日齋而誦一徧也

太極眞人曰學昇仙之道當立千二百善功
終不受報立功三千白日登天皆濟人應死
之難也施惠其人尤善矣學道當令衆行合
法廣建福田發大慈之心動靜常起道意能
如是也吐納服藥佩符讀經精思終身不倦
者豈有不得仙乎人無此德服藥佩符讀經
齋戒故終命而不驗矣學士明思要言
太極眞人曰立三百善功可得長存地仙若
一功不全則更從一始而都失前功矣常有
其念在於心膂者則是也子導人作善即爲

善功矣
太極眞人曰常念嘯詠經行大慈先人後身
揚善化惡斷絶衆縁滅念守虚心如大玄唯
道是求始謂能言神仙之道也
太極眞人曰吾昔受太極智慧十善勸助功
德戒於髙上大道虚皇世世宗奉修行大法
度人甚易此自然之福田也太上以普教天
人令各得本願始入法門長存無爲不更十
苦八難罪對罷散地獄休息三官寧閑世世
榮樂咸脫羅網後生安泰天性恬然所願隨

行其戒如上以傳賢信
十善勸戒曰勸助禮敬三寳供養法師令人
世爲君子賢孝髙才榮貴巍巍生爲人尊門
族昌熾
　(三寳者謂道經師也能養生教善行爲人/範是名法師也)
戒曰勸助治寫經書令人世世聰明博聞妙
𧷤恒值聖世見諸經教能誦章句
戒曰勸助建齋靜治令人世世門戸髙貴身
登天堂飲食自然常居無爲
戒曰勸助香油以濟衆乏令人世世芳盛香

㓗光明容眸絶偉天姿髙秀
戒曰勸助法師法服令人世世長雅逍遥中
國不墮邊夷男女端正冠冕玉珮
戒曰勸助國王父母子民忠孝令人世世多
嗣男女賢儒不更諸苦
戒曰勸助齋靜讀經令人世世不墮地獄即
昇天堂禮見衆聖速得反形化生王家在意
所欲玩好備足七祖同歡善縁悉備终始榮
樂法輪運至將得仙道
戒曰勸助衆人經學令人世世才智洞達動

靜威儀常爲人師
戒曰勸助一切布施諫諍令人世世壽考富
樂常無怨惱
戒曰勸助一切民人除嫉去欲履行衆善令
人世世安樂禍亂不生病者自愈仕宦髙遷
爲衆所仰莫不吉祐門戸清貴天人愛育神
魔敬護常生福地
此戒名太上智慧勸進要戒上品皆大智慧
經上卷所言也法傳太極眞人及治道行矣
兆有宿福值見此文祕而奉焉妄示不信禍

及見世死爲下鬼閉於地獄旋轉五苦後生
失人道毀經戒者亦然
太極眞人曰人行之惡莫大於嫉殺貪奢驕
媱也若此一在心必伐爾年命矣挾之以學
神仙者不亦悲乎
太極眞人曰道德五千文經之大也是道也
故通乎天地人萬物從之以終始也上士受
誦爲太上仙王中士受誦爲飛仙下士受誦
生轉輪聖王家不經地獄常生福國命過之
時天帝雲車迎其魂神安處福堂也此度人

無數量不可具言也昔有婦人受誦是經夫
恒愠怒之終亦不退婦遂白日昇天夫死入
地獄受考歷歲婦飛行看之令讀道德經今
當見救時天人飛下太山府君即呼問之其
具答常爲婦人所教禮於是經婦人昇仙我
故縁昔恩求救耳府君曰子本雖不學要是
常禮大道敬信經法令可送著福堂給其厨
食千年汝當生人中可受誦是經男人曰我
若得生人道必宗受是經以求度世却千年
生人中年十三歲始好五千文從師受誦口

訣髙才聰明國王禮聘不就乃白日昇仙其
先敬經賢妻相度縁此宿恩也
昔有賢明道士齋於靜室不能得中食時俗
姓男女敬樂大法感此道士忍饑而誦經日
日爲設中食時徃聽經道士哀其敬信以傳
男子女人教以口訣各誦之萬徧太上龍轝
下迎白日昇天此例甚多非可悉記也凡人
雖不能學仙道皆得受五千文禮敬以致无
爲之道在世保延性命家門安樂死徑生天
堂不更三官地獄囚徒中也其訣在信好則

此大福可坐得矣大洞眞經太上洞玄隱書
寳經不可傳凡人也皆必是能學仙之士所
當修誦焉若輕傳於凡夫者將與七祖父母
同幽於地獄更五毒之考矣愼之愼之
太極眞人曰世人之惑也而逺其先人並競
事鬼神及殺生以求生去生不亦逺哉生時
不修善治身忍割可欲死方殯葬其骸骨不
知魂魄已更五毒幽囚地獄苦惱三塗輪轉
五道也生世無㡬而聚歛財寳無有足時爲
已重擔福盡罪至身死名滅財寳四散也若

疾風之扇塵矣道士持齋燒香清淨讀經天
下之盛事也而不欲見見之如不見矣聞巫
師鬼語皆傾産厚禮奉之也持齋靜漠而致
福巫師歌舞而招禍禍之及也彼我魂神俱
致考罰殃對無巳徃返三惡之道其苦難脫
罪竟後生或墮六畜失於人道設使還人中
當爲下賤矣或六根不具或形質醜陋體炁
臭穢唯男唯女頑癡可惡爲衆所棄流弊世
間至死饑寒其人也皆受先世罪對而從六
畜中來始還人道故也若於今世忍苦甘貧

悔徃修來趣求奉法以自解脫者亦見世漸
報來生將受大福當生富貴侯王之家相好
具足容貌端偉光華灼爍衆見心歡慈仁信
好髙才宏畧欲男欲女在我本願也念㝷善
友爲因縁知識自當冥會皆來爲兄弟子孫
所以世世賢孝展轉相生乃無絶矣故曰倚
伏因縁孰知其極也又云子孫以祭祀不輟
此之謂也
太極眞人曰玄素之道也古人修之延年益
命以致長生矣今人爲之消年損命以招早

死矣可復怨術邪罪自巳也不亦悲哉
太極眞人曰夫學道之人也先孝於所親忠
於所君愍於所使信於所友言而可復諫惡
揚善無彼無此吾我之私不違外教能事人
道也次絶酒聲色嫉妬殺害奢貪驕怠也次
斷五辛肥生滋味之肴也次令想念兼冥心
覩清虚也次服食休粮奉持大戒堅質勤志
導引胎息吐納和液修建功德忍人不能忍
行人不能行居人不能居衣人不能衣食人
不能食守人不能守也道行如此乃可鎭以

靈藥餐於雲芽尸蟲沉落穢漏消滅三宫滌
盪五臟安閑矣將長齋久思靜詠洞經耽味
衆妙兼以丹液也能如是者豈有不得昇仙
之道乎
天尊告太極眞人曰若其不修人道君親不
忠耽酒好色殺伐貪殘驕奢自恣欺誘賢良
借貸不還少巳有如此之行矣長不能革使
心夷然而欲懷之以齋戒學道希肉飛之舉
弗亦哀乎弗亦哀乎斯人也將長處地獄履
於五毒刀山劒樹湯火炎燎煑潰五體求死

不得饑則食鐡渴則飲火出臨寒冰傷肌切
骨方付三官謫役山海擔負土石鞭笞考對
備經三徒五道徃返十苦八難之中其苦無
量不可具言也
太極眞人曰是人也乃不如外學凡人奉修
仁義敬信道德唯善而從任化來徃在時遷
易逍遥域内清淨自適命過亦入福舍不經
囚徒或爲鬼神也後生人道不失本願轉得
信根賢聖結縁穢累日盡終入仙道
太極眞人曰患人得生人道也而不修德養

性以全於命矣患聞經也而不信矣患信經
也貪財而不受矣患受經也而不講誦矣患
講誦也而不修其事矣患修其事也而不恒
其道矣患奉師也而不終其身矣患服藥也
而未應中怠矣患道行不備也而誇求昇騰
矣患靜齋讀經也處幽山而不堪其憂矣此
十患在人之身也若不戒之身無濟理所以
云有大患者爲我有身斯之謂矣可不思與
可不思與太極眞人傳經說法演戒竟歌三
徒五道苦痛歎其辭曰

三才及萬物倚伏各有齡終始待劫數
福盡天地傾徃返於五道苦哉更死生
展轉三徒中去來與禍并
大賢愼茲戒忍性念割情愚夫不信法
罪痛常自嬰吾念世無已今故重告明
若欲度斯患歸命太上經
罪福不由他諒自發爾身大賢故閉口
欲絶諸惡縁滅念歸兼忘倚伏待長泯
弘道以安世終當見正眞
婬嫉爲禍首滅身之至患含養如此輩

恐必致夭殘知惡而不革豈是道所安
懷毒日齋直令我發長歎
宿命有信然弱喪謂之無皆欲眼前見
過目則言悠大腎明道教慘慼愍頑夫
依依念子苦勤勤令我憂
人命已消盡亦猶膏中火四大蹔相遇
五物權時假盛年當勤學趣求存吾我
福盡身神散冥冥地獄下上聖畏是故
尋道度斯禍
學仙行爲急奉戒制情心虚夷正氣居

仙聖自相㝷若不信法言胡爲栖山林
大賢樂經戒受之爲身寳就學恒苦晚
治身恨不早比當披幽𧷤倐忽年已老
執卷吸爾極將更死痛惱吾故及弱齡
棄世以學道
太極眞人曰吾昔學道時受之於太上虚皇
奉而修之遂成眞人矣道士若欲受吾大戒
品文師先讀一過以示其心也其必是學仙
之士者當齎信詣師門及對齋三日念道思
戒然後傳矣此戒至重各各有威神部護其

人愼哉愼哉
仙公曰此大戒施於學仙道士也好尋世間
非常萬物皆當歸空盡是法可縁之度三徒
之苦以得道也遇之者子宿願也受宜從之
勿不勤修仙公以元正之日受戒而作頌曰
幽名山以靜漠𠔃眄峻石之岑岑素雪翳乎
前庭𠔃勁風肅於東林對天尊之容與𠔃耽
冥𧷤而散衿愍世人之墮罪𠔃悲念之不去
心背經戒以信邪鬼𠔃棄齋靜而羙酒音輪
五道與三徒𠔃經地獄之幽沉斯苦痛之可

言𠔃更死生而難任唯道德之濟物𠔃更豈
待困而不尋
仙公告弟子鄭思逺曰吾少遊諸名山履於
嶮㟓在禽獸之左右辛苦備至忍情遣念損
口惠施後身成人懐道安世恒修慈愛念道
存眞無時敢替也齋直一年而未竟其冬至
之日天眞眄降見授大經上仙之道天眞令
我大齋長靜按經施誦次而學之遂成眞人
矣吾昔所受經道太上所貴也非中仙之所
學矣歷劫以來常傳上仙仙公仙王仙卿不

但我也吾先世與子同發此願施行善功勤
積不怠致玄都有仙名今相爲師友是以相
授耳吾去世也將有樂道慈心居士來生吾
門者子當以今道業事事一道付之法應世
世録傳也皆是我前世與彼有宿恩因縁使
然也子以一通依科傳付弟子佳者也若無
其人一通封付五嶽名山矣此太極眞人口
訣子祕之愼之愼之時思之
太上洞玄靈寳智慧本願大戒上品經
