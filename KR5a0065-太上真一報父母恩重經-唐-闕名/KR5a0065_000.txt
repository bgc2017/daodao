








太上真一報父母恩重經
元始天尊在西那玉國七寳城中琉璃官内
與諸天仙如常說法无鞅數衆周匝圍繞爾
時衆中有一仙人名曰上智作禮前進而白
天尊臣從昔劫以來屢聞正道惟報父母恩
重未覩因縁願聽妙音爲衆演說欲使來世
有所禀修
天尊答曰汝當靜念在心我爲汝說天下人
民皆因父母寄胎誕育而得生身受炁在胎
其苦无量懐胎十月迅速不停受孕滿時肢

脉俱解其中非一因以䘮身幼小嬰孩提携
養育洗浣穢濁不憚艱辛寜損已身欲兒寜
處父母恩重難報難量若或有人能爲父母
多修齋供廣造真經讀誦受持教人遵奉當
知是人及於父母承此果報即得長生給養
自然心靈快樂或薦亡沒七七修齋轉誦靈
文以資魂識不歷塗毒便得生天身詣玉京
神遊金闕或因父母疾病纒綿建立道場修
崇道法其病即愈平復如常或因父母險厄
囚繫惡鬼害身蟲獸爲妖夢寐驚恐但能恭

潔念道修齋退殄災殃消除魘魅當以降生
之日黙念至親生我之恩精勤齋戒廣修衆
善以報劬勞如是等人修持如上免墮幽塗
生於正覺汝當遵奉宣布教化持此經典罔
令謗讟生不信想獲罪无量爾時上智及諸
天衆既聞是語歡喜踊躍言我等衆若遇是
人皆當擁護得受快樂瞻仰无巳而說頌曰
大慈无上尊　衆生真父母　能說報恩經
聞者皆開悟　有人精受持　不久登仙路
略讃一毫端　稽首天尊去



太上真一報父母恩重經(終)







