








清河内傳騰六
吾本吴會間人生於周初後七十三化累爲
士大夫未嘗酷民虐吏性烈而行察同秋霜
白日不可犯後西晋末降生於越之西巂之
南兩郡之間是時丁未年甲子辛亥二月三
日誕祥光幕户黄雲迷野居處地俯近海里
人謂清河叟曰君今六十而獲貴嗣童稚時
不喜嬉戲每慕山澤往往語言若有隱顯書
誦羣書夜避衆子自笑且樂身體光射居民
祈禱則予嗤而訕長嘯曰土木而能衣人之

衣食人之食享之而有應謗之而有禍我爲
人而焉無靈乎自後夜之怪夢或爲龍或爲
王者天符爲水府漕自怪而不甚信爲吉兆
後三農愆旱膏澤無甦舞雩祝神恬然無驗
予思曰夜寐怪夢治水府今久當驗夜往水
際以夢中官衘牒河伯而驚魂尤恐忸怩不
能忽爾之間雲四合風雷震一吏稽首予前
曰運判徙居予曰非我也我乃張户老之子
名亞後縁水府得達故字霈夫吏曰奉命促
子予曰家人如何吏曰先到治所予惶惶未

决吏揖上一白驢而去俛首里閈風雨聲中
頓失鄉地到一山連劍嶺而撑參宫(星也)若鳳
凰之偃下有古湫引吾入一巨穴門有數石
笋吏曰民之祈禱祝此石而有應名雷柱吾
方褰衣入穴吏曰君記周室爲人七十三化
陰德傳家而迄今否予方大悟若夢覺也吏
曰君在天譜得神之品於人世鮮有知之者
晋不日有中興之兆君可尋方而顯化予曰
謝天吏響報也入穴則若墮千仞之壑近地
而足不沾若騰身虚空有王者之宫有禁衛

予遂入果一家悉都其間改日作儒士而往
咸陽講姚萇之故事清河内傳焚香者切記
天封聖號
金闕上相檢校太師九鳳金闕左丞相混元
内輔三清上宰大都督府都統三界陰兵行
便宜事管天地水三界獄事收五嶽四瀆眞
形虎符龍券總諸天星曜判桂禄嗣籍上仙
元皇眞人司禄職貢舉眞君編修飛仙别籍
掌混元造化輪迴救苦天尊玉清内境清淨
道眞身現紫雲巖手持如意杖統御萬靈普

濟諸苦大仁大孝大聖大慈都統混天誠心
接物萬天教主隨願靈應天尊九天定元保
生扶教開化主宰長樂永祐英顯靈應大帝
定慧王菩薩證果迦釋梵正如來澄眞正觀
注禄定籍寳光慈應救劫大慈悲更生永命
天尊隨願靈應天尊不驕樂育天帝
宋制
勑朕惟孝悌之至通于神明則生爲孝子殁
爲明神信矣神文聖武安福忠仁王夙著孝
行炳靈西蜀禦患救灾七曲名山聞天下而

士之發策决科者皆歸焉有孝有德徽號允
昭邦人有請宜復其舊祗承休命大庇吾人
可依舊封神文聖武孝德忠仁王
景定五年三月二十九日
聖父聖母加封制
勑記曰祭有十倫見事鬼神之道焉見父子
之倫焉則今之奉祠于神而併及其父母尚
古意也靈應廟神父顯慶慈佑仁裕王神母
昭德積慶慈淑妃篤生聖子宗主人文爰自
劍之鳳嶺妥靈之龍山有司推本其由率

籲甚切兹頒祭澤並有徽稱尚先王教孝之
意可特加封神父顯慶慈佑仁裕令德王神
母昭德積慶慈淑恭慧妃
咸淳五年五月日
神后加封制
勑蜀居坤土好率善以事神邦有常彝惟從
夫而爵婦兹因郊霈申錫恩榮靈應廟神后
助順協應德慧昭懿妃端靜其儀正直是助
並侑龍山之祀聿闉鳳閣之祥錦綬有華曾
俾八徽之極嘉章叠寵載更二美之名永副

德儀明褒陰施可特加封恭順淑應德慧昭
懿妃
神子加封制
勑神長子嗣德王次子昌德王等昔蜀太守
二子有功烈于井給銅梁之間皆在祀典然
則裕父功以作民怙其來尚矣爾等廟食于
西世濟其美斯文幸慧厥有靈光郊堙吿成
並衍徽號曰孝爲本從民欲也尚期居歆服
我成命可特加封神長子嗣德履孝王神次
子昌德立孝王

神子婦加封制
勑神長子婦善助顯懿夫人次子婦順助慧
懿夫人等序神之長幼載諸禮經見神之先
後紀於史傳爾等席神陰德廟食一隅自西
徂東厥施甚溥並進美號同彰淑靈可特加
封神長子婦善助顯懿循孝夫人神次子婦
順助慧懿克孝夫人
神女初封制
勑淑眞妙靜公主朕稱秩元祀敬恭明神於
其父子長幼之序亦既均施爵賞矣有女其

姝立侍左右疏封湯沐實昉于今尚縁情起
義之意可特封神女懿孝夫人神婿恭列侯
神孫加封制
勑神長孫紹應昭靈侯神次孫承應宣靈侯
長孫婦淑應夫人次孫婦慧應夫人等朕惟
劍之鳳嶺夔之龍山所以鍾靈而衍秀者易
地皆然也乃祖乃父俱有功烈于民若孫若
婦朕何愛封爵而不與之乎可特加封神長
孫紹應昭靈至孝侯神次孫承應宣靈順孝
侯神長孫婦淑應紹孝夫人神次孫婦慧應

體孝夫人
元加封寳詔
上天眷命皇帝聖㫖維明有禮樂維幽有鬼
神妙顯徴之一貫在天爲星辰在地爲河嶽
形功用於兩間矧能陰騭於大猷必有對揚
之懋典蜀七曲山文昌宫梓潼帝君光分張
宿友詠周詩相予泰運則以忠孝而左右斯
民柄我坤文則以科名而選造多士每禦救
於菑患彰感應於勸懲貢舉之令再頒考察
之籍先定賁飾雖加於涣汗徽稱未究於朕

心於戲予欲人材輩出爾丕炳江漢之靈予
欲文治昭宣爾濬發奎壁之府庶臻嘉貺以
答寵光可加封輔元開化文昌司禄宏仁帝
君主者施行
延祐三年七月日
元加封廟額
中書省部太常禮儀院定擬七曲山靈應廟
神文聖武孝德忠仁王靈異正直士大夫所
共崇禮朝廷加錫恩數禮亦爲宜然神明封
爵之隆莫尊於王褒稱之美莫盛於神文聖

武孝德忠仁之號神備有之可謂極矣夫爵
已極則無以復加號已盛則無庸改作若爲
稽其舊記因以佑文成化之名施諸廟額斯
足以式彰明神對揚景運備秩至文昭示無
極矣
告諭二十一司文
竊以天開泰治聰明衆拱于文昌帝命百靈
德聚實敷于涣號皇極既明泰階既平年穀
屢成兵革永清兹可謂追三代之軓轍矣久
以坤維之神降弼輔清朝粲然東壁之星明

勃興道術孝友忝膺重寄俯治下方每思不
稱上帝之委令常念弗任神職之峻重邇蒙
嘉寵錫以官班二十一司屬各有攸存千億
萬民心寧無所繫比則播理于冥冥之内遠
邇弗遺今則傳揚于赫赫之庭爪牙布露衣
冠濟濟相貌堂堂咨爾羣臣無譁聽命爰念
端委廟堂而共理惟二三賢苟力挽頽波之
有人賢十萬衆卿等貫古今之清哲邁宇宙
之英雄忠孝灼天眞後凋之松柏文武經世
爲相濟之鹽梅久膺不世之威實負干城之

傑有嘉茂續敢緩疇庸雖官吾佐貳之司實
禀于上天之命聰明正直毋俟贅辭分九職
于申臺肅行紏劾署六卿于北府專隸舉賢
非夫有令聞廣譽施諸身識前言往行蓄其
德則何以助我佑文成化之續亦不能儀輔
元司禄之班凡錫福勸善者宜錫勸者必周
罰惡懲欺者當罰懲者毋避金籍注禄考其
實續而敷恩春源注嗣原其初心而定賞貢
舉定桂陰騭孝行者首選以呈都督官吏作
德益民者高甲其第掌握田蠶而無慝主領

財賦而莫私主握兵馬幽明之理不殊主掌
雨暘豐歉之機當謹主典商賈之功罪主掌
道釋之善尤井井有條彰彰不紊天簡注授
實掌人間之生死飛鸞闡化乃關世運之盛
衰掌百工技巧者雖小事必録提轄雜流者
每一事必嚴雪寃平枉俾天民之得伸徴劾
鬼盜令天下之寧戢文昌靈應司朝奏應夢
之不爽大都督府内出納總裁之可權列職
分班各有攸計上應九天之喉舌下孚萬國
之懽心惟時舊弼之良久籍勳勞之著往聯

華于佐府仍侑食于新庭駕江瀆之奥區控
岷峨而坐鎮俾進司于環列庸增峻于徽章
惟既厥心乃克有濟兹者銀蟾皎皎玉漏遲
遲萬籟寂而庭户無聲四方靜而塵囂絶影
虬旌豹節己臻廟食之儀龍券虎符益耀褒
崇之盛欽承休命挽一世之澆漓祗勵於猷
還上古之淳厚往綏爾職毋負
上帝之寵光罄瀝丹忱拜揚天子之休命
行祠記
前渝州刺史廟食壁邑太原趙延之撰

帝君儲精列宿降自有周姓張諱仲字孝友
輔宣王中興没爲明神累朝咸有大功尤孜
孜以忠君孝親扶植斯文化淑民心爲任舊
封神文聖武孝德忠仁王逮聖元仁宗皇帝
設科取士延祐三年春中書因太常定議改
封廟號榜曰佑文成化之祠是年秋特頒詔
㫖褒封輔元開化文昌司禄宏仁帝君詔若
曰光分張宿友詠周詩相予泰運則以忠孝
而左右斯民柄我坤文則以科名而選造多
士又曰予欲人材輩出爾丕炳江漢之靈予

欲文治昭宣爾濬發奎壁之府然後人益信
夫神之性本所自與夫翊贊名教者實昭彰
乎國家祀典之不可誣而趨向敬慕改行迪
德者猶川會雲滃之不能已焉神棲劍門住
蜀爲周遊睠顧之地是有大造于西也而成
都廟貌未嚴東西二三其祠不足稱邦人敬
在意天曆改元星聚于奎三月甲子延之自
古渝携侍生出鳳山至成都縱觀盤桓慨增
舊感蜀爲多士之林由張君陰騭炳靈掇拾
科第雄飛當代者迭相踵武況事神以誠古

俗相尚王公大人賢大夫士欲宏其祠而未
能予既知之得無情哉故因人所欲陰相成
之具計遂侈非興大衆舉大事一爲春秋譏
後至元二年前奎章閣大學士翰林學士承
㫖知制誥兼修國史銀青榮禄大夫中書平
章政事魯國公趙世延吿老還成都不忘舊
德則拳拳於張君甫下車先侍生而卜焉予
因以建祠事吿公曰積歲存心願莫之遂若
相神庥敢披肝膽以勤六月甲寅遂卜其事
步城内外擇異處焉得西南之雄坤文之維

地勢之元公侯之宅之尤者祠事始定公自
爲疏若干以鳩其資四年春王正月前四川
行省參知政事趙成慶欲蕆厥謀以畢宏規
三月己丑户部侍郞萬嘉閭來會蜀賦威行
愛立理王事暇天誘其衷召侍生以卜予具
張君出没之機斯文喉舌桂禄權衡及建祠
之事以報侍郞忻然拜曰蜀有省憲明當圖
之越三日謀及上下衆願樂從夏六月朔旦
予命省掾王也先卜花左右其事疏至未越
月省憲官暨賓佐掾屬下及有司羣吏百有

二十餘人皆割俸以助幾五百餘緍冬十月
上吉命千户侯靖元亨集太師秦國公之孫
河東翼萬户侯劉壽安捐直五百緍而易其
第祠事始成其地爲深丈者七十有三横左
右者半折而曲深於是來工師整上下燔屏
椔翳爰塈乃塗作遠門于外峙小門于中二
十有五日具食合樂侍郞偕參政率百官以
導帝君入焉十有一月朔迺仍正屋揭廟額
表佑文成化之祠廼更廊廡以司左右贊佐
廼位紏察以嚴尊卑陟降聚德有堂侑食有

所耽然而輪奂備屹然而規模壯不淪於陋
實敞虚曠豐約得宜惟稱是適回視二三不
可同日語矣嗚呼神物憑依有時者耶事關
興廢者耶主盟勝槩者趙相也速成其圖者
侍郞也晨夕劬躬拮据卒徒者侍生楊世仁
也不避勞勤往來走役於其間者王鈞王壽
永何善慶焉五年春二月士夫之賢邦人之
良木贊佐以實侍衛嘉慶位十有三咸争趨
而樂成堂堂冕服以中居而立侍拱之者今
肅政廉訪使趙成慶完焉縁古及今自劍門

至州邑率廟而祀之京師陜東亦或祀之者

咸敬張君之功未若今之盛也帝君文昌之
主也人心國脉斯文萬古紀綱天下者伊誰
之力歟堯舜禹湯文武之跡熄而淳樸衰天
蓋以此詠之啓之也帝君明道闡教炳然日
星繼今公侯賢士知崇帝君之祠則知尊帝
君之道之教也成德從事者雍然于禮樂之
中熙然于陶鎔之下則上不負君親下不負
問學出爲賢卿相發爲大事業將項背相望
奚特操紙筆競辭華以爲徼媚利禄之階哉

詩曰知我者謂我心憂不知我者謂我何求
於是蓋亦有所不能已焉若夫羽儀天朝錫
民純嘏屢豐年消疫癘導和致祥人才倍出
于天下者輔元開化文昌司禄宏仁帝君望
焉祠之經始于天曆戊辰落成以至元己卯
樓閣雖未新承繼之賢其來孔多因事之中
鑱石以記予既多士夫之請又感張君夙好
之篤故書梗槩及主成人名氏祠建年月遠
近之由俾來者有所覽稽焉至正元年歲次
辛已夏五月上吉

勸敬字紙文
士之隸吾籍者皆自敬重字紙中來如宋朝
王沂公其父見字紙遺墜必掇拾以香湯洗
燒之一夕夢宣聖拊其背曰汝何敬重吾字
紙之勤也恨汝老矣無可成就他日當令曾
參來汝家受生顯大門户未幾果生一男遂
命名曾及狀元第此事雖遠可以爲證予竊
怪今世之人名爲知書而不能惜書視釋老
之文非特萬鈞之重其於吾六經之字有如
鴻毛之輕或以字紙而泥糊或以背屏或以

裹褥或以泥窗踐踏脚底或以拭穢如此之
類不啻蓋覆瓿矣何釋老之重而吾道之輕
耶是豈知三教本一而欲强兹分别耳況吾
自有善惡二司按察施行以警不敬字紙之
類如平生苦學鷄窗一旦場屋或以失韻誤
字例爲有司之黜終不能一掛名虎榜者皆
神奪其鑒以示平日不敬字紙之果報也諸
生甘受此報恬然不知覺甚至於子孫之不
識字舉家因之而害者遠則不足以爲戒姑
以近者言之且瀘州楊百行坐經文而舉家

害癩昌郡鮮于坤殘孟子而全家滅亡果報
昭昭在人耳目楊全善亦百行之兄埋字紙
而五世登科李子才葬字紙而一身顯官既
能顧惜陰報豈無可不敬畏哉
戒士子文
聰明正直而依人寧無所擇寬厚忠信而好
義是用相仍故憑有感之精衷曲示無聲之
教化咨爾有衆聽予格言蓋聞富貴在天得
失有命知之者安於自然而罔或控吿昧之
者貪於必得而有所祈求或謂精神交而夢

寐通或謂祭祀豐而神祗格宫殿樓觀務碧
瓦之翬飛陛戟巖廊誇朱欄之雕翠從兹末
務失其本眞不知進退存亡係彼三班四屬
行藏用捨考慈五部六臺既有司存豈容計
取然不可一拘於前定天不可再昧於進修
故修身厲行者未或降之百祥反道敗德者
神亦奪其五福理所著者人弗知之是故運
數冥符而反受其殃灾星顯照而或蒙其吉
造化以之倚伏神明由是乘除凡厥儒流恭
行教法汝等毋欺天遠毋謂神幽毋言暗室

可欺毋道明庭可畏毋凌孤寡毋悔老成毋
取不義之財毋淫非己之色毋厚結他人而
親戚歧路毋義交異姓而兄弟䦧墻毋恃己
長毋攻人短毋傲逸樂毋縱遊畋毋負才名
毋挾官貴毋厚仙釋而薄於父母毋敬鬼神
而慢於師資苟有負於吾言端不逃於天憲
故平生俊彦者屢困於場屋一旦精明者遽
登於鄉書皆有寅縁固非造次世之腹誹心
謗者往往得以藉口人之面譽背毁者攸攸
姑以欺親彼司文衡而豈得以私此權禄籍

而故先有取濟濟多士天其或者臨之巍巍
成功吾則是之取爾播吿中外咸使聞知科
舉取士不止一端要在得人以副衆望一以
陰功孝行爲上次以處己謙和爲賢苦學者
則酬其勞高才者則遂其志傲忽者則未免
黜落輕薄者姑示勸懲文章假之以定其去
留神明司之以公其予奪人不自省明示訓
言嘗謂惟士無能苦學爲能居貧曷富成名
即冨士無分於貴賤人切在於勤勞凡大比
先較德業之短長故有司始定文章之優劣

不可謂前定而不能力學豈可以宿縁而自
怠操修名雖曰士初無士行之寸長身雖曰
儒徒爲儒服之觀美不敬天地不信神明狎
侮老成輕慢前輩違逆父母而逸樂度日怠
忽師長而放蕩無時試不遂則罪有司之不
公榜初張則謂庸流之濫得責人者不能於
責己議人者乃所以議天或恃己之見而遏
人之能或衒己之長而攻人之短或矜所學
而忽略一世或恃一解而輕視衆人立身不
正則以曖昧貪饕爲能用心不剛則以機巧

變詐爲勝較短論長而不從公道奪彼予此
而不恤人言面譽背毁而求苟合於人口是
心非則絶不容於物外貎雖慈祥徒巧言而
美語中情多狠暴好潜賊而陰謀不擇乎友
而交不義之朋不和其室而淫非己之色捨
己田耘人田失云多矣作無益害有益損孰
甚焉預鄉薦者自爲志得意滿不復進修入
省闈者例曰功成名遂直可唾取恃才傲物
挾長欺孤常交貴結援而每誇等流以雙字
片文而蔑無同輩在市道則和合貿易以覬

其所得遇州縣則鬥合争訟以滿其所求不
忠不孝甘心冒法而喜爲非禮非仁直情徑
行而弗顧游畋無度博奕廢時耽飲而自喪
其神逞威而乃敗於德致屢困於場屋安敢
望於榮華況三年初無伏案之功而一旦遂
萌登科之望稍無成直歸之命運纔有力專
務於禱祈不知天憲之難逃深恐人心之愈
惑出處語默之際天必察之進退予奪之間
神所司者豈容倖取不可計求苟有行業之
可書奚患飛騰之不遂邇者營業相傳之後

屢有聲名儒冠世守之家反被黜落不知營
業之子安分讀書無形顏色每見儒冠之後
自恃名族多有驕矜神明公取專激勵於輕
薄之流天道左旋用奬予於淳朴之士若能
自悟晦迹韜光望欲有成勞心苦志曲盡陰
功之事務存忠孝之心返乎上古淳朴之風
無流末劫偷薄之俗自然詩禮傳家科名復
舊謙和處己氣象如初天不負人人宜力學
凡爲士者各宜戒之
老君降生之辰

玉帝御太極之殿修文郞顏公書
清河内傳








