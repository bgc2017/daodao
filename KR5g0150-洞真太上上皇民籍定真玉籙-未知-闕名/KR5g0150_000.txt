








洞眞太上上皇民籍定眞玉錄
青童君請問太上道君曰治心入道科術參
羅各云要妙由之有縁未審令之最要何方
爲勝太上答曰勝理雖多其有最者治心之
要在乎慙愧動心舉目轉體安身常懐慙愧
不忘須㬰心神乃定定則入道此爲最要也
青童君曰何所慙愧而得入道
太上曰心有神識識道可尊尊由无爲而我
有爲爲有有累志願无爲爲无无累不可便
及力進苦遲負累稍至爲此慙愧不離心中

又當思我禀生生由父毋父毋鞠養辛苦劬
勞而我成長學術不深无竒方異法令父母
延命長生不死同得神仙此期未克供養又
虧公𥝠愆過父毋垂憂思慮不精功行怠退
爲此慙愧不離心中又父毋愛念令其雋秀
從師學問智慧通神求得仙聖爲道種人師
友勸勵方便抑揚善誘善接旣錬旣陶而任
欲肆心負違師訓或將成而罷叛正入邪攻
伐師友反道破經罪延尊上禍滅巳身災殃
將至不知攺悛或不自覺悟以僞爲眞苦及

方悔悔无所追爲此慙愧不離中心又君王
賞德搜賢訪羙舉其宗郷㧞其萃𩔗爵禄光
厚宴集綢繆不能竭力盡忠賛宣聖化貪榮
慕勢阿䛕面從佞媚自進抑絶髙明嫉害勝
巳結對連仇災凶賊害毒至不知知不能脫
誤及親友爲此慙愧不離心中又崇道不忘
事親能孝奉君必忠不負幽顯而前身宿障
否病相纒公𥝠口舌誹謗横生或闘訟牢獄
非意而及或執勤守愼清直異羣君上所憎
衆邪所怨或事師敬友徃還身心而遭罹凶

醜惡鬼惡人交牙劫掠懼脅中傷或爲善成
惡捨財致怨盡禮爲佞竭誠爲姦或起立舘
舎繕寫經圖堂宇雖立不得常安篇部雖多
不得披覽公𥝠罣礙風火去失𢡖疾飢寒不
從本志白日空去素願未成一失生道方向
冥冥幽苦煩惱未測還期今欲救之未得要
訣爲此慙愧不離心中心中有神不知慙愧
則馳競遑遑无時得定定由慙愧慙愧旣立
常在心中心中有慙愧俯仰思道思道不忘
須㬰則神明定乎内内定則罪去罪去則福

來福來則成眞眞成則入道入道由慙愧慙
愧則入神也青童曰慙愧在心謹聞命矣請
問慙愧在迹其狀可聞乎太上曰善哉善哉
要矣之問也夫有形則有心有心則有事有
事則有迹有迹則有狀有狀則有言有言則
有法有法則有道有道法可陳矣學士治心
慙慙在内慙愧之迹其狀在外豫𠔃若冬渉
川猶𠔃若畏四鄰是其狀也愼言語懼恿總
也節飮食慮貪饕也衣麄而浄在素潔也居
陋而隱守静篤也恭敬一切避陵辱也不敢

爲先免嫉謗也始終貞信潜化導也進止和
光宻行教也挫銳解紛明道有時也出䖏變
化見神應之縁也各有其法同是慙愧之狀
也青童曰其狀如斯謹聞命矣其法之制又
可聞乎太上曰其法多條各有經誥略而言
之聞一知十也
凡欲定心遵奉三尊道尊經尊備在我師師
法顯隱俯仰順從不得負違違則失定守定
不失當侍師尊瞻聽聲色伏勤无休勞不敢
憚苦不敢辭專志旡迕以死爲期能如此者

心定得生若背師任巳違道越經怨懟狐疑
欺罔幽顯此心不定畏死失生一去難追良
可痛矣
凡欲定心因縁别師守道執經存師不替心
懐慙愧不得從師師巳昇天我不得侍或㳺
化他境我不能隨或依運託終我不能測或
流離困辱飢凍餘方或遭罹公𥝠牢獄閉繫
或枕疾山水隔絶人倫或五災所及死敗殞
亡或毒蟲猛獸林木所傷或遭罹盗賊䧟同
姦羣不能救之皆應慙愧慙愧在心愁煎在

迹不敢逸樂不敢安寧不敢歌𥬇不敢榮華
當清嚴堂室禁隔雜人燒香然燈晨夕朝禮
誦詠師經思行師法肅肅慓慓戰戰兢兢麄
食服氣敝布衣裳動止首過謝罪存神行善
請福建德立功開度一切教化愚蒙孜孜不
倦翼翼无休非師之言口不敢說非師之服
身不敢披非師之志心不敢存非師之居居
不敢住能如此者得慙愧之法也
凡欲定心當受上皇民籍定眞玉籙此籙至
要爲學之先先能定心仙名乃定定仙名者

由此籙焉是三天正一先生所佩以定得仙
之名傳於玉帝三十九眞西王毋上元夫人
清靈眞人五岳眞仙各一通受之千年聽傳
三人若有金名玉字奏札青宫者百年之内
可得三傳盟用金人玉龍各一枚青布三十
二尺以誓北帝師及弟子各齋九日北向告
盟而傳籙也不受此籙仙名不定雖學諸經
功德不就爲魔所試不能得仙得仙之人皆
先受此籙以青紋囊盛佩肘下男左女右常
以在身唯浴乃脫他悉勿解敝壊更治啓告

攺易去失輸罰齋懴三年三十六月日限足
竟乃得啓告佩之如先三失不得復受彌加
慙愧冀後生有縁耳
定眞玉籙自然之文出乎无始終乎无終大
劫一攺得道之眞積功累德必佩斯文名入
其中身受其炁是爲眞眞不可毀矣大劫未
周其間小劫功德怠者身名俱退必失斯文
亦不值仙功進德精得文无失保爲種人不
退不減若功德智慧輕重不同二十四萬之
外又有十二萬人合三十六萬一劫之所成

也功德微薄不入三十六萬便後劫爲期耳
此劫之人精進勇猛乃得入此三十六萬限
中一名白簡青籙皇民籍籙白金爲簡青玊
爲字也





洞眞太上上皇民籍定眞玉錄











