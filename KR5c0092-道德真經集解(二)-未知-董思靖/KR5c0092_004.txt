










道德眞經集解卷之四短八
後學董思靖集解
治人事天莫若嗇
嗇音色乃嗇省精神而有歛藏貞固之意
學者乆於其道則心廣氣充而有以達乎
天德之全所謂至誠爲能盡己之性而後
能盡人之性乃至與天地參矣蓋天人一
理了無間然孟氏云存心養性所以事天
是也
夫惟嗇是以早復早復謂之重積德

重去聲再也○文公曰早復者言能嗇則
不遠而復重積德者言先已有所積復養
以嗇是又加積之也如修養者早覺未損
失而便嗇之也
重積德則無不克無不克則莫知其極
惟德可以勝物故已私盡克則其分量不
可窮極矣
莫知其極可以有國
德量如此則可以兼容天下矣
有國之母可以長乆

民之附德猶子慕母蓋國之本在身身有
其道則可長乆若以身爲國則母即雌一
之根柢而性命之常雖生死不能變故曰
長乆
是謂深根固柢長生乆視之道
柢丁計切○御註曰與天地爲常故能長
生與日月參光故能乆視○文定曰以嗇
治人則可以有國以嗇事天則深根固柢
古之聖人保其性命之常不以外耗内則
根深柢固而不可拔雖長生乆視可也蓋

治人事天雖有内外之異而莫若嗇則一
也○程伊川曰修養之所以引年國祚之
所以祈天永命常人之至於聖賢皆工夫
到這裏則有此應矣
右五十九章(河上名守道此章明用嗇之道治人則國祚延)
(事天則壽長乆)
治大國若烹小鮮
烹普庚切煮也鮮音仙魚也謂不可撓也
以道莅天下者其鬼不神非其鬼不神其神
不傷人非其神不傷人聖人亦不傷民夫兩

不相傷故德交歸焉
莅力至切臨也所感之機莫不由我是以
聖人無爲而人各安其自然外無所求内
無所畏則陰陽和而萬物理故鬼亦無所
用其神非其鬼之不神其神不傷乎人非
神不傷人以其聖人不傷於民所以鬼神
莫不感其德化惟兩者交悦衆德交歸乃
爲至德之治矣列子之論聖治至於物無
疵癘鬼無靈響亦此意也○文公曰若是
王道修明則此等不正之氣都消鑠了

右六十章(河上名居位此章明用道則德交歸)
大國者下流
如江海必處衆流之下也○文定曰天下
之歸大國猶衆水之趨下流也
天下之交天下之牝牝常以靜勝牡以靜爲
下故大國以下小國則取小國小國以下大
國則取大國故或下以取或下而取
牝婢忍切釋畜母也牡音某畜父也大國
以下及或下以取之下音暇自上而下也
小國以下及或下而取之下如字上聲本

在物下也交謂交會而歸聚也牝者雌靜
柔下之德牡者雄動彊高之屬靜以攝動
柔之勝彊事物皆然則靜而下乃常勝之
道故爲衆之所歸即守雌爲天下谿之義
也以取者大國能下則終取小國而兼有
之而取者小國能下則爲大國所取悦而
容受之終則大國之民且樂歸之如西伯
善養老而盍歸乎來之類○葉夢得曰取
之爲言得其所欲之謂也○黄曰大國下
小國湯事葛也小國下大國句踐事吴也

大國不過欲兼畜人小國不過欲入事人兩
者各得其所欲故大者宜爲下
其所以爲下者不過欲畜人事人耳初非
計利而後然也故欲兩者各遂其理事之
所安則大者宜能下使小者自歸之矣易
於大有之後必繼之以謙者乃所以全其
大也
右六十一章(河上名謙德此章明以德下人人交歸之清源)
(子曰身則國之象也身之虚而萬物至心之無而和氣歸所謂守雌抱一)
(則是陽下煉陰化爲純陽乃無爲之妙也此亦一義)

道者萬物之奥
奥於到切釋文云室之西南隅曰奥謂深
邃如堂奥也蓋道體混然其大無外萬物
莫不藴於其中而資給焉其小無内亦莫
不皆在萬物之中而不可見故西昇經云
道深甚奥虚無之淵
善人之寳不善人之所保
人雖不善然亦莫不賴於道以有生故是
所保也○温公曰善人守而用之不善人
亦依於有道以自安

美言可以市尊行可以加於人人之不善何
棄之有
行去聲蓋人莫不有是性雖下愚不能無
道心則道豈遠人哉故至美之言市人所
可共知至尊之行人人皆所與能苟或有
人朝爲不義使夕聞大道則妄盡性復雖
欲指其不善不可得也是又安可棄哉惟
善救之而已此不善人之所保也
故立天子置三公雖有拱璧以先駟馬不如
坐進此道

先悉薦切拱璧合拱之璧美玉之大者駟
馬者四馬爲乘共駕一車也古者朝聘有
贄幣之禮謂將進駟馬則以拱璧爲先導
也雖天子三公以勢爲貴拱璧駟馬以物
爲貴亦不若安然坐進此道之爲貴也道
乃人之所固有則良貴也而三公拱璧是
有命焉不可幸而致也人當致勉於性分
之所固有而於外物之儻來者何足貴哉
古之所以貴此道者何不曰求以得有罪可
以免邪故爲天下貴

問所以貴此道之意蓋謂不求於外而求
之在我則是求而有益於得也夫有志於
道則無惡矣惟不假他求而自得故出乎
禍福之外又爲有人災之所能及乎此所
以爲天下貴或曰求以得則善人之寳有
罪可以免則不善人之所保也
右六十二章(河上名爲道此章言道爲天下之至貴也)
爲無爲事無事味無味大小多少報怨以德
夫涉於形則有大小係乎數則有多少大
小之辨多少之分此怨之所由起也惟道

非形數而上聖與之爲一爲出於無爲事
出於無事而味乎無味故含大虚於方寸
而不以纖芥私欲自累會萬有於一眞而
不爲高下外境所遷是以物各付物事各
付事而大小多少一以視之則愛惡妄除
聖凡情盡亦奚怨之可報哉惟德以容之
而已且使夫人之意也消譬如天地之無
不覆載而化育之也然此則在常人之所
最難惟切問近思漸而修之則亦可到其
地矣下文乃修以求至之方也

圖難於其易爲大於其細天下之難事必作
於易天下之大事必作於細
夫道之在於起居食息之間而不遺可謂
易矣及其至也惟聖人爲獨能可謂難矣
當思慮未發之中而漠然無朕可謂細矣
而其充周也雖天地莫能窮其量可謂大
矣故漸修而無一行之不謹及其德成則
與聖人而同能謹微而無一毫之不盡至
全乎道體則與天地而同量惟能愼於其
始而毋忽於其終則難者可以成大者可

以全矣若以怨言之則人之怨亦莫不由
小以成大及乎怨愈深而忘愈難茍能於
起處照徹根原則當下寂然矣
是以聖人終不爲大故能成其大
學者固當弘毅以立其志然最不可先存
爲大之心苟存是心則必有躐等自矜之
患適所以障道是不能爲乎無爲事乎無
事味乎無味矣惟聖人爲能無我故其心
常小所以能成其大
夫輕諾必寡信多易必多難

惟其粗而不精故言之不訒而行必不符
忽易之心生其於道必難至矣
是以聖人猶難之故終無難矣
聖人生知安行固不待勉而後能然豈忽
之乎哉蓋德量平等齊小大一多少無所
不謹無所不難故終無難濟之事也此又
致勉乎學者不可有一毫忽易之心則爲
之勇守之固愼終如始故亦無難矣
右六十三章(河上名恩始此章明聖人得道之大全也)
其安易持其未兆易謀其脆易泮其微易散

爲之於未有治之於未亂
脆此芮切脆嫩易斷貌謂嗜欲未堅也泮
冰釋貌此亦承上章之意謂存之於未萌
之時則渾乎自然矣故曰易持易謀察之
於始萌之際則不遠而復矣故曰易泮易
散未有乃無思無爲之時也未亂乃方行
而未汨之時也爲之治之於此時則無所
用力而功成矣然理由頓悟乘悟頓消行
非頓成漸修乃至故下文則養德之事也
合抱之木生於毫末九層之臺起於累土千

里之行始於足下
此設諭之辭也謂當志立乎事物之表而
敬行乎事物之内致知力行趨實務本不
遺於細微不忽於卑近修以縝密養以悠
乆則庶乎小者可以大下者可以高而遠
者可以到矣然於此苟有一毫謀利計功
之心先入則於道反爲無補故下又歷陳
之也
爲者敗之執者失之是以無爲故無敗無執
故無失民之從事常於幾成而敗之愼終如

始則無敗事矣
幾平聲蓋天理精微智力之私無與焉故
用意者有爲少懈者敗事惟守之以自然
則眞積力乆而德自成矣
是以聖人欲不欲不貴難得之貨學不學復
衆人之所過以輔萬物之自然而不敢爲
夫道無欲也所謂欲者求其在我而已不
欲外物之爲貴也無爲眞學也不以博溺
心之爲學也但反其衆人情欲之過以復
其初耳蓋此道初非外求而聖人亦不能

爲物作則也且夫萬物莫不有箇自然之
道聖人惟順其性命之理而立教以左右
之使適乎中而已不敢别有益生助長之
爲也
右六十四章(河上名守微此章贊聖人無爲之學以怯有爲)
(有執之失)
古之善爲道者非以明民將以愚之
民可使由之不可使知之蓋不先天以開
人反朴之謂愚
民之難治以其智多故以智治國國之賊不

以智治國國之福知此兩者亦楷式
兩者謂用智與不用智也知乎此亦可以
爲楷模法式矣
能知楷式是謂玄德玄德深矣遠矣與物反
矣然後乃至大順
人能知此其德可謂玄矣雖以小智近情
察之若相反然然反於物乃順於道則其
爲順也大矣
右六十五章(河上名淳德此章明用智啓姦之惑示玄德大)
(順之規此老子逆知世變之必至其有憂患之心乎)

江海所以能爲百谷王者以其善下之故能
爲百谷王是以聖人欲上人以其言下之欲
先人以其身後之是以處上而人不重處前
而人不害是以天下樂推而不厭以其不爭
故天下莫與之爭
善下言下之下音暇樂音洛○御註曰屯
初九曰以貴下賤大得民也蓋得其心也
處上而人不重則戴之也懽處前而人不
害則利之者衆若是則無思不服故不厭
也○聖人隨時趨變以道豈計利哉亦德

之謙而已矣德下之則形上矣德後之則
形先矣楊雄曰自下者人高之自後者人
先之故天下樂推戴而無厭斁之心此天
道不爭之德也
右六十六章(河上名後己此章明善下不爭之德)
天下皆謂我道大似不肖夫惟大故似不肖
若肖乆矣其細也夫
夫音扶若有所肖似則亦同於一物何足
以爲大○西塘鄭俠曰道大而物小人之
營營而卒乎小者累於物也元者善之長

而至於大之謂也至而不知其爲大則同
乎道而與世俗不相似故天下皆謂我道
大似不肖
我有三寳寳而持之一曰慈二曰儉三曰不
敢爲天下先夫慈故能勇
仁者必有勇也
儉故能廣
守約而施博也
不敢爲天下先故能成器長
長上聲後其身而身先故卒爲有物之長

乾之出庶物亦必曰見羣龍無首吉是三
寳皆與世俗不肖似乃所以爲大也
今捨其慈且勇捨其儉且廣捨其後且先死
矣
捨其本而徇其末則易以窮故剛彊夸大
好進者皆死之徒也
夫慈以戰則勝以守則固天將救之以慈衛
之
夫慈者生道之所以流行乃仁之用也故
爲三寳之首稱以慈御物物亦愛之如慕

父母雖爲之效死不辭是以戰則勝守則
固故曰仁者無敵於天下也苟或人有所
不及天亦將以慈而救衛之蓋出乎爾反
乎爾而天道好還常與善人故也○文簡
曰去邠而岐周以興是其救也
右六十七章(河上名三寳此章明道體至大而用以慈)
善爲士者不武
不尚力也
善戰者不怒
不得已而戰非出於人欲之私

善勝敵者不爭
惟無爭之之心故能勝彼之爭貪先動者
必敗
善用人者爲之下
德之謙下則人樂與吾爲用蓋心誠而願
服其勞也
是謂不爭之德是謂用人之力是謂配天古
之極
惟其不爭而爲下則去智與故循天之理
乃與天同德○温公曰德與天合自生民

以來無以加也
右六十八章(河上名配天此章標四善以表合天之德)
用兵有言吾不敢爲主而爲客不敢進寸而
退尺是謂行無行攘無臂仍無敵執無兵
行上如字下户剛切○文定曰造事曰主
應敵曰客進者有意於爭退者無意於爭
惟無意於爭則雖用兵與不用均也故難
進而易退雖在軍旅之間如無行陣之可
行無臂可攘無敵可因無兵可執而亦安
有用兵之咎哉

禍莫大於輕敵輕敵則幾喪吾寳故抗兵相
加哀者勝矣
幾平聲喪去聲失也抗舉也○文定曰旣
以慈爲寳故輕敵則輕戰輕戰則殺人是
喪其所慈矣兩敵舉兵相加而吾出於不
得已則有哀愍殺傷之心哀心見而天人
助之雖欲不勝不可得矣
右六十九章(河上名玄用此章假用兵以明道而貴在於守)
(慈也或云若以人身言之則邪念多於敵國利欲勝於鋒銛蓋亦寡欲以)
(至於無欲以全其所寳乎)

吾言甚易知甚易行而天下莫能知莫能行
性本固有人所同然指此示人宜若無難
知難行之事然天理渾然茍差之一毫則
謬以千里以其非計度之所能明故用意
者過之忘懷者不及所以莫能知以其非
步驟之所能至故邀近功者好捷徑力不
足者廢半塗所以莫能行
言有宗事有君
言者道之詮事者道之迹不言之教事於
無事乃其宗與君乎此沉言滯迹者之所

以莫能知莫能行也
夫惟無知是以不吾知也
文定曰古之聖人無思無爲而有漠然不
自知者存焉此則思慮之所不及是以終
莫吾知也
知我者希則我貴矣
温公曰道大故知之者鮮
是以聖人被褐懷玉
御註曰聖人藏于天而不自衒鬻○清源
子曰被褐則和光同塵懷玉則抱道藴德

文簡曰褐者日用之不可無舉世之所共
也玉者至貴之貨我所獨有也知我者希
固足以見吾道之上矣而聖人不以自異
也故其聖而不可知之妙亦何嘗不顯諸
日用共由之間蓋以期乎人之皆能也此
孔子所謂吾無隱乎爾者也
右七十章(河上名知難此章明道至易知易行而忽之則至難)
知不知上矣不知知病矣
惟其眞知則與道爲一故不滯於知此德
之上也若夫不到眞知之地而自己謂之

知則必以文滅質以博溺心欲彊知之乃
德之病也
夫惟病病是以不病聖人之不病以其病病
是以不病
夫惟知其病之爲病是以不落於病也聖
人則生而知之本自不病不待病其病然
後至不病之地所謂以其病病者乃以其
病病之藥示乎學者使之病其彊知之病
而了悟眞知以遣其病則藥病齊祛能所
俱泯始知從來元自不病則與聖人同矣

右七十一章(河上名知病此章謂眞知則契理執迷則成病)
民不畏威則大威至矣
夫人自有至大至剛者充塞乎天地實高
明光大赫然物莫能加此所謂大威也惟
人梏於形器之私溺於衆妄之迷畏生死
憚得喪於是萬物之威雜然乘之故終身
惴慄有是大威而不自知也苟誠知之一
生死齊得喪勇往直前力行不顧則此大
威燁然見前矣
無狹其所居無厭其所生夫惟不厭是以不

厭
狹胡夾切隘也厭於艶切棄也無當作毋
居者性之地居天下之廣居則與太虚同
其體矣生者氣之聚含太一之至精則與
造化同其用矣惟曲士不可以語道茍不
溺於小術而實諸所無以自狹其居則必
棄有著無而蔽於斷滅以厭其所生矣是
以告之以無狹無厭使學者知夫性者氣
之帥而其大無量當擴而充之以全其大
生者道之寓而其用不窮當葆而養之以

致其用則養氣全生盡性至命而不生厭
慕之心所以體無非彊無而無非頑也長
生非貪生而生非礙也夫如是則生與道
居而道亦未嘗厭棄於人矣
是以聖人自知不自見自愛不自貴故去彼
取此
見賢遍切顯也去上聲自知則返照無畏
而不狹其居自愛則絶外嗜欲而不厭其
生惟自知自愛所以居之安也而不自見
以矜能不自貴以賤物故無知之之見忘

愛之之心也○文定曰雖自知之而不自
見以示人雖自愛之而不自貴以眩人蓋
恐人之有厭有慕也此心未忘則猶有畏
也畏去而後大威至矣是以去彼自見自
貴者而取此自知自愛者然聖人動靜皆
天理無去取此開教引凡之說也
右七十二章(河上名愛己此章祛妄惑以全眞也)
勇於敢則殺勇於不敢則活此兩者或利或
害天之所惡孰知其故是以聖人猶難之
惡去聲剛彊者死之徒勇於此則殺也害

也柔弱者生之理勇於此則活也利也此
乃必然之定理也或有時而返常故云或
利或害然彊梁者殺之徒實爲天之所惡
也今偶然而未受其禍孰能知其故哉是
以聖人猶難之列子曰迎天意揣利害不
如其已是也雖然要其終而盡其變則未
始少失故下文歷陳之○温公曰聖人於
天道亦不敢易言之
天之道不爭而善勝
温公曰任物自然而物莫能違

不言而善應
天何言哉四時行焉其於福善禍淫之應
信不差矣
不召而自來
神之格思本無向背如暑往則寒來夫豈
待召而後至哉
坦然而善謀
御註曰德行常易以知險
天網恢恢疏而不失
蓋要終盡變然後知其雖廣大而微細不

遺也失或作漏
右七十三章(河上名任爲此章告人當勇於道不當勇於力)
(繼明天道之自然而末又戒以天網之不漏使人信之無疑也)
民常不畏死奈何以死懼之若使民常畏死
而爲奇者吾得執而殺之孰敢
文定曰政煩刑重則民無所措其手足故
常不畏死雖以死懼之無益也苟民安於
政則常樂生畏死或有詭異亂羣者吾然
後執而殺之孰敢不服哉
常有司殺者殺而代司殺者殺是代大匠斲

夫代大匠斲希有不傷其手矣
文定曰司殺者天也理也方世之治而詭
奇亂羣之人恣行於其間則天之所棄也
因而殺之則是天殺之非我也否則是代
司殺者殺矣夫代大匠斲則傷其手代司
殺者殺則及其身矣○程伊川謂德未成
而先以功業爲事者有類乎是
右七十四章(河上名制惑此章謂君無爲則民知自勸之方)
(○右史張耒曰夫物不患無殺之者萬物泯泯必歸於滅盡而後止則常)
(有司殺者殺矣竊司殺之常理而移之以行其畏非徒不足以懼物而亦)

(有所不及者然則操政刑死生之柄驅一世之民使從之殆非也)
民之飢以其上食税之多也是以飢民之難
治以其上之有爲也是以難治
御註曰賦重則民不足政煩則姦僞滋起
人之輕死以其生生之厚也是以輕死
御註曰矜生太厚則欲利甚勤放僻邪侈
無不爲矣○文定曰上以利欲先民民亦
爭厚其生雖死而求利不厭
惟無以生爲者是賢於貴生也
温公曰外其身而身存也

右七十五章(河上名貪損此章戒有爲之弊惟忘其生則可)
(以全生也王弼註謂此章疑非老子所作)
人之生也柔弱其死也堅彊草木之生也柔
脆其死也枯槁故堅彊者死之徒柔弱者生
之徒
文定曰冲氣在焉則體無堅彊之病至理
存焉則事無堅彊之累矣
是以兵彊則不勝木彊則共故堅彊居下柔
弱處上
共如字謂人共伐之也列子云兵彊則滅

木彊則折是矣夫物之精者常在上而粗
者常在下其精必柔其粗必彊理勢然也
而天下亦未有剛彊而能居人上者莊子
曰以懦弱謙下爲表是○也達眞子曰善
勝敵者不爭皆意不在於彊也木之彊大
則人必共伐之兵以柔弱致其勝木以柔
弱致其存是以堅彊可居其下而柔弱可
處其上也人之立性固不異此
右七十六章(河上名戒彊此章言用柔弱可以保冲和之氣)
天之道其猶張弓乎高者抑之下者舉之有

餘者損之不足者補之天之道損有餘補不
足人之道則不然損不足以奉有餘
天道無私常適乎中故滿招損謙受益時
乃天道○葉夢得曰張弓者挽之而後發
是亦歛之於己而後施之於物者也以平
正爲主調和爲常故與天道同此其高下
抑揚有餘不足無不中其節者其取之不
在外也蓋出於自然故無私而均人則反
是而不求於内是以每損人之不足以奉
己之有餘蓋出於使然故多私而不均○

開元註引損上益下爲益損下益上爲損
二一卦之義亦明
孰能損有餘而奉不足於天下者其惟道乎
是以聖人爲而不恃功成不居其不欲見賢
邪
惟有道者爲能爲天之所爲亦不恃其爲
不居其功若使爲而恃功而居則賢見於
世矣賢見於世則是以有餘自奉也
右七十七章(河上名天道此章明道之用中正而無私惟觀)
(天之道知之而聖人則與之同也)

天下莫柔弱於水而攻堅彊莫之能勝以其
無以易之也
以其善下柔弱之性不易故不失己而能
勝物
柔之勝剛弱之勝彊天下莫不知而莫之能
行
觀水可喻則事近而理明豈難知哉惟信
道不篤所以莫能行
是以聖人言受國之垢是爲社稷主受國之
不祥是爲天下王

温公曰含垢納汙乃能成其大
正言若反
正言合道若反於俗蓋反於小智之近情
乃合於大道之至正
右七十八章(河上名任信此章言柔弱能容則爲物所歸也)
和大怨必有餘怨安可以爲善
夫怨生於妄覺妄即眞怨亦何有今不治
其本而欲和其末則外雖和而内未忘是
有餘怨也豈足爲善哉若徹見根本則眞
忘寂然矣

是以聖人執左契而不責於人
夫契有左右所以爲信而息爭聖人與人
均有是性人惟執妄馳騁於爭奪之場故
惑於大怨而迷其本曾不知眞性之無妄
也是以聖人惟抱此本然之正性雖不求
悟於人而人感其化及乎妄盡怨釋亦莫
不廓然自得以還其固有之善而合於正
矣亦如右契之合左豈待責之乎哉左契
者猶言性之先覺也○清源子曰古者結
繩而治破木以爲契君執其左臣執其右

契來則合所以取信
故有德司契無德司徹
有德者不言而信乃無爲而民自化猶執
契也徹者通也彼無德者乃欲人人而通
之故汲汲於和怨也
天道無親常與善人
清源子曰契之無私亦猶是也惟合者得
之○黄曰然爲善者非特無求於人亦無
求於天惟任其自至而已
右七十九章(河上名任契此章明息妄在於復性皆無爲之治也)

(治也)
小國寡民使民有什伯之器而不用也
人稀務簡君無事於尚賢而民各安其性
分之天使有材器堪爲什夫伯夫之長者
亦不求用於世矣蓋當文勝欲弊之時人
好自用而夸大於外故舉此以諭太古之
治而勸之以務内之學也
使民重死而不遠徙
遂性無求故安土而不遷
雖有舟輿無所乘之雖有甲兵無所陳之使

民復結繩而用之
不競利不紛爭故復結繩可也
甘其食美其服安其俗樂其業
内足而外無所慕也惟樂於内則無入而
不自得故雖疏惡隘陋亦自以爲甘美安
樂蓋其樂以道不以物也
鄰國相望雞犬之聲相聞民至老死而不相
往來
望音亡與冠蓋相望義同惟無欲無求故
如此

右八十章(河上名獨立此章明安性分則無所企求)
信言不美美言不信
信則爲實而合道故不必美美則爲觀以
悦人故未必信
善者不辯辯者不善
文定曰以善爲主則不求辯以辯爲主則
未必善也
知者不博
一以貫之何事於博
博者不知


溺於博者未必知道
聖人無積旣以爲人己愈有旣以與人己愈
多
爲于僞切助也聖人當體即一一亦不立
何積之有蓋無藏於中無交於物泊然純
素無私而已故施其德以爲人而我未嘗
費推其道以與人而一無盡也○曹曰體
虚而善應
天之道利而不害聖人之道爲而不爭
文定曰勢可以利人則可以害人矣力足

以爲之則足以爭之矣能利能害而未嘗
害能爲能爭而未嘗爭此聖人與天爲徒
所以大過人而爲萬物宗者也
右八十一章(河上名顯質自三十八章至此凡四十四章爲)
(下篇此經二篇通明道德之㫖首立可道可名爲設教之宗元次標上德)
(下德述因時之澆樸此章寄信美以彰言教論善辯以戒修行述知博以)
(示迷悟陳無積以教亡遺假有多以暢法性合天道以論聖人欲使學者)
(造精微於理性之中忘筌蹄於言象之表故能悟教而忘教以是終焉此)
(蓋叙述者之大㫖也)
道德眞經集解卷之四












六爻重而大易之全體微三傳作而春秋
之初意泯河上公分章定句而老子混成
之道散夫道不可言聖人欲發人之覆使
知天地之大全無言而不可得也是經詣
道之大途學者即此而求自知歸矣迨河
上公諸人參錯己見註脚紛然或者始有
多歧亡羊之嘆圭山之集註豈非欲覺冥
途於晦蝕之中方執塗人之見而問吾故
廬者耶使其由是而之可直參老子混成
之㫖矣余嘉其用志勤立言正而贊一註

脚云寳祐丁丑蒲節天台謝□跋
昔孔子無常師故萇弘師襄老聃郯子之
徒皆嘗問焉然觀其語南宫敬叔獨以禮
樂之原道德之歸屬之老聃則聃豈萇弘
而下所可比耶其所以責原壤者以學老
氏而差於老氏固無貶也雖然孔子以實
有爲理老子以虚無爲道孔子以太極兩
儀四象八卦爲生生之本老子謂道生一
一生二二生三三生萬其數亦異孔子欲
人知道之無物不有無處不在無時不然

老子欲人求是道於天地萬物之始蓋道
一也而隨人所指有不同數一也在人所
用有不同其不同者固不可以强同也至
其見素抱朴少私寡欲以治心載營魄抱
一綿綿若存以治身以重爲輕根以靜爲
動根不矜不伐不爭以應物無爲無欲去
泰去甚以治國家天下雖聖人不能違也
是以谷神玄牝程子取焉養氣之說朱子
取焉吾黨其可輕議之哉圭山董道士所
註老子道德經集古今諸家之善以發明

宗㫖雖修煉家自附於老子者本末先後
亦有辨焉其用工深而有助於老子之教
多矣覽者毋忽寳祐丁巳年夏前恩平假
守黄必昌京甫序






