










道德眞經集解卷之二短六
　　　　後學董思靖集解
孔德之容惟道是從
　孔甚也謂盛德也德乃道之所以形見者
　自是推之則凡衆有之容皆道之見於物
　謂從道中出也
道之爲物惟恍惟惚
　有無不可定指之也
惚兮恍兮其中有象恍兮惚兮其中有物窈
兮冥兮其中有精其精甚眞其中有信

　此無狀之狀無象之象也冥冥之中獨見
　曉焉無聲之中獨聞和焉於至無之中而
　眞一之精湛然獨存感之即應豈非信乎
自古及今其名不去以閲衆甫吾何以知衆
甫之然哉以此
　文定曰古今雖異而道則不去故以不去
　名之惟未嘗去故能以閱衆甫之變也甫
　美也雖衆甫之變日逝而不停然甚眞之
　精常存而不亡聖人知萬物之所以然者
　亦以能體此道故也

　　　右二十一章(河上名虚心此章明至/道之眞得萬物之常也)
曲則全
　上聖即心而即道或曲或直惟義所在莫
　非全乎道也苟處時之變則曲身以全道
　惟能曲則不忤於物内以全身外以全物
枉則直
　枉乃所以爲直尺蠖之屈以求伸也
窪則盈
　窪爲瓜切埳也如地之窪下則水滿之蓋
　謙受益也

弊則新
　闇然而日章也
少則得
　道一而已得一則無不得矣故於至約之
　中而是體之全是用之妙罔不具焉
多則惑
　凡事多端則惑
是以聖人抱一爲天下式
　此隨時趨變以道而在乎以謙約爲主故
　聖人惟抱一以爲天下古今之準的所謂

　抱一則全體是道也
不自見故明不自是故彰不自伐故有功不
自矜故長夫惟不爭故天下莫能與之爭
　見形甸切顯也此教學者養德之方也蓋
　抱一則無我若更自見自是自伐自矜則
　是我見未忘又鳥可以言一哉惟至於無
　我之地則自然光明盛大愈乆愈新心法
　雙融人我俱泯何爭之有
古之所謂曲則全者豈虚言哉誠全而歸之
　蓋老子述而不作所謂曲則全等語皆古

　文也此申其言之不妄者勸之深也使學
　者果能盡其曲枉之道則道之大全實皆
　歸諸己矣道乃人之固有故云歸言復其
　初也夫如是則其爲直與盈者大矣
　　　右二十二章(河上名益謙此章示柔/順之謙全成和之德也)
希言自然
　經云聽之不聞名曰希聖人言出於希皆
　由其自然故乆而不窮○温公曰有道者
　不言而信故曰自然
故飄風不終朝驟雨不終曰

　飄風者狂疾之風驟雨者急暴之雨此陰
　陽擊搏忽然之變也然終不能勝清寧之
　自然故不能乆自旦至中爲終朝自旦至
　暮爲終日
孰爲此者天地天地尚不能乆而況於人乎
　茍反常則非自然雖出於天地亦不能乆
　況於人乎然天地亦不能無反常之時則
　人亦豈能免於失哉
故從事於道者
　惟從事於自然之道者其心有常乃能體

　道之所爲故樂與而善誘無所不同之也
道者同於道
　此安行者之事然上聖生知猶資學以成
　其道所以德不孤必有鄰是故同於道矣
德者同於德
　此利行者之事學知而必求以有得於己
失者同於失
　此勉行者之事謂人之氣禀茍或失於偏
　然其性則未嘗少異故亦與之同而化之
同於道者道亦得之同於德者德亦得之同

於失者失亦得之
　雖因其所禀之殊而所入不得不異然苟
　能同而化之及其得則成功之一也
信不足有不信
　惟自信之誠不至故因其失而疑之是以
　有不信之患茍不信矣雖與之同亦不能
　化之也必深造自得者然後安然於不疑
　之地
　　　右二十三章(河上名虚無此章明自/然之道可以常乆然至)
　　　(易而守難故天地之大苟失其常亦/不能乆況於人乎其於人也性固同)

　　　(而氣禀則異或梏於形氣之私者則/失其自然之性然而性未嘗失也惟)
　　　(在乎先覺者善方便以覺之同其事/以攝之則可以復其本然之自然矣)
　　　(莊子云彼且爲無崖亦與之爲無崖/達之入於無疵是也此聖人大同之)
　　　(德無私之教所以順其自然曲成而/不遺也惟終於自暴自棄者不與焉)
跂者不立跨者不行
　跂去智切與企同跨者跨其兩端也○温
　公曰違性之常而心有所屬故不能兩存
自見者不明
　自顯者終不明
自是者不彰

　蔽於己是者夫誰信之哉
自伐者無功
　自誇其勞者人不以爲功
自矜者不長
　眩其能則不可以乆
其於道也曰餘食贅行物或惡之
　贅專稅切附餘之肉也行下孟切惡去聲
　○温公曰是皆外競而内亡者也如棄餘
　之食適使人惡附贅之形適使人醜
故有道者不處也

　處上聲謂不處心於此視若脱然也
　　　右二十四章(河上名苦恩此章謂主/一者足於内而不矜於)
　　　(外/也)
有物混成先天地生
　先悉薦切夫道混然成體自古固存而兩
　儀由之以生物即道之爲物之物也
寂兮寥兮獨立而不改周行而不殆可以爲
天下母
　寂然無聲也寥邈無形也以其體則卓然
　無所對待而不變不遷以其用則周匝運

　行而不危不殆此蓋即本然之全體而有
　流行生育之妙用焉母者生生之本也不
　可指爲一物故贊之以寂兮寥兮又非溺
　於空寂故兼體用而言獨立周行而生物
　也不測矣
吾不知其名字之曰道彊爲之名曰大
　彊上聲此實無得而名焉
大曰逝
　逝往也謂往被於萬物也
逝曰遠

　無往不周
遠曰反
　極其遠則其大無外反而求則其小無内
　蓋遍乎萬物而未嘗離本故也
故道大天大地大王亦大域中有四大而王
居其一焉
　夫道超乎天地有形之先故章首云先天
　地也而亦未嘗不在乎天地有形之中故
　復云域中有四大也若由道言之則天地
　與王皆不足言其大矣然道亦豈外是三

　者而别爲一物哉故即域中而言則世人
　惟知是三者之大而不信道大是故云耳
　初非謂道亦域中之一物也學者不可以
　辭害意申言而王居其一焉者謂人者天
　地之心而會乎道所以潜天而天潜地而
　地凡於萬物之中靈秀者莫出乎人而王
　統之故也
人法地地法天天法道道法自然
　法者相因之義也故語其序則人處於地
　形著而位分地配乎天而天猶有形道貫

　三才其體自然而已謂推其相因之意則
　是三者皆本於自然之道蓋分殊而道一
　也故天在道之中地在天之中人在地之
　中心在人之中神在心之中而會于道者
　也是以神藏于心心藏于形形藏于地地
　藏于天天藏于道　文定曰使人一日復
　性則是三者人皆足以盡之矣
　　　右二十五章(河上名象元此章/贊道大而自然也)
重爲輕根靜爲躁君是以君子終日行不離
輜重

　重直用切輕起政切寡謀之類躁早報切
　離去聲輜莊持切大車也君子之道以靜
　重爲主不可須臾離也如輜車之重不敢
　容易其行
雖有榮觀燕處超然
　觀古亂切處上聲夫榮觀在物燕處在己
　惟不以物易己故遊觀榮樂無所係著而
　超然自得於物外也
如何萬乘之主而以身輕天下輕則失臣躁
則失君

　乘去聲身輕如字謂萬乘之尊不可縱所
　欲之私而不顧天下之重也輕則妄動故
　失助於臣躁則擾民故失其爲君之道或
　云君輕則失助於臣臣躁則失任於君矣
　　　右二十六章(河上名重德此章言靜/重然後可以爲有物之)
　　　(主或曰近取諸身則心爲君氣爲臣/輕則心妄動而暴其氣躁則氣擾亂)
　　　(而反動其心蓋君爲民物之主心爲/一身之主所當靜重則無爲而成功)
善行無轍迹
　行下孟切輪輾地爲轍夫與道爲一何迹
　之有

善言無瑕謫
　瑕下家切玼病也謫直革切過也惟和以
　天倪故無口過
善計不用籌策
　道一而已總括萬有
善閉無關楗而不可開
　楗其偃切拒門木也横曰關竪曰楗無門
　無房四達皇皇而天地之大亦不能出乎
　其外是謂善閉
善結無繩約而不可解

　妙本湛然不爲法縛不求法脱堂堂密密
　了無間然所謂不可須臾離也苟溺於刻
　意尚行執言滯句用心計度以求道而不
　達方便之門則反爲教相所縛故不能徹
　見萬法根元矣所謂善者無爲而已
是以聖人常善救人故無棄人常善救物故
無棄物是謂襲明
　夫救人於危難特救其形耳而且未必能
　博豈足爲善哉惟彼方執著有爲迷其性
　於暗蔽之中而我以兼容之量容之以先

　覺之明覺之使彼之天光自發如明燈之
　傳襲無盡而在我者旣以與人己愈多則
　其明亦何限量哉○葉夢得曰常之爲言
　無時而不然也
故善人不善人之師不善人善人之資
　謂因其不善而教之使善乃所以爲善救
　也則是資其不善者以爲吾施教之地矣
　○林東曰因其不善而不爲之是可資也
不貴其師不愛其資雖智大迷是謂要妙
　夫道之要妙非教能到故至於不貴不愛

　之地則知無我人雖大智而莫測蓋能所
　俱忘是曰獨化者也
　　　右二十七章(河上名巧用此章明名/迹雙泯教理兼忘傅弈)
　　　(云常善救人等兩句獨/得諸河上古本無有也)
知其雄守其雌爲天下谿爲天下谿常德不
離復歸於嬰兒
　離平聲知彼守此則所守者非勉彊而有
　常夫雌靜謙下衆必赴歸猶水附地相守
　之審在乎有常則雄動高强之念不作故
　性醇氣和無欲之至而赤子之心不失此

　專氣以致柔也
知其白守其黑爲天下式爲天下式常德不
忒復歸於無極
　以恬養智與道冥一則可爲天下之所取
　式以其德有常而不變不差故用未嘗窮
　量未嘗極此恬與智交養而成和也
知其榮守其辱爲天下谷爲天下谷常德乃
足復歸於樸
　爲衆所歸而取式則榮矣故處之以辱而
　受衆垢有如谷之能容能應而未嘗匱乏

　則復於渾然之全體矣此和行而成德也
　自嬰兒與無極言入德之序而復於樸乃
　其所至之地也
樸散則爲器聖人用之則爲官長故大制不
割
　長上聲樸即道也形而上者謂之道歸於
　樸則體斯立焉形而下者謂之器故散樸
　爲器以應萬物道之用所以行也聖人用
　此道以爲民物之主亦因其理勢之自然
　雖制而非有所裁割○曹曰大制猶天地

　之造物物隨性而自成不煩裁製也
　　　右二十八章(河上名反朴此章明牧/謙以容物泯迹而返樸)
　　　(故其用不窮或云雄者天一之水在/人爲精雌者地二之火在人爲神白)
　　　(者金也黑者水也/此又一家之論也)
將欲取天下而爲之者吾見其不得己天下
神器不可爲也爲者敗之執者失之
　天下乃天地神明之器也惟順其自然而
　自治將欲取而爲之是以人滅天以故滅
　命身猶天下也故黄帝南望而玄珠遺機
　心方存而純白不備

故物或行或隨或嘘或吹或彊或羸或載或
隳
　嘘煖也吹寒也彊盛也羸力爲切弱也載
　成也隳許規切壞也有爲之物必屬對待
　消息盈虚相推不已惟抱一者不入其機
是以聖人去甚去奢去泰
　去上聲除也聖人知外物之不可必而事
　勢之相因亦理之常故任其自然而不欲
　使其盈且過也故泰卦曰后以財成天地
　之道輔相天地之宜以左右民

　　　右二十九章(河上名無爲此章謂惟/無爲自然則可以有常)
以道佐人主者不以兵彊天下其事好還師
之所處荆棘生焉大軍之後必有凶年
　彊渠良切好去聲還音旋處上聲○御註
　曰孟子所謂反乎爾者下奪民力故荆棘
　生焉上千和氣故有凶年
故善者果而己不敢以取彊焉
　已音以下並同兵固有道者之所不取然
　天生五材亦不可去譬水火焉在乎善用
　惟以止暴濟難則果决於理而已凡理義

　之在我則所守者不屈矣春秋傳曰殺敵
　爲果言殺敵者令不相侵而已何敢取彊
　於天下哉
果而勿矜果而勿伐果而勿驕果而不得己
果而勿彊
　果以理勝彊以力勝惟果則有隱然必克
　之勢初非恃力好戰故臨事而懼好謀而
　成不得已而後應之勿彊而已
物壯則老是謂非道非道早已
　物壯極則老兵彊極則敗故兵之恃彊則

　不可以全其善勝物之用壯適所以速其
　衰老皆非合道宜早知止
　　　右三十章(河上名儉武此章謂輔相/以道則人心愛戴而用兵)
　　　(爭彊不/足服人)
夫佳兵者不祥之器物或惡之故有道者不
處
　惡去聲處上聲下同佳兵者用之善者也
　然兵終爲凶器凡有知覺之物猶且惡而
　避之況有道者乎惟以之濟難而不以爲
　常故不處心於此也

是以君子居則貴左用兵則貴右
　左爲陽陽好生右爲陰陰主殺
兵者不祥之器非君子之器不得己而用之
恬惔爲上勝而不美
　惔杜覽切安也好生惡殺而無心於勝物
　故也
若美之者是樂殺人也夫樂殺人者不可得
志於天下矣
　樂去聲惟不嗜殺人者爲能得天下之志
吉事尚左凶事尚右是以偏將軍處左上將

軍處右言以喪禮處之殺人衆多以悲哀泣
之戰勝以喪禮處之
　處上聲喪平聲○碧虚子曰右爲陰主死
　故喪禮尚右凶也上將軍專殺伐之權故
　處右偏將軍則不專殺故也○黄曰夫兵
　之不可去者以盜賊敵國之爲人害也身
　猶國也利欲之害人亦然惟有道之士虚
　無恬惔無所慕悦尚何慮於外物聲色之
　害吾也哉
　　　右三十一章(河上名偃武此章謂兵/者不祥之器不可以爲)

　　　(常也王弼云此章疑非老子/所作然此語蓋因時而發也)
道常無名樸雖小天下莫能臣侯王若能守
萬物將自賔天地相合以降甘露人莫之令
而自均
　令力政切猶教命也樸喻道之全體也以
　其無形故曰雖小以其先於品物故莫能
　臣○温公曰王侯守道則物服氣和民化
　亦猶冲氣合一而甘露降出於自然而平
　施徧被脗然浹洽於萬物此所謂三才同
　會于道也

始制有名名亦旣有夫亦將知止知止所以
不殆
　文定曰散樸爲器故因器制名然豈徇名
　而忘撲逐末而喪本哉蓋亦將知止而復
　於性是以乘萬變而不危殆也
譬道之在天下猶川谷之於江海也
　曹曰江海水之宗川谷水之派異派終會
　于宗殊名同歸於道
　　　右三十二章(河上名勝德此章/言守道則可常也)
知人者智自知者明

　分别爲智知人也蔽盡爲明見性也旣明
　則非惟自知亦可及人矣
勝人者有力自勝者彊
　血氣之勇不可有故勝人以力者非所尚
　也理義之勇不可無故克己復性則不屈
　於人欲而彊莫加焉
知足者富
　惟自知故知足常足綽然有餘
彊行者有志
　惟自勝故志於道而自彊不息則物莫奪

　其志而與天同健矣
不失其所者乆
　所猶艮卦止其所之所惟知道而能行則
　自得其所而居安矣故雖物變無窮而心
　未嘗失乃無日而不自得所以乆也
死而不忘者壽
　惟能自知自彊而不失其所乃壽之實也
　此即不隨生死所變者卓然而獨存是烏
　可以數量論哉初非言精神魂魄物而不
　化猶有滯乎冥漠之間也於此須見得徹

　○邵若愚曰形雖死而性不亡
　　　右三十三章(河上名辯德此章首言/自知則智及之矣然後)
　　　(立志果而安命分乃至力行以極其/所當止是以没身不殆也此女偊之)
　　　(所以必朝徹見獨然後能無/古今而入於不死不生是也)
大道汎兮其可左右
　汎通作泛無滯貌惟不麗於一物不離乎
　當處無處不有無時不然是以左右逢其
　源也
萬物恃之以生而不辭功成不居
　萬物之所以資始資生而不遺且不自有

　其能
衣被萬物而不爲主故常無欲可名於小矣
萬物歸焉而不知主可名於大矣
　衣去聲覆冒萬物而不示其宰制之功故
　常靜而無朕迹之可見亦小之至矣萬物
　交往而莫窺其相量之限故恢恢焉而無
　形體之可即亦大之至矣此所以汎兮其
　可左右也
是以聖人終不爲大故能成其大
　大而有我則小矣惟上聖與道爲一所以

　大也
　　　右三十四章(河上名任成此章謂成/光大之德者皆由於法)
　　　(道/也)
執大象天下往往而不害安平泰
　無象之象故曰大象執者體之而不違也
　道爲萬物母物來附德猶子歸母往者歸
　也然衆之歸苟存有我之心則害矣惟上
　聖虚己存誠利而不害故兩不相傷而其
　心安靜平和舒泰也莊子曰聖人處物不
　傷物不傷物者物亦不能傷也唯無所傷

　者爲能與人相將迎亦此意也
樂與餌過客止道之出口淡乎其無味視之
不足見聽之不足聞用之不可旣
　樂音岳出去聲淡徒暫切謂不知執大象
　而拘局於一曲之道者亦猶樂聲之佚耳
　芻豢之悦口過客之留止雖亦可以聚人
　於片時然終有時而窮則彼將捨之而去
　矣莊子喻籧廬止可以一宿是也若夫大
　道則雖湛然無形聲臭味之可得然其用
　則不可盡矣旣盡也

　　　右三十五章(河上名仁德此章/明體道之效無窮)
將欲歙之必固張之將欲弱之必固彊之將
欲廢之必固興之將欲奪之必固與之是謂
微明
　夫張極必歙與甚必奪理之必然所謂必
　固云者猶言物之將歙必是本來已張然
　後歙者隨之此消息盈虚相固之理也其
　機雖甚微隱而理實明著惟以清靜柔弱
　自處者不入其機也
柔之勝剛弱之勝彊

　惟柔弱自居則無心於勝而理自然也此
　守復之說也若剛强則是已過盛矣衰必
　隨之
魚不可脱於淵國之利器不可以示人
　蓋抱道在己而退藏於密也利器者利用
　出入民咸用之而有國者秉其機以制人
　者也非惟不可以示人蓋亦不可得而示
　於人也陰符所謂盜機是也民可使由之
　而不可使知之○文定曰魚之爲物非有
　爪牙之利足以勝物也然方其托於深淵

　雖彊有力者莫能執之及其脱於淵然後
　人得而制之聖人惟處於柔弱而不厭故
　終能服天下此豈與衆人共之者哉
　　　右三十六章(河上名微明此章示消/息盈虚者理之常而守)
　　　(柔弱者不/入其機也)
道常無爲而無不爲
　寂然不動萬理畢具感之則應萬事不遺
侯王若能守萬物將自化化而欲作吾將鎮
之以無名之樸
　常體夫至道則不教而自化然乆則必變

　譬如嬰兒之發知又當定之以無欲無欲
　故靜乃道之全體也所謂無名之樸是矣
無名之樸亦將不欲不欲以靜天下將自正
　苟有欲樸之心則失其全體矣此乃盡性
　以至命大而能化者也夫如是乃謂之眞
　靜故天下之物莫不感化而各全性命之
　正矣
　　　右三十七章(河上名爲政此章明體/道而能化復兼忘於玄)
　　　(悟也自首至此凡/三十七章爲上篇)
道德眞經集解卷之二










　
