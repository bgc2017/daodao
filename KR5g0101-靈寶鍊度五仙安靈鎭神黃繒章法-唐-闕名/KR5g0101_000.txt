








靈寳鍊度五仙安靈鎮神黄繒章法
洞玄靈寳赤帝先生至真大法師(臣)某甲稽
首上言
上上上一氣一氣上上上无極无頂无色无
光遼廓至真大道元始天尊三十二帝太上
大道君玉陛下臣承元始大化諸天開宥幽
牢地獄三塗五苦餓鬼死魂並出長夜一切
光明皇道既陶死骸還人三界清肅土府太
平請以滅度託尸太陰寄形地官功微德少
未蒙者皆女青符命隨所統領安慰撫卹

供給營衞不得摇動使還託生人身是時諸
天大聖衆无極太上大道君五老上帝飛天
神王南昌上宫長生司馬好生真君諸元君
靈妃玄和玉女諸真人七千二百四十童子
同時彈指普告諸天諸地諸水日月星宿璇
璣玉衡五帝五嶽諸靈山地府三官九署十
二河源洞極洞淵無高無下無深無遠無邊
無際無大無小無窮無極一切神靈咸使聞
知金篆玉書以付玄和玉女約以今爲新奉
大法不得有偏雖經天地大運正文甚明今

承女青上宫舊典申明聖道爲某郡某縣鄉
里清信弟子男女某甲年若干歲本命丙午
赤帝領籍七月受炁丹天禀先功未滿履在
穢世塵濁所染應在滅度託命太陰寄形土
官今於中天某郷里中安宫立室以爲住止
功微德少未能自還今爲土府所見馳逼不
相容安魂飛魄颺尸形無寄謹依明真大法
金篆玉書之文上請諸天自然玉字女青符
命告下某天中九土靈官安鎮某甲身形骸
地宅請下九炁青天蒼靈生神真人從東嶽

仙人乘蒼龍九千萬騎九炁天文青帝女青
符命下東郷九土諸靈官開長夜之府九幽
地獄拔出某甲魂神還付故宅應轉者轉應
度者度應生者生應還者還未得生者明安
尸形撫卹營衞不得摇動如女青文以青紋
之繒九十尺或九尺以奉九炁天君爲㧞度
之信又請下三炁丹天赤靈生神真人從南
嶽仙人乘赤龍三千萬騎齎三炁天文赤帝
女青符命下南郷九土諸靈官開長夜之府
九幽地獄拔出某甲魂神還付故宅應轉者

轉應度者度應生者生應還者還未得生者
明安尸形撫卹營衛不得摇動如女青文以
赤紋之繒三十尺或三尺以奉三炁天君爲
㧞度之信又請下一炁黄天黄靈主魁神鈕
總生真人從中嶽仙人乘黄龍萬二千騎齎
一炁天文黄帝女青符命下中央无極无窮
无高无下无深无遠无邊无際土府一切諸
靈官開長夜之府九幽地嶽拔出某甲魂神
還付故宅應轉者轉應度者度應生者生應
還者還未得生者明安尸形撫卹營衞不得

摇動如女青文以黄紋之繒一百二十尺或
一十二尺以奉一炁天君爲㧞度之信又請
下七炁素天白靈生神真人從西嶽仙人乘
白龍七千萬騎齎七炁天文白帝女青符命
下西郷九土諸靈官開長夜之府九幽地嶽
㧞出某甲魂神還付故宅應轉者轉應度者
度應生者生應還者還未得生者明安尸形
撫卹營衛不得摇動如女青文以白紋之繒
七十尺或七尺以奉七炁天君爲㧞度之信
又請下五炁玄天玄靈生神真人從北嶽仙

人乘玄龍五千萬騎齎五炁天文黑帝女青
符命下北鄉九土諸靈官開長夜之府九幽
地獄拔出某甲魂神還付故宅應轉者轉應
度者度應生者生應還者還未得生者明安
尸形撫卹營衛不得摇動如女青文以黑紋
之繒五十尺或五尺以奉五炁天君爲㧞度
之信又以上金五兩或鐵五十斤以奉五帝
安鎮五方某甲今應在開度之例九土地官
各依部界經營侍衞供給有無令形安神守
魄不颺散須待功成當反舊宅受津而生願

五帝哺飴太和元精導炁養神飲以三光玄
注洪泉玉芝自充光華早瑩澧溢早香魂遊
上清衣食自然下附宫宅與景合并不相遠
離同受化生今日大慶度人無量開度一切
莫不咸從尊承舊法列功諸天有違女青削
官罰形盟如舊制金龍驛行謹以表聞伏須
告報臣某誠惶誠恐死罪死罪稽首再拜以
聞
　空三行　　　　(臣)姓某屬郡縣郷里
上上上一氣一氣上上上无極无頂无色无

光遼廓至真大道元始天尊三十二帝太上
大道君太清玉陛下
　太歲某甲子某月某日某時於某處黄素
　章表一通金龍上呈
女青舊典以朱筆書此文於黄繒上師於亡
人所在子時北向燒五香火施安五鎮而奏
上黄繒章露文一宿明日平旦各埋文方面
以鎮神安形行之者女青文曰九祖幽魂皆
即出長夜身入光明三官判對天堂記名供
其厨飯三十二年皆還其故形而更生也未

得還者形骸故宅則爲五帝侍衞地祇營護
安慰撫卹無有摇動不出百年無不化生而
得還於人道也三界簿録其有分明智者洞
其至理考其善惡緣對報應明不虚言愚者
任命謂之不然三官塗炭甚可哀哉
天真皇人曰昔赤明天中有道士姓鄭字仁
安功德未滿死於常山北戎之阿其子仲明
師玄和先生以此文鎮仁安尸形宫宅三十
年仁安被度應還人中而爲獵人所燒形骸
鬱然而起今爲上宫南帝老君得道之跡今

題太極上宫南軒甚有分明也
天真皇人曰昔善忍國有道士姓𤨆字信然
師無常童子受靈寳滅度昇天之傳功德未
足死於青元山中埋尸於流生之洲無常童
子以此文鎮其尸形百年而遇洪水所蕩於
此化生今受號爲元靈老君南宫書其道跡
在紫微之館
天真皇人曰昔棄賢世界有道士姓浩字敷
明少好山水棄家遠游功德未滿死於地鏡
山下其子少信就北郭先生受此文鎮敷明

尸形七百年被水火鍊度而得還人中後師
黑文子受昇天之傳今爲玄老之帝南宫今
書其道跡在北元玄窗
天真皇人曰中元天中南浮黎世界有道士
姓王字度明少出遊學從屠真公受五篇文
昇仙之傳功德未足死於東山廣靈之阿其
子景秀詣戴仲君受此文以鎮尸形九十年
遭東山大荒人民掘土覓食發其死尸而即
化生後道成昇天爲景霄真人
天真皇人曰此諸君皆積學滅度道業垂成

而得受此文以還生人中皆超虚步空上昇
金闕受號自然也其並非悠遠世人所不能
明考其近衍門子師夜光高丘子師石公洪
崖先生師金母並受靈寳滅度五鍊之法昇
天之傳衍門死於漁陽洛縣長丘山高丘子
死於中山聞喜縣高附山洪崖先生死於武
威姑蘇縣浪山中並受此文以鎮其墓衍門
子四十年墓崩而形化後入蒙山大洞黄金
之庭受書爲仙卿高丘子七十二年墓爲人
所發腐棺而形飛今爲中嶽真人洪崖先生

一百二十年墓開尸形飛騰受書爲青城真
人此之諸賢並受滅度之法昇天之傳鎮靈
道而得崇虚淩清策空高霞遊宴紫微受號
真人也此之近事非復悠遠之傳元始天王
令披元始之寳藏以告太極上仙遇之者將
前生萬劫録名上清應得仙道也諸天男女
可不承女青之音祕而寳之焉


靈寳錬度五仙安靈鎮神黄繒章法
