










鍾曰龍非肝也乃陽龍陽龍出在離宫眞水之中虎非肺也乃
陰虎陰虎出<md:KR5a0266_HFL_001-024b>在坎位眞火之中<md:KR5a0266_HFL_002-001a>
論水火第七
吕曰人之長生在煉就金丹欲煉金丹先採黃芽欲得黃芽須
得龍虎所謂眞龍出於離宫眞虎生於坎位離坎之中而有水
火者何也
鍾曰凡身中以水言者四海五湖<md:KR5a0266_HFL_002-001b>九江三島華池瑤池鳳池天
池玉池崑池元潭閬苑神水金波瓊液玉泉陽酥白雪若此名
號不可備陳凡身中以火言者君火臣火民火而已三火以元
陽爲本而生眞氣眞氣聚而得安眞氣弱而成病若耗散眞氣

而走失元陽元陽盡純陰成元神離體乃死矣
吕曰人身之中以一點元陽而興舉三火三火起於羣水眾陰
之中易爲耗散而難炎熾若此陽弱陰盛火少水多令人速於
衰敗而不得長生爲之奈何
鍾曰心爲血<md:KR5a0266_HFL_002-002a>海腎爲氣海腦爲髓海脾胃爲水穀之海此是四
海五藏各有液所主之位東西南北中此是五湖小腸二丈四
尺而上下九曲此是九江小腸之下此是元潭頂曰上島心曰
中島腎曰下島三島之内根源此是閬苑華池在黃庭之下瑤
池出丹闕(心胃之間)之前崑池上接玉京天池正衝内院鳳池乃心
肺之間玉池在唇齒之内神水生於氣中金波降於天上赤龍

住處自有瓊液玉泉凡胎換後方見陽酥白雪澆灌有時以<md:KR5a0266_HFL_002-002b>沃
炎盛先曰玉液次曰金液皆可以還丹抽添有度以應沐浴先
曰中田次曰下田皆可以鍊形玉蘂金花變就黃白之體醍醐
甘露煉成奇異之香此皆水之功效也及民火上升助腎氣以
生眞水腎火上升交心液而生眞氣小則降魔除病大則煉質
燒丹用周天則火起焚身勒陽關則還元煉藥別九州之勢以
養陽神燒三尸之累以除陰鬼上行則一撞三關下運則消磨
七魄煉形成氣而輕舉如飛鍊氣成神而脫胎如蛻若此皆火
之<md:KR5a0266_HFL_002-003a>功效也
吕曰始也聞命所患者火少水多而易衰敗次聽高論水火有

如此之功驗畢竟如何造化使少者可以勝多弱者可以致强
鍾曰二八陰消九三陽長赫赫金丹指日可成七返九還而胎
仙自化者也眞氣在心心是液之源元陽在腎腎是氣之海膀
胱爲民火不止民火爲用而膀胱又爲津液之府
吕曰所謂造化使陽長陰消金丹可成而胎仙自<md:KR5a0266_HFL_002-003b>化者何也
鍾曰人之心腎相去八寸四分乃天地定位之比也氣液太極
相生乃陰陽交合之比也一日十二時乃一年十二月之比也
心生液非自生也因肺液降於心而心液行液行夫婦自上而
下以還下田乃曰婦還夫宫腎生氣非自生也因膀胱氣生而
腎氣行氣行子母自下而上以朝中元乃曰夫返婦室肝氣導

引腎氣自下而上以至於心心火也二氣相交薰烝於肺肺液
下降自心而來皆曰心生液以液生於心而不耗散故曰眞<md:KR5a0266_HFL_002-004a>水
也肺液傳送心液自上而下以至於腎腎水也二水相交浸潤
於膀胱膀胱氣上升自腎而起皆曰腎生氣以氣生於腎而不
消磨故曰眞火也眞火出於水中恍恍惚惚其中有物視之不
可見取之不可得也眞水出於火中杳杳冥冥其中有精見之
不能留留之不能住也
吕曰腎水也水中生氣名曰眞火火中何者爲物心火也火中
生液名曰眞水水中何者爲精火中之物水中之精旣無形狀
可求縱求之而又難得縱得之而又何<md:KR5a0266_HFL_002-004b>用

鍾曰前古上聖道成不離二物交媾而變黃芽數足胎完以成
大藥乃眞龍眞虎也
論龍虎第八
吕曰龍本肝之象虎乃肺之神是此心火之中而生液液爲眞
水水之中杳杳冥冥而隱眞龍龍不在肝而出自離宫者何也
是此腎水之中而生氣氣爲眞火火之中恍恍惚惚而藏眞虎
虎不在肺而生於坎位者何也
鍾曰龍陽物也升飛在天吟而雲起得澤而<md:KR5a0266_HFL_002-005a>濟萬物在象爲靑
龍在方爲甲乙在物爲木在時爲春在道爲仁在卦爲震在人
身中五藏之内爲肝虎陰物也奔走於地嘯而生風得山而威

制百蟲在象爲白虎在方爲庚辛在物爲金在時爲秋在道爲
義在卦爲兌在人身中五藏之内爲肺肝陽也而在陰位之中
腎氣傳肝氣氣行子母以水生木腎氣足而肝氣生肝氣旣生
以絶腎之餘陰而純陽之氣上升肺陰也而在陽位之中心液
傳肺液液行夫婦以火剋金<md:KR5a0266_HFL_002-005b>心液到而肺液生肺液旣生以絶
心之餘陽而純陰之液下降肝屬陽以絶腎之餘陰是知氣過
肝時卽爲純陽純陽氣中包藏眞一之水恍惚無形名曰陽龍
肺屬陰以絶心之餘陽是知液到肺時卽爲純陰純陰液中負
載正陽之氣杳冥不見名曰陰虎氣升液降本不能相交奈何
氣中眞一之水見液相合液中正陽之氣見氣自聚若傳行之

時以法制之使腎氣不走失氣中收取眞一之水心液不耗散
液中採取<md:KR5a0266_HFL_002-006a>正陽之氣子母相逢互相顧戀日得黍米之大百日
無差藥力全二百日聖胎堅三百日胎仙完形若彈丸色同朱
橘名曰丹藥永鎭下田留形住世浩劫長生以作陸地神仙
吕曰腎水生氣氣中有眞一之水名曰陰虎虎見液相合心火
生液液中有正陽之氣名曰陽龍龍見氣相合方以類聚物以
羣分理當然也氣生時液亦降氣中眞一之水莫不隨液而下
傳於五藏乎液生時氣亦升液中正陽之氣莫不隨氣而上出
於重樓乎眞<md:KR5a0266_HFL_002-006b>水隨液下行虎不能交龍眞陽隨氣上升龍不能
交虎龍虎不交安得黃芽黃芽旣無安得大藥

鍾曰腎氣旣生如太陽之出海霧露不能蔽其光液下如踈簾
安足以勝其氣氣壯則眞一之水自盛矣心液旣生如嚴天之
殺物呼呵不能敵其寒氣升如翠幕安足以勝其液液盛則正
陽之氣或强或弱未可必也
吕曰氣生液生各有時時生氣也氣盛則眞一之水亦盛時生
液也液盛則正陽之氣亦盛盛衰未保何也
鍾曰腎氣易爲<md:KR5a0266_HFL_002-007a>耗散難得者眞虎心液難爲積聚易失者眞龍
丹經萬卷議論不出陰陽陰陽兩事精粹無非龍虎奉道之士
萬中識者一二或多聞廣記雖知龍虎之理不識交合之時不
知採取之法所以今古達士皓首修持止於小成累代厯年不

聞超脫蓋以不能交媾於龍虎採黃芽而成丹藥也
論丹藥第九
吕曰龍虎之理旣已知矣所謂金丹大藥可得聞乎
鍾曰所謂藥者可以療病凡病有<md:KR5a0266_HFL_002-007b>三等當風臥濕冒暑涉寒勞
逸過度饑飽失時非次不安則曰患矣患爲時病不肯修持恣
情縱意散失元陽耗損眞氣年高憔悴則曰老矣老爲年病氣
盡體空魂消神散長吁一聲四大無主體臥荒郊則曰死矣死
爲身病且以時之有病以春夏秋冬運行於寒暑温涼陽太過
而陰不足當以涼治之陰太過而陽不足當以温治之老者多
冷而幼者多𤍠肥者多涎而羸者多積男子病生於氣婦人患

主於血補其虛而取其<md:KR5a0266_HFL_002-008a>實保其弱而損其餘小則針灸甚則藥
餌雖有時患委於明士良醫對病服藥悉得保愈然而老病如
何醫死病如何治洗腸補肉古之善醫者也面皺髮白以返童
顏無人得會換頂續支古之善醫者也留形住世以得長生無
人得會
吕曰非次不安因時成病良醫名藥固可治矣虛敗年老之病
氣盡命終之苦如何治之莫有藥乎
鍾曰凡病有三等時病以草木之藥療之自愈身病年病所治
之藥而有二等一曰内<md:KR5a0266_HFL_002-008b>丹次曰外丹
吕曰外丹者何也

鍾曰昔高上元君傳道於人間指諭天地升降之理日月往復
之宜自爾丹經滿世世人得聞大道廣成子以教黃帝黃帝政
治之暇依法行持久不見功廣成子以心腎之間而有眞氣眞
水氣水之間而有眞陰眞陽配合爲大藥可比金石之中而隱
至寶乃於崆峒山中以内事爲法而煉大丹八石之中惟用硃
砂砂中取汞五金之中惟用黑鉛鉛中取銀汞比陽龍銀爲陰
虎以心火如砂之紅腎水<md:KR5a0266_HFL_002-009a>如鉛之黑年火隨時不失乾坤之策
月火抽添自分文武之宜卓三層之爐各高九寸外方内圓取
八方之氣應四時之候金鼎之象包藏鉛汞無異於肺液硫黃
爲藥合和靈砂可比於黃婆三年小成服之可絶百病六年中

成服之自可延年九年大成服之而升舉自如壯士展臂可千
里萬里雖不能返於蓬萊亦於人世浩劫不死
吕曰厯古已來煉丹者多矣而見功者少何也
鍾曰煉丹不成者有三不辨藥材眞僞不知火候抽添<md:KR5a0266_HFL_002-009b>將至寶
之物一旦消散於煙熖之中而爲灰塵廢時亂日終無所成一
也藥材雖美不知火候火候雖知而乏藥材兩不契合終無所
成二也藥材可美火候合宜年中不差月月中不錯日加減有
數進退有時氣足丹成而外行不備化玄鶴而凌空無緣而得
餌此不成者三也又况藥材本天地秀氣結實之物火候乃神
仙修持得道之術三皇之時黃帝煉丹九轉方成五帝之後混

元煉丹三年纔就迨夫戰國凶氣凝空流尸滿野物不<md:KR5a0266_HFL_002-010a>能受天
地之秀氣而世乏藥材當得法之人而逃難老死巖谷丹方仙
法或有竹帛可紀者久而朽壞人世不復有矣若以塵世有藥
材秦始皇不求於海島若以塵世有丹方魏伯陽不參於周易
或而多聞强識迷惑後人萬萬破家並無一成以外求之誤矣
吕曰外丹之理出自廣成子以内事爲法縱有成就九年方畢
又况藥材難求丹方難得到底止能升騰不見超凡入聖而返
十洲敢告内藥可得聞乎
鍾曰外藥非<md:KR5a0266_HFL_002-010b>不可用也奉道之人晚年覺悟根源不甚堅固腎
者氣之根根不深則葉不茂矣心者液之源源不淸則流不長

矣必也假其五金八石積日累月煉成三品每品三等乃曰九
品龍虎大丹助接眞氣煉形住世輕舉如飛若修持内事識交
合之時知採取之法胎仙旣就指日而得超脫彼人不悟執在
外丹進火加日服之欲得上升天界誠可笑也彼旣不究外藥
之源當以詳陳内丹之理内丹之藥材出於心腎是人皆有也
内丹之藥材<md:KR5a0266_HFL_002-011a>本在天地常日得見也火候取日月往復之數修
合效夫婦交接之宜聖胎就而眞氣生氣中養氣如龍養珠大
藥成而陽神出身外有身似蟬脫蛻是此内藥本於龍虎交而
變黃芽黃芽就而分鉛汞
論鉛汞第十

吕曰内藥不出龍虎虎出於坎宫氣中之水是也龍出於離宫
水中之氣是也砂中之汞比於陽龍鉛中之銀比於陰虎而鉛
汞外藥也内藥中之鉛汞何以龍虎交而變黃芽黃芽<md:KR5a0266_HFL_002-011b>就而分
鉛汞
鍾曰抱天一之質而爲五金之首者黑鉛也鉛以生銀鉛乃銀
之母感太陽之氣而爲眾石之首者硃砂也砂以生汞汞乃砂
之子難取者鉛中之銀易失者砂中之汞銀汞若相合煆煉自
成至寶此鉛汞之理見於外者如此若以内事言之見於人者
今古議論差別有殊取其玄妙本自父母交通之際精血相合
包藏眞氣寄質於母純陰之宫藏神在陰陽未判之内三百日

胎完五千日氣<md:KR5a0266_HFL_002-012a>足以五行言之人身本是精與血先有水也以
五藏言之精血爲形像先生腎也腎中之水伏藏於受胎之初
父母之眞氣隱於人之内腎所謂鉛者此也腎中生氣氣中眞
一之水所謂鉛中銀者此也腎氣傳肝氣肝氣傳心氣心氣太
極而生液液中有正陽之氣所謂硃砂者心液是也所謂汞者
心液之中正陽之氣是也以氣中眞一之水顧戀和合於液中
正陽之氣積氣液爲胎胞傳送在黃庭之内進火無差胎仙自
化乃比<md:KR5a0266_HFL_002-012b>鉛銀合汞煅煉成寶者也
吕曰五金之中鉛中取銀八石之内砂中取汞置之鼎器配之
藥餌汞自爲砂而銀自爲寶然而在人之鉛如何取銀在人之

砂如何取汞汞如何作砂銀如何作寶也
鍾曰鉛本父母之眞氣合而爲一純粹而不雜旣成形之後而
藏在腎中二腎相對同升於氣乃曰元陽之氣氣中有水乃曰
眞一之水水隨氣升氣住水住氣散水散水與氣如子母之不
相離善視者止見於氣不見於水若以此眞一之<md:KR5a0266_HFL_002-013a>水合於心正
陽之氣乃曰龍虎交媾而變黃芽以黃芽而爲大藥大藥之材
本以眞一之水爲胎内包正陽之氣如昔日父母之眞氣卽精
血爲胞胎造化三百日胎完氣足而形備神來與母分離形外
旣合合則形生形矣奉道之人腎氣交心氣氣中藏眞一之水
負載正陽之氣以氣交氣水爲胞胎狀同黍米温養無虧始卽

陰留陽次用陽煉陰氣變爲精精變爲汞汞變爲硃硃變爲砂
砂變爲金丹金丹旣就眞氣自生煉氣成神而<md:KR5a0266_HFL_002-013b>得超脫化火龍
而出昏衢驂玄鶴而入蓬島
吕曰以形交形形合生形以氣合氣氣合生氣數不出三百日
分形之後男女形狀不同自己丹砂色澤何似也
鍾曰父母之形交父精先進而母血後行血包於精而爲女女
者内陽而外陰以象母蓋以血在外也母血先進而父精後行
精包於血而爲男男者内陰而外陽以象父蓋以精在外也所
謂血者本生於心而無正陽之氣所謂精者本生於腎而有正
陽之氣正陽之氣乃<md:KR5a0266_HFL_002-014a>汞之本也卽眞一之水和合而入黃庭之

中汞用鉛湯煮鉛以汞火煎鉛不得汞不能發舉眞一之水汞
不得鉛不能變化純陽之氣
吕曰鉛在腎中而生元陽之氣氣中有眞一之水視之不可見
也鉛以得汞汞有正陽之氣以正陽之氣燒煉於鉛鉛生氣盛
而發舉眞一之水可以上升然而汞本正陽之氣卽眞一之水
而爲胎胞保送黃庭之中已是龍虎交媾陰陽兩停亦以鉛湯
煮之莫不陰太過耗散眞陽安得成大藥而氣中生氣<md:KR5a0266_HFL_002-014b>也
鍾曰腎氣投心氣氣極生液液中有正陽之氣配合眞一之水
名曰龍虎交媾日得黍米之大名曰金丹大藥保送黃庭之中
且黃庭者脾胃之下膀胱之上心之北而腎之南肝之西而肺

之東上淸下濁外應四色量容二升路通八水所得之藥晝夜
在其中若以採藥不進火藥必耗散而不能住若以進火不採
藥陰中陽不能住止於發舉腎氣壯暖下元而已若採藥有時
而進火有數必先於鉛中作用借氣進火使大藥堅固永<md:KR5a0266_HFL_002-015a>鎭下
田名曰採補之法煉汞補丹田延年益夀可爲地仙若採藥須
以元鉛抽之肘後飛金精旣抽鉛須添汞不添汞徒還精補腦
眞氣如何得生眞氣不生陽神如何得就旣添汞須抽鉛不抽
鉛徒煉汞補丹田汞如何變砂砂旣不變金丹如何得就
論抽添第十一
吕曰採藥必賴氣中之水進火須借鉛中之氣到底抽鉛方成

大藥若添汞止可以補丹<md:KR5a0266_HFL_002-015b>田所謂抽添之理何也
鍾曰昔者上聖傳道於人間以太古之民湻而復朴冥然無知
不可得聞大道指諭天地陰陽升降之宜交換在温涼寒暑之
氣而節候有期一年數足周而復始不失於道天地所以長久
又慮人之不知而闇於大理蔽在一隅比說於日月精華往來
之理進退在旦望弦朔之時而出沒無差一月數足運行不已
不失於道日月所以長久奈何寒來暑往暑往寒來世人不悟
天地升降之宜月圓復缺月缺復圓世人<md:KR5a0266_HFL_002-016a>不悟日月往來之理
恣縱無窮之慾消磨有限之時富貴奢華算來皆過眼之浮雲
恩愛愁煩到底做來生之業債歌聲未絶而苦惱早來名利正

濃而紅顏已去貪財貪貨將謂萬劫長存愛子憐孫指望永生
同聚貪癡不息妄想長生而耗散元陽走失眞氣直待惡病纏
身方是歇心之日大限臨頭纔爲了手之時眞仙上聖憫其輪
迴墮落深欲世人明悟大道比於天地日月之長久始也備說
天地陰陽升降之理次以比<md:KR5a0266_HFL_002-016b>喻日月精華往來之理彼以不達
天機罔測玄妙以内藥比外藥以無情說有情無情者金石金
石者外藥也有情者氣液氣液者内藥也大之天地明之日月
外之金石内之氣液旣採須添旣添須抽抽添之理乃造化之
本也且冬至之後陽升於地地抽其陰太陰抽而爲厥陰少陽
添而爲陽明厥陰抽而爲少陰陽明添而爲太陽不然無寒而

變温温而變𤍠者也夏至之後陰降於天天抽其陽太陽抽而
爲陽明少陰添而爲厥陰陽明抽<md:KR5a0266_HFL_002-017a>而爲少陽厥陰添而爲太陰
不然無𤍠而變涼涼而變寒者也此天地陰陽升降而變六氣
乃抽添之驗也若月受日魂日變月魄前十五日月抽其魄日
添其魂精華已滿光照下土不然無初生而變上弦上弦而變
月望者也月還陰魄日收陽精後十五日日抽其魂月添其魄
光照已謝陰魄已足不然無月望而變下弦下弦而變晦朔者
也是此日月往復而變九六又抽添之驗也世人不達天機罔
測玄理眞仙上聖以人心<md:KR5a0266_HFL_002-017b>所愛者無病長生將金石煉大丹以
人心所好者黃金白銀將鉛汞成至寶本意欲世人悟其大理

無情之金石火候無差抽添有數尚可延年益夀若以已身有
情正陽之氣眞一之水知交合之時明採取之法積日累月氣
中有氣煉氣成神以得超脫豈不爲今古難得之事人間天上
少得解悟當以至心行持而棄絶外事效天地日月長久誘勸
迷徒留心於道故有外藥之說今古聖賢或而陳說得聞於世
世人又且不悟欺已罔人以<md:KR5a0266_HFL_002-018a>失先聖本意將砂取汞以汞點鉛
卽鉛乾汞用汞變銅不顧身命枉求財物互相推舉以好道爲
名其實好利而志在黃白之術先聖上仙不得已而隨緣設化
對物教人而有鉛汞之說比喻於内事且鉛汞自出金石金石
無情之物尚有造化而成寶若以有情自已所出之物如鉛汞

之作用莫不亦有造化旣有造化莫不勝彼黃白之物也奉道
之士當以深究之而勿執在外丹與丹竈之術且夫人之鉛也
乃天地之始因太始而有太質<md:KR5a0266_HFL_002-018b>爲萬物之母因太質而有太素
其體爲水中之金其用爲火中之水五行之祖而大道之本也
旣以採藥爲添汞添汞須抽鉛所以抽添非在外也自下田入
上田名曰肘後飛金精又曰起河車而走龍虎又曰還精補腦
而長生不死鉛旣後抽汞自中降以中田還下田始以龍虎交
媾而變黃芽是五行顚倒繼以抽鉛添汞而養胎仙是三田返
覆五行不顚倒龍虎不交媾三田不返覆胎仙不氣足抽鉛添
汞一百日藥力全二百日聖胎<md:KR5a0266_HFL_002-019a>堅三百日胎仙完而眞氣生眞

氣旣生煉氣成神功滿忘形而胎仙自化乃曰神仙
吕曰出於金石者外鉛外汞抽添可以爲寶出於己身腎中所
藏父母眞氣而爲鉛眞一正陽所合之藥變而爲汞抽添可以
生神所謂眞鉛眞汞亦有抽添乎
鍾曰始也得汞須用鉛用鉛終是錯故抽之而入上宫無鉛元
氣不傳還精入腦日得之汞陰盡陽純精變爲砂而砂變爲金
乃曰眞鉛眞鉛者自身之眞氣合而得之也眞鉛生眞氣之中
氣中眞<md:KR5a0266_HFL_002-019b>一之水五氣朝元三陽聚頂昔者金精下入丹田升之
煉形而體骨金色此者眞鉛升之内府(自黃庭抽起十月之功一年之抽添)而體
出白光自下而上自上而下還丹煉形皆金精往復之功也自

前而後自後而前焚身合氣皆眞氣造化之功也若不抽不添
止於日用採藥進火安有如此之功驗
吕曰凡抽之添之如何得上下有度前後無差
鍾曰可升之時不可降可抽之時不可添上下往來無差毫釐
河車之力也
論河車<md:KR5a0266_HFL_002-020a>第十二
吕曰所謂河車者何也
鍾曰昔者智人觀浮雲蔽日可以取陰而作葢觀落葉浮波可
以載物而作舟觀飄蓬隨風往來運轉而不已退而作車且車
之爲物葢軫有天地之象輪轂如日月之比高道之士取喻於

車且車行於地而轉於陸今以河車者亦有說矣葢人身之中
陽少陰多言水之處甚眾車則取意於般運河乃主象於多陰
故此河車不行於地而行於水自上而下或後或前駕在於八
瓊之内驅馳於四海之中升天則上入<md:KR5a0266_HFL_002-020b>崑崙旣濟則下奔鳳闕
(心肺之間)運載元陽直入於離宮般負眞氣曲歸於壽府(黃庭)往來九
州而無暫停循厯三田靡時休息龍虎旣交令黃婆駕入黃庭
鉛汞纔分委金男般入金闕(泥丸)玉泉千泒運時止半日工夫金
液一壺般過只時間功迹五行非此車般運也難得生成二氣
非此車般運也豈能交會應節順時而下功必假此車而般之
方能有驗養陽鍊陰而立事必假此車而般之始得無差乾坤

未純其或陰陽而往來之是此車之功也宇宙未周其<md:KR5a0266_HFL_002-021a>或氣血
而交通之是此車之功也自外而内運天地純粹之氣而接引
本宮之元陽自凡而聖運陰陽眞正之氣而補鍊本體之元神
其功不可以備紀
呂曰河車如此妙用敢問河車之理畢竟人身之中何物而爲
之旣得之如何運用
鍾曰河車者起於北方正水之中腎藏眞氣眞氣之所生之正
氣乃曰河車河車作用今古罕聞眞仙祕而不說者也如乾再
索坤而生坎坎本水也水乃陰之精陽旣索於陰陽返負陰而
還位所過者<md:KR5a0266_HFL_002-021b>艮(戊土)震巽(俱屬木)以陽索陰因陰取陰般運入離承

陽而生是此河車(戊土卽河車)般陰入於陽宮及夫坤再索於乾而
生離離本火也火乃陽之精陰旣索於陽陰返抱陽而還位所
過者坤(已土)兌乾(俱屬金)以陰索陽因陽取陽般運入坎承陰而生
是此河車(已土卽河車坤艮二土引金木交併)運陽於陰宮及夫採藥於九宮之
上得之而下入黃庭抽鉛於曲江之下般之而上升内院玉液
金液本還丹般運可以鍊形而使水上行君火民火本鍊形般
運可以燒丹而使火下進五氣朝元般運各有時三花聚頂<md:KR5a0266_HFL_002-022a>般
運各有日神聚多魔般眞火以焚身則三尸絶迹藥就海枯運
霞漿而沐浴則八水無波皆河車之作用也
吕曰河車本北方之正氣運轉無窮而負載陰陽各有成就用

功不一尊師當爲細說
鍾曰五行循環周而復始默契顚倒之術以龍虎相交而變黄
芽者小河車也肘後飛金精還精入泥丸抽鉛添汞而成大藥
者大河車也若以龍虎交而變黃芽鉛汞交而成大藥眞氣生
而五氣朝中元陽神就而三神超内院紫金丹<md:KR5a0266_HFL_002-022b>成常如玄鶴對
飛白玉汞就正似火龍踴起金光萬道罩俗骨以光輝琪樹一
株現鮮葩而燦爛或出或入出入自如或去或來往來無礙般
神入體且混時流化聖離俗以爲羽客乃曰紫河車也是此三
車之名而分上中下三成故三成者言其功之驗證非比夫釋
教之三乘車而曰羊車鹿車大牛車也以道言之河車之後更

有三車凡聚火而心行意使以攻疾病而曰使者車凡旣濟自
上而下陰陽正合水火共處靜中聞雷霆之聲而<md:KR5a0266_HFL_002-023a>曰雷車若以
心爲境役性以情牽感物而散眞陽之氣自内而外不知休息
久而氣弱體虗以成衰老或八邪五疫返以般入眞氣元陽難
爲抵當旣老且病而死者曰破車
呂曰五行顚倒而龍虎相交則小河車已行矣三田返復而肘
後飛金精則大河車將行矣然而紫河車何日得行焉
鍾曰修眞之士旣聞大道得遇明師曉達天地升降之理日月
往來之數始也匹配陰陽次則聚散水火然後採藥進火添汞
抽鉛則小河車固<md:KR5a0266_HFL_002-023b>當行矣及夫肘後金精入頂黃庭大藥漸成
