








北斗七元金玄羽章
　　東斗註筭眞君南斗註生眞君
　　西斗註名眞君北斗註死眞君
　　中斗大微眞君明德好生眞君
　　洞明萬福眞君舍光延壽眞君
　　柔德益筭眞君保元註生眞君
　　天德註善眞君
　　　貪狼星官玄章第一
北斗延生囬眞四靈流輝下映朗達玄冥
七元紀藉名列紫瓊保身續壽永亨利貞

耳目開爽魂魄長寧攝飬精氣與神同明
延生自然上昇玉清
　　　巨門星官玄章第二
北斗保命玄靈散陳丹田通暢運合仙眞
七元定籍名列紫文護身註壽福慶維新
辟除妖惡善瑞日臻去來無礙與神同輪
保命自然上昇玉宸
　　　禄存星官玄章第三
北斗慶厄髙仙上靈流輝徧照内外肅清
七元録籍名列紫庭扶身延壽禄位長亨

臟腑開朗動止咸寧光運合景與神同榮
度厄自然上昇玉京
　　　文曲星官玄章第四
北斗消災玄黄開陽仙靈影現明徹十方
七元掌籍名列紫房衞身益夀長啓福祥
明眞降祐滌蕩凶殃華精氣結與神同郷
消災自然上昇玉堂
　　　廉貞星官玄章第五
北斗扶衰眞宗降靈流霞散光仙仗交盈
七元典籍名列紫營固身養壽慶合連幷

髙玄接引優㳺五明駕景飛翔與神同齡
扶衰自然上昇玉庭
　　　武曲星官玄章第六
北斗散禍玄映禦空靈威備守妖邪絶蹤
七元註籍名列紫彤榮身增壽享福無窮
仙官扶衞歩躡雲中正眞降集與神同聦
散禍自然上昇玉宫
　　　破軍星官玄章第七
北斗益筭明霞散敷流光普帀眞炁長扶
七元度籍名列紫書治身添壽𢘆處歡娱

飛仙蹈舞遊宴玄都徹視表裏與神同居
益筭自然上昇玉輿
　　　左輔星官玄章
乾坤交泰三命接靈上歩天宿飛行九星
左把隱書右執羽經拜謁尊帝受道之名
得越華蓋騰翔紫庭今日行道萬慶交幷
受福巍巍永享長生身變羽毛飛昇上清
　　　右弼星官玄章
道合三微玄臺舉眞出常入空逃形天關
浮翔八極駕景紫煙飛歩九炁變化億千

遨遊北蓋嘯吟勾陳所求如願所啓如言
長鎭天地華晨保年


北斗七元金玄羽章





