








洞真太上道君元丹上經内五
青童大君傳
太帝君太上天帝君太㣲天帝君三尊君三
君昔之奉受玄丹上經於
太上道君施行奉修道成上𥙷帝王之真臨
昇霄之日太帝君以真經傳授西王毋太上
天帝君以經傳授南極上元君太㣲天帝君
以真經傳授金闕聖君金闕聖君以真經傳
授上相青童君上相青童君以真經傳㳙子
此經是素靈上篇此道髙妙非中仙所可得

聞自非名書絳簡緑字太極者玄丹上經不
相遭遇覩聞也道士若備修太上三真品經
者位爲帝皇之上公上卿也若所遭受者偏
聞道有限者位爲小有靈宫之王神州之卿
太極中下大夫耳亦得騁龍駕雲乘飛控虚
神宫𨗳衛散影八遐矣微乎深玄難以輕宣
品經之目太上𨼆書八素篇中有俯仰之格
限也當𨼆靜專修所行勤至之心愈彌於住
也真人因是遂有形貌之漸矣自非爾師且
勿言於佗人又耳中聞簫角之音𠮷象貴至

也聞呌喚號呼之聲者凶象賤至也聞臰炁
者必有厭穢之事不淨潔之𦍙驗也故以臰
炁示之矣輙更沐浴燒香掃除寢室以答之
此是帝君將誡勸於人者也若聞香炁者是
神官靈人在子側也視子之狀也其時當修好
事行德惠拯窮困布隂功施惠愛神官靈人
還將告子於太上道子之善否也道之㣲妙
而不可不察皆此𩔗象也聞香炁自非爾師
勿告佗人聞臰炁者當告之以明巳之犯罪
觸穢之旡狀也若聞血氣及旡故見聚血者

兵㐫也急隱遯人間守三元帝君求救自藏
齋三月禍亦亡此皆帝君告人之𠮷㐫以令
懼戒其禍福耳夫見㐫象當行隂隲營惠救
人爲人所不能爲行人所不能行者始免乎
必死之候也子其朂之勿守常而巳兩眉間
上却入三分爲守寸𩀱田却入一寸爲明堂
宫却入二寸爲洞房宫却入三寸爲丹田宫
却人四寸爲流珠宫却入五寸爲玉帝宫凡
存修上法先叩天鼓措手掩耳而呪曰
赤子在宫九真在房請聽神命永察不祥太一

流火以滅萬殃呪畢以手拍耳門一七過畢當覺
面熱即佳候也若覺頭項頸間色色寒者惡
氣入也當急卧瞑目存玄丹宫太一真君以流
火之鈴煥而擲之令惡氣即出身外火光亦隨
之在後烱烱然照一身良乆平復也耳中忽聞
瀬水聲者雷霆及鼓鳴者是體中勞損心藏極
𡚁不能味眞注生而滛故喪亂使六府失攝魂
魄哀號盖將結疾致死亡之兆矣是以泥丸縱
法九宫失常悲擾翻錯鳴鼓亂行欲捨其居舘
以棄一身也聞之者當精思念太一真君悉還

專真心若罪未深者自聽攺過也所以身聾
耳神亡之矣夫耳者帝君之聽門也目者太
一之日月也鼻者三元之丘山也口者絳宫
之朱淵也眉者白元之華蓋也髮者明堂之
林精也舌者旡英之龍轅也齒者胃宫之威
力也手者膽神之外援也足者腎元之靈關
也隂極者洞房之真機也夫一骸百神各有
所屬不可不察不可不慎也耳中忽聞金聲
玉音者真炁來入道欲成也忽聞弦樂之聲
音六丁玉女來衛子皆道欲成兩眉間上其

裏有黄闕紫户絳臺青房共構立守寸之中
左右耳守寸左面有絳臺右面有黄闕其九
宫真人出入皆從黄闕絳臺中間爲道以導
之故左右置臺闕臺闕者以伺非常之氣候
也迎真人之徃來也紫户大神名平靜字法
王也青房大神名正心字𥘉方形並如嬰孩
各服衣如其方房户之色手執流金火鈴守
寸却入三分名爲守寸也旦暮夜卧及存思
之時先存二大神髣髴存見仍三呼神名諱
畢㣲祝曰紫户青房有二大神手把流鈴

身生風雲俠衛真道不聽外前使我思感
通利靈關出入利貞上登九門即見九眞太
上之尊呪畢乃可存思三一洞房九道諸要
道守寸二大神唯聽九宫中真官在九宫内
者出入耳目上帝之信命及玉童靈真賢聖
仙人徃來諸帝軒二大神許聽以進其餘非
真此二大神皆不聽進以前入内宫中此中
黄太一法度也於是赤子帝君乃命兩耳神
嬌女雲儀使引進之故人覺耳鳴者外使入
也使有好惡雲儀時扣磬鍾以聞九宫使知

外使來入令警備也磬鐘者是令耳鳴之聲音
也其聞之者措手掩耳而呪曰赤子在宫九
真在房請聽神命永察不祥丹田中有上元
真一帝君帝君之卿合三人共治丹田宫守
三元真一之道是也此地真之要㫖挺乘龍
車之經也天尊多樂欲爲地真人地真人𨼆
遁於官位不勞損於朝宴故從容任適隨時
而逰坐七轝以上造歩一炁於太旡至於天
真地真雖差階小異俱一真矣人亦各安其
所之不願復爲雲中官也玄丹宫有泥丸太

一真君丹田後却入一寸爲流珠宫流珠宫
真神自别有經司命之所行也其道妙大𧵥
誓用珠帛結盟乃能付之此經三百嵗一傳
滿出授止不復得出此太極公卿司命之道
玄丹宫在丹田之上正方一寸紫房緑室朱
烟滿内其中有泥丸太一真君治玄丹之宫
太一真君貌如嬰兒始生之狀坐在金牀玉
帳之中著紫繡錦衣腰帶流火之鈴流火之
鈴者旡質而赤光動之聲聞千萬里蓋上清
中黄太一真人之寳鈴也左手把北斗七星

之柄右手把北辰之綱北辰者北極不動之
星謂之辰綱正坐玄丹宫向外左右旡侍其
旡侍者所以名之謂太一真君也常以旦夕
守諸三一訖獨後乃未存之末存之者先造
其輕後行其重也夫人一頭有九宫請先說
之兩眉間上其裏有黄闕又存之畢因三呼
三君名諱叩天鼓二十四通千妖自伏萬鬼
邪精滅形若道士肌渇亦存三君並口吐赤
炁使灌已口中口中吸而咽之須㬰飽也若
道士夜行闇不見道路存三君使口吐出三

火光照前須㬰道路自明朗也又若行凶䖏
危難之中有刀兵危急之地急存之使三君
鳴玉鈴精而思想之敵人自然心駭意懾不
復生惡逆害心也若道士欲求延年益夀不
死及病困臨當救濟而生者正心安寢精思
存明堂三君並向外長跪口吐赤炁使光貫
我身令帀我口傍咽赤炁唯多旡數當閉目
㣲咽之須㬰赤炁繞身變成火火因燒身身
與火共作一體内外洞光良乆乃止名爲日
月錬形死而更生旦暮夜卧常當爲之則必

長生不死常數存咽赤炁使人顔色反少色
如童子此不死之道仙人所奉行明堂之要
訣也常旦起皆咽液三十過以手拭面摩目
以爲常存唾色作赤津液洞房之中有三真
君左爲旡英公子右有白元君中爲黄老君
此三人真君共治洞房中此飛真之道自别
有經也丹田之中有上元真一帝君夫泥丸
天帝三一者乃一身之靈宗百神之命根津
液之山源魂精之玉室是以胃池體方受物
腦宫貟虚而適真萬毛植立千孔生烟德備

天地混同太玄故名之曰泥丸泥丸者體形
之上神也兆唯能知吞炁咽津鳴齒納液而
不知此所因者乃泥丸之流沫腦家之邉支
耳今將告子輔趣彼守一秘訣隨得爲上仙
之真人矣弟子受此經者齋誡四十五日畢
乃傳青繒四十尺明鏡五枚金鐶二𩀱以爲
洞一之約勿宣之盟誓兩眉間上却入一寸
爲明堂却入二寸爲洞房却入三寸爲丹田
丹田直上辟方一寸爲玄丹腦精泥丸魂宫
也明堂宫中左有明童真君右有明女真君

中有明鏡神君明童真君諱玄陽字少青明
女真君諱㣲隂字少元明鏡神君諱照精字四
明此三君共治明堂宫並著錦衣腰帶四玉
鈴口御玉鏡鏡鈴並赤玉也頭如嬰兒形亦
如之對坐俱向外面或相向也此明堂之道
也仙人所行道德所修也若道士恐怖存三
神使鳴玉鈴使聲聞太極使口吐出玉鏡赤
光令萬丈明堂上一寸爲天庭宫洞房上一
寸爲極真宫丹田上一寸爲玄丹宫流珠宫
上一寸爲太皇宫凡一頭中有九宫也其明

堂洞房丹田流珠四宫之經此神仙爲真人
之道道傳於世其玄丹宫經亦真官司命之
要言四官之領宗矣此一經須太極帝君告
可與乃與之亦時出授與耳凡合五宫之道
行乎世上有真名者遭值之也自非骨相挺
命不聞此言又有玉帝宫有玉清神母居之
又有天庭宫上清真女居之又有極真宫太
極帝妃居之又有太皇宫太上君后居之此
四宫皆雌真一也其道髙於雄真一也並有
寳經以傳巳成真人者未得成真非所聞也

雌真一之要亦自不受之矣太上所以出極
八景入叅瓊軒玉女三千侍真扶轅靈妃俠
唱神后執巾者寔守雌一之道用以髙㑹玄
晨也太上之宗根靈王之所傳也此四宫人
皆有之但不修此道者宫中空耳夫不盡修
於九宫者宫中亦空耳非但雌家四宫而巳
至於丹田宫中常有帝君守中常有大神不
復聞須修乃見在宫中耳修之者神仙不修
者以壽死矣雌雄一神者男女並兼修之旡
不在也唯决精苦之至乃獲益矣

玄丹太一真君之道暮夕静寢去諸思念坐
卧任意先存北極辰星紫氣來下入玄丹宫
中須㬰滿宫溢出身表使帀於身通洞内外
與紫炁合體畢又存日來入玄丹宫中日滿宫
内在紫炁中央望視如闇中覩火珠之狀畢乃
存上清中黄太一真君從北極紫炁中來下八
玄丹宫日中坐君諱規英字化玄衣貌服色如
上又存已身忽然上入玄丹宫中在太一真君
前對坐服色在意自心起再拜稽首膝前問
道求神仙長生隨意言之因乃存吞紫炁三

十過畢咽液三十過又存北斗七星内有二
赤炁大如日俓下直入玄丹宫中於是太一
君及已俱乘日入行赤炁道中直上詣北斗
魁中寢良乆旦因此寢亦即有真應十四年
行之則與太一同遊俱到七元之綱也十六
年詣上清宫受書佩符役使玉童玉女各八
十人一夕一存之唯數而已勿脫一夕亦可
專修此道不必須守三一也兼之益精至感
速耳月一日三日七日十一日十五日夜半
之時存玄丹宫中太一真君坐向外口吐青

炁下入我口中隨咽之凡五十過畢乃咽液
五十過祝曰太一真皇中黄紫君厥諱規英
字曰化玄金牀玉帳紫繡錦裙腰帶流火之
鈴斬邪滅姦手把星精頭生日真正坐吐炁
使我咽吞與我共語同宴玄丹錬灌七魄和
柔三魂神靈奉衞使我飛仙五藏自生還白
童顔受書上清司命帝君所願所欲百福惟
新又存巳上入宫中在太一前寢息也因以
取眠亦當夢感妙應矣因此而數積有伺見
之階漸也太上龍書云正坐玄丹不偏不邪

言此道之要兆當常存太一紫炁以繞身及
咽吞之也又當存太一真君在玄丹宫中如
此長生无極萬凶不干玄丹之道畢也
洞真素靈中經
太帝君太上天帝君太㣲天帝君三尊君三
君昔之奉受玄丹上經於太上道君施行奉
修道成上𥙷帝王之真臨昇霄之日太帝君
以真經傳授西王母太上天帝君以真經傳
授南極上元君太㣲天帝君以真經傳授金
闕聖君金闕聖君以真經傳授上相青童君

上相青童君以真經傳授㳙子此經是素靈
上篇此道髙妙非中仙所可得聞自非名書
絳簡緑字太極者玄丹上經不相遭遇覩聞
也道士若備修太上三真品經者位爲帝皇
之上公上卿也若所遭受者偏聞道有限者
位爲小有靈宫之王神州之卿太極中下大
夫耳亦得騁龍駕雲乘飛控虚神官導衛散
影八遐矣㣲乎深玄難以輕宣品經之目出
太上𨼆書八素篇中有俯仰之格限夫泥丸
天帝三一者乃一身之靈宗百神之命根津

液之山源魂精之玉室是以胃池體方以受
物腦宫貟虚而適真萬毛植立千孔生烟德
備天德混同太玄素元九靈故名泥丸上府
泥丸上府者大道之軀形中上神也兆唯能
知之吞炁咽液鳴天鼓納液而不知此所出
者乃泥丸上流之沬是腦家之邉支耳今將
告子守一祕訣隨十二時爲之神神皆有姓
字卿庭宫府衣服光色子欲合神丹者當存
此神形色男長九寸九分著五色玄黄素靈
之綬頭戴七寳朱玉之幘冠旡極進賢之冠

居无上之上太極朱宫七寳之府五靈郷玄
元里姓亷名銜字荒彦女長六寸六分著青
寳神光錦繡霜羅九色之紱頭戴玄黄進賢
之冠居无上之上崑崙太幽宫中明堂神府
九光郷太化里姓▲名回字弼預有此二人
見者皆大仙生神丹之父毋也其元炁未立五
政未開光影未通無極无窮无上无下无外
无内无左无右无前无後太上之祖先元炁
之父毋玄始之至妙虚極之未有元生於萬
物天地得其乆或居人間年命最爲壽能有

存思者千齡不知老亦居九天中萬神元授
受夫欲合藥凡藥者合之皆先齋戒清潔藥
成則有驗名之爲玄丹故約須童女精丹水
亦佳合丹當與童女俱合藥幽寂之䖏三人
勿與俗人相交關三日三夕可立黄壇一所
東方則有青龍制木精符用青書之南有朱
雀制火精符用赤書之西方有白虎制金精
符用白書之北方有玄武制水精符用黒書
之中央黄龍制土精符用黄書之五色並立
形像然後合藥靈沙及草藥之精皆可合之

爲丹也刀圭入口白日昇天合藥時愼勿入
厭汙合藥不成令人無命口訣云云合藥之
法不可不知九天所生九地俱立凡重其知
次第也名曰太清天爲九天之上府第一之
孫其炁清虚至尊所居清㣲天爲上一之宫
第二之孫其炁㣲妙是次尊所治大赤天爲
北一之上宫第三之孫其炁朱丹故使太陽
君治之大青天爲玄元之府第四之孫其炁
玄逺故使虚无君治之大玄蒼天爲北都官
之宫第五之孫其炁玄妙故使无極君治之

太玄天爲北一之宫第六之孫其炁玄黙故
使大道君治之大皡天爲七政之都府第七
之孫其炁浩大旡所不容故使太上老君治
之太玄都天爲北平上宫第八之孫其炁清
政使道德君治之太明天爲陽仙萬始之宫
第九之孫其炁清明使太清君治之故九天
俱清九地齊立萬物咸亨隂陽日月四時五
行故一炁在天天爲之清一炁降地萬物咸
生一之所䖏无不清明故天重者道人重者
寳天有道不妄施人有寳不妄言爲是故道

重人輕耳從太𥘉太始一乃玄妙衆妙之宗
也故少陽華蓋絳宫太一黄庭府大赤絳宫
金宫玉室幽關俠傍玉門𥘉起玉莖𥘉生崑
崙之山在玉闕之巔直上相去萬九千里其
中玄妙五色琅玕上有太一下有絳宫亦能
有現亦能乍亡元炁所生旡所不容道之德
一則爲重爾夫人生於地元始之炁旡地所
生次第則萬物地上之精不敢爲人作害也
第一之地名曰元德其炁上青中黄是元土
卿所治厚一萬一千一百一十里土家百官

悉治其中第二之地皇德通黒是元庭土丞
所治厚一萬一千一百一十里土家百官所
治其中第三之地帝德通蒼是虎口土龍所
治厚一萬一千一百一十里土家百官所治
其中第四之地王德通黄是元心土大將軍
所治厚亦與上同第五之地元德通赤是元
福土官所治厚亦與上同第六之地地德通
白是元骨土一所治厚亦與上同第七之地
里德通紫是始早土父母所治厚亦與上同
第八之地復德通青是始賢土宗正所治厚

亦與上同第九之地昌德通緑是軒始上下
二千石所治厚亦與上同其炁數是大寒郷
溺水所出夫爲道士能參知此二卷所在則
與天地通靈後遇奉行不經九天九地九水
之考不入丘寒不經寒冷得爲天上清明六
律諸生軰中若道士不依教㫖故入黄泉考
謫地獄之中應到丘寒此雖是鬼其形骸亦
毒痛苦濃潰不可忍致鬼任言虛辭真逮生
男女不盡年壽皆爲横天且又女青鬼律及
以詔書八卷之中鬼見自伏此素靈二篇自

非名書絳簡不得與之共雜當具身中宫府
神室䖏所百八十宫三百六十關節千二百
孔萬二千精光三萬六千神主至尊所居玄
聖所在三魂七魄十二形影萬音響應故使
隂陽之數歷備三元頭爲天元心爲中元腎
爲下元並三萬六千神主所治名曰三元㣲
妙分别左右故言左青右白前赤後黒中央
正黄六律所出二十四炁所治各有分部元
長副紳數至三萬六千變化易旡暫逃避時
非是爲死化立而已故使萬神置立於萬物

合勢并積聚則爲人炁泄則神散神散則身
不能復動其真形故自𨼆藏俗人晚長但自
不知此理无謂言永死沐没而大小號泣此
旡異百䖝至立冬一日並脫皮於孔外其形
歸土中春之分驚蟄便復出其亦不知先於
何䖏脫皮便如嬰兒𥘉生也吾每見汝軰暫
出世上不學仙道不合神藥但爲罪過身受
謫罰竟便還汝子孫身中託形而出豈知此
邪子有過罪以修功𥙷過以謝先愆禁忌律
令所以言先人行善福流子孫行惡逆罪歸

後世此皆於地下謫身未盡日竟應出故復
於世上報之亦非已身行惡得之慎汝言考
官日日守汝口爲天關不可妄傳傳非其人
奪筭五十明科法庚申之日此日是身中六
魄之鬼上入天府下還人身每至其日東向
平坐慎勿睡勿卧祝曰五藏精神所在宫府
共思如法有泄者抑之頭泄足抑之皆由師
者諸藏思之術吾身左三魂在吾肝中右七
魄在吾肺中百二十形影萬二千精光從吾
口中天橋入上昇崑崙之山范陽之郡无爲

之郷朱雀導前持幢幡玄武從後負鍾鼔青
龍侍左白虎侍右中央黄神把鉞斧千鬼萬
神皆伏无起前有萬石鑊湯後有逆鱗反甲
君爲吾消災散禍吾時過故躡三綱六紀截
鬼急急如律令既爲道士當聽察身中視其
光色便知體羸炁衰爲六醜惡鬼所擊也子
但日正中時於房中閉冥䖏内視良乆乃見
色暐曄暐曄光明盛者便體壯也其𡻕丁強
塞耳反聽聞有金石之聲者及笙篁五音鍾
磬聲者皆好候也若見光色羸薄聞號喪叫

泣者此皆凶候也當自靖和神存真一君還
治宫府之中呪曰吾形萬神安吾宫府守我
玉堂不得逰走俠門力士中央童子若有非
常入出者收付都市繹頭拍冐不得動作急
急如律令子若見子精光羸薄子當以日月
𥘉出時東向平倚祝曰温漾温漾精光明吞
炁食影入我形扶𦔳我身召神靈真炁還治
絶邪精令我長生夀萬齡急急如律令九咽
止若體中忽恍心中悲思如有所憶者復无
指定心中惶惶不能自安此正是體中神欲

去思慕宫府三魂已去七魄飛揚唯喻定形
與邪共通夢忤輙與女子相見或見男而交
通精神流泄者此皆死亡之兆也若有此候
當自改更詣道士祭酒上章并自跪願申哀
以立㣲功以暢志心從今以去當隨時修奉
朝拜四尊奉行三五七九二四六八八風十
二雷二十四雨三百六十電九宫八卦不得
持真入僞行不正之事爲考官所舉死後三
官不可復赦也南方朱雀向南符亦向南西
方白虎向南符向西北方玄武向南符向北中

央黄龍向南符亦向東東方青龍向南符向
東皆桃爲版



右此青龍符斬木精





右此朱雀符斬火精




右此白虎符斬金精





右此玄武符斬水精




右此黄龍符斬土精
洞真太上九真明科三品律
太上告諸天帝王後聖帝君上相青童太極
真人曰凡是後學得見上真三洞寳章秘經
首目者皆東華書名金字上清雖未超騰控

轡紫庭皆是升度之人也然雖見此文而不
知九真明科條檢儀式三洞竒文太真寳書
不可得而便披也明科寳祕藏於玄都之宫
玉京金房之内不傳於世此乃明三洞之淵
𧷤摽衆真之儀格㧞宿對於幽宫度七玄於
仙籍業総絡於萬道解九隂之重責其妙可
得立用其科可以肅厲今故摽出三品篇目
以輔揚三竒素靈妙經可誡於後學使勤尚
之人告慎於寳科諸天帝王後聖九玄帝君
上相青童太極真童太極真人稽首敢問太上

天尊至真上法髙秀玄澄恢落萬宗玄寂虚凝
妙趣激朗法化三乘彌淪億劫量何勝任豈復
稽於明科乎太上曰善子之言夫後生之徒自
非玉虚之朗結自然而生者皆受孕於混炁
染係於囂穢也結有不純之行性有不專之
羙雖希慕玄𧷤故心常背我舉止所乘莫不
犯於過過生乎外滅命乎内承此而學豈不
去真遠哉如使三官執咎對在幽司考延七
祖罪累於身有犯斯過者而使悟玄科有紏
罰之制聖化之大復許有贖罪之法桉科而

用此期真將必近矣爲學之士而无此檢亦
徒勞於精思无益於苦念也今故出九真三
品明科自可授於後學應爲真人者帝君上
相青童太極真人於是辭退齊詣上清奉受
素靈大有妙經九真明科秘於金藏玉匱衞
以玉童玉女各三千人侍典靈文散香虚庭
飛龍毒獸巨虬千尋奮𤓰雲牆備衛玉關也
如是十天大聖九宫真仙一月三過莫不上
登玄宫禀承明科禮拜於靈文也上相青童
君曰凡有金骨玉體名參青宫得有此文祕

而施行於是承受之儀玄合上典施用節度
與真同功贖罪㧞難宿結咸解七七之祖於
是而欣巳身升騰上宴玉宫也
玄都九真明科上品傳經篇
玄都上品第一篇曰大洞真經雌一寳經太
上素靈大有妙經三竒之章髙上玉皇寳篇
秘在九天之上大有之宫太玄靈臺玉房之
中上皇之𥘉舊科經萬劫一傳三道正明學
真曰興髙上正科七千年内聽得三傳侍衛
玉童玉女各七千人執香典靈桉科傳授之

法皆對告齋百日分金鈕爲盟給玉童玉女
依四極科不依科而傳罪延七祖幽魂充役
吞火食鐡負山運石以填无極之源己身抱
風刀之罰身没形殘長閉地獄萬不得仙玄
都上品第二篇曰傳大洞真經三十九章於
後學者誓以上金十兩銅二十五斤金鈕五
𩀱金魚王龍各一枚青絲一兩纒鈕爲盟雌
一以上金五兩五色錦繒各五十尺香一斤
金鈕三𩀱太上素靈洞真玄經上金二兩紫
文百尺青錦二十七尺赤絲五兩香一斤丹

一兩上皇以信誓心不得有闕闕則𧇊科師
犯則遷侍經玉童玉女還於本宫不過三年
身被風刀之拷自然失經受者不依明科目
皆失明形殘七祖父毋充北酆之責萬劫還
生非人之道學者慎之玄都上品第三篇曰
凡有金名東華玉字上清得受太霄琅書瓊
文帝章紫度炎光玄真變經上清變化七十
四方九真中經丹景道精隱地八術解形遁
變流景玉經七變儛天皆九天真王元始天
王太上天帝君中央黄老君受於太空之中

九玄之内虚旡之髙章也皆祕在大上靈都
之官紫房之内三元君主之侍衛玉童玉女
皆三千人元始之𥘉經七年千劫一傳自三
道立正之後七年内聽三傳七百年中有人
亦聽傳傳皆對齋九十日或三十日或九日
告盟而授之給玉童玉女依四極明科若不
依科而傳罪延七祖父毋充責鬼官運濛山
之石填積夜之河萬劫還生非人之道巳身
被風刀之拷自然失經終不得仙傳者慎之
玄都上品第四篇曰傳瓊文帝章賫金魚玉

龍青繒三十二尺金鈕三𩀱之誓紫度炎光
五色錦各五十尺金五兩沉香五斤真珠一
斤書刀一口金魚七枚絳紋七十尺之誓上
清變化七十四方青繒四十尺上金十兩金
鈕六𩀱好香一斤金魚玉龍之誓九真中經
具科落髪爲盟今以白絹九十尺准盟法於
九真之數青絲一斤絳紋二十尺此日暉之
誓碧繒二十四尺月華之誓金鐶三𩀱旡常
童子質變之信丹景道精隱地八術解形化
變流景玉經悉上金十兩金魚玉龍各一枚

青繒三十尺綮紋四十尺金鐶各三𩀱七變
儛天上金五兩香一斤青繒三十二尺之誓
信以質心不得有閥關則違科師以天信投
於山栖或投於川栖以救窮乏餘以供營經
書之具不得他散師犯上科奪玉童玉女減
筭奪紀注名度還北酆受者不依科皆喪魂
失神風刀之拷不出三年自然失經終不得
仙玄都上品第五篇曰消魔智慧玉清隱書
寳洞飛霄絶玄金章紫鳳赤書八景晨圖金
真玉光靈書紫文金璫玉珮金根上經三天

正法皆太上道君元始天王金闕帝君之寳
章秘在玉清之宫金房紫户之内典衛靈文
玉童玉女各三千人元始之𥘉皆千劫一傳
自三天立正之後七百年内聽得三傳百年
中有其人聽一傳給玉童玉女依四極明科
授者對齋九十日或三十日或九日而傳不依
科不傳罪延七玄九祖長充鬼役無有解脫
已身被風刀之栲死充下鬼萬不得仙玄都
上品第六篇曰傳消魔智慧寳洞飛霄絶玄
金章紫鳳赤書八景晨圖皆上金十兩玉札

一枚金魚玉龍各一枚紫繒四十尺金根衆
經靈書紫文上金五兩金簡玉札各一枚長
一尺六寸廣二寸四分金魚玉龍各一枚紫
繒百尺青紋四十尺三天正法青䌝四十尺
青布四十三尺金鐶五𩀱以爲宻擔上金十
兩通神之信金真玉光玉珮金璫玉清隱書
皆金魚玉龍各一枚以爲誓信依科不得有
闕闕之則師奪玉童玉女注名還度北酆受
者皆喪魂失神拷之以風刀不出三年自然
失經萬不得仙玄都上品第七篇曰七星移

度白羽黒翮飛行羽經飛歩天綱躡行七元
太上𨼆書靈飛六甲皆太上太帝君太㣲天
帝君登空之道𨼆化之祕章秘在太上瓊宫
之上紫房之内侍衛玉童玉女皆三千人依
科七千年一傳三天立正之後攺七百年内
聽得三傳若百年中有其人便傳傳授告齋
九十日或三十日給玉童玉女依四極明科
不依而傳罪延七玄七祖長充北酆鬼役十
苦八難巳身被風刀之栲身没幽原萬不得
仙玄都上品第八篇曰傳七星移度青紋四

十一尺絳繒七十尺鳳文之羅九十尺金鈕
一𩀱白羽經金二兩青繒三十二尺以代截
髮㰱血之誓飛歩天綱錦三十尺金魚玉龍
各一枚太上隱書金魚玉龍之誓靈飛六甲
素紋六十尺金鐶六𩀱青絲六兩天科以信
質心不得有闕闕則違玄科師奪玉童玉女
除落青簿玉名移還北酆受者不依科亡精
喪神罰以風刀不出三年自然失終終不得
仙玄都上品第九篇曰諸方丈震靈豁落七
元八天隱文流金火鈴金神虎符消魔支幹

夜照神燭八術隱遁紫清玉符五籍洞玄六
甲上符五行秘文玄都玉格諸符凡有六百
部太上悉以其文標於舊經之内以爲立用
傳授盟科悉依經科傳授有闕罪同上品有
經旡符則天魔害人有符无經則思念无感
神真不降科云皆不得單行單行罪亦如之
科經及符本同出於自然之炁虚无之章㫖
故不可得獨修也无科修道萬不成也
玄都九真科中品誡罪篇左
玄都中品第一篇曰是諸後學七祖以下有

殺害人命劫賊攻掠謀圖姦滛篡逆之過九
族交通謀反无道其考尤重𡨚對咎逮積結
九隂非赦所原後生皆不得以餘殃之身參
染真經𥨸受寳文若有苦至志尚自厲首謝
七玄重施功德㧞出幽魂披露巳身於三光
之下散髻叩頭三年不倦自賫重信投九江
贖解前咎然後聽得清齋百日奉受寳經然
後行事有此之罪而不先自罰責吐首天寳
而受法者師及弟子同被風刀之拷七玄之
祖長閉幽原負石擔山萬劫不解身亡失經

明慎之焉玄都中品第二篇曰凡欲修學上
法巳身先有重罪手殺人命及酷虐下賤煞
害衆生劫掠百姓謀圖姦宄九族相交𡜍姤
賢能代逆師主不赦之罪積結九隂皆不得
參受妙法修行經文若能苦志吐首先犯效
功施德披露三光散髻叩頭三年陳謝罰信
投河以贖巳愆㧞出七玄使三界右别然後
得清齋百日奉受寳經行事有此之罪而不
先自首謝責罰自厲而受經文師及弟子同
受風刀之拷魂魄十苦八難身没幽泉自然

失經七祖父毋長充幽𡍼萬劫不解學者慎
之玄都中品第三篇曰凡是學者受三竒寳
文上清祕經而輕泄目録以示不固宣露妙
祕輕慢寳章者一犯至十罰功斷事三年然後
更齋修行過此以上皆罪結九隂考延七祖
充役三塗運石負山十苦八難經萬劫得還
更生不人之道已身罰以風刀之拷失明形
殘死充下鬼萬不得仙奉者慎之玄都中品
第四篇曰凡是學者受上清寳經三竒寳文
不得哭泣臨見死屍及血穢之厭一犯至十

罰功㫁事一年然後得依科自罰㧞罪太隂
更清齋行事過此以上二十四犯奪筭減命
玉童玉女還於本宫不出三年失經身喪七
玄之祖長充鬼役萬劫不解學者慎之玄都
中品第五篇曰凡學者受上清寳經三洞秘
文不得帶近婦人及行穢濁之䖏皆是混洿
真炁十犯至二十四過罰功㫁事三百日然
後更清齋修行過此以上玉童玉女各還本
宫減筭促命不出三年失經亡身七祖被拷
學者慎之玄都中品第六篇曰凡學者受上

清寳經三洞祕文而心懷賊害手行逆暴殺
生行凶攻掠姦宄𡜍賢妬能攻毀同炁伐敗
經師一犯至十聽得罰信謝責九隂㧞罪五
岳㫁功禁事十年聽清齋還修所受過五
以上至二十四犯四司執殺收攝魂神充責
北酆七祖充役經萬劫得還更生非人之道
玉童玉女各反上宫不出一年失經身亡終
不得仙學者慎之玄都中品第七篇曰凡學
者受上清寳經三洞秘文不得北向便溺及
食五辛六畜之肉飲酒任性戯道慢法疑惑

不專十犯至二十四過聽得依科罰信謝過
太隂㫁功一年然後聽清齋九十日還修所
受過此以上减筭促命身被風刀之拷七玄
充責三塗不過五年失經身亡學者慎之玄
都中品第八篇曰凡學者受上清寳經三洞
秘文當依科賫信詣師告齋然後受經不得
不告盟而妄披寳文凡詣常人得經便師而
受焉此皆冥使授之不得輕略𥨸寫及改易
聖文以意通决毀名古音自作一法四司所
糺罪書九隂一犯至三㫁功禁事三年按科

自罰投信九河更清齋三十日然後得還修
行過此以上至二十四過玉童玉女各還本
宫减筭奪命身没鬼官七玄之祖長遭鬼役
經萬劫得還更生非人之道學者慎之玄都
中品第九篇曰凡受上清寳經三洞竒文當
別室安髙牀髙四尺四寸廣五尺以請三洞
寳經明燈燒香朝夕禮願常爲供養不得使
異炁之人冐殗履穢及婦人參入室内觸忤
神真此世間所用之科受經之身不得衣服
履屐交關非𩔖卧息坐起皆與物有異犯者

從一至二十四過罰功斷事一年然後更清
齋修行過此以上爲四司所執言過玉清還
名酆都七年身亡失經七祖被拷奉者慎之
玄都九真明科下品贖罪篇
玄都下品第一篇曰凡有後學之人七祖父
母生世有犯玄都上品中品第一篇之罪其
考尤重結在九隂七祖怨對幽掠累劫殃充
後代冥逮不釋者皆當露身太隂之下披散
叩頭首罪九隂三年自責年竟賫金鐶九𩀱
青絲一兩金人一軀投於三河之口以贖七

祖之罪㧞出幽魂之難其科朱書五行桐版
一枚記曰
某年某月某子朔如干日某子某郡縣郷里
王甲七祖父毋下逮已身有犯玄都上品中
品第一篇之罪罪結九隂今謹依科罰金鐶
九𩀱青絲一兩金人一軀以贖幽魂酷對之
辜投書告命歸首水官以自解㧞罪滅三官
魂升九天畢次以青絲纒物及版以青石沉
之臨沉之時北向仰頭祝曰
太隂九君執司靈官甲今有言歸告河源投

信九泉㧞出七祖𡨚對解脫我身登仙畢如
此七祖之拷於是釋散得離幽宫上昇福堂
已身便得參修寳經九年尅有真靈降形與
神同升也玄科尤重不得又犯玄都下品第
二篇曰凡欲修學上真之道若巳身先有犯
上品中品第二篇中之罪其考沉結結罪九
隂盤塞冥中上延七祖拷對窮魂纒綿不解
者皆當先於太隂之下北向散髮叩頭首罪
三光三年尅責年竟當賫真珠一斤書刀一
枚青絲一兩金人一軀投於三河之口以贖

已身酷逆之過解結三官㧞出七祖其科朱
書青繒一尺上記曰
某年某月某朔某日某子某郡縣郷里王甲
年如干𡻕甲身先旡所見行失玄科身犯元
惡上罹玄都上品中品第二篇之罪罪結太
隂今以依科罰金人一軀真珠一斤書刀一
口以贖巳身醜惡之罪投書告命歸首有靈
以自解㧞罪滅九河身得長生畢以青絲纒
物及版以青石沉之臨沉之時北向叩頭呪
曰上有太隂執司九君甲今有言歸告河源

贖罪解結㧞度九難𡨚魂對魄各反自然禍
滅學仙我身得升畢如此九隂之結便得解
釋𡨚對之魂反於自然也便得修受上清之
經九年不𧇊真靈降形與神合冥也玄科嚴
重不得又犯玄都下品第三篇曰凡修上清
寳經洞玄科文已身有犯於上品中品第三
篇之罪共考結於太陽四司所執言奏玉清
犯此之過當㫁功克已入室燒香叩頭首謝
北向叩齒十通仰祝曰
太玄幽邈下世希聞輕泄寳真上𧇊帝尊自

取罪負伏欵靈門伏願髙上曲垂玄恩降以
靈感啓以自然畢便以叩頭九過如此三年
首謝更清齋三十日得上解三官解考九隂
便還修行寳秘宻念尅得飛仙玄科尤重不
得又犯也玄都下品第四篇曰凡修學上真
之道已身有犯上品中品第四篇目之罪罪
結九隂懸考玉清犯者當於中庭夜半然三
十二燈以洗穢炁清明内外入室燒香北向
叩頭首謝所犯叩齒三十六通仰頭祝曰
世運交喪蜚尸翳障穢炁紛紛與真相迎虧

犯科誡身入罪郷贖以禮謝洗以明燈禍散
三清福充我昌道廕曲流其慶靡央畢又叩
頭九過止如此一年更清齋三十日然後得
還修事檢行慎科勤苦注真九年剋得白日
登晨玄都下品第五篇曰凡修上真之道巳
身有犯上品中品第五篇目之罪罪結太隂
考懸青官犯者當作香湯沭浴賫油於中庭
然二十四燈九十日入室北向叩頭九過首
謝所犯叩齒二十四通仰頭呪曰
天地乾坤二象交通隂炁混正穢炁彌充喪

神虧寳損落法容謹然明燈上映玄宫禍滅
九隂福慶歸宗畢如此九十日竟退齋二十
四日然後得還修行真法每在告慎明依科
文剋得玄真與形合仙玄科尤重不得又犯
也玄都下品第六篇曰凡修上真之道己身
有犯上品中品第六篇目之罪其罪尤重爲
四司所執考結九隂對在幽宫有犯當於太
隂之下披散叩頭首謝玉清解㧞太隂依科
當以𥝠寳散乞貧民隨力作食以施飢乏十
年入室叩頭自責北向叩齒九通仰祝曰

天遐地廣九原開張身履禍門懸罪玉京俠
羅纒絡玄洞雲場散寳㧞罪施以窮粮罪消
太隂福生十郷去故奉新方𨺚未央畢又叩
頭九過止此乃髙上㧞罪上法摽於正科十
年如此宿罪滯考並消太隂施行自責年竟
更齋百日後得還修行檢身慎法不得重犯
玄都下品第七篇曰凡學上真之道有犯上
品中品第七篇目之罪罪充上清犯者當以
上香十斤送同學之人合十䖏㧞罪一年入
室燒香東向叩頭九過首謝上真叩齒九過

仰祝曰五炁錯綜上真不全身染穢炁觸忤
洞門傷藏伐命揺動三關違科犯戒罪考自
延謹以罰責歸告帝尊乞丐使我於今自宣
去離下世上登天仙畢如此一年年竟更齋
二十四日還修所受剋得眞下降明科之大
不得重犯玄都下品第八篇曰凡學上真之
道犯上品中品第八篇目之罪爲監司所執
考結三清犯者當以清油一斛於中庭然燈
多少隨意惟令油盡又以上香十斤奉有經
之師以㧞其過三年入室燒香北向叩頭九

過首謝所犯叩齒十二通仰祝曰
天真髙逺玄光下明縁恃宿慶得覩真經未
獲玄科虧略天靈違真犯戒沉身分冥克自
責厲歸告上清自是之後洗濯故形奉承玄
真與道齊并畢三年周竟當更齋九十日先
以師受便得修行未經師受當賫信詣師度
經修行如法剋得上升玄科尤重不得又犯
玄科下品第九篇曰凡修上真之道有犯上
品中品第九篇目之罪罪結於太隂懸考於
玉清犯者當然七燈於堂前入室叩頭首罪

經前叩齒二十四通仰祝曰玉光垂耀仰徹
上清執躬不禮虧犯寳經恐爲四司列罪紫
庭謹重齋敬仰希真靈曲垂下降滅罪消形
攝奉玄科永保元貞畢如此一年更齋二十
四日然後得還奉修所受玄科尢重冝自明
慎不得又犯右太玄九真明科三品二十七
條出自太上靈都之宫太上常所寳秘不宣
下世今抄立用要訣以付後聖輔明三竒摽
於大有素靈之經有骨分合仙便得此文施
用㧞罪解咎釋結散理七玄將无三年真靈

見形與子合并同升九天輕泄玄科罪同上
文唯在寳秘宻而奉行
玄都九真篇曰傳授經目在九真三品科中
者是後聖帝君始佩經之時受於太上道君
太上授經出三品明科以輔三寳竒文上真
道經施用之科格其三十一卷獨立餘事及
衆經儀品悉在四極明科之中九真三品以
三素之上篇置於九帝之宫四極以四司之
官總統衆非糺罰之禁律太真明科以太帝
君所受元始天王天王之玄章上真之儀格

其法秘於九天之上太帝之堂藏誡於上真
之宫不行於世九真明科以禁後學四極明
科總領四逹其㫖幽㣲自无金字玉名不得
知聞有得此篇不須學而自成科以禁罪見
科知攺知攺則旡𧇊於天地无虧於天地則
合自然合於自然便得上𥙷真仙也无科而
學去仙將爲遠哉玄都九真篇曰凡有至志
名參玄宫欲單受明科知天法禁然後受經
審有骨分亦可先告盟而授之盟信法物悉
依三竒寳經之數年限亦同知之不得輕泄

付非其人宣露玄文不依科㫖死没鬼官七
祖父毋履刀山劔𣗳萬劫不原外好不依科
㫖罪同科文彼此之禁學者慎焉玄都九真
篇曰凡受上法而不承明科虧略天禁罪累
七祖考逮一身既知攺首罰責自厲還修所
受而廻又犯其考倍先此則骨命不合形與
真反魄同鬼伍皆不得重首復修於真經也
吾今故以明科悟於未悟既知而犯將何要
哉奉者慎之
太帝君偈讃

翳翳无化初𦕈𦕈晨霞散太寂空玄上寥朗
二儀判凝精抱玄胎結化孕靈觀含真頥神
内儵欻啓冥旦始悟憂促齡還交反天漢蕭
蕭歩虚遊旋行禮玉皇稽首歸太无乘風散
靈香俯仰帝皇堂飄颺隨虚翔妙唱發竒音
吟詠太真章流廣四大界十天量无央閬臺
發幽夜神燭吐竒光璀璨玉林華熠爍耀瓊
堂虚生自然烟蓊欝御玄綱群真披霄讃寳
蓋順風昂飛歩詠空歌神唱化道長欝欝大
化𨺚濟濟玄道興積學隨日感功滿入大乘

福慶逮一切七祖咸得昇整駕凌太華迴轡
絶霄館靈風皷空洞香花乘烟散蕭蕭禮虚
堂詵詵歩玄漢朗詠感幽衿㧞度宿根難五
苦應時解流芳注淘灌玄關峙雲綱飛霞翼
靈輿授擕无跡真窈窕入太虚乘空誦玉篇
蕭條詠羽書廣念无不普一切慶有餘
天帝君誦
至道生寂寂玄響音相求三真不无一炁化
理還殊法輪无影内飄飄清觀流凝章不待
思結炁合玄符靈唱發空歌吟詠歩虚逰玄化

本无跡生道宗遨逰九天際息駕六領宫提
擕髙上賔反我素房中至道虚漢内靈歌發
太空形感至寂庭思詠希㣲通雲光翳晨暉
停曜廕玉房玄龍不待駕蕭蕭歩虚翔手掇
七寳華靈風散竒香妙詠乘袊發粲粲啓玉
章萬炁混元一總歸三玄梁乘天不云髙遐望
九玄遼振翮思玄轡希登幕雲霄積念告靈
感期與玉真交曖曖天漢澄飄飄景雲逥三真
騰空上控轡迅紫㣲明唱度後身咸令乘景
飛㧞出三塗難九玄離苦哀

太㣲天帝君誦
太真生空洞瓊羅耀寳臺旋行禮玄京衆仙
唱微詩逥轉无跡内虚歌契幽期度身上生
天吟詠積福基䇿轡太霞館時復宴景雲飄
飄旡崖際離苦入玄門意適道亦暢心丹志
亦分積學隨日新詠我素靈文八景運天輿
飛霄蔚玄靈素蓋乘風廽寥寥入紫清妙讃
萬真曲玉響何玲玲披㧞九隂籍度身反南
庭慶流普一切妙化靡不榮清淨可道宗明
朗煥太空妙化由靜黙潜想三素宫積念徹

玄虚微微至道通叩詠嚮玄寂靈唱靡不𨺚
丹暉映雲庭紫烟耀玉林煥爛七寳華璀璨
摇靈音宫啇自相和妙趣傾人衿玄唱種福
田廣度无界心
後聖金闕帝君誦
𦕈莾元始天三象混玄一蕭蕭正道興浩浩
大乘逸六炁還正庭總歸泥丸室出入逰帝
宫流精曜雲日運周返天漢窈窕乘玄七貟
華映明珠二景對真光靈暉啓朔㑹玄象交
扶桑冥度自相求隂暢朗八芒若能飡此精

長得御玄綱逰戱九玄臺解憩西羽阿神獸
鳴瓊堂飛鳳互參差虛生自然詠真人唱節
和化身劫刄庭縁香命清歌建功立福田㧞
度身上羅七玄散幽宫出離无艱那飛歩躡
霄嶺翔翮東華宫風雲虚中唱玉音散瓊堂
真人詠空歌妙響絶雲房解我自然衿成我
積劫功長嘯九玄上清曯覩空同龍吟絶宅
府鳳嘯太霄館虚唱旡留味哀音乘風散誰
能究此章精誦素靈讃以解九隂過㧞度七
玄難

太極真人曰太上素靈洞元妙經以元始同
生靈文既存衆真詣座燒香禮經旋行誦此
二十一篇之章以慶於神庭也玉音激朗清
徹九天其句幽微妙趣傍通詠誦一過萬神
啓靈帝能究習與帝合真解宿對之重責㧞
七玄於幽宫釋五苦於愁魂度身生於上天
妙乎㣲哉斯之靈文也


洞真太上道君元丹上經
