








上清紫精君皇初紫靈道君洞房上經
　　　太素上淸𦤺帝君五神氣法
偃息華辰之下寢宴九精之内拘䰟魄於北
上錬五神於眞氣逍遥八素列名玄圖太上
大君吟曰
　上紫門望八晨弘丹宫具明神
　游九氣舞天仙巾青天詠大曆
　帶豁落誦靈䇿招飈龍躡雙白
　弘紫童回二赤藏太素隱華璧
紫精𦤺五神之道經也大曆謂七聖紀靈

　䇿謂玉皇經常以鷄鳴時存東方青氣從
　日中來使滿入頭泥丸中泥丸中有兩青
　煙又從目中出鬱鬱然又變成二童子上
　下衣青如嬰兒始行狀也左目童子名飛
　靈右目童子名晨嬰並在我之左右極使
　髣髴良乆叩齒九通咽液九過微祝曰
東方五靈日氣煥青旦入泥丸錬▲寳形
左變右化得道之名使我上朝太素紫清
　畢極念二童名則百害不干恒能修之十
　八年升天也存兩童子令從目中出使青

　氣忽化而生成也存在左右令二童各吐
　青氣以灌繞我一身洞入內外
　日中時臨目握固存思日中有兩赤氣來
　入手拳中良乆忽變成赤童子手各一人
　並赤衣如嬰兒始行之狀也並在我之左
　右也侍兆起居眞左手童子是日中司命
　名接生其右手童子是日中桃君名方盈
　俱吐赤氣以灌入我口中上衝泥丸下及
　一身內外洞徹如火光存思良乆微祝曰
太陽正眞赤靈運煙玉靈化生與我相親

接生方盈日之上神理䰟護形延命億千
舉體合景升爲髙仙
　畢恒能行事存神名者坐在立亡
　晡時平坐臨目存月中有兩白氣俓來入
　兩足底蹠心中良乆足底各化生兩白龍
　在我之左右也左龍名曰飈精右龍名曰
　歘亭二龍並吐白煙入我鼻兩孔中俓達
　肺存肺中有一童子上下白衣從鼻右孔
　中出在我右而立名素明童子狀如嬰兒
　始行狀也良乆存思分别極令髣髴乃叩

　齒七通咽液七過微祝曰
玉皇飈歘二龍降晨入我兩足化生一身
素明童子左回右旋和攝六氣養育五神
負我上奔太素寳仙
　恒能行事不疾而速左目童子飛靈右目
　童子晨嬰左手童子接生右手童子方盈
　肺部童子素明此五神名也恒御持飈歘
　二龍吐氣灌我行之勿殆一十八年太素
　遣玉保公下迎乗景駕晨俓造紫清當存
　素明在我右立口吐白煙鬱我面上極思

　寂注勿雜念也存思皆當臨目畢乃開之
　常存五神二龍在我左右灌氣勿休八節
　日勿雜處也衣巾不假人車馬不衆用所
　以專靜抱感注思求妙故能迴紫軿以扇
　空駕飈歘以上升也
夫仙者心學心誠則成仙道者内求内宻則
道來矣夫眞者修寂洞靜則合眞神者須感
積感則靈通也常能守此則去仙日近矣若
夫心競神務體和不專動靜喪精耳目廣明
者徒積稔索道道愈遼也

太微帝君太一造形紫元内神二十四眞
混氣變生玉仙上精散解胞結釋滯開元
　二十四神所命乃得脫除也兆能修存名
　字者則治鎭一身保守元精欲解結節之
　法當先呪之乃得開關耳此靈並是結氣
　之玄宗成體之具神連導雲霧帶生眞煙
　各能𦤺玉輦龍騎千萬列行同與一體白
　日登晨此太上眞人二十四神存玄守元
　帝君上清乗飈歘之道常當安身靜心正
　氣夷形閉目內視忘體念神燒香盥錬存

　神守眞髣髴三八藹藹暉玄行之十八年
　太上命太微帝君太一五神化生混靈道
　君檄二十四眞人千乗萬騎騁風躡雲呼
　吸流升白日造天
　存神之道勿交非𩔖深室避事棲精躡空
　心存目想微妙守沖靜䰟安形則萬害不
　傷百鬼避竄千妖不行消災散禍慶不可
　勝先叩齒二十四通乃存思
腦神名覺無子字道都(形長一寸/分色正白)
髪神名玄文華字道衡(形長二寸/一分色玄)

皮膚神名通衆仲字道連(形長一寸/五分色黄)
目神名靈監生字道童(形長三寸/衣五色)
項髓神名靈謨蓋字道周(形長五/寸色白)
膂神名益歷輔字道柱(形長三寸半/白王素衣)
鼻神名仲龍玉字道微(形長二寸五分/青白黄色衣)
舌神名始梁峙字道岐(形長七/寸正赤)
　右一身上部八景神童名字先存之並如
　嬰兒之形髣髴在身各安其所訖乃叩齒
　八通咽液八過而微祝曰
上景八神帝君玄母五神各陳一合入身

舉形遁化流變適眞千乗萬騎俱升帝晨
白元无英道養太賔八靈翼體玉華衘煙
恍惚千周俓造日門
　初存思之始先三呼神名字祝訖又三呼
　神名字令聲纔出口二部同爾
　平旦日中夜半三時恒存二十四神以次
　念祝呼如上法
　髙上寳神明科經說曰叩齒之法左左相
　叩名曰叩天鐘右右相叩名曰椎天磬中
　央上下對相叩名曰鳴天鼓若卒遇凶惡

　不祥當叩天鐘三十過若經山辟邪威神
　大祝當椎天磬若存思念道𦤺眞招靈當
　鳴天鼓叩齒雖一其實有左右上下也故
　凶惡而畏天鐘之響山神而憚天磬之洞
　招神而肅天鼓之震矣宫商有節希微内
　感不可以一槩求也不可偶然而合也千
　章萬事皆當如此叩齒之道演矣鐘鼓之
　音别矣是以道數不可乖錯術法不可雜
　亂乖錯則有暗昧之敗雜亂則有讟毀之
　禍非冥冥之無貫也行冥貫之無序耳道

　之不成事之不驗良由求眞之途不由迹
　轍而來徃乎(叩天鐘三十過謂無他祝須/行此以除不祥耳若有所按)
　(行隨本文叩齒之多少/不必須叩三十過也)
喉神名百流放字道通(形長八寸/九色衣)
肺神名素靈生字道平(形長八寸/一分純白)
心神名煥陽昌字道明(形長九/寸色赤)
肝神名開君童字道青(形長六/寸色青)
膽神名龍德拘字道放(形長三寸六/分色青黄緑)
左腎神名春元直字道卿(形長三寸七分色/玄數變白赤五色)
(無/常)

右腎神名象他無字道玉(形長三寸五/分色白或黑)
脾神名寳元全字道騫(形長七寸三/分色正黄)
　右一身中部八景神童名字次存之並嬰
　兒之形髣髴在身各安其所訖叩齒八通
　咽液八過而微祝曰
中景八神四變九飛錬䰟正身明景同暉
得與八神合輦齊威千乗萬騎上登太微
胃神名同來育字道展(形長七/寸色黄)
窮膓中神名兆滕康字道還(形長一寸四/分黄赤色)
大小膓中神名蓬送留字道厨(形長二寸一/分色赤黄)

胴中神名受厚勃字道虚(形長九寸一/分九色衣)
胷膈神名廣瑛宅字道沖(形長五/寸色白)
兩脇神名辟假馬字道成(形長四寸一/分色赤白)
左隂左陽神名扶流起字道圭(形長二寸二/分色青黄白)
(在男存爲左陽/在女存爲左隂)
右隂右陽神名苞表明字道生(形長二寸三/分色青黄白)
(在男存爲右陽/在女存爲右隂)
　右一身下部八景神童名字後存之並嬰
　兒之形髣髴在身各安其所訖乃叩齒八
　通咽液八過而微祝曰

下景八神散形化靈紫煙鬱生含元守精
太一元父帝君挺生七爽暎籍司命記生
䰟魄以安五爽育明千乗萬騎與我同并
先造太素次揖上清
道一内神名逐無馬字道極生(形長二寸二/分紫色男存)
(曰道一内神女/存曰眞元中靈)
　右一身極根之幽神守中之上靈也次又
　存之如嬰兒之狀安坐其所訖乃叩齒三
　十過咽液二十四通而微祝曰
玄上内眞養形侍晨總紐攝綱九度八旋

斗星内玄宫舘九陳帝君合昌九道七咽
出液納精和灌衆神五藏生華反老童顔
千乗萬騎與我升天上朝太階髙揖玉晨
　右一身寳名内字化生之精神也不知此
　名則仙道不成矣若解結之日不先祝此
　者則結節不解也結節不解必三䰟失適
　上元内喪五老失明帝君乖踈也男存爲
　童子之神女存爲女子之神俱同一名字
　也
　存二十四神常以夜半去枕平卧握固放

　體氣調而微存思其身神安念帝君令髣
　髴居位閉目内視之如有不具便當燒香
　平坐閉目握固兩膝上精存衆神祝行如
　法其平旦日中時存神自平坐而行之勿
　令有見之者矣皆内視臨閉而存也
　月一日夜半存神訖又存兩目中有白氣
　如鷄子大在面目前須㬰變成兩明鏡俓
　九尺以前後照我一體上二十四神使洞
　鑒分明良乆乃心祝曰
大明寳鏡分形散化鑒朗元神制却萬魔

飛行上清披雲巾羅役使千靈封山召河
　畢五日一行之所謂覆校内精檢歛五神
　者也常能行之災害不生而位登髙仙
　拂童之道使徹見帝君五神及二十四神
　之法常以甲子之旬庚午之日日中之時
　取清水一斗以一銖眞丹投水中攪之左
　行三七過祝曰
玄流朱精生光八明身神衆列並來見形
徹視萬里中達九靈帝君映童使我上精
　祝畢東向以洗目二七過恒行之者徹視

　萬神祝當微言以水向月建洗目常東向
　太上眞人招五辰於洞房籍飛仙於六合
　隱存祕道南極元君受傳玉經寳訣夜半
　清靜坐卧任意安體靜心寛氣調神臨目
　内視存西方太白星在面兩眉上名爲玉
　璫紫闕(唇上一寸直入一寸爲玉璫紫闕/陽日存星在左眉上隂日存星在)
　(右眉/上)次又存北方辰星在天中帝郷玄宫
　帝郷玄宫從鼻直上至髮際五分直入一
　寸次又存東方木星在洞關朱臺洞關朱
　臺在目後一寸直入一寸(陽日存星在左/目後隂日存星)

　(在右/目後)次又存南方熒惑星在玉門華房玉
　門華房在兩目眥内際五分直入五分(陽/日)
　(存在左目眥際隂/日存在右目㫮際)次又存中央鎭星在金
　匱黄室長谷金匱黄室長谷在人中中央
　直入二分星如綴懸於上存思都訖髣髴
　令星處其位當覺使五星出光芒放五色
　煙貫我一身洞徹内外體中如有薫薫星
　精來入也乃叩齒二十五通咽液二十五
　過訖乃微祝曰
髙元紫闕内見帝君太一混合紫房之門

門内煥明是爲三元三元結精中有五神
寳曜敷暉放光衝門精化積生變爲老人
首巾素容緑帔絳裙右帶流鈴左佩虎文
手把天綱散鋒飛辰足躡華蓋吐芒練身
三景保守令我得眞養䰟制魄乗飈飛仙
　畢又咽液三過叩齒三通常能行此十五
　年者於是南極老人丹陵上眞迎以緑雲
　之轝西極老人素靈子期迎以黄飈之車
　北極老人玄上仙皇迎以玄景之龍東極
　老人扶陽公子迎以青軿之輦中元老人

　中央上玄子迎以曲晨之盖五老一合俱
　升紫虚行之勿令不常也存之勿令不精
　也忌履穢禁雜處常薫香數沐浴違之者
　凋敗順之者飛仙也存星畢而欲有所願
　在意於祝後續言之也存五星共室止處
　直入項下三寸仍辟方一寸星如彈丸照
　洞面體月旦月望七日九日十三日十七
　日二十日二十五日鷄鳴時存日月之象
　在䰟房六合之府六合之府在兩目外之
　上角小仰髙空之中按之叩齒聞乎下有

　四㑹動在其下者是也直入一寸方九分
　名曰䰟房六合之府日左月右存使光明
　洞形令髣髴在位閉目極念無得遺脫畢
　叩齒六通咽液九過而微祝曰
大明靈晨九度鬱青招霞藏暉灌錬五形
宫駕六合七神調平使我飛仙登行上清
　畢行之十五年玉皇遣三素玉童來迎當
　養能鳴鷄使其司旦而有常節者也若隱
　章而作必失日月之交暉也南極夫人受
　此術於太上髙眞名曰𩀱景翼形隱道

　　　太上七元九辰經洞房八解門玉字
斗星第一太星精名玄樞神曰陽明第二元
星精名北台神曰隂精第三眞星精名九極
神曰眞人第四紐星精名旋根神曰玄冥第
五綱星精名天平神曰丹元第六紀星精名
命機神曰北極第七關星精名玄陽神曰天
關第八帝星精號髙上玉皇君神曰八景靈
元君第九尊星精號太微玉帝君神曰太素
七▲▲君(此斗君名號/是曰九▲)
斗有䰟魄之星迴旋在斗外裏纒於斗斗在

䰟魄之内也其綱在外不似斗者蓋䰟魄遊
變不縁形也(子歩斗䰟存心呼七䰟之名曰/飛仙躡一黒星輙呼一䰟名不)
(知此名術不/行道不成也)其星在陽明隂精之間是斗䰟
魄之魁首星也名曰天樞䰟神次又上角行
第二星名曰天旋䰟神次向陽明順行第三
星名曰天機魄精次對眞人第四星名曰天
權魄精次對丹元第五星名曰玉衡魄靈次
對天關第六星名曰闓陽魄靈次上行下對
北極第七星名曰揺光大明(此七星䰟魄之/名號曰七元之)
(靈明七星䰟在黒星上/皆心存此名曰飛仙也)

　　　太上迴元隱道用除罪籍内篇
太上玉眞隱元内觀用六丁之日是生氣時
天元敷陳胞結重固七魄上言三䰟記過遺
愆七祖積罰三隂故有消除之法以解脫愆
罪施此道者乃曰求仙之夫者矣常以甲子
之旬丁卯之日夜半之時於寢床平坐北向
接手叩齒七通畢乃仰存七星使煥明於北
方良乆微祝曰
第一太星玄樞陽明天樞䰟神上玄君七呼
之乃又祝曰願得除某七世以來下逮某身

陽罪陽過皆令消除所向如願萬事合心飛
歩七元與天相傾名刋斗晨延紀億千畢乃
存陽明星從斗而來飛入我口俓在心中存
星光令内外洞徹極思念之此謂解晨結羅
内映上道當存覺七星缺一餘六故懸乎天
也缺者存來忽入我口中是故餘六位在天
耳事事皆效此法甲戍之旬丁丑之日夜半
之時於寢床平坐北向接手先叩齒七過畢
乃仰存七星使煥明於北方良乆微祝曰
第二元星北台隂精天旋䰟神上玉君七呼

之乃又祝曰願得除某七世以來下逮某身
隂罪隂過皆令消除六氣盈滿四神用虚飛
行七元名刋玉書上登紫清乗玄駕無出入
利貞與天同符畢乃存隂精星從斗而來飛
入我口俓在肺中使鑒洞内外五藏分明存
星來入口當令自覺光芒四散滿口如口中
小熱即星精來入之驗也諸思七元存九晨
之道所寢床席不與他同止衣服亦然男女
同席而息者乃列罪北玄之籍犯汙穢者殃
注於三祖之考師及同氣不爲犯也甲申之

旬丁亥之日夜半之時於寢床平坐北向接
手叩齒七過畢乃仰存七星使煥明於北方
良乆隂祝曰
第三眞星九極上眞上元眞人天機魄精上
素君七呼之乃祝曰願得除某七祖以來下
逮某身死罪死過積惡私匿犯天地水三官
者皆令消滅目明徹視鑒洞幽無飛行七元
名書上清役使萬神上登玉庭駕景乗空與
天相傾畢乃存眞人星從斗而來下飛入我
口俓在肝中使光照五臟内外洞明畢北向

再拜拜畢咽液九過亦可心拜眞星甲午之
旬丁酉之日夜半之時於寢室床平坐北向
接手叩齒七過乃仰存七星使煥明於北方
良乆微祝曰
第四紐星璇璣玄冥天權魄精上虚君七呼
之又祝曰願得除某七世以來下逮某身無
思無德不仁不孝隂惡之罪數千萬計皆令
消滅服食納精以日進益飛登七元録刋太
玄上列玉皇乗歘九天役神御靈日月同新
畢乃存玄冥星從斗而來下飛入我口俓在

脾中使光明洞徹映著五臟畢咽液二七過
甲辰之旬丁未之日夜半之時於寢室床北
向接手叩齒七通畢乃仰存七星使煥明於
北方良乆微祝曰
第五綱星天平丹元玉衡魄靈上君上玄九
皇君七呼之又祝曰願得除某七世以來下
逮某身内外穢罪表裏沉過數千萬億記在
幽關者皆令消除當令體充氣盈黄庭鎭中
上列太素乗景紫宫右侍玉女左侍玉童日
月同暉位爲眞王畢乃存丹元星從斗而來

下飛入我口俓在胃中使光洞朗照五臟分
别畢咽液二九過甲寅之旬丁巳之日夜半
之時於寢室床北向接手先叩齒七過乃仰
存七星使煥明於北方良乆微祝曰
第六紀星命機北極闓陽魄靈上眞丹皇虚
無君七呼之又祝曰願得除某七世以來下
逮某身所犯所行賊惡罪過姦逆亂妄列紀
帝宫者皆令消滅百痾康愈體氣利貞名書
仙臺刻金上清役使萬神飛行九明畢存北
極星從斗而來下俓入我口在腎中使光明

洞徹五臟分别畢咽液二七陽日存在左腎
隂日存在右腎一日爲陽二日爲隂此道尤
禁交接交接太上考及三世祖父母身死爲
下鬼月晦之夕明日月朔也未鷄鳴之前當
於寢室床上東向接手平坐叩齒七過乃仰
存北方七星使煥明於我之左面也良乆微
祝曰
第七關星玄陽天關揺光大明太上玉皇道
君七呼之又祝曰願得除某七世以來暗昧
匿罪犯罹五刑身中之神數千萬億記在北

帝鬼官者皆令消滅當令某神精八達坐在
立亡耳聽絶音目生紫光刋玉太素洞鑒鬼
形名書帝軒命均二明飛行七元寢宴紫庭
畢存天關星飛從斗而來下俓入我口中從
口中入至目瞳中通眏兩眼使内外自照存
見五臟使分明陽日存星入左目隂日存入
右目瞳行事存思皆當閉臨兩目六甲日夜
半生氣之時於寢室床卧坐首向隨意也握
固而閉氣定神良乆叩齒九過畢存北斗九
星使煥明於頂上也令九星光芒二星在斗

柄前光芒相眏於是乃微祝曰
第八帝星髙上玉皇神八景元君
第九尊星太微玉帝君神太素七晨元君九
過呼之乃祝曰願得除某九世祖父母以來
下逮某身諸丘山水源大小罪過名上死籍
者隂匿賊惡伏姦藏欺事有億萬列在鬼帝
酆山上者死罪條例之愆記于北上九元太
極眞人黒簿者乞九元太上帝尊玉玄君皆
令事事消除飛行七道上登玉清洞遊太無
乗景晨生北宴八素與日相傾總朝眞妃攝

御萬靈畢又存第八帝星第九尊星飛從斗
而來下俓入我泥丸宫紫房中使洞照泥丸
及明接一身五臟使内外通生紫光雲氣極
令鬱鬱髣髴念之畢咽液三九過若六甲日
與六丁日存思相妨共者以次重修之每事
效此唯令全備於眞法也於是太上迴元謝
罪之道畢矣
太上藏五通之道封于五嶽之玉笥隱迴元
之道於九晨之宫旣修五通當行迴元五通
開於始迴元開於終故修五通者先齋三日

乃行事於其日故修七元迴道者不食血腥
物於前後日不齋也所以不齋者五通已齋
於前五通者太上之吉㑹日迴元者太上之
更新日也不知五通不得解罪除過不知迴
元隱道不得刻簡上眞常以其日思存吉事
首謝身中罪過所謂解脫形名者也不以示
九宫中仙矣諸修洞房紫房中事及存思九
元七元者眠初起卧初時及食畢先微祝曰
五星五通六合紫房迴元隱道豁落七晨生
䰟者玄父父變一成神生魄者玄母母化二

生身攝吾䈥骨者公子爲吾精氣者白元長
生乆視飛仙十天畢勿令耳聞祝音此太上
隱祝以除邪氣𦤺精神使人終身不厭昧也

上清紫精君皇初紫靈道君洞房上經





