








道玄篇唱一
　　　　南昌俻江混然子王道淵撰
　　　大道章第一
道包天地故能生天地天地包萬物故能育
萬物萬物芸芸莫不有道道虚無體故生物
以立道之體形者道之室神者道之機萬物
各有太極動靜與道而不離
　　　玄極章第二
無極曰道太極曰身身中有身故曰天心天
心位安以中正神機主宰而虚靈靈應常清

萬化歸真靈隨物昧萬化自背豈道遠於人
而人自遠於道也
　　　賦命章第三
人之生也莫不有命命之賦也莫不有性性
即神也命即氣也主宰一身神也榮衛一身
氣也神不失於守氣不失於調神氣混一道
沖而不凋可以長生久視超出於塵囂
　　　明理章第四
道不自立故生物以立之道不虚行故生人
以行之是故人能明天地之常知隂陽之房

達造化之方可以握萬物之綱造斯理者其
惟聖人乎
　　　妙用章第五
天地爲隂陽之形具隂陽爲天地之化機陽
奇隂偶隂質陽資一昇一降二者不離故萬
物有配合各從其類推是故男動女靜則天
地之情可察矣
　　　人物章第六
人得氣全物得氣偏靈一其性命各禀於天
其於人也性有善有惡其於物也性亦有善

有惡何也此氣質之異也非性之本然是萬
物自私於道非道私於萬物焉
　　　寓形章第七
天下未有無理之物天下未有無道之鄉有
物之形即有物之性有物之性即有物之情
有物之情即有物之道道之寓物假形游世
以張化也是以無物不可化無物不可親雖
龍虎之有變我忘機而自馴
　　　龍虎章第八
龍所以吟虎所以嘯龍得陽之道虎得隂之

兆陽龍隂虎各有其妙故龍吟而雲從虎嘯
而風生風雲變化雷霆鼓轟蠢然㝠合一息
非大化之有情是以聖人作而神化莫測萬
物翕然而覩焉
　　　正位章第九
天覆於上地載於下萬物生其中聖人正位
以安天下居其大者任其大居其小者任其
小民吾同胞而皆孩之故我忘而民忘我樂
而民樂我無事而民無事是以堯之爲君也
治天下五十年而不知治以此

　　　謙德章第十
聖人在上位不自大不自貴不自明不自矜
此所以虚己待人也是故不自大以從天下
之衆也不自貴以禮天下之賢也不自明以
盡天下之見也不自矜以賞天下之功也此
所以謙德於己而後發用施諸人而天下之
人無不尊之矣
　　　君臣章第十一
君無臣不舉臣無君不主君臣同心天下莫
能取君視民如子民視君若母子母相親天

下莫能語我之於道生之若母保之若子子
母相守長生不死吾非欲異於人而欲者莫
能去
　　　道德章第十二
道者善之長德者善之基上善不善其道自
善上德不德其道自德德之所得何物可得
乃得之於心明之於理以盡天下之性性虚
好生故物物同於道德也矣
　　　寄禪章第十三
以天下與人易爲天下得人難古之至言也

是以聖人不以一身貴天下以天下貴天下
得其人而與之則天下之民安矣非其人而
與之則天下之民蕩矣可不愼哉此所以堯
傳於舜而不傳子舜聖也子不肖也舜傳於
禹而不傳子禹聖也子不肖也禹先傳於益
而後傳於子故天下謳歌者不之益而之啓
故天與子啓也而傳於子啓也以後父子相
傳顧其可以寄天下而後可以禪天下
　　　保守章第十四
畏天命可以保身也畏聖人之言可以守法

也保身則可久守法則可大可久則家國無
危可大則子孫無殆無危無殆可以全身遠
害
　　　虚明章第十五
鏡虚而明自然見人之妍醜心虚而明自然
知人之善惡虚所以攝形明所以辨色形與
色乃幻也非真體也故太上貴虚
　　　全形章第十六
民之有生奈何不畏其死履道於峻自迷其
性何以郊馬無其韁馳騁無其鄉往而不知

其返常輕躁而縱之狂貪厚其生自取其亡
吾見其人多矣是以君子常畏天之命守其
位嚴於敬全其氣養其性故天下萬物與我
無不神符
　　　禮樂章第十七
人於日用也禮樂不可無也有禮則心致於
敬有樂則身致於和心致於敬則百事齊之
身致於和則百神安之神安之則氣滿於冲
虚
　　　神氣章第十八

善養神者回光晝夕善攝氣者冥情一息神
居氣中氣居神室神氣合真而登太清
　　　圓明章第十九
專於内者忘於外專於外者忘於内非道也
哉何以一性圓明本非内外其存體也無形
其應用也無跡是故君子之道轉丸而已矣
　　　不足章第二十
善者不足不善者亦不足善者不足惟以學
不足不善者不足惟以貪不足思學不足必
至於明思貪不足必至於昩明則可以入聖

昩則終於爲愚明與昧幾於毫髮可不愼歟
　　　絶學章第二十一
學衆人之學擇善者以學之窮萬物之理不
明者以明之絶衆學則無憂窮衆理則有本
無憂可以盡天下之性有本可以達天下之
道性與天道合乎自然
　　　中庸章第二十二
行中庸之道者惟聖人能之賢人猶不可及
也況愚人乎何以聖人圓之賢人方之圓之
者則轉而不執方之者則執而不轉是以聖

人云賢者過之愚者不及也
　　　威儀章第二十三
聖人之心深不可測大而化之無極可極凛
然其容赫昭乎其文德運三五以虚其中正
四時爲天下則爲天下則萬物乃格
　　　運化章第二十四
道大冲漠運乎橐籥道之爲物溟溟焉涬涬
焉視之不見其邊鑽之不見其穿大則包地
包天小則無物不然吾亦即非有我無名之
先

　　　通玄章第二十五
舌之能語孰爲言之主手之能拳孰爲握之
先達斯理者可以通玄
　　　道要章第二十六
道之要隱乎竅精全則生氣氣全則生神神
全則通妙此三者不可一失失之一則二者
亦失何道之有
　　　得失章第二十七
勿謂一得而喜勿謂一失而悲得而不知止
所得必失之矣失而知所守所失必得之矣

是以得者失之失者得之明得失之要者惟
達道者可知
　　　寧心章第二十八
草木之生也因地以立根本人物之生也因
心以立性命地肥則枝葉茂榮心虚則道德
浹洽奈何民不知本以心盜之於物反被物
盜之於心以情役之於形反被形盜之於情
是以彼失我得我失彼得故有道者不取
　　　忘機章第二十九
人之忘機鳥之不疑人機一動鳥之遠飛夫

何故形可欺而神不可欺我神微動彼神即
知此天理昭然而不可掩者是以聖人與萬
物同塵常忘機於無心
　　　真空章第三十
道本非相執之者著相道本非空執之者著
空著相著空不識道之宗是故無相之相即
是真相不空之空即是真空真相真空萬物
混同即此用而離此用其應化也無窮
　　　有無章第三十一
有而不有曰上無而爲有曰下是以君子博

學而廣知有而不爲有小人淺學而近知無
而以爲有是故我不敢爲天下先老子之謂
也若聖與仁則吾豈敢孔子之謂也有若無
實若虚則顔子之謂也故謙德者爲上薄德
者爲下
　　　重道章第三十二
重於人者人重之輕於人者人輕之物物猶
不可輕況於人乎是以聖人保民如赤子禮
賢而貴德故不敢以身輕天下而天下之人
安敢不重之也

　　　治道章第三十三
天下治道有五焉以仁布天下則民安以義
制天下則民服以禮教天下則民敬以智察
天下則民守以信親天下則民立此五者同
出而名異是以聖人體道若虚用道有餘
　　　觀道章第三十四
觀道如觀海海所以處於卑下故能容百川
之流其聚波也深其揚波也大龍魚鰕鱉皆
得樂其志是以聖人之心亦猶海也故能容
萬國之垢其存心也愈虚而愈深其用事也

愈出而愈有王侯士庶皆得樂其所此所以
道在天下故下者爲上
　　　虚無章第三十五
虚無生有相有相而復載虚無虚無者心也
神也有相者形也氣也其心虚其神舒其形
氣也有餘其心昧其神背其形氣也自敗是
以聖人常心虚而善養神氣者也
　　　常心章第三十六
有常心者則有常道無常心者則無常道常
心不殆常道不改常心不在常道不泰故君

子常處心於清靜而自内察也
　　　忠孝章第三十七
善忠者必善於孝善孝者必善於忠入則移
忠孝於親爲子之道盡矣出則移忠孝於君
爲臣之道盡矣是故君與親一而已忠與孝
亦一而已其善忠善孝者天之道也
　　　正性章第三十八
孔子渴不飲盜泉之水曾子回車於背母之
鄉古人聞名不正猶自避之況所行之道乎
　　　執中章第三十九

聖人之道執中而已矣居天下之任行天下
之道無高下皆平等處之益者損之損者益
之益道於下則低者上昇之損道於上則高
者下兼之此所以損有餘益不足故上下和
平天下萬事無不中矣
　　　體用章第四十
體道以誠道自安之用道以時道自利之故
安於内者神無不和利於外者神無不化以
靜觀道道未嘗靜也以動觀道道未嘗動也
動靜合道唯誠而已矣

　　　神虚章第四十一
人之神天地之虚靈也神之爲物不可思不
可識不可言不可覔何以思則不神識則不
誠言則不純覓則不真故藏小身納乾坤見
大身徧微塵入水不溺入火不焚貫金透石
出幽達冥明斯理者可以策鬼神
　　　通達章第四十二
心不可執事不可膠心執則性不達事膠則
理不通虚心合天性自達矣行道合義理自
通矣是以聖人隱心於罔象故任事不膠

　　　吉凶章第四十三
吉人素己以事天凶人穢行以謀食事天之
道惟能儉嗇謀食之道惟求厚得是以儉嗇
者必厚德天道常祐吉人厚得者必厚失鬼
道常迷凶人故食之化亂性之首也
　　　知止章第四十四
魚游深江獸依高岡物物知其所止何人心
自失而不知其鄉是故心爲身之王得之者
昌失之者亡
　　　務本章第四十五

道之動一分二用故造化相資善惡相依生
死相隨强弱相欺恩害相倚有不識其本而
逐末者此人之迷是以善任道者存其體順
其用攝動復靜返情歸性性虚合真泰然而
樂天之命
　　　自然章第四十六
蜘蛛結網蜣蜋轉丸不待學師而能巧此天
性之自然也是以聖人亦體道自然常教民
守素朴鑿井而飲耕田而食不使其知不使
其識彼此往來而不相傷民至老死而無訟

樂雍熙之和雖有政令何所行之哉
　　　感應章第四十七
神出鬼藏道德之著矣龍化虎變氣運之通
矣聖人順天時而作人心之感矣是故神明
之變鬼魅不可測龍虎之變蟲獸不可測聖
人之變衆人不可測若神可測不神龍虎可
測蟲獸同之羣聖人可測不爲天下尊是以
居其大者常肅其威常正其神以道化天下
天下歸乎身
　　　自恃章第四十八

恃富貴者必自驕恃功名者必自躁恃文學
者必自輕恃寵愛者必自辱有此四恃者人
之病也是故驕則不久躁則不長輕則不彰
辱則不祥是以君子處富貴不自大成功名
不自居廣文學不自有得寵愛不自顯防微
杜漸居安慮危動靜合道恬澹自然
　　　得泰章第四十九
天道失泰日月晦明地道失泰山石摧傾人
道失泰精氣飄零四時失泰萬物不亨何以
天得泰而廣清日月自明也地得泰而廣寧

山石自貞也人得泰而通靈精氣自凝也四
時得泰而運行萬物自亨也是故順此道者
隨隂陽之化返此道者可以步虚空
　　　造化章第五十
天有晝夜一氣之往來人有生死一氣之聚
散晝夜生死同一氣之造化是以有晝必夜
有生必死有往必來有聚必散此理必然者
也惟神之在天地朗耀虚空不生不死不聚
不散是以不言而知不行而至不思而得不
動而成了悟此者可以超死生出天地

　　　假言章第五十一
聖人假言以顯道言言無方賢人執言以論
道言言有象是故無方之言意在畫先有象
之言意在畫後若賢人能離形棄智存神抱
中居有象而不執亦聖人也
　　　無爭章第五十二
道無爭爭者非道道無執執者非道故好爭
者而有差别之智好執者而有彼此之分生
是見者棄於道失於德者是以聖人被短褐
而韜光懷玉處衆人之中無爭無執保合太

和之氣四時與天地同符
　　　道化章第五十三
道化氣氣化血血化形形化物物化物其化
不可一也其神一也氣化濁其神惡氣化清
其神明無情變之有情有情變之無情同一
氣之分化萬物異形而同神觀乎大化之始
無形無名
　　　公心章第五十四
爲人臣以道輔人主者當潔己以奉公上不
閉恩則君之德下流矣下不閉言則民之情

上達矣上下相通則家國之道常泰矣苟有
得寵於上竊弄權柄而爲威福者必自取禍
矣豈虚言哉
　　　正人章第五十五
正人君子坦然其心用之則陳道朝廷不用
則隱拙山林居富貴不驕處貧賤不諂進退
合度動靜合宜常順天命而心不欺可以爲
正人君子矣

道玄篇
