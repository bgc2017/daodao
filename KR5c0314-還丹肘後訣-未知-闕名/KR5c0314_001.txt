










還丹肘後訣卷上斯二
肘後訣者稚川葛眞人所撰十卷其九則論
天下方書草藥救治之門其一則辨金石大
丹黄芽之眞至於火候皆曉然而書之以垂
範於將來學者使無錯誤得此訣者大藥門
中分别其半矣餘有口訣苦不煩心是知至
眞用意汲引昏迷俾皆得成於仙矣後之學
士切宜詳之訣曰寳丹本乎一物而生二二
生火寄位丙丁生於甲乙初九潜龍一陽生
建子天符發泄驚蟄受炁於母母者土也道

生一一生二二生三三者陽之父母陽者天
地之精故名三五與一還丹之本基也天符
曰信日者天地之元精五行之始照耀以年
計月以月計日以日計時以時紀年所以紀
遠近則同異也
混沌初分精炁陰陽斗建十二辰推移運
轉刻漏不停發洩交姤萬物化生而成形
天符者信也能發泄萬物化生而成形運
動反本而成精陽炁潜運結化爲精精化
爲砂色禀南方丙丁火外陽而内陰主男

日主陽魂日月之華炁照耀天地太陽太
陰炁合中和交接受炁一千八十年結精
爲砂又天符照耀一千八十年成形名朱
砂汞於朱砂中生也陽中陰號曰太陽朱
雀主水元和炁未足曰丹砂又云天鉛男
龍女血化南作北抽出朱化爲陰汞主水
數一故云汞陽爲臣也天鉛神水天符運
動照耀丹砂養育又一千八十年天火造
化陽炁受足而陰炁衰陽炁盛滿流溢迥
然而自生色禀北方壬癸水而外陰内陽

主月之陰魄非人間凡物故赤石中自有
生者流爲陽汞名曰天鉛之精黄芽之祖
是日月之精華化爲天然還丹自然伏火
黑色化北成西主金數四水基也故云三
五與一天地至精三者火之父母五者砂
之父母一者砂之元祖迴還運轉精炁元
和而相感成形不越于一一者大道之本
宗水也學者不知朱砂是鉛鉛中生子是
金也一物陰陽自運轉自制伏陽中陰陰
中陽玄中玄名曰玄武石化水成金故曰

砂産於金陰中爲君名鉛金天符運動計
四千三百二十年照耀父母養成天鉛自
然還丹也
訣曰後世聖人用火喻爻象一月計三百六
十時一年氣候計四千三百二十時合自
然還丹名曰朱砂汞金中水水北火南龍
東虎西五行合體歸一無二得五以地符
依對節候運動以成金丹
訣曰其丹砂出自中華十二分野内二宫西
南坤地其寳乃天地之至精元和之正炁

以日月天符運動交姤在五五者戊己中
宫土也所生之處生於福德山岡形勢之
地氣血骨肉俱金水木咸秀骨肉俱全者
乃草木俱茂土石堅貞則異境神靈衛護
陰陽之炁施泄包含孕育照耀精炁得土
而生化爲丹砂凡有砂處晝夜初晴之後
或陰暗之時則有光彩如日之出或隱或
現惟採匠識之其所出之處名丹砂亦名
朱砂丹砂朱鉛天鉛火鉛鉛中金神水華
池陰汞陽汞水銀陽中陰陰中陽五彩石

五金七寳主還丹天生黄芽五行之始其
地名桂府辰錦衡丘句漏雲夢都山郴永
全道潭岳等管處巖石穴洞形勢滋茂之
處即有新舊坑穴皆有不定丹砂光明鏡
面如蓮花芙蓉鮮紅透徹並爲上品其次
中下不及枚舉亦可取汞制伏别用不作
上丹大藥也上品丹砂如人主登位百僚
奉上中者如名臣下者如庶人但可指使
無自專之才天符者日也陽之精魂天之
理也照耀光明淮南曰聚陽之炁爲火火

之精爲日光明純晶日之義也
又云日生於甲重陽之位火生於震震爲長
男巽爲長女火之父母火曰曾木曰青萬
物之使故云曾青言月者陰之精魄地之
理也照耀光明淮南曰聚陰之寒炁交騰
爲水水之精爲月滿之而缺月之義也
又云月生於庚重陰之位水生於兊兊爲少
女坎爲中男水之父母所以男依日出東
女象月升西故經云丹砂者日月之精華
性命之根基與内外元和般載成形餌之

長生不死日月之感精故曰月之所生日
之所育也生成依於母母者土也是日月
二寳天地至精甲庚感精變化照耀成形
結而爲砂始名朱雀乃七十二石中最尊
莫過於汞感於二十四炁通於二十四名
雞餐成鳳蛇吞化龍人食長生天地壽同
歛魂聚魄返老爲童呼吸風雲玉女來從
此大還丹之力也
訣曰紅鉛者丹砂也砂中抽出之液主水陽
中陰汞也從砂中自出者主陰金中陽汞

也是以不容之木受制於金金孕水安水
必存金木孕火制火必假水所以鉛水制
汞水鉛火制汞火木含其性火合其形也
訣曰鉛水者是砂中自生出者爲陽汞也汞
水也砂中抽出之液乃陰汞是也故云鉛
水制汞水又云鉛火者自生之金汞火者
抽出之液也且鉛火制汞火世人多不曉
此義故曰鉛汞道也日者太陽之火精則
汞木爲龍是也月者太陰之水精則鉛金
爲虎是也龍者陽炁九之極數木之精炁

也虎者陰炁四之極數金之精炁也
訣曰以無制有合成其道故云丹砂木精得
金乃並分銖不偏至聖至靈世之不悟見
金如土也藥曰太玄陰符之道生陰陽陰
陽生五行合之爲還丹故名龍虎天有三
日月星地有三江河海人有三精炁神藥
有三水土金故乾坤上下釜也坎離者水
火爲藥也震巽者進退也運經三年象自
然還丹即天元之炁足豈不成丹者哉
訣曰計三年一萬二千九百六十時大小月

并閏月也並不在用限歸其實數也一炁
不足與瓦礫無殊萬象通靈神明自契號
云金砂名曰大還還者返本之義也
訣曰陰符運轉炁化爲精精化爲朱朱化爲
汞汞化爲金金化爲藥丹者赤色之義汞
者本體金水相制故號金砂還歸本體故
號大還丹也一云五炁金鼎也
訣曰五炁制伏不飛能生五彩返歸其母服
之長生丹砂流汞父戊己黄金母母數五
五者是用土爲鼎制伏不飛號曰金鼎土

能生萬物金是土生故云金父金父者本
土故曰土父曰母水以土爲鬼土鎭水不
起戊己之功也名曰五符汞者非土不可
制伏土旺金鄉三物俱之象帝如人主之
有道則四方來貢但辨得眞鉛汞二物是
一鼎法故三物一家都歸戊己金水無土
制御不成丹土每一季王十八日餘日休
囚伏鍊金鼎惟究陰陽精炁返還刻漏不
停○雄陽喻土而定四維土者是生金之
土雄者是男黄者是土土能制水土是金

父非干雄黄也鼎主外土名五符也世人
不悟還丹本父母錯用金銀爲父母或爲
鼎故炁不足者不離於五五不離於六炁
混其名即一辨其功即殊元炁五材之君
五材之炁君臣相臨而不可去也金丹用
元炁不曰五符五符者炁炁者無形因精
而生内外含眞得服者不死長生金鼎者
藥之表轄表者炁炁者鼎也鼎象雞子外
白而内黄也與汞合是用白金爲器器者
不離於五五者土土者生金之土委曲相

制以使無虞令水不飛戊己之功也
訣曰提劍偃戈籠罩四方提劍是金精本炁
五也偃戈戟其如水得而不飛是死於土
也大丹之基丹砂是鉛本生於土死亦依
於土也是丹砂本土達於至道者知之
訣曰鼎之異名外神水華池神室匡廓表轄
五炁白衣丹衣母金母舍五宫金鼎神罏
訣曰元炁者其大籠罩八隅小則潜藏一毫
吐坤嘔輪出有入無流珠九轉父不語子
化爲黄白自然相使陰一陽曰道欽伏

於金鼎也金丹者天地日月元和之炁照
耀潜運而成丹砂砂中乃逈然而生自然
還丹也如人孕育男女皆由父母陰陽精
氣相感而有還丹者象男生而覆女生而
仰非但生也死亦如之但投於水雄者覆
而雌者仰天使其性非父母使然金水在
鼎中象男女相感男上而女下自得其情
兩精相搏以成大道
訣曰金丹須得元基須得本父母養育制伏
父者陽炁也父能發洩運動而成之母者

土陰炁也母能含育而生之母主中宫黄
土者是本生金之土也丹砂初受炁依土
而生成故云黄芽之本母也得陽而成得
母而生故云土父土父曰水母五者五行
之母生生而土也水火金木土各居一方
而運動正位火尅金土尅水水乃丹砂之
子土者鼎也火者運動而成形得土而生
成土能制水本炁相感而成道故云知白
守黑世人盡不知同類相從相生相制相
尅水以土爲鬼土鎭水不起戊己之功名

曰五符金鼎知之者萬中一焉地符火木
之精火能炊熟萬物以育人命火者甲之
精陽之元炁結姤交會而同日月之精歸
一無二甲之精火火數二二生三成數九
九者陽之極數火炁也甲曰曾木曰青萬
物之使也東方青龍木木火之父母火木
之子孫震爲長男一爻生坎而生中男二
爻生火生於辰巳巳離爲中女二爻生陽
寄位丙丁火寄位也木孕火制火必假水
三者正陽之道甲乙之位曰天符信也能

發泄萬物月陰符能生育萬物土陰符能
生長萬物火地符能成熟萬物金水元炁
並同陰符能生育萬物直符乎鏡喻日月
六十四卦六爻發泄天符以成金鼎服之
而仙子明之德也
訣曰用火微微不失節候萬物自然河車之
義功用在火候失在抽添一云河車北方
正位如車般載之義一云子是金河是水
車是火故曰子河車
地符直卦節候進退之圖

訣曰本用四卦法用四時直符循環一如車
轂運轉陰陽成數造化載運萬物故在於
律紀月節有五六經緯奉日使(載在參同契内不再)
録進退爻象並在内直符從一至九金虎
吐精用訣直符不在於此
訣曰託附陰陽爻象六十四卦立喻也但以
用火起首之初便是十一月受陽節候用
之(自十一月復卦至四月純乾六位極陽自五月姤卦至十月純坤六位極陰乃)
(一周炁足)
訣曰月前十五日白月火木用事其數七八

也震主春木生三成數八離主夏火生二
成數七七八十五也
訣曰月後十五日黑月金水用事其數九六
也兊主秋金生四成數九坎主冬水生一
成數六九六十五也
訣曰五行之基一者北方壬癸水二者南方
丙丁火三者東方甲乙木四者西方庚辛
金五者中央戊己土父少而子老父者天
鉛也天鉛者朱砂也子者從父而生金黑
鉛也故父少而子老子數不定父數二十

五也水火金木土五行移易五日一候五
五二十五故知父二十五子年般運動不
停故父少而子老舉世不知萬物從五行
而生成者父母也用火訣曰六爻直符運
動卦候用火斤兩從純坤起終於坤周而
復始
訣曰一月换鼎九鼎即止第十鼎任意消息
用鼎不用並得用之轉妙縁是生金之本
元炁也故曰土釜曰母母者金鼎也
訣曰其金水運用依卦節候十五日金性已

滅三十日丹成至十月不用本土爲鼎子
母脱胎九轉者九鼎也符者父之用事鼎
者母之用事象人受炁後二百七十日而
生九月是陰陽俱盛十月土旺俱生子母
俱分故名脱胎還丹象人四氣足而生亦
如小兒三年養育而元炁足而成金丹乃
曰黄轝變得却歸北方黑色通透始得名
爲大還丹世人莫知之矣子是藥母是鼎
感炁相生相産相制相伏迭盛迭衰昇降
在鼎飛伏上下陰陽相受交會吞食四物

相薄君臣相加土性生金性死四物者陽
中陰陰中陽但本土爲樞轄直符運動故
有四物各居一方四物性滅歸一返本故
名金丹也
訣曰守運一年服之一兩凡疾不生守運二
年成白道可服半兩守運三年太元炁足
成赤道可服一分住世長生刀圭制汞成
赤道守運五年七粒麻子大服之長生刀
圭點鐵並汞一斤成赤道守運九年足服
三粒三尸九蟲並去長生不老五金八石

瓦礫並成至寳
訣曰用火所指喻爻象手鏡記火斤兩同用
之假令十一月建子一陽爻動火生二成
數七運動般載如車輪一月進一爻至五
月一陰生一月退一爻至十月歸於土終
而復始金砂是日月運動自然成丹因燧
人解火後聖用之成丹周天大造化志在
更漏分明用火不失斤兩節候有準漸漸
如蒸物年月滿足自然成功急則飛走緩
則不伏但依直符爻象則金水自伏矣六

月陽絶終於巳十二月陰絶終於亥
訣曰丹砂者陽炁流珠之精是立乾坤運水
火應天符合三才金爲月精以處陽位汞
合離炁以應六爻天地之靈日月之精否
極泰來陰盡陽生故云丹砂木精得金乃
並是三一之道三者火一者藥名曰守一
又曰砂是藥金是鼎故云三道由一併根
蒂大道至理門無二其砂性温和無毒味
辛元炁通靈萬鍊而不枯名曰黑鉛鉛者
砂中自生液仰月抽出之液黑入仰月配

合爲夫妻陽魂含陰魄兩姓自和同
訣曰然用五行乾坤艮巽直符孕育從建子
初一陽生子子午相應五六相通推移刻
漏日月五星寒暑來往晝陽夜陰交會三
十日一節節相臨陰陽寒暑調順潜伏循
環六十四卦周而復始水火相伏更無外
物五金八石由人造化五金者五行也八
石者八卦也水得龍而變化火得人而運
動還丹養育不越於五八也
訣曰直符初發之時文不過九武不過九九

者陽之極數三三如九過之極陰生之首
陰盡陽生皆順天道陰陽而爲運動若均
金水即順節候失序金水乃乖運動如垂
韞抱卵受炁而生用事相生如寒谷變條
發生應期互用皆立喻也
訣曰日之精元炁本生南方丙丁火離位二
陽之中一陰生日魂陰汞水也受炁足移
位北方壬癸水坎寄位二陰之中一陽生
月魄陽汞金也水即湛然而不動無爲之
體火即焰動而乃飛有爲之宗將無制有

合成其道故知金生陰暗處始初生是子
母相生應也
訣曰金入中宫是名太一孕育含黄黑混其
青白虎制度本炁相從故曰參同又云坎
離數一二南北獨爲經一者水二者火萬
物因水而生因火而成火金相伐水土相
尅而成丹
訣曰直符初發在子從震而生四月火旺極
陽合退又從巽而生二木漸順汞初伏雖
乾未是大丹守三節名曰丹砂五節名曰

金砂一年名倒長砂亦名小還二年名魂
砂亦名中還三年名金液大丹人得餌之
乃爲上仙
訣曰金丹不悟玄理蓋不知丹砂是鉛造化
根本迷迷相指誤用凡水銀凡鉛凡銀不
知凡鉛是世銀之母雄是藥之子砂乃鉛
之母黄是土土乃砂之父祖不知錯用水
銀凡鉛金銀以爲鼎器爲子母或鍊鉛取
其雜石爲藥自古至今未見得之者爲不
知道之本根夫神仙之道道在目前砂者

木精得土而生得土而滅不離於五行互
用更爲父母相生相滅而成形也
訣曰炁能存生内丹固形外丹長生莫過於
内外二丹也日月之精華精華者丹砂元
和之炁乃性命之根基除内外金丹精華
之外其餘未足論也
訣曰且如水銀孤陰之物能腐肉搜腸金性
損肝銀性損脾銅性損腎鉛錫損胃四黄
大毒損人元氣但指於一金一石三十六
水七十二石皆有大毒服之雖時下無事

乆則終爲大害丹砂縱有傍通小門制伏
止能小益耳延駐長生之道即不可也
訣曰且如水銀凡鉛本母在礦受陽炁足性
自伏如用火𤇨出則世水銀是也世水銀
與丹砂中水銀形貌相似象人男之與女
各别丹砂象男老陽是精魂留人性命内
有水銀相伏不與世水銀相合並外物抑
遏而得也
訣曰世之水銀象女太陰之月精奪人性命
孤陰寡陽有毒不可服也故曰水銀有陰

陽性貌雖同乃天地之精象男女有異也
丹砂如有傍通小門伏之則用凡鉛爲器
匡廓成藥
訣曰世人不知黄白根本悮用凡水銀凡鉛
金銀爲至藥殊不知汞生於鉛砂産於金
金丹假本炁而成丹何得遺本而好末乎
鉛者子丹精也炁者母是本土金之土故
名本鉛又云天鉛者丹砂也金本從鉛中
生即是子隱母胞子藏於金中即是母隱
子胎鉛者黄芽黄芽者丹砂土能生芽故

曰黄芽鉛者七寳之良媒五金之筋骨解
即萬事俱通迷則千途並塞然鉛能伏汞
汞能伏鉛鉛汞相成合爲黄白故一陰一
陽之謂道一金一石之謂丹石則乗陽而
熱金則乗陰而寒魂魄相應至理必然石
液定魂金精定魄非陰陽之感化諒九幽
之可恃君子良求淑女相配理乃得宜而
道有所在也經云河上姹女靈而最神得
火則飛不見埃塵鬼隱龍匿莫知所存將
欲制之黄芽爲根若不入黄芽獨燒水銀

雖器厚盈尺固塞百重火動即飛莫知能
止須臾去盡不見毫釐如鬼隱幽冥龍潜
水府縱有離婁之目莫之能睹使汞伏而
不動者黄芽之功也
金仙訣曰黄芽一兩制汞一斤如子得母顔
容忻忻終不飛走如忠臣之愛君世人用
生金爲黄芽又曰黄芽者鉛之正體鍊而
取之歌曰黄芽鉛汞造陰殻含陽華是不
離於五行也故曰五行成功人服長生五
者鉛中生金之土是鉛正眞之母也得黄

芽之訣者大藥門中了矣餘存火候分曉
審於進退日夕無倦終始一心而成眞一
也故云金砂入五内霧散若風雨熏蒸達
四肢故聖人祕易不祕難也得之者得一
耳若强心賊道不慕修心不敬師尊心高
自滿縱有所授志在榮身定知反有所損
非天不容心不合道也
用火直符訣
第一日初候火一兩三十時至兩日半加二
兩共六十時一爻至二爻

第六日二候火三兩三十時至七日半加至
四兩共六十時三爻至四爻
第十一日三候火五兩三十時加至六兩共
六十時五爻至六爻
第十六日火四候仍用六兩三十時退至五
兩共六十時六爻至五爻
第二十一日五候退用火四兩三十時又退
三兩共六十時四爻至三爻
第二十六日六候退用二兩三十時又退一
兩共六十時二爻至一爻

右件六候直符爻生進退一月法例如上
周而復始次到第二月初候二兩三十時
加至三兩共六十時以次加去如前每值
换鼎入月頭初候加一兩至九箇月初候
乃火九兩是一至九金虎吐精三十時加
至十四兩共六十時以直符合進退但依
法刻漏分明用火之時象四月火旺極陽
用事進退潜伏陰陽刑德换鼎即土旺金
鄉三物俱喪是金土本炁相感也直符合
退之時象五月一陰生上九亢龍有悔直

符運動至九鼎是九月後初候常九兩三
十時更加一兩共六十時至十四兩極陽
也又退至九兩足第十月後不論年月常
如取九月初候終十四兩退至九兩六十
時足以次序直符加减刻漏分明周而復
始運動九年而畢
訣曰直符用火進退法第一月初候發火用
二十四兩火爲一爻也以法二十四炁守至
二日半加一爻至五日爲一候也以次用
火加爻每月有六候常至第三候六十時

下與第四候三十時上並武火處其火斤
兩進退日夜須别添熟火常令露火面即
候本斤兩也其直符九箇月半畢後則常
取第九月火候爻象法則進退斤兩爲定
不論年月遠近也
從子時放水滴看至丑合用多少水但作桶
子高三尺内圓闊一尺近底稜邊穿一小
孔内翎管子緊實其中蠟塞四邊貯水令
滿待滴下盡却投其中看待至一時辰合
用水若干以定則諸時用水日夜分明不

失與更漏準無别方可用之用火直符九
鼎潜伏進退每月六候火記正曆分排逐
件書之于後(一月一爻次第而去每月三進三退毋令失次)
訣曰聖人推移用火以象天周而復始元君
手鏡曰天地二炁相感日月照耀成自然
還丹上界仙官收採非人間俗士所值也
皆是神仙則之以弘至道修生以立直符
運動三年自然之炁運火候依節候乾坤
坎離轉加火候斤兩須得眞師授以口訣
若不從師參差藥物别有交雜終無成理

聖人觀天守一但得本父母相制必然成
功則是神通而變化
訣曰直符法喻如十一月建子陽炁始生夏
至一日陰炁始生是天地陰陽進退一年
十二月用事也一月故有六候直符潜伏
五行出没交會刑尅並在其内甲得土火
木前十五日白月三候極陽用事震後陽
運陰生九六陰水也後十五日黑月用事
三候屬陰周而復始故七八九六道合三
十日終也金水本喻以立月候日夜用火

潜伏象一年陰陽節候旦夕用火此是把
握天地樞機在乎手也名曰出世之方玄
之又玄但起火之時便是十一月一陽始
萌用事也
訣曰第一鼎第二月初候火一爻直符象十
一月建子陽炁用事初九潜龍勿用一爻
生晝夜二日半三十時加至二爻五日一
候六十時巡十一月一辰自子順至亥十
二時五周合六十時一候初候五日驚蟄
節震來受符運至上弦八日金性低昂半

受死炁守至十五日爲一炁金性滅二十
日萌者不生陽昇陰屈水不動剛柔相使
自然成丹也二十一日巽來受符金水性
已滅炁乃竭二精呼吸吞飲同死震巽二
木漸順汞乃乾也未是大丹四十五日一
節一節相驅相逼至六十日卯當夾鍾刑
德相負日夜始分故名榆莢丹也故曰日
有三照月有三移日月合炁萬物三變而
至極經四時自然之道一月有三百六十
時象一年四千三百二十時以象自然還

丹也
訣曰九鼎是九箇月九鼎各須三每鼎守受
炁二百七十日陰陽俱盛十月土旺而生
故云母子脱胎世人莫知矣水火相尅互
相制伏更爲父母不越五八藏伏成形守
運一千日天元炁足性歸北方壬癸水黑
色名曰大還丹也
訣曰取元炁金水分爲兩停相和合爲一體
本立喻月上下兩弦應二八一斤之數以
應陰陽金水本乎一物而生二象炁候雌

雄黄白自然之情性依陰陽而爲其體無
二二曰火一曰水除水火爲藥外無别入
若有異類終不成丹得之不在斤兩也但
得金水入鼎如法固濟取四煞陽日陽時
起火刻漏分明金水在於鼎中混沌未分
被直符運動變化清濁上白下黄含眞抱
一焉
訣曰丹砂金砂金液長砂黄芽天鉛砂汞鉛
汞陰陽金土水火坎離乾坤龍虎金丹玉
液九還七返大丹皆是别名蓋古人祕藏

隱密不一耳悟者歸一無二還丹有返忌
血物上古之人愼密其道非同心者勿泄
天道也凡修之所切要清靜無死亡生産
哭泣安葬坵墓不淨之地須擇福地名山
方可修鍊仍祀土地靈官神聖祈祐晨夕
香燈勿令一切下俗窺視觸穢秘密行之
若有清淨之所同志之人心行無虧精專
惟一亦可爲之必要護衛潔淨外有圖本
具在别録
贊曰

寳丹眞訣天仙所傳分曉金石使無悮焉
心行儉素賑救爲先精專奥妙玄之又玄
浩浩渺渺莫測其源子若輕洩永墮幽泉
修鍊吉辰
甲子甲辰乙巳庚申辛酉丙午丁巳戊申己
酉
右九日可作之即火成上通神仙丹靈之
門非此日不可爲並作法以印印地令百
靈自感動此印用冬至日甲子日夜半子
時刻之將一印於丹室内理深三尺百神

益不敢爲害矣





還丹肘後訣卷上

























:JUAN: 


還丹肘後訣卷中斯三
龍虎金液還丹心鑒
眞訣云只恐鉛不眞丹成藥自靈只恐汞不
正丹成藥自聖古仙惟論鉛汞二宗不言四
黄八石若言四黄八石者非也大丹用之於
五行成之於四象此是陰陽元炁感通自然
之道也如人受炁結胎本受赤白二炁男精
白女血赤二炁交結十月滿足相貌俱全受
炁若足爲人聰明强健受炁不足爲人愚鈍
衰懦悉相類也此實至理之論學人當以思

之何爲之龍虎龍者汞也木也火也虎者鉛
也銀也金公也水也金生水水生木木生火
火生土道在其中矣鉛含五彩汞吐三華二
物合璧名曰河車世人迷此竭産破家至人
悟此昇雲步霞道之不遠目前可見伯陽演
易而作參同契明陰陽離坎五行之妙用事
明而隱學者難明雖知鉛汞藥物火候精微
鼎罏法象必究己心心者丹之元也若心不
契道雖遇至人得訣亦恐天理神明不祐返
生魔障故言難得者人之心也心若合道修

之必成是知誠心恪志之士少也非仙聖祕
傳蓋不得其人也陶植三篇隱而難悟金碧
參同無師豈明余撰心鑑鑑者明也明照于
心常握于手釋參同之易象分藥數之斤兩
了而會之爲鑑也亦不敢廣述多詞又恐招
難究之慮凡古仙玄㫖本一陰一陽謂之道
陰陽不測之謂神神化者化成萬物也故參
同云植禾當以穀覆雞用其子類同者相從
事乖不成寳
陶眞人云砂産於汞金生於鉛此即眞理同

類不相雜汞與水銀别迷人用之拙鉛若是
眞不失家臣汞生水銀死鉛困黄芽眞此乃
眞說也古仙惟言鉛汞不說四黄八石學者
可爲明鑑所以再三委祝猶慮後學之人迷
迷相悮所名還丹者還其元丹之色故曰還
丹但伏火候不失其本體之元號曰還丹所
言九轉者乃九九易其鉛之元氣鉛非九鍊
而成也凡靈丹至藥全是陰陽化炁而成非
用他藥雜入于中純用方眞須得眞鉛之精
炁若不認眞鉛永無成理且眞鉛不變色眞

汞有神力古仙之言不可不明也黑鉛入火
悉爲灰燼蓋爲其間眞物被銷化去矣爲失
其元炁若將此廢殘之物合汞修之焉得成
至藥乎此說是蕩滌凡蒙顯露眞奥有道眼
者聞余此說可爲醉得凉漿昏逢朗月精窮
聖典毋惑靈文可與神仙共侣豈不至神仙
之境也愚者聞之狐疑不信故不合與之言
也仙經云還丹之妙在乎三一龍虎之英天
地之精不用别藥惟用五行此至人之言也
後人得者不虧古賢之言不達古賢之法象

法象者是天地之本本立而道生天地與人
爲三才可以總持造化運動陰陽在乎三要
事可忘乎失之毫釐天地懸隔言何容易哉
指眞訣云丹砂太陽之精本受南方之正炁
得陰陽水火制度乃居青帝之首爲汞之名
是生于火自含德而至靈鉛者北方黑水之
精化歸西方庚辛之金是以金生水水生木
二物自相匹配若非至靈至聖何以爲之神
丹乎世俗凡庸豈信此至眞之道余嘗憫之
自古眞人皆修鍊此神藥餌之故得形神俱

妙與道合眞豈有不信者哉多指秦皇漢武
爲喻然大丹之靈不救自刑之禍昔劉玄穆
事魏先生看罏一年妄情有疑遂自退而不
遇以致夭喪余景休即勤心精德奉師不息
乃得神丹餌之而仙今在太白山仙洞一千
餘載常游人市二子者疑與不疑耳咫尺萬
里得與不得泥途雲霄且五穀尚能養人之
命况神藥之靈乎自是世人福薄縁淺故所
不信不遇不修乃虚生浪死沉淪多劫世人
惟貪榮顯利禄沉迷酒色恩愛牽纏形枯神

喪猶尚不知日夜憂思何有厭足貴賤富貧
悉皆如此見說修眞而生謗毁又何得神仙
之道哉不欲廣陳近代謝冲玄蘇耽二子並
餌金丹而仙世皆知之况得之士多混迹人
間和光同塵人豈識之參同云金以砂爲主
禀和於水銀變化由其眞終始自相因二物
自含孕也又云不用藥用五行又云天生芽
自然體又云白馬牙眞丹砂卯酉二八和兩
家又云淮南鍊秋石黄帝美金華又云芽不
是鉛鉛不是芽眞鉛眞丹砂(二物玄㫖也)伏

鍊一家巡火近九轉自然成黄芽又云火化
白藥化紅靈砂秋石自相同又云孤陰不獨
化寡陽不可成本來清淨質自有變通靈又
云龍虎相逢遇何時不相顧白液共相吞相
吞爲夫婦隨變成黄芽逐時依后土若了紫
河車自然昇天涯又云神丹修得訣神用便
由人生煞在我手叅詳在僞眞又云修丹不
得訣終歲損心神莫鍊枯鉛汞抛功似土塵
又云天地日月中靈藥號金公金公不是鉛
本向鉛裏蒙分明向君說迷者又匆匆點汞

安鉛裏金華意略同此華不是藥徒自枉抛
功此事神仙說何曾不大通細看參同契仍
依五類融但覓直鉛汞修之可見功又云鉛
汞合天地修作大還丹丹成自見寳非此實
爲難太古眞人說如今達者慳方知眞切意
須契道將安其中有五彩靈變伏其盤十月
脱胎去令人見者歡爲報榮華子百年凋與
殘如何空棄世兀兀道情寬細說君猶謗靈
詞理更謾嗟見南北塵積年爲丘山茫茫苦
海中生死成波瀾自古帝王居而今何足看

又云白液罏中化黄芽變漸成憶初相見日
難覓水銀形陽極生陰火火衰陽炁並自然
變黄芽服食乃長生一箇月白液初凝郤如
雪兩箇月狀似融蘇漸漸結三箇月半含蘂
綻垂珠劣四箇月二物抱持如點血五箇月
飛騰戀母聲嗚咽六箇月行到紫宫陽氣絶
七箇月乗陰受炁手足厥八箇月欲成臟腑
含凝血九箇月點點成珠長毛髮十箇月母
子分離欲相别此時母困子體全已見肌容
變白雪鉛脱胞後鉛白如雪更看罏中温養

之兼爲全體肌容悦出兒毒炁當依訣經云
此藥如子在母胎精中爽朗分肌骨有次第
莫虧越但知修得黄芽成變轉之功無休絶
餌長生换白髮有白銀濟貧乏仁者得之終
不輟與道契宿縁深傳若得人須在心非道
者罪愆深得亦爲灾禍自侵關造化不容易
不可取次輕相示不見古人有誡詞妄有傳
之殃祖禰君須信不在疑賢者通明須得之
今日祝君千萬意歷歷設盟當戒之陽起復
陰起姤罏寄中央戊己土鼎上下互相輳保

守固之勿令走消息不失看節候有龍有虎
相奔驟嬰兒寂寂顔如幼猶母養之母體瘦
子成母困長相救陽極乾陰極坤四象五行
易之門六十四卦遁中尊龍虎相啖復相吞
立其定位此中存水火爲媒拘我魂陰陽育
我明晨昏八節運移寒與温看看漸變黄芽
根日月相催感母恩因之結實立眞門千秋
萬歲生子孫審藏神法愼勿言此道玄微不
可論世人笑道渾濁昏莫將神藥示凡人見
之生謗言語喧君切記勿妄示愼而藏之置

金櫃長生之道傳賢哲自有天官録名字
餌還丹應候歌
夫擬服還丹兮澡心鍊炁清齋省躬兮存眞
息念司命靈兮降鑒紏録司藥童子兮察人
虔恭不可輕慢兮毋生懈怠宜須審細兮方
其靈感或喉中温痒兮熱而欲悶絶或口中
腥臭兮如腐肉之在中是心府開兮逐滯邪
之炁都被趂出兮有此神功熱炙甘草兮含
津嚥五日五神自爽兮眞炁皆和融或腰臍
下兮停滯惡物或腹鳴吼兮瀉下諸蟲或出

血塊兮如紫葵汁又如虾蟆兮或涎或膿宿
食在胃兮時時鬱悶食引欲吐兮心悶冲冲
嘔吐宿水兮飲食不進並是宿疾兮被神藥
而攻待至苦肌兮多煎甘草飲至半碗兮湯
味須濃四肢拘急兮或多燥悶欲發狂亂兮
或致昏蒙忽然怕怖兮精神恍惚或心不安
兮情意憧憧或夢墜墮兮高山大石或夢軍
陣兮人馬相逢或夢惡人兮名狀論訴或夢
逢見兮虎豹蛇蟲或夢親愛兮死亡離别或
夢惡人兮擒捉追蹤或夢哭泣兮冤家傷害

並是尸鬼兮欲離身中覺有此候兮切須消
息宜節喜怒兮勿恣心胸三尸若去兮少人
我思慮舉動純和兮體貌温恭心意安穩兮
世情疏薄嗜慾自斷兮德合上穹或喉額間
兮微有少痛咽物閟澀兮熱痒重重或小便
兮青黄紫汁或痢泄兮膿血死蟲並是遠年
兮風勞之氣百疾消除兮方見神功或生瘡
瘇兮齒根出血此是攻去兮皮骨之風覺四
肢勞困兮是藥力之所及四肢滑膩兮乃藥
氣之内融但有宿疾兮並皆發散積聚毒炁

兮痕瘢黑紅此乃毒炁兮分明散去熏蒸肌
骨兮目明耳聰目開耳動兮血腥在口爲换
轂齒兮藥力方隆毛髮生長兮體輕身健肌
骨清和兮改變凡容服食一年兮萬炁齊旺
服經二年兮血脉大通服經三載兮筋骨堅
壯髓實朱筋兮顔似嬰童大小二便兮都無
穢氣手足輕舉兮腸化如筋寒暑不侵兮兵
刃不害入水不溺兮入火如空齒落重生兮
髮白再黑身似欲飛兮行步如風不飢不渴
兮五穀自斷不寒不暑兮透出凡寵千邪百

怪兮皆不敢近山川鬼神兮朝禮敬恭五十
以下兮服經一歲二十七八兮稚子春容五
十以上兮服經二載如六十七八兮朱顔再
紅出九陰之表兮爲純陽之質長生乆視兮
天地齊同若欲昇舉兮一年斷穀服滿一劑
兮便獲飛空未欲上昇兮且作地仙而隱清
齋一日兮餌劑之功可以畜妻子兮住世居
官任意無所禁兮和光同塵後欲上昇兮清
齋更服半劑駕雲乗鶴兮白日登空欲點五
金兮並化爲寳雞餐成鳳兮犬餌成龍

指眞祕訣
陰眞君云金丹之道百數其要在神水華池
河車伏汞達者得之飛丹鍊石千百餘方大
丹之要不出乎金碧參同二書但能精修鉛
汞伏火成丹便是大還至妙無可加矣只要
認得眞鉛汞即伏得丹砂也若非眞種類萬
無可成學者必須廣尋師指不耻下問方希
覬如或心高氣强自執一方至老無成古歌
云白汞生丹砂黑鉛化黄芽其終數九九變
化在三華修到紫陽宫黄金無處誇但得金

公合修成金液砂如未至此之至妙但得伏
火成丹便是長生至藥又云然自用鉛不得
令鉛居汞内須漉盡其鉛去盡柤然後可修
事服食此是妙用爲黄芽之道也且草藥黄
精尚能延駐年命野葛多食必致殺人豈不
目擊何不信有長生之道耶只是世人福縁
淺薄也經云龍虎相投還丹可求神仙之道
不示凡流乃知大丹之妙不離于眞鉛眞汞
神符白雪也
還丹肘後訣卷中
