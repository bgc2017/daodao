










還丹肘後訣卷下斯四
　　　玄迪祕奥
凡鍊金液神丹者須要洞曉陰陽深達造化
明五行相尅之幽微識金水相生之妙理採
先天之一炁用作丹基會乾坤爲鼎器以坎
離爲藥材夫坎離者日月也日象者陽含陰
也日中有烏卦主於離外陽而内陰也砂中
有木之一炁青龍之位也五行顚倒術龍從
火裏出父之精也月象者陰含陽也月中有
兔卦主於坎外陰而内陽也鉛中有金之一

炁白虎之位也五行不順行虎向水中生母
之血也父精是眞汞母血是眞鉛眞鉛生在
黑鉛中眞汞産於朱砂内二物爲眞陰眞陽
也眞陰乃離中汞眞陽乃坎中鉛故云日精
若與月華合自有眞鉛出世來若得眞鉛是
爲丹之祖也眞鉛便是丹之祖何必區區鍊
鉛母鍊鉛非鍊石中鉛自有天鉛波裏取鉛
爲芽母芽爲鉛子若得金花捨鉛不使轉轉
自相因一子别一子若能轉制汞萬變與千
通世間無比類學人多以五金八石草木灰

霜皆爲悮用也夫五金八石乃天地之後生
有質之物不與水銀同體夫水銀者天元之
秀炁日月之精華不與世之五金八石草木
灰霜同體故云有質不堪爲伴侣無質生質
是還丹又云水銀一味仙家禄自古流傳伏
火難若遇河車成紫粉紫粉一時化金丹夫
金丹者决鍊鼎器非五金八石磁土爲之夫
鼎者乃以鼎其鼎夫藥者乃以藥其藥鼎藥
者本一也故云鼎鼎元無鼎藥藥元無藥黄
芽不是鉛不離鉛中作又用鉛不得用凡鉛

用了眞鉛也棄捐若捨其鉛如棄父母而求
子也若用其鉛離鉛萬里不用其鉛從何而
起既得金華入腹中還是捨鉛終不使紅鉛
黑鉛大丹頭將紅入黑是眞修紅取精兮黑
取髓便是還丹眞妙理紅鉛離卦黑鉛坎卦
若把坎離二卦撮於鼎中採一日之火候奪
造化之千年都來片餉工夫永得眞鉛至寳
水銀死者爲鉛活者爲汞此自相制伏也若
雜以他藥終不能成汞與鉛合砂與金親陰
爲汞陽爲鉛是爲眞男眞女眞陰眞陽也若

將眞土爲金鼎養育庚辛歷歲寒年終月滿
離母腹點汞何愁不肯乾此丹一年運火十
月開罏開罏則紫粉成金啓鼎而黄芽耀彩
包含五彩聚集萬神用之則化汞爲金餌之
則長生不老形神俱妙昇爲上仙矣望江南
云十月滿開鼎一團紅幾片曉霜含五彩解
胎神水響玲瓏炁馥異香濃
　　　證道歌
何言金木水火土留神保身是龍虎學者不
識五行精强認他人爲父母血象水兮肉象

土氣象木兮骨象虎不死之道在離宫會得
五行身有主五行仍是水銀親殊質不堪爲
伴侣水銀有類是金公及見金公不認祖不
得至人傳此言苦己勞形謾辛苦
　　　黄芽歌
黄芽鉛汞造陰殻含陽花世人鍊至藥錯認
鉛黄花黄花是死物那得到仙家黄芽非外
藥内象最精華若到黄芽地黄金徒衆誇問
道有何言分明向君說莫認雜花鉛金公太
難别鉛本是金公金公得鉛發學者誇金公

金公却成拙流珠爲姹女見火自然飛忽見
金公到相憐一處歸同行又同坐終日掩雙
扉又被陰陽化隨君變所依二性皆歸土三
花氣不爲行到紫陽宫共變黄華蕤立月看
應易年終色紫輝化盡黄芽了仙人見者稀
此汞名眞汞焉能返解飛堪笑大還丹世間
爲妙微不得眞師訣千金徒爾爲
　　　金丹鉛汞歌
古今學道制還丹誤認黄芽汞與鉛例向水
銀徴至藥豈知平地不生蓮由來異類難相

感須向根求始得縁一陰一陽坎離主日魂
月魄分龍虎世上咸聞著此名誰向其中辨
藏否左旋來卯見木精自巽抵乾至陰土朱
砂水銀俱是陰二女同處非瑟琴剛柔情性
詎爲匹燕雀鸞鳳非同林金銀作鼎非山澤
又須金銀竟誰識火之居木水處金鉛汞分
明是此得汞非水銀鉛非黑太陰在南太陽
北含陽之汞受金炁然後爲砂審方位處陰
之鉛結金體乃能生汞彰其白陰中有陽水
生金陽中有陰砂汞是天資二物相配成眞

汞眞鉛眞水名互爲母子更含孕修持須得
兩弦平經說三乗本從一人體三田亦還一
爲金於西肇生坎爲火於南亦藏坎爲木於
東産在北金火未分變由此水一金四謂之
戊火二木三謂之己戊己合成處正中陰陽
數足方具美可憐三五並與一黄白紫光交
横出九旬俱勝號還丹便可長生駐容質若
使十月脱胞胎神伏鬼驚萬事畢出世雖獨
指蓬壺昇天可以當白日河車華池莫外求
八石四黄難可儔豺狼寧伏驊騮阜荆棘奚

同松桂秋鼎中更有虚無號非世金銀自然
造達士如修此鼎成丹霄紫府不難到君臣
夫婦皆相承三人同志終得朋衆流畢竟朝
滄海暗室須資點慧燈春風一夜開桃李寳
馬香車携緑螘輕肥繡騎樂繁華豈信罏中
有神水韶華美景留不得百歲爲翁能有幾
青鬢成絲瞬息間朱顔落日平生已和嶠愛
錢不肯用王戎鑽李畏人共何似淮南眞藥
成雞犬相隨入仙洞世人皆爲刀錐長鍊雌
點銅爲丹陽那知神藥回天力一丸高步朝

玉皇莫迷莫悮窮恍惚靈丹不用人間物金
水能全造化功永壽蟾烏遞明没玄元括象
甚分明自是迷人心兀兀若能頓悟一眞宗
悟了潜修莫愴悴還丹還丹歸本元不歸本
元非還丹疊石無因能敖浪積水何曾作得
山求魚不結截江網安得紅腮滿玉盤爲勸
巖棲並市隱莫抛甘美味辛酸(此一篇妙盡/玄徴但不言)
(火候/耳)
　　　快活丸歌
快活丸天木地金惟兩般左手使右手尋兩

手到時把藥擒入赤臼恣意搗和就一丸如
意寳採得藥小如錢因何搗得大如拳但尋
思堪失笑連搗至搗哮吼叫六丁裏實求覓
一紅一黑不可失白似雪玉不如恰似一顆
夜明珠時中討那裏要莫教走了藥不妙元
成粒罏中燒燒時故使水銀澆開罏看霞光
迸入臼再搗粘又硬漸漸長臼中溢杵臼連
忙如霹靂十箇月三十辰依爻火練自然成
合有法元有數元元盡合周天度誰肯合誰
肯服會合能服天地福知者祕怕人聞此藥

可駐千萬春元合時最怕風自古從今藥一
同藥不遠是人有往往迷徒八方走休多說
靜悄悄勿使人知怕人笑元成粒日影看始
愚終聖無生亂投入壺莫亂傾依時按節補
天眞一元子十六兩三百六十四爻養地雷
復應陽爻恁時將藥向口抛眞水送嚥九嚥
切忌莫教俗人見過重樓達五内散入經絡
天人衛治已疾除未病誰肯奪眞補自命從
一爻至六位此藥便是日月義可却老再少
年命歸藥力不由天藥炁下鎖玄關莫教藥

力外邊鑽藥力轉神炁清玄珠隨炁變流星
日月照腹中鳴照見世事盡不平按月法六
箇節一節一節莫教缺基脚動基動服藥不
做用服此藥有所忌除煩除惱除縈繫密固
室守空房一歲不若體如鋼黑變白白變紅
志在心堅鍊在功快活丸色如雪藥味易尋
難求訣不因我爲立紀綱藥味歸身走八血
藥相隨傳百脉三載變化内日月快活丸不
漏珠騰空登天從此去依爻養就大還丹父
子君臣不可洩

　　　金晶歌
欲取金晶須用功程金鼎居地復求本身火
飛水發辨驗浮沉鼎口沸出復用收吞今方
訣破此是眞晶莫生愛念害及其身父母爲
本鉛汞爲根此非穢濁返化仙眞如子事父
如臣事君依天依地人方生人陰靈空性何
能生人父母生身方有此靈此身一壞此靈
歸空若得金精保命生根千朝功畢永劫長
存
　　　詩

玄玄先地先天恍惚裏自綿綿大道之祖陰
陽之源古仙傳此法賢士達深淵學人若明
此理留形住世長年直候金丹成九轉方知
换骨化神仙
丹丹難會難言龍之髓虎之肝陰陽造化日
月兩間要採中秋月温時冬後寒得服能歸
紫府進火全借機關後學若能依此訣功成
必定駕翔鸞
藥藥勤用勤作長瓊樓生鳳閣上穿玉兔下
連日脚採來入鼎烹和合莫教錯煅鍊抽添

運用沐浴全在匡廓任時功行滿三千仙童
詔我歸碧落
鉛鉛水鄉眞源庚辛産位屬乾常居坎位隱
在北邊得遇離宫汞烹成玉一團永守神罏
密固使人性命牢堅直待玉皇符到日穩騎
鸞鳳上青天
汞汞愚人竊弄隱砂中藏石縫順則成人逆
爲丹用有火鍊成丹無火空勞動與鉛一處
調和更用黄婆相送九還七返入中宫群仙
命我乗鸞鳳

罏罏本出虚無堪鍊養有玄珠上關天象八
卦中鋪下接地理處周回四象居運火周天
度數修丹切莫差殊直候中宫炁足日雲生
足下别賢愚
劍劍至靈至驗飛太空走雷電斫斷三峰劈
開海面辟盡陰魔魂魔鬼心膽戰半夜奪得
明珠神光往來出現他時保我命長生携鋒
直上三清殿
火火工夫最大待時刻莫蹉過志士之機愚
人之禍鍊藥憑巽風主客分位坐朝昏爻接

陰陽進退抽添在我直待工夫用到頭男女
跳出塵勞鎖
鼎鼎難逢易省玄元立黄帝名陰陽制造潜
於凡聖渺渺難尋源水中看日影位應庚辛
坤地寳藏三峰尖頂仗劍劈開三姓門飜身
跳出眞仙境
黑金變白金白金變黄金黄金成至藥盡之
矣玄中有玄是我命命中有命是我形
　　唐仵達靈眞人記
余自知命之年從鑾輿西幸當天寳丁亥十

一月遇青城丈人授以眞元丹訣㫖意百不
能曉屬駐蹕行在掌命頗煩及肅宗至德丁
酉歲𠾑命禋于嵩岳復遇丈人始授神水黄
芽之要洎畢請告回覲宸扆乞骸歸田會南
曹郎張公去非左史程公太虚皆以故廬共
製神室皇天下睠丹鼎融光服之浹辰肌容
發爽凌空不懾意愈通神意至藥之靈人不
知其靈或曰人之延齡至有還精補氣運息
張機出入之間歸清出濁此誠内出外入也
精之所還何出而何入也或以吐納爲精華

何有敗腰之冷或以出入爲眞氣何有傷膚
之勞凡壯室之年誠爲敗眞之本精華一失
神魂四離此何以還之其或幼全眞炁常習
運動長其年齡者抑亦下品也且無凌空之
效若外鍊火龍内運金精直證高眞上仙也
余自得餌靈丹自至德丁酉迄于今上乾符
甲午歷春秋一百一十二載更十二朝余自
念宦身功行雖勤及得返童復元比張程二
公相去十二載意方通神今天子蒙塵姦臣
竊位余西邁又值鍾離公得偕行同宿超越

三乗感迷惑之徒執往不回良可悲哉余誌
辭者闢下鬼之迷途開上仙之眞境乾符乙
未歲丙子日記
　　　吕眞人寫眞自贊
道包天地不可宥以迹炁撼八極孰能寫其
形出纖毫一時之揮洒炳人間千古之丹青
跨海方蓬飛入眉宇横秋雕鶚翻作精神晚
煙忽聞梅花月東風俄遍六陽春彷象兮僅
可一二變化兮莫窮涯津皎然悟物動人處
海上其誰步玉塵



還丹肘後訣卷下
























