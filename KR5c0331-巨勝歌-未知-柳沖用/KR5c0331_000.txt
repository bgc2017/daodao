








巨勝歌(并序)
　　　　　玄明子上清大洞逍士柳冲用
陶眞君三篇云以水銀爲金丹者妄人言也
朱砂可以駐年者不知道人也且水銀非五
行正位朱砂非龍虎配合若以水銀爲還丹
之要可以耕石而植稻耳況抱朴子以二山
之秘鉛汞之源曉諭丁寧迷者至死不悟混
元經引五行相尅更爲父母此蓋明乾坤之
道金碧經云金土相配叅同亦然引驗至明
指示不昩且龍虎者隂陽之軸轄造化之樞

機雖曰坎離實亦天地以剛伏柔從無入有
五行節序各得其位在於配匹舉東合西一
氣旣分三才並列六爻遞設四象具陳然可
伏鍊丹砂斯道玄微世人罕測只如叅同云
以金爲隄防水入乃優遊金計有十五水數
亦如之臨爐定銖兩五分水有餘其三遂不
入水二興之俱此數句是大藥之綱紀如金
水樞柄人皆不曉是道但穿尋巧譎自率胷
襟無師執文终無得理誠所哀哉且古歌云
始青之下月與日兩半同昇合爲一舉世不

知此義但伏汞與砂不然則取朱砂中水銀
多門燠伏變爲煙燼何由還返不亦謬哉太
易云二女同居其志不相得是即位而居也
北方坎是隂返而歸陽南方離是陽伏而爲
隂日中之有烏月中之有蟾烏者陰精都歸
其陽故曰生男不生女明矣大凡果實因亳
末而生長而秀终得其實實之於樹樹亦不
知是爲自然太易圖云凡有隂陽即生人民
禽獸草木若以水銀朱砂産於巴蜀其不岀
水銀朱砂處即不合有人民禽獸草木也以

此方之不亦愚乎水銀朱砂有自然之者非
世人可解千變萬化難窮乎理聖人多借金
石以名之坎居七十二石之長何由之歌云
不用雄兮自有黄是此義也若用水銀朱砂
見火即飛何門可住縱伏火以爲堅質本亦
不存無生長還返之道那肯致焉又以霧散
若風兩川流百脉即乖矣經云得一萬事畢
又云得一莫執一杳杳㝠㝠其中有精恍恍
惚惚其中有物玄之又玄體道之宗是各一
二叅及五行戊已之功歎鉛之羙實難明解

叅同云有若漢經星百川流帶海舉世不可
知之元君歌曰五内斤兩文葳蕤赤鹽白雪
成雄雌眞還在此人不知即應不用人間朱
砂水銀乃知萬物因一氣而生三才因萬物
所育又歌云一炁所失猶如瓦礫此論鼎内
之事非外旨也余少親儒墨長學玄風偶因
求瘼之餘近得長生之道雖盡彤襜之任有
慙朱綬之榮輙以謏學將論大藥窮其精實
究以玄微曾遇明師獲傳要妙固非謬妄演
道賢良爲巨勝歌十首其間歌詠鉛汞五行

之妙後来學者用祛迷惑云爾
　　　其一
九鼎何所自都因一炁生銀鉛看得所龍虎
自吞并銖兩相旬制河車辨性情循還依節
候還丹應可成
　　　其二
龜蛇體殊異鉛汞共宗祖二女雖同居良媒
分子母配合由三花青龍句白虎四象旣可
憑五神當有主
　　　其三

巍巍尊復髙飄飄何左顧世人徒鍊丹不識
神仙路衆石屬坎宫假名皆不悟黑白旣不
知流年亦虚度
　　　其四
盡言水土金三物成大藥假氣遞相生相生
復相爍黄芽不是鉛元向鉛中作舉東已合
西戊巳爲囊橐
　　　其五
二八成兩家中弦敵二八乃知天地間隂陽
制樞轄子因母而生母因子而殺長養嬰孩

精温顔防利滑月满毎成形抽添還暫歇壬
子一陽生循環至亥絶若知出世期神符與
白雪
　　　其六
修真鍊形須守一參差一二爐間失且將壬
子制褭蹄不然更泥扶桑日必令有味到無
情方保元和夭性質不要他處覓良媒夫妻
由來相配匹馬牙從此勝琅玕弦望晦朔候
遅疾乃知東西定圓方世人莫謾誇竒術
　　　其七

水母金父不易識化他流珠轉輝赩假氣若
到白雪宮黃芽從兹實難測隄防堅固半浮
沉姹女悲吟寧暫息
　　　其八
古詩歌訣盡分明只是迷人强穿鑿至道猶
來不甚煩妄將砂汞相交錯未知赤血與青
腰終日只向鉛中作鉛中有物豈易修失之
一氣無齗
　　　其九
黃芽不是鉛二物生丹田若求巨勝法鉛汞

須自然都非世間有不問愚與賢日魂與月
華識者皆神仙
　　　其十
太元道士本神仙移名中都學自然世人鍊
藥迷金水燒盡黃芽不識鉛西蜀水銀人競
採得火須臾變作煙若能得一莫執一妙法
玄之又更玄


巨勝歌
