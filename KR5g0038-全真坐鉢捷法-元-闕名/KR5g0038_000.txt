








全眞坐鉢捷法
甞觀古人皆按宣洞陽城晷漏且自今年冬
至起筭來年冬至日止所謂周天之正數一
日一夜通計一百刻毎八刻二十分爲一時
惟寅申巳亥有九刻皆以子午定其晝夜今
者所在壺漏異常不遵古法務在機巧各肆
瞽術工匠一時胷臆之見制度既無軌則時
刻宜乎差誤有過與不及之失今輟撰成滴
漏循環之法積年而成不勞人力不費工財
妙用玄微至簡且捿雖出萬里之外篋笥皆

可附行於几案之隅所謂天運璇璣盡在日
中矣切見好事君子或用表標或用煙篆然
香燥則易爇香潤則燼緩天晴日表可驗隂
晦又不可孝三者但非悠久之法但依此造
似乎簡易而精通玄微妙中之妙也
　　　造盂之法
其法以銅盂二隻一隻大一隻小大者貯水
初無定制但寛大過於小者足矣如無以磁
盂代之小者重五兩髙三寸四分面底並闊
四寸七分上下四直造之恐度量差殊當以

太平錢五十文准其輕重造畢於盂底微鑚
一竅如針眼大浮於水盆上令水顛倒自宂
外逆通上入小盂中用籌探之水至子時子
時至午則午至更則一更矣他皆倣此
　　　下漏之法
毎日天曉日將出時將一小盂浮於大盂水
面上至日入時自然水滿小盂沈於水底爲
度却取出小盂去其水再浮於水面上至來
日天曉仍舊沈於水底昬曉二時俱以水滿
爲度定其晝夜其日停水之時切須澄濾極

淨毋使塵滓隘其水宂庶㡬水無緩迫之矣
　　　造籌之法
用薄木竹片皆可爲籖箆様隨尺寸髙下書
寫時刻用探水定驗時辰更㸃尤是簡捷凡
籌三十四分均布十二段毎段該二分五釐
惟寅申巳亥上分外加添四分謂維偏添之
數也閏餘成歲折蹉之數也今皆捷取一路
以浮魚指㸃處是也凡一年十二月止用太
平錢二十文隨月加減鎮壓小盂
　　　加減之法

十一月節晝用二十文太平錢匀鋪小盂底
夜用空盂十二月節晝用太平錢十九文夜
用一文自十二月節爲始晝減一文夜添一
文七日一次加減正月節晝用十一文夜用
九文二月節晝用十文夜用十文三月節晝
用九文夜用十一文三月節爲始毎七日一
次晝減一文夜増一文四月節晝用一文夜
用十九文五月節晝用空盂夜用二十文六
月節晝用一文夜用十九文自六月節爲始
毎七日一次晝増一文夜減一文七月節晝

用九文夜用一十一文八月節晝夜各用十
文九月節晝用十一文夜用九文自九月節
爲始毎七日一次晝添一文夜減一文十月
節晝用十一文夜用九文
　　　定太陽出没法
　正九出乙入庚方二八出兔入雞場
　三七發甲入辛地四六生寅入犬藏
　五月生艮歸乾上仲冬出巽入坤方
　惟有十月十二月出辰入申仔細詳
　　　九陽眞人
















全眞坐鉢捷法終





