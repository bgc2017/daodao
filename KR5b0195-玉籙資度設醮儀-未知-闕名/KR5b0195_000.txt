








玉籙資度設醮儀
　　　法事如式
　　　各禮師存念如法
　　　請宣神呪
五靈列位煥明五方始皇護魂丹老衞形
皓靈侍魄黑帝攝生中央黄帝統御萬眞
元皇吿下幽夜開光罪消北府名列南昌
金籙定籍玉字除殃朱陵鍊質飛神太倉
三官九府無極神鄕普受開度上生天堂
(和)與道合眞

　　　鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神眞臣今
設醮朝修謹奏為入意其諸齋悃具載青詞
願得
太上至眞道炁靈寳慧光下降流入臣等身
中令臣所啓之誠速逹徑御

至眞無極大道三清上聖昊天金闕玉皇上
帝東極慈尊青玄上帝道前
　　　請稱法位
具位臣姓某與臨壇官衆等謹同誠上啓
太上無極大道虚無自然元始天尊太上道
君太上老君昊天玉皇上帝紫微天皇大帝
紫微北極大帝后土皇地祇東極慈尊運明
保元上帝十方應化救苦天尊九天生神上
帝三十二天上帝五靈五老上帝上清十一
曜星君二十八宿星君三元三官大帝北極

四聖眞君北極九府上眞道君泰玄樞機三
省上相眞君靈寳五師眞君九天諸司眞宰
天曹諸司眞君大慈大悲救苦眞人大慈大
悲大惠眞人妙行眞人法解眞人太乙玄生
府青玄黄籙院主宰仙官黄籙九司仙靈九
天普度仙眞靈官三元三官九府眞宰五嶽
五帝眞君祖玄眞師眞人五天聖帝本派經
籍度師眞人北隂玄天酆都大帝六洞十宫
九幽冥路主執神靈京都城隍諸廟聖衆三
界應感一切眞靈臣聞赤明開圖祖炁散洪

濛之粹青華御極神光敷混沌之精握蒼蓋
而禀清微臨黄輿而甦北鬰靈風鼓舞威神
徧滿於十方甘露涵濡慧力圎通於三界凝
紫金之瑞相宴碧玉之祥區二府雲聮九司
星列尋聲赴感慈悲演妙於香林應化分身
道德凝玄於騫𣗳天人皈命幽顯傾心臣等
一念䟽瀹五體澄虚行道修齋巳拜鴻厖之
惠瞻天望聖爰殫螻蟻之誠莫結草以攄誠
姑采蘋而致薦伏願龍旂翠節翊霄景於玄
虚鳳葆珠幢擁靈輝於碧落清蹕肅獅頭之

駕黄麾嚴豹尾之塵十華之日駟來臨風雲
合景三極之霞驂迂涖水月交輝不忘應感
之私悉副懇祈之切臣等不勝曕天望聖激
切之至與醮列眞先當奉請
　　　降兩班與醮列眞
三界衆眞醮筵列聖向伸拜請諒沐光臨請
各整於仙班共祗迎於帝御
　　　降九御
鸞輿至止鶴駕臨軒與醮列眞如儀朝禮朝
禮旣周請陞醮座禮官上香酒陳初獻

　　　舉散花
　　　重稱法位
具位臣姓某與臨壇官衆等謹同誠上啓
三清上聖東極慈尊三界眞仙無鞅聖衆臣
聞雲層列聖青林凝生炁之華風澤億曹黑
壘結迷雲之翳羅六天之幽府列九地之神
鄕職宰隂陽權司水火匪廓慶雲之汗漫孰
開昏霧之冥濛俾宴玉芝永超金粟企神功
於浩劫仰願力於中天虎拜勤渠鳯瞻激切
臣等欽奉

綸音崇修玉籙資薦某靈益增天福克證道
眞匪請命於妙嚴曷升神於霄極肅芝壇而
肆覲依蓮座以對揚潔己首愆精心徼福果
拜登眞之惠特敷證品之功知恩報恩當罄
情於瑶⬤上德不德固何意於珠環葑菲自
慚蘋蘩冒列爰有青詞謹當宣奏
　　　宣詞
詞旨具陳淵衷洞鑒伏願聽卑不遺流丹恩於
惠露臨下有赫逭玄憲於風霆混萬聖以時
歆羅千眞而日鑒蒙如蟻禱亶謝洪私臣等

不勝酒陳亞獻
　　　宣進狀
臣謹重誠上啓
三清上聖東極慈尊三界眞仙無鞅聖衆臣
聞渺渺大羅凝九華之妙炁塵塵刹土現三
際之法身慈雲東闡於玄眞聖日上宗於元
始玉毫逺照廓華蓋而六合彌綸金景旋飛
下崐崘而九幽昭朗枝灑空青之蘂瓶流沈
碧之英妙矣玄機大哉至化凡皈依而有請
悉提奬以無遺用資

某靈伏願五神氷瑩萬炁波澄心易悟未畫
之前性頓覺無名之始驪珠猶耀映滄海以
涵虚蟾玉孤明現碧霄而煥景高歩綠霞之
景棲身紫極之庭翠篆承顔侍赤圎於長樂
金芝綴武凝青藹於方諸上願覆載清寜儀
璘煥耀山靈薦祉川后呈祥熙熙藏富於三
農桑麻雨足蕩蕩收烽於四鄙榆柳春閑無
焚林竭澤之憂遂戾天躍淵之樂三途五苦
均鼓舞於福鄕四海九州悉歡呼於壽域
皇圖永固宗社隆安臣等致恭酒陳三獻

　　　法事
臣謹重誠上啓
三清上聖東極慈尊三界眞仙無鞅聖衆臣
聞旋天色凝天淵函圎方而朗照親有德享
有道廓經緯以周流俯殫翼翼之小心仰扣
巍巍之大造光明濟下冀旌几奏之勤怳忽
質旁諒恕階升之瀆以今敷陳禮畢薦獻情
周蘭煙收鳯鼎之華蓮炬暗龍缸之燼前瞻
翠節將返景於璇霄後矚珠旛巳囘光於瑶
極月駟逶迤而旁邁雲龍揺曵以高征萬聖

旋班千眞復位運元㑹道百神混合於泥九
入妙凝眞萬炁虚圎於玄化臣等下情無任
不勝攀戀之至謹稽首頓首奉辤聖駕
　　　囘軿頌
　　　存神焼香
香官使者左右龍虎君侍香諸靈官當令臣
設醮朝修之所自然生金液丹碧芝英百靈
衆眞交㑹在此香火鑪前當願醮修圎滿景
福旁敷十方仙童玉女接侍蘭煙傳臣向來
所啓之誠速逹徑御

至眞無極大道三清上聖昊天金闕玉皇上
帝東極慈尊青玄上帝道前
　　　寳華圎滿天尊
　　　送聖
　　　化財
　　　向來
　　　囘向


玉籙資度設醮儀











