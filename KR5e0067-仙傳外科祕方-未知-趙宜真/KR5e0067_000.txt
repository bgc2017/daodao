








仙傳外科集驗方序造一
余少讀書嘗聞先哲云爲人子者不可不知
醫於是遇好方書輙喜傳録累至數十帙見
有疾者如切己身常製藥施與一日先君子
訓曰施人以藥不若施人以方則所濟者廣
從而有已驗之方必與樂善之士共及冥棲
方外悉弃舊學况經塵劫煨燼無遺僅外科
集驗方一帙乃禾川楊清叟所編述以授吴
寧極寧極之子有章以授西平善觀李先生
先生以授於宜眞者其方簡要惜未版行故

獨存之昨來遊金精福地道經雩都吾徒蕭
天倪鳳岡本西昌望族自幼學道於紫陽觀
二十載前嘗從予游亦能召風雨濟旱澇蓋
道縁深重履踐端恪之所致也其師弟劉致
柔順川數年間徧身苦瘡癤服荆黄湯敗毒
散諸藥俱不効予因以外科方授之用返魂
湯未終劑而愈天倪乃欣然捐己貲繡梓散
施流通其惠濟之意如此則雨暘之應禱也
宜哉雖然予有故人曾害鼓椎風往來寒熱
數月伏枕諸醫不能療最後一醫士診之曰

雖成痼疾而有客邪在少陽經未解若曾服
五積散則誤矣詢之果然因投小柴胡湯數
服寒熱頓除却用本科追風丸等藥理其風
證而全瘳矣夫雜病有方傷寒有法二者兼
盡其道乃爲良醫若以大方外科各專其一
正恐或有所誤而不自知則又豈能全美乎
此外科論證處方雖極其造理校於諸方爲
獨優在圓機之士臨證之時尤當加審焉時
洪武戊午九月朔日浚儀趙宜眞原陽子序


醫之爲藝尚矣自神農氏始嘗百草辨温凉
寒熱之性以濟民於夭枉其功莫大焉厥後
扁鵲華陀最精於技治療之法效驗如神惜
其術不盡傳今之外科乃其緒餘也外科之
證癰疽爲甚盖疽有陰陽虚實之不同用藥
稍差則立至危殆其次如疔瘡咽喉之屬尤
易以殺人世之工外科者因爲不少求其能
精類不多見浚儀原陽趙鍊師以通儒名家
學於老氏道行高潔超邁輩流處心切於濟
人以平昔所獲奇異方書彙聚成帙中經兵

火散失唯外科方僅存戊午秋挾其書游金
精寓雩都之紫陽觀蓋二十年前嘗以道法
授其觀之高士簫鳳岡今而重過又能愈其
徒劉順川積年不治之瘡疾鳳岡即欲版行
以廣其扶危救急之意而雩都谷邑艱於得
匠因循至壬戌夏五月而原陽仙化遺命囑
其徒終其志將所受秘方總編爲一卷觀原
陽之自叙與鳳岡之捐貲版行其用心皆極
其忠厚是書之行可以拯危急利倉卒使凡
爲人子者皆得此書可不陷於不孝使凡爲

醫者皆得此書可不墮於不仁則仁人孝子
之心具在此予故爲之序庶幾不負其編緝
之勤也時洪武陽復月廬陵友蘭父吴有壬
序






