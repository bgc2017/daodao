










仙傳外科祕方卷之二造二
浚儀原陽子趙宜眞集
用敷貼溫藥品第三
冲和仙膏(一名)黃雲膏(又名)仙膏治冷熱不明者
用之茶酒隨證
川紫荆皮(五兩重炒又名紅肉又曰内消)赤芍藥(二兩重炒)
獨活(三兩重炒不用節)白芷(一兩重不見火)木臘(又名望見)
(消陽春雪隨加减炒用即石菖蒲)
右五件并爲細末用法詳見於後
夫癰疽流注雜病莫非氣血凝滯所成遇温

即生遇凉即死生則散死則凝此藥是温平
紫荆皮木之精能破氣逐血消腫獨活土之
精能止風動血引氣拔骨中毒去痺濕氣更
能與木臘破石腫堅硬赤芍藥火之精微能
生血住痛去風木臘水之精能生血住痛消
腫破風散血白芷金之精能去風生肌止痛
蓋血生則不死血動則流通肌生則不爛痛
止則不掀作風去則血自散氣破則硬可消
毒自散五者交攻病安有不愈乎
一凡病有三證治有三法如病極熱則此方

中可倍加紫荆皮木臘少用三品亦能消
散之但功少遲耳如病極冷則此方微加
赤芍藥獨活亦能活血而消散之功亦稍
遲而不壞病
一如病熱勢大盛切不可用酒調但可用葱
泡湯調此藥熱敷上葱亦能散氣故也血
得熱則行故熱敷也如病稍减又須用酒
調酒能生血遇熱則血愈生酒又能行血
遇温則血愈行矣
一瘡面有血泡成小瘡不可用木臘恐性粘

起藥時生受宜用四味先敷後用木臘蓋
在上面覆過四圍以截助攻之血路凡敷
藥皆須熱敷乾則又以元湯濕透之使藥
性濕蒸而行病自退
一如用正方四面黑量不退瘡口皆無血色
者是人曾用冷藥大過不可便用玉龍盖
肌未死也恐藥力緊添痛苦宜於此方加
肉桂當歸以唤起死血自然黑量退見功
効血回即除加藥只以正方取效
一如用正方痛不住可用酒化乳香没藥於

火上使溶然後將此酒調藥熱塗痛止
一流注筋不伸者可於此方加乳香敷之其
性能伸筋故也
一如瘡口有赤肉突出者其證有三一是著
水二著風三是刀破後刀口番突宜以此
方加少南星以去風用姜汁酒調其不消
者必是庸醫以手按出膿核大重又以凉
藥凉了皮以致如此若投以熱藥則愈糜
爛此又有口訣焉(宜用白礬枯朴消二味爲末敷之次用硫黄摻)
(之外服榮衛加對金飲外貼冲和)

一若病勢熱盛者不可便用凉藥熱盛則氣
血壅會必多大凉則血退不徹返凝於凉
故宜温冷相半用之血得温則動挾凉則
散可用此方加對停洪寶丹用葱湯調塗
貼
一此方乃發背流注之第一藥也學者當通
變妙用表裏相應則病在掌握之中但發
背甚者死生所係惟此藥功最穩重終始
可恃决無變壞若發之輕者草醫亦能取
効然有變證流弊之患此無他發於陰則

非草醫之可治矣豈如是劑兼陰陽而并
治奪造化之神功哉至如流注一疾雖不
能死人而十有九爲廢疾廢疾流連死亦
隨之縱有醫之能愈者亦必半年周歲之
後方見其効此乃百中之一然終爲殘弱
之身矣惟吾此派仙方藥奇效速萬不失
一端有起死回生之効非言所能盡述夫
流注乃傷寒之餘毒也故有表未盡者餘
毒客於經絡氣血不匀則爲熱流注所謂
醫之能愈者熱也熱病少見有表散大過

氣血衰者餘毒流入腠理腠理或疏或密
爲冷流注所謂醫之難愈者冷也冷病常
多故傷寒表未盡者非特爲熱證而已其
餘毒亦多爲冷證皆原於腎虚故作骨疽
冷則氣愈滯而血愈積故但能爲腫而不
能爲膿若醫者投之以凉劑則所謂冷其
所冷而陰死於陰惟有壞爛肉腐毒氣著
骨而爲骨癰流爲廢疾故曰骨癰者流注
之敗證也又曰骨癰非流注之罪乃醫者
涼劑之過也夫流者動也注者住也氣流

而滯則血注而凝氣爲陽血爲陰陽動則
陰隨氣運則血行吾所以能移流注於他
處而散之者取其能動故也動則可移陽
既移而動矣陰豈能獨住而不隨之者乎
是故以獨活引之者以其性能動蕩氣血
也引之一動則陰陽調和不能爲膿而散
之於所移之處勢之必然矣
一流注在背膊腰腿緊要處當用此方厚敷
患處却單用一味獨活末酒調熱塗一路
其盡處以玉龍誘之此移法也使血氣趨

於他所聚於無緊要處作膿又或消之若
巳成膿則引不下急將此藥拔之出毒氣
免作骨疽如庸醫用了凉藥犯了針刀使
成骨癰非藥所愈又待其碎骨出盡方愈
若怯用針刀取之則用玉龍治法在後若
正骨出無治法副骨出可安
一方用白芷紫荆皮酒調以内消初生癰腫
名一勝膏又方只用赤芍木臘紫荆皮作
箍藥名三勝膏
一方治大人小兒偶含刀在口割斷舌頭巳

垂落而未斷用雞白軟皮袋了舌頭用破
血丹蜜調塗舌根斷血却以蜜調和蠟稀
稠得所調此正方敷在鷄子皮上取性軟
薄能透藥性故也如在口溶散勤勤添敷
三日舌接住方可去鷄子白皮只用蜜蠟
調藥勤勤敷上七日全安學者觀此則知
通變活法妙用不在師傳之功如無速效
以金瘡藥參錯治之尤妙尤妙
一治癰腫未成膿不可便用洪寶丹敷貼頭
上恐爲冷藥一冰血凝不消不能成膿反

能爛肉只用此方敷貼如不消欲其成膿
却以玉龍貼癰頭以燥之次用此正方在
玉龍之下四圍用洪寶丹箍住以截新潮
之血又若病未甚冰於凉藥者玉龍之下
不必用此方止以洪寳丹圍之
一如救壞病未見可用玉龍只用此方自然
穩當免病人苦
一發背初生未成單用紫荆皮末酒調箍住
自然撮細不開服藥止用柞木飲子乃救
貧良劑

一此方加南星草烏二味三分之二熱酒調
敷諸癰可以潰膿不痛若單玉龍要洪寶
丹箍住不若此法妙
一猘犬咬人單用紫交沙糖調塗留口金丹
退腫嚼杏仁置口中去毒
一法加南星草烏二味與此方各一半熱酒
調敷可治久損至妙至妙
一小兒軟節用此方加軍姜酒調敷若初發
只用此方酒調敷成膿而止若初發之時
用紫荆皮木蠟酒調敷可以必消切不用

洪寳丹
一熛疽心火熱毒也見於五心痛不可忍其
狀如泡瘡而血赤外形雖小内有熱毒在
心腌者難治在手足心者可療然治之須
早稍遲或在心腌則腐肉粉碎神仙莫醫
凡有此疾在手心則用洪寳丹於手心環
圍敷之以截其血却用冲和於手心留口
收功在脚心則用洪寳敷在脚脛交骨四
圍一二寸長以冲和收功如前
仙傳外科祕方卷之二
