










仙傳外科祕方卷之十造十
浚儀原陽子趙宜眞集
治諸雜證品
救自縊死
自旦至暮雖已冷可活心下微温者雖一
日已上可活急抱起死者使繩寬解去繩
切不可割斷繩也却與之微微撚正喉嚨
放倒卧用被蓋急用竹管吹其兩耳一人
急牽其髮不放手就用脚踏其兩肩一人
摩其胷及屈伸其手足摩捋之如活即以

粥飲與之此法救人無不活者
救水溺死
先以刀斡開溺者口橫放筯一隻令其牙
㗸之使可出水或覆瓮或立甑以溺者腹
肚覆其上令頭垂出水如無瓮甑横腹圓
木上亦可水出後令健夫屈死人兩足著
肩上以背相貼倒駝之而行令出其水盡
仍先打取壁土一堵置地上以死者仰卧
其上更以壁土覆之止露口眼自然水氣
翕入土中其人或甦仍急用竹管各於口

耳鼻臍糞門内更迭吹之令上下氣相通
又用半夏末少許搐其鼻如略活用清粥
飲灌之
又孫真人救溺死法急解去死人衣帶艾
炙臍中即活
救冬月墮水凍死
凡四肢冷口不能言只有微氣者不可便
以火炙用布袋盛熱灰放在心頭冷即换
熱者待眼開却用温酒或米飲灌之
救伏暑死

不可使冷冷之即死宜用温湯常摩洗其
心腹間如路途急切用路上熱土置腹臍
間令人更尿其臍中即活
救暑渴死
用路上熱土大蒜等分爛研水調去滓飲
之即活
救卒中風不省人事多因痰壅
用白礬二錢重生研末生姜自然汁調斡
開口灌下其涎或吐或化下便醒
救卒中惡不省者

用韭菜研汁灌入鼻中
救睡卧中不省死
用韭菜汁滴鼻中冬月用韭和根搗汁灌
之
治從高墮下瘀血冲心欲死
右豆豉一大盞水兩碗煎三沸去滓服若
便覺氣絶不能言取藥不及擘開口以熱
小便灌之
凡壓死縊死溺死魘死産後量絶(此名五絶)
右可用半夏一味爲末如豆大吹納鼻中

須臾即活
神醫華陀云
十般危證急如風雨故選名方救之
一危證霍亂吐瀉或因飲冷或冒寒或失飢
或大怒或乘車船傷動胃氣令人上吐下瀉
不止頭旋眼花手足轉筋四肢逆冷方用
吴茱萸(半兩)木瓜(半兩)食鹽(半兩)
右同炒焦先用瓦瓶水三升煮令百沸却
入煎三味同煎二升以下服之
一方用枯白礬爲末每服一大錢百沸湯點

服
又方用鹽一撮醋一盞煎七分温服或鹽梅
鹹酸等物亦可煎服
二危證纏喉風閉腫痛手足厥冷即時氣閉
不通用皂角三皮挪水一盞灌下立愈
一方皂角一皮百草霜一錢同研爲末冷水
調加清油數點灌之
又方升麻四兩剉碎水四碗煎一碗灌之即
愈
三危證吐血内損或因酒色損傷心肺血氣

妄行口鼻俱出
右用荆芥一握燒灰置地上出火毒細研
每服三錢陳米飲調下
一方百草霜研細每服三錢濃米飲調三服
妙
四危證中砂毒煩燥心腹絞痛頭旋欲吐不
吐面青黑四肢冷
右用青藍一握細研以井花水調下一碗
灌之
一方麻油二升灌下

一方地漿水濃服三碗(即掘開黄土地以水傾入攪濁服之)
五危證尸厥奄然死去不省人事腹中氣走
如雷鳴
右用生姜自然汁半盞和酒一盞煎令百
沸并灌服之仍炙丹田百會氣海穴
六危證中鬼氣忽倒地四肢冷手握拳鼻口
出血
右用雄黄爲末一錢許煎桃葉湯調下
一方故汗衫衣或觸衣久染污者男用女衣
女用男衣燒灰每服二錢七沸湯調服(觸衣)

(即内襯衣也)
七危證脫陽小腹急痛腎縮面黑氣喘冷汗
自出
右用連鬚葱白三莖砂盆中研爛以酒五
升煮取二升作二服仍用炒鹽先熨臍下
氣海穴處勿令氣冷爲佳
八危證鬼魘鬼擊房中被鬼打作聲呌唤不
省
右用竈心土槌碎爲末每服二錢新汲水
調下更挑半指甲吹入鼻中又炙兩足大

拇指聚毛中三七壯
又方用桃柳東生枝各三七寸煎湯三盞候
温灌服
九危證孕婦逆生
右用槐子七粒研細新汲順流水下
又方用烏蛇退一條蟬退二七箇頭髮一束
共燒灰温酒調下三服仰卧片時即生
又方用小絹針就兒足心各刺三五針急用
鹽塗刺處即順行矣
十危證胎衣不下惡血凑心迷悶胎衣逆上

右用赤小豆一升炒過水三升煮取二升
去豆取汁温服立下
又法以婦人自身手足指甲燒灰酒調下一
服却令有力婦人抱起將竹筒於心上趕
下爲妙
又婦人産方
凡婦人臨月腰腹痛時未可便服催生符
藥亦不可便坐草常宜行立不可荒忙如
果在殻中氣足自脫苟日月未足用藥一
催即有橫生逆産之患如此死者乃自殺

之耳今列驗方于後
紫蘇飲治婦人胎前諸證此藥能安能催安
胎順氣功効神異難述
紫蘇葉(一兩火焙)大腹皮(水洗焙乾生姜汁炒)人參(半兩)
陳皮(半兩重去白炒)川芎(八錢)甘草(半兩炙)
北白芍藥(四錢微炒)川當歸(一兩微炒)
右㕮咀每服三錢生姜三片葱白三寸水
煎空心服胎前七八月宜加枳殻(半兩米汁浸去)
(穰炒)砂仁(三錢重炒)毎日一服臨産用順流水煎
服臨産腰腹陣作痛時取好滴乳香一

塊如小指頭大濃磨水一合盪温服俟破
水後却進催生藥
催生方
右用柞生枝一握長一尺浄洗甘草五寸
並剉碎水七盞沙瓶内紙密封之慢火煮
至一半候産母腹痛甚時温飲一杯不過
二兩服覺下重即生此方亦治橫生逆産
死胎爛脹經日不下者屢驗
一方百草霜白芷等分爲末童子小便和少
醋打成膏熱湯調下

又方木鑿頭盛斧處木鬚燒灰存性爲末急
流水調下
産難凑心不下者
右用蛇皮燒灰同麝香少許研細温酒調
下立産
胎衣不下
右用雞子清三箇去其黃以酸醋一合和
之啜入口中即下
一法令産婦㗸自已髮尾於口中令嘔噦衣
即下

又方萆麻子十四粒去殻研塗兩脚心衣即
下可洗去如不去則腸頭出如此時就以
此藥貼頂心縮回其腸多用此藥不妨如
腸入則洗去神効
産後敗血上衝發爲血暈須刻死人用陳艾
煎湯入醋服之
婦人血崩
右用黃芩爲末每服二錢先用紅鐵秤錘
置酒候沸定用酒調服
一方乾蓮房燒灰存性酒調每服二錢妙

又方好綿棕櫚頭髮共燒灰存性用百草霜
同研爲末無灰酒調服
濟陰丹治婦人萬病
香附子烏豆乾姜蒼术
右各四兩重用黃子醋浸二七蒼术止浸
一七後切作片子再浸一七取出烏豆再
炒過香附子搗碎加當歸一兩重茱萸半
兩重醋煮過同焙乾爲末糯米糊爲丸如
梧桐子大空心温酒或醋湯吞下每服二
三十丸治證同局方

救解諸毒傷寒雜病一切等證
解百毒及諸食應干毒
右用甘草二兩生剉水三盞煎減半去滓
停冷毎服半盞細細飲之未效更服或吐
無害
一方加大豆同煎尤驗
解百毒及閩廣桃生金蠶蠱毒
右用甘草長七寸四十九莖浸厠坑中四
十九日浄洗爲末蜜圓瓶收遇中毒時口
中嚼化即解

解砒毒
右用早禾稈燒灰新汲水淋汁絹濾過冷
服一碗毒下利即安
一方白扁豆末新汲水調下
又方青黛甘草烏豆煮水三碗服又濃煎豆
豉湯灌下又用錫器粗石上磨水服錫器
磨水尤妙單用楊梅皮煎湯二三碗服可
解諸藥毒死此證只有心間暖不妨乃是熱
物犯之
右用防風一味播冷水與服

一方白扁豆花擂水
又方豆粉調水米糖調水生姜擂水服皆可
解鼠莽毒
右用木藍根擂水數碗服(即染青根)二
又方烏桕根擂水服之安鏡面草一味擂自
然汁小酒一盞許清油對停攪匀服之即
下毒物三五次以肉粥補不可遲
解巴豆毒煮黄連汁飲之
解蒙汗毒飲冷水即安
解蠱毒石菖蒲一味焙乾爲末甘草煎湯下

病退爲度
仙傳解蠱毒呪
凡入蠱毒人家方入先暗念呪三遍或七
遍云父爲蚯䗜蟲母爲羅蛇女眷屬七千
人吾盡識得汝
右入門先闇通蠱毒萬福舉眼從左手直
上數屋椽一徧却低頭如有茶酒食物來
即左手潜入衣服内拽取陰毛一莖於盤
内稱歸就主如前闇念呪三徧如有藥盤
上自有蟲物出來却將毛繫之方知本主

自中
又方垢膩散
右用白礬一塊令病人咀之如覺礬甜即
是蠱毒乃用梳齒内垢膩不拘多少食之
即吐出惡物
解附子川烏天雄毒煮大小黑豆汁飲之
解班猫毒大小黑豆汁飲之玉簪花根播
水亦能解諸毒
解食野菌毒掘開黄土地窟以冷水傾攪令
濁少頃飲之名曰地漿可解上毒

又方用甘草節不拘多少用麻油一盞煎一
次勿令黑冷服油即解
解食河豚魚毒倉卒無藥急以清油多灌之
吐出毒物即愈
解毒散不以是何毒藥服之蟲皆吐出神効
右以白礬石菖蒲等分爲末新汲水調下
二錢兩服見効
神仙解毒丸方
青黛自然銅野茨茹(田内生者)
貫衆川芎塵粉壁土

黄連桃根(去皮用骨焙乾另研)檳榔
赤小豆菉豆新磚
新瓦(磚瓦須用新出未經水者先置厠中浸二七又於流水中浸二七晒)
(乾别硏以上十三味各二兩重)甘草節(一兩)
右研爲末訖用錫器磨水和藥却用糯米
粉煮落湯糍搗和爲丸煮糍時以在水中
浮爲度搗三千杵每丸如彈子大磨水服
神授太乙散治傷寒陰陽二證不問陰陽兩
感表裏未分皆效
川升麻白芍藥紫蘇葉

乾葛陳皮川芎
青皮甘草香附子
白芷
右等分爲散毎服三錢水一盞半生姜三
片煎八分連進二服如頭痛加連鬚葱白
三莖氣痞中滿加枳殻産婦嬰兒老人皆
可服神効
治傷寒結胷
大黄連(七寸)巴豆(十四粒去殻)
右研爲末津唾調餅子置臍中以艾炷炙

其上候熱透腹中方止不拘壯數灸了即
以温湯浸手帕拭之去毒此法屢常救人
治瘧
好常山(七錢)檳榔(三錢)
右爲細末用雞子清圓如梧桐子大每服
三十丸温酒或醋湯吞下未發先夜一服
發日五更初又一服必効若久病則多服
取効
一方常山切片子用雞子清攪匀飯上蒸三
次去雞子清以常山晒乾爲末搗飯爲丸

臨卧清早酒吞下二十丸不吐不瀉即愈
又方青蒿薄桂二味各爲末寒多多桂少蒿
用老生姜二兩重連皮搗汁和熱酒調服
以衣被蓋卧即愈一熱多多蒿少桂亦依
前法服桂蒿三七分用
又方不問久年近日神効
右用常山一兩重瘦如鷄骨者剉碎用好
醋浸一宿瓦器内煮乾剉爲散每服二錢
重水一盞煎至半盞去滓停冷五更初服
之不吐不瀉神効

又方知母貝母常山檳榔等分剉碎酒水各
一盞煎至半盞去滓用綿蓋定露一宿五
更乘冷面東方服之不問寒熱瘧人久年
不瘥一服見効但不可令婦人煎
治赤白痢方
右訶子(六箇煨熟六箇生用)去核取肉焙乾爲末
赤痢用生甘草煎湯調下白痢用炙甘草
煎湯下只空心服之甚者不過再進
治痢丸子
大半夏(二箇)巴豆(七粒去殻)百草霜(一錢)

京墨(一粒如半夏大)
右並碾爲末用黄蠟三錢重清油少許溶
和爲丸如菉豆大每服七丸紅痢甘草湯
下白痢乾姜湯下裏急後重枳殻湯下夾
食感冷泄瀉乾姜湯冷吞下暑瀉冷熟水
吞下神効難盡
治禁口痢其證有冷有熱有冷熱不調皆須
先發散表裏如手心熱目赤是熱宜用敗
毒散加陳米煎服如手心冷及純下白痢
者是寒宜以蓮肉不去心爲末用米飲調

每服三錢重候進飲食然後隨證冷熱治
之
又方用紅木槿花不用蒂陰乾爲末先用麫
煎餅兩箇以花末糝其上食之食時先以
湯灌開口爲末
又治熱痢柴胡黄芩等分半酒半水煎七分
浸冷空心或早服若血痢多加黃苓
又方鹽梅除核一箇合好春茶末用醋湯調
服
轉筋泄瀉陳艾木瓜二味水煎入醋少許鹽

一捻服之
一方吴茱萸三錢重同艾煎湯一碗半分作
三服即效又如藥不便只用艾葉生姜煨
同煎熱服
攪腸沙證發即腹痛難忍但陰沙腹痛而手
足冷看其身上紅點以燈草蘸油點火燒
之陽沙則腹痛而手足暖以針刺其十
指背近爪甲處一分半許即動爪甲而指
背皮肉動處血出即安仍先自兩臂捋下
其惡血令聚指頭出血爲好又痛不可

忍須臾能令人死古方名乾霍亂急用鹽
一兩熱湯調灌入病人口中鹽氣到腹即
定又將石沙炒令赤色冷水淬之良久澄
清水一二合服
又方陳樟木陳皮陳壁土各等分水濃煎去
滓連進三四服即安
治霍亂吐瀉諸藥不納
菉豆胡椒(各四十九粒)
右二味研碎水煎服如渴甚硏爲細末新
汲井水調服其効如神

又霍亂洞瀉不止
右新艾一把水二碗煎一碗頓服若無新
艾舊艾葉濃煎湯服
又方木瓜(一兩)茱萸(半兩湯泡七次)茴香(二錢)
甘草(二錢)
右剉每服四錢水一盞半姜三片紫蘇十
葉煎空心服
治癰疽發背初生炙法累試有驗
凡人初覺癰疽背發已結未結赤熱腫痛
先以濕𥿄覆其上立視候其紙先乾處即

是結疽頭處取大蒜切成片如當三錢厚
安在頭上用火艾壯炙之三壯换一蒜片
痛者炙至不痛不痛者炙至痛時方住最
要早覺早炙爲上方發一二日者十炙十
愈三四日者六七愈五六日者三四愈過
七日則不可炙矣若有十數頭作一處生
者用大蒜研成膏作餅子鋪瘡頭上聚艾
燒之亦能安也若背上初發赤腫内有一
粒黃如粟米者即用獨蒜切片如前炙法
治之次日去痂膿自潰已

竹筒吸毒方(諸般惡瘡并治)苦竹長一二寸用頭節
妙刮去青皮似紙薄爲佳其大小隨瘡斟酌
應毒瘡初發時用
白蒺藜蒼术烏桕皮厚朴(各五錢重)
右四味㕮咀用水一銚同前竹同煎煮以
藥捋乾爲度乘竹筒熱以手按之於瘡上
頃之其筒自粘在瘡上不必手按也仍更
用前藥分兩再煮一筒候前竹筒冷以手
拔去再换熱者如前法其膿自吸入筒中
而瘡愈矣

十宣散治癰疽
凡癰疽皆由氣血凝滯風毒壅結此藥發
散風邪流行氣血排膿止痛生肌長肉未
成者速散已成者速潰五毒不試而坐收
功効許學士云昔有若背瘍者諸藥不痊
乃用此方熱酒一升下藥五六錢少頃頓
減七分數服後瘡潰膿出半月瘡口遂合
又有婦人股間腫如碗服此而安又有腦
發者服藥醉飲衮卧醒而病去但選藥精
妙服藥貴多服至瘡口合更服所以補前

損杜後患不飲者濃煎木香湯調下亦可
仍略用酒爲佳藥品于後
人參(用新羅者去蘆細剉焙)當歸(川中大如馬尾者净洗剉焙乾)
黄蓍(用綿者如箭竿長尺餘不開叉者浄洗寸切槌碎擘如絲狀鹽湯浸)
(透微火炙酥再剉)川芎(好者净洗切焙乾)防風(新香者洗切焙)
厚朴(厚而紫者去粗皮姜汁淹一宿炒焙)甘草
桔梗(有心味苦者洗浄去蘆切焙)白芷
桂(用卷薄者去粗皮不見火)
右十味取浄極乾方秤人參當歸黄蓍各
二兩餘七味各一兩除桂外一處爲末入

桂令匀每服三錢加至五六錢桂須多買
取浄末秤凡信心精合多服必効
黄蠟圓治發背癰疽諸般惡瘡皆効有人遍
身生瘡如蛇頭狀服之亦効
右白礬不拘多少生用爲末每礬一兩重
用黄蠟七錢重溶開岀火傾入礬末和匀
如梧桐子大每服十丸至二三十丸不拘
時米湯或温熟水吞下如未破則内消已
破則便合不過十數服必效如因服金石
藥毒所致亦宜服此又只喫白礬末一二

十匙以温湯嚥下亦効黄蠟須是山蠟色
黄者爲佳不動臟腑止疼痛不問老少虚
弱皆可服之大能護膜救心防熱毒内攻
令人危困妙難盡述
柞木飲子治發背癰疽已成未成並宜服之
(藥簡而賤便於救貧)乾柞木葉(四兩重)乾荷葉心蒂
萱草根甘草節地榆(四味各一兩重)
右剉爲散毎服半兩水二碗煎至半碗分
作二服服之早晚常進病愈爲度成膿者
自潰未成者自消忌一切毒食

又治癰疽雞籠櫻葉研爛入鹽少許傅之留
出癰觜立効
治瘰癧不問已破未破用烏雞子頂上開竅
攪青黄匀却以綫繫班猫一箇去頭翅足
入雞子中紙糊蓋之飯上蒸熟剥去殻去
猫空心喫雞子一日一箇以瘥爲度
又方不蛀皂角三十條作一束以棕櫚裹之
縛定於厠坑内浸一月取出於長流水内
再浸一月切不可用死水浸去棕晒乾不
可焙搗羅爲末毎皂角末一兩入麝香半

錢全蝎七個研細拌匀每服二錢温酒或
湯飲任調服之不過二三兩重即安
治疔瘡凡疔瘡不破則毒入腸胃不治
右用蟬蜕一味爲末蜜水調半碗飲之及
用其末津唾調塗瘡上瘡口自潰
一方烏梅三四個取肉打爛以絹片緊縛在
瘡上却將菊花及根苗擂酒飲之不飲酒
者用湯次日晩拔去烏梅自潰
又方生蜜與隔年葱一處研膏先刺破後上
藥用帛縛住如人行五里久覺疔出後以

熱醋湯洗去
治臁瘡血蝎一味研末傅瘡上以乾爲度
一方谷丹無名異細研清油調搽濕則乾傅
其上
又祕方窑竈内黄土累經燒過者研細入黄
柏赤石脂黄丹輕粉末拌匀清油調油絹
盛藥貼瘡上外以布絹縛定其瘡縱癢不
可以手開動直至數十日後瘡愈去之
治疰瘡疥瘡雄黄硫黄黄連蛇床子剪刀草
(焙乾)右等分爲末用巴豆七粒麻油煎巴黑

爲度去豆候油冷入好輕粉用前藥末調
塗之
合掌散治諸般疥癩瘡
馬兜鈴子(一兩半生爲末)白礬(二錢半)硫黄(三錢二味)
别硏
右以清油匀調塗手上搓熱呵之以鼻嗅
翕其氣其瘡自安
治惡瘡腫如梅李小豆者用
吴茱萸(一兩)小蒜(二兩)
右研合傅之日三换以好爲度

治多年瘡口不乾冬瓜葉焙研末貼累効
治妳癰蛇蜕(一錢燒灰)甘草(半錢炙爲末)温酒調下如
已破用前藥以生油塗
一方皂角燒灰蚌粉二味和匀酒調服仍用
手揉散之
一方收五月五日粽箬燒灰調酒服即散累
有効
又方馬鞭草酒擂炒如椎碎姜一塊帶熱服
一二碗就以滓烚患處
治水衡瘡梔子一箇去穰入白礬一塊於内

火中燒之連殻礬爲末塗瘡上仍先用水
洗净糝藥
治疳瘡爐乾石火煅醋淬爲末油調搽加香
茶孩兒泥尤妙
一方生銀杏槌碎搽(亦可治陰虱)
一方黃柏雞子清和炒三五次爲末清油調
搽濕則乾糝
又方橄欖一箇全用燒灰油調搽
治一切頭上瘡熟煮雞子黄炒令油出以油
將輕粉和匀傅之

一方平胃散一貼入輕粉清油調傅之
治口瘡甘草白礬等分爲末噙化又研吴茱
萸醋調塗脚心
又方五陪子爲末糝之
又方治三焦有熱口舌生瘡疼痛不可忍者
用
右以朴硝五味子滑石黄檗(蜜炙)白礬(枯)黃
丹(炒)寒水石(煅)玄胡索(等分)爲末糝瘡上良
久立愈
治諸腫毒癰疽已潰令愈未潰令消用

右用草烏一味爲細末井花水調塗腫處
留瘡頭勿塗破者不可塗瘡口或加芙蓉
葉尤妙
治腎風陰囊痒手又白
右用猪尿包火炙令熟空心喫鹽酒嚥又
用糯草將皂角在草内燒烟薰之十餘徧
即愈喫藥可服清心蓮子飲
治纏蛇丹竈心土乾研清油調塗
一方糯米粉和鹽同嚼唾患處
一方上綉鐵丁磨水搽

又方馬蘭丹草擂醋搽之即痊
蛇頭指痛不可忍臭不可聞
右用蜈蚣一條焙乾爲末猪膽汁調搽
又方黑豆生用爲末却將黄梔子殻一箇納
豆末於内籠縛在指頭上即安
戀眉瘡猪腿筒骨五根或七根生打開取髓
入銅銚溶却旋旋隨多少入白膠香末攪
匀成膏爲則取出於新磚上去火毒一時
研末入輕粉隨骨數幾貼油調搽濕則乾
糝

治咽喉用川升麻一兩重煎水一碗口含一
時許却吞下三服愈
又方用白礬枯訖置地上少時出火毒以口
噙化妙
治纏喉風肥皂角一條去子細剉用清水一
大盞浸研絞取濃汁入生麻一呷筋攪匀
頓服以鵝毛頻攪咽中吐涎爲度然後用
解散風毒藥治之
又方白藥磨醋噙吐出毒涎妙
治重舌白礬生谷丹(飛過)五陪子爲末用蜜調

塗舌上少頃用水嗽之再塗以安爲度
又方蒲黄少許搽舌上即消
治舌腫硬閉塞悶亂百草霜食鹽等分井花
水調塗舌上愈
又治喉閉重舌朴消白礬爲末糝入口中
又用好醋磨膽礬噙吐涎妙
治反胃反胃之疾十有九死非藥不効良因
輙强以食或飲以羹湯是速其吐今得其說
不强以食絶其羹湯先投來復丹暑藥知其
非伏暑證遂投養正靈砂之類飢則以飯炒

香乾啖之一點湯水亦不與三日後竟不復
吐飲食如初治方用
右以甘蔗搗汁七升生姜搗汁一升打和
分作三服
一方棗子一箇去核裹全班猫一箇用文武
火煨畢去猫用棗空心服之白湯送下
又取驢溺汁每日服一盞妙
治反胃九仙餅
人參(二錢)南木香(不見火二錢)甘草(一錢)
南星(姜汁洗七次二錢重)半夏(姜汁洗七次五錢重)

枳殻(一兩去穰麫炒)白礬(明净者火枯一兩重)
豆豉(煅過一兩)厚朴(姜汁浸炒乾五錢重)
右九味各依等分製過爲細末候夜間晴
時露過以人參厚朴煎湯糊作餅子小平
錢大慢火焙乾每服一餅用姜一大塊切
作兩片夾餅子藥用紙裹浸濕慢火熟煨
連姜及餅子嚼碎以眞料平胃散調湯吞
下切忌諸般生冷仍令病者寬心開懷服
藥調理方可見効
治反胃久藥不効及小兒吐不止者

右用好硫黄半兩細研入水銀二錢半同
研無星每服三錢先取生姜汁酒一盞煎
熱調藥空心服調時逐漸著酒緩調令匀
服了用被蓋汁出安
治消渴神効散
白芍藥甘草(炙)
右等分爲粗散每服三錢重水一盞半煎
至八分去滓服不拘時日三服疾止則已
治消渴神効圓
蜜陀僧(二兩)黄連(去鬚一兩)

右爲細末蒸餅糊爲丸梧桐子大濃煎蠒
皮鹽湯或酒或茄根湯吞下一日五丸日
增五丸至三十丸止不可多渴止勿服
昔旅店有客患此病夜求水不得酌釜中
湯飲之而愈旦往視之乃繰蠒湯也
又方用雄牛穿鼻木燒灰存性爲末酒調服
或剉碎煎湯服之數服見効
治小便不通烏桕木皮煎湯調下五苓散立
通如無藥處只以桕皮煎湯亦可
又方荆芥九錢大黄一錢煎服妙

治大便不通及老人風虚祕結
右用陳皂角燒灰存性以碗蓋在地下一
宿空心酒下立通或以蘿茯子擂冷水下
即通
又方大黄九錢重荆芥一錢重空心水煎服
即効
又治大小便不通經三五日者用不蛀皂角
燒灰以米湯調下五錢即効
治小便出血以車前子根葉多取浄洗取汁
頻服可通五淋

治沙石淋痛不可忍
右九肋鼈甲一箇炙酥令脆研爲末酒調
服一匙以効爲度
又方土牛膝浄洗一握水五盞煮至一盞以
滓以麝香乳香少許研細調服
又方黑豆一百二十粒粉草豆寸剉新水煎
乘熱入滑石末一錢空心服
治血淋多因虛損得之
右用平胃散毎服五錢重加龍骨一錢同
煎空心服之數服見効

又方白梅燒灰存性爲末入麝香少許酒糊
丸桐子大熟水吞下五十丸
治白濁小便濁頻甚者
右用陳冬瓜仁炒爲末空心米飲調下五
錢許多服見効
又方白茯苓四兩猪苓一兩水一碗煮至半
去猪苓用茯苓焙乾爲末溶蠟丸彈子大
每服一丸早辰細嚼用燈心棗子麥門冬
煎湯送下或服萆薢分清飲
治久患脾泄生姜四兩黄連一兩二味剉碎

一同慢火炒令姜乾脆深赤色去姜用黄
連爲末每服二錢空心茶清調下或服前
黄蠟圓亦光効(見□疽方)
治水腫黑豆煮去皮焙乾爲末米飲調服每
服二錢重
推車圓治黄腫水腫
白麫(半斤)明礬(二兩)青礬(一兩)
右三味同炒令赤色醋煮米糊爲圓棗湯
下三十丸
又黃腫方

三稜(醋煮)莪术(醋煮焙乾)蒼术(米泔浸炒)
厚朴(姜汁炒)陳皮(去白各一兩重)甘草(半兩)
青礬二兩
右前六味爲末後將青礬同占米粉和研
作糊爲丸每服五六十丸米湯吞下忌猪
母雄雞鵝牛羊等肉毒食
秘方治黃腫水腫酒黄積痛并皆治之
青礬(半斤米醋一大盞和匀瓦盆盛之火上煅自乾爲度)
平胃散烏藥順氣散(各半兩重)
不忌口可加鍋灰

右爲末打和煮醋糊丸毎服大丸用九圓
十一圓者多至二三十丸空心南酒或姜
鹽湯送下
又祕方無名丸治水腫病心腹堅脹遍身腫
痛咳嗽喘急並治之
赤茯苓大㦸甘遂(各一兩切忌甘草)
芫花(半兩)檳榔(半兩)青皮(半兩)
黑牽牛半兩
右總爲末薄麫糊爲丸如梧子大每服三
十丸隨病虛實加減丸數用之湯使如後

水腫海藻破故紙白术煎湯下面腫陳皮
煎湯下肚腫升麻煎湯下腰腫葶藶子煎
湯下四肢腫桑白皮煎湯下脚腫生米一
撮將水洗過米次擦洗擂碎用沸湯泡飲
送下如苦大便來多不住用冷水浸脚手
便住婦人胎前産後切不可服此藥并要
五更空心服之如脚膝腫服藥後當閤起
兩足而卧令水流至脚間從大小便出則
腫自消其日不可他服别藥更忌甘草并
斷鹽半年即不發矣此藥不可多服又不

可日日服如一次取水不盡當三日一次
用藥其除二日可服生料五苓散嘉禾散
相和用姜棗煎服以能理脾進食清利水
道腫自消矣
治便紅烏梅燒存性不拘多少醋煮米糊爲
圓湯酒任下
一方黃連柏葉焙二味爲末空心酒調
一方荆芥穗砂仁爲末每服三錢糯米飲調
下日進三服
又方五陪子爲末鹽梅搗膏丸梧子大每服

五十丸酒湯任下
又治瀉血百藥煎不拘多少(半燒灰半生用)研末軟
飯丸毎三十丸米飲下
治腸風痔漏等疾白芷一味以米泔浸一宿
取出切片用火煅地令熱掃去灰將紙放
在地上以白芷鋪上翕乾爲末每日酒調
下
一方皂角去子及皮蜜炙爲末米糊丸米飲
吞下
一方蒼耳葉或子焙乾爲末蜜調服

塗洗藥朴消井花水調洗如要塗用蜜和雞
蘇丸并朴消調搽上
一方銅青蜜陀僧各一錢麝少許爲末津液
和調搽之
痔瘡突出坐立不便効速如神韭菜浄洗以
沸湯煎泡於瓦木器内薰之通手沃洗最
佳也
一方西瓜皮煮熟聞香氣以上法薰洗
又法生姜切薄片放在痔上痛甚處以熟艾
作炷於姜上炙三壯黄水即出自消若肛

門上有兩三箇痔三五日後如前法逐一
炙之屢試甚効
治脫肛烏龍尾(即梁上塵)同鼠糞和之燒烟於桶
内令坐其上薰之數遍即不脫矣
治咳嗽
人參(去蘆)防風(去蘆)半夏(湯泡)
甘草陳皮(去白炒)桔梗(去蘆炒)
杏仁(去皮尖)麻黄(去節)桑白皮(去粗皮炒)
紫蘇兜苓(去筋膜炒如無粟殻代去筋膜炒乾)
烏梅(每服半箇)

右等分㕮咀每服三錢重生姜五片煎至
七分去滓睡至一更盡通口服或併滓或
留滓次夜服量證輕重勞嗽加五味子五
心煩熱加地骨皮口乾加人參門冬痰多
加南星炮腹脹加枳殻炒胷滿加枳殻肺
脹加桑白皮炒大便祕結加大腹皮夜睡
多驚加人參遠志(去骨)倒頭不得加苦亭藶
喘急腰疼脚膝無力加木瓜烏藥手足麻
痺加烏藥防己感冷咳嗽加乾姜肉桂細
辛失聲加訶子薄苛發則咳嗽不已别煎

九寳飲加童便水煎服吐紅加茅花藕節
吐咳紅綫加蒲黄茅花燒灰入藥咳粉紅
者加百合五陪子茅花三件同燒灰存性
飲食不進加白芍藥白术姜棗同煎暴咳
紅者及五心發熱别煎茯苓補心湯加茅
花蒲黄煎咽乾口燥加人參乾葛傷寒惡
風喘急咳嗽别煎小青龍湯四時感冒金
沸草散加桑白皮粟殻感風咳嗽頭疼加
川芎白芷薑葱煎傷寒發熱咳嗽去粟殻
加柴胡黄芩潮熱咳嗽者參蘇飲徐徐煎

服孕婦只服百合散
凡燒灰者只入在盞内傾藥同服服此藥
後平老丸米飲空心下
凡咳嗽切忌生冷鹹酸燒煎炙炮油膩酒
麫羊肉子鴨魚腥豆腐房專
人參交龍散治諸嗽不愈者
人參阿膠(炒)欵冬花
粟殻(米炒)
右等分毎服三錢烏梅一箇煎半夜服
二母散治喘急倒頭不得痰涎湧盛

知母貝母
右二味爲末臨睡白湯温調服如喘急加
苦葶藶末久嗽不止加兜苓末如無以粟
殻代去筋膜不製
黑龍丸化痰治嗽不問老少遠年近日諸般
咳嗽
明礬(枯)池礬(枯各一兩)南星(炮二錢)
百藥煎(二錢)五倍子(一錢米泔浸一宿)
猪牙皂(一錢去皮弦)烏梅肉(二錢炒乾)半夏(炮二錢)
右爲末麫糊丸梧子大毎服三十丸冷嗽

淡姜湯臨睡下熱嗽茶清睡時下
化痰圓
明礬(枯一錢)南星(半生半熟)半夏(泡)
右爲末姜汁煮糊丸小梧子大每二三十
丸食後姜湯下
舊本一捻金
知母(一兩)貝母(一兩)巴豆(一十粒去油)
右研細和前藥令匀毎服一字用姜三片
兩面蘸藥卧床上細嚼咽下便睡即定次
日必利小兒止用一半

治失聲
皂角一挺(去皮子)蘿蔔(三箇切作片)
右水一碗同煎至半碗以下服之不過三
服能語聲出
治鼻衂蘿蔔自然汁半盞酒半盞和匀湯内
温過服効
又方婦人髮燒灰香附子末播匀同點湯服
一方梔子不拘多少燒存性爲末搐入鼻中
立安
又方鬱金末白茅花煎湯調服又車輪上垢

膩丸成塞孔中妙
如神丹治頭風頭疼不可忍
光明硫黄(一兩)硝石(一兩)
右同研細水圓如指頭大空心茶嚼下
又方三靈散治八般頭風草烏細辛等分黄
丹少許爲極細末搐入鼻中
紫虚元君頭風丹
大川烏(迭兩者以河水煮一沸去水於浄處再煮凡七次㕮咀次以塩)
(炒黄色爲度)遼細辛(四兩重去蘆土酒浸)麝香(少許)
高細茶芽(半斤)

右爲末每服三錢食後臨卧茶清調下少
時更以熱湯催汗出或鼻出涕爲度
治心脾氣痛桂心爲末白湯點服酒調亦可
一方晚蠶沙不以多少用滚湯泡濾過取清
水服之立止
又方玄胡索胡椒末酒調服
神應散治小腸氣痛
玄胡索胡椒
右爲末每服二錢酒水各半盞煎服
小腸膀胱腫𦛟香附子末海藻煎湯調下

又方四聖散治疝氣外腎腫脹
茴香(炒)川山甲(炒)全蝎(炒)
南木香
右等分爲末酒調二錢一服痛住甚妙
又方燈籠草連梗葉摶一握許入罐内又入
槌碎生姜一塊大及生酒同煎空心熱服
又方五苓散去肉桂加黑牽牛桔梗車錢子
名蟠葱散數服妙
又方食茴香乳香末猪苓桔梗木通甘草等
分加燈心一握淡竹葉匀煎多服取効

治偏墜疝氣方先服復元通氣次五苓散各
三錢去桂加黑牽牛吴茱萸(湯泡)等分如脹
加陳枳殻(麥夫略炒)痛甚加八角茴香煎服
治紫癜風硫黄(一兩醋煮一日)海螵蛸(三箇)同研爲末
浴後以生姜蘸藥熟擦患處須謹風少時
數度斷根
又方知母磨醋擦
吐血咯血側栢葉瓦上焙乾爲末米飲調下
三錢三五服効
一方蓮葉焙乾爲末米飲調下二錢許

又方服自通新熱小便
又方鍋底墨煅過研細井花水調下
骨鯁乳香二錢研細水調吞數口
一方沙糖噙化細細咽之其鯁自下又苧根
(即緝布者)同所鯁骨之肉煎湯下又宿砂仁甘
草乾嚼咽下又朴硝嚥之若治魚骨以魚
骨置頭頂心即下
又方不問雞魚骨鯁朴硝研細對入雞蘇丸
如彈子大仰卧噙化三五圓自然化去
誤吞針磁石一塊呵之即出又多食猪羊肥

肉自瀉出
小兒誤吞錢用炭燒紅急搗爲末煎湯呷之
立効
誤吞鐵石骨刺不下危急者用羊不留行黄
栢(去粗皮)等分爲末浸蒸餅丸如彈子大青
黛爲衣以綫穿掛當風處每服一丸冷水
化開灌下
毒蛇傷急飲好醋一二碗令毒氣不隨血走
或飲清油一二盞亦可然後用藥或用頭
繩扎定傷處兩頭次用白芷爲末白水調

下半兩許服之頃刻咬處黃水出盡腫消
皮合
一方雄黄爲末塗之又用水調服亦可
又方白礬雄黄黄蠟等分爲末成丸如指頭
大每遇著傷處於香匙上溶熱滴於瘡上
或以竹管按上滴入則毒不散尤妙
治百蟲入耳搗韭菜汁和醋灌耳中又以火
熨桃葉塞耳立出又清油灌耳中即出又
割雄雞冠血滴入耳
耳中血出龍骨末吹入耳中或白礬枯爲末

入麝吹之即止
耳中常潤濕及出膿或黄水者
黄丹(一錢炒)赤芍藥(二錢半)凌消花(二錢半)
右總爲末吹入耳中如不退加白礬(一錢枯)
胭脂(一字)五陪子(二錢半焙)全蝎
右爲末同吹入即乾
耳聾久不聞聲
緊磁石(一豆大)麝香(一字)駝鶴油(竹筒收)
右用新綿裹了塞於所患耳内口中㗸少
生鐵覺耳内風雨聲即愈須作三五次方

可
惡蟲叮咬大紙撚一箇麻油點燈照熏傷處
其毒盡入油烟内
誤吞馬蝗蜞致腹痛者用田泥爲丸以水吞
下其蟲必隨土瀉出也
踟蛛瘡用羊乳敷其上或用清油搽之即安
顛狗咬韭菜根搗汁多服又桃白皮煎服或
炙傷處三五壯又眞膽礬爲末貼瘡上立
愈
蜈蚣咬嚼茱萸擦之又雞糞塗又生姜汁調

蚌粉搽又以刀斫桑樹皮取汁塗立愈好
又疼痛不可忍用艾火灸傷處三五壯又
以清油燈草點燈以燈烟熏之亦止不問
其他毒蟲傷亦可用此熏極驗
黄蜂蜇以熱酒洗之立効或用清油搽上
虎傷先喫清油一碗次用油洗瘡口又以乾
葛煎水洗又沙糖水調塗仍服沙糖水一
兩碗
蛇傷服藥
細辛(五錢)白芷(五錢)雄黄(二錢半)

右爲末入麝香少許每服二錢温酒調下
又方貝母爲末酒調冷服能飲者盡量飲之
須久酒因傷處爲流清水候出水盡却以
藥滓敷瘡上即愈矣
湯火傷水磨炭末塗或磨土朱塗或用眞桐
油塗又用栢葉搗爛敷痛處黄蜀葵花葉
搗敷
凡湯火傷急向火炙雖痛强忍一食頃即
不痛又不可以冷水冷物搨之熱氣不出
必爛人肉切宜保之

刀斧傷損血不止痛難忍者用葱白鍋内炒
熱搗爛乘熱縛定痛與血隨止葱冷再换
盒痛處葱葉杵碎炒熱盒又用多年石灰
研細加大黄爲末等分炒粉紅色爲度傅
傷處
又方鍋底墨煅研傅之又白芨石膏炒同爲
末糝瘡上亦可收口
又方無名異末搽
治閃拗手足疼痛生姜爛搗和麫炒熱盒之
加葱白妙

物入眼中不出清水磨好墨點眼角即出
耳出膿水生白礬末吹入耳中日三次立効
針鐵竹木刺入肉不出者乾爲羊屎十數粒
爲末水調厚敷其上痛即住刺自出
一方嚼栗子黃傅之
一方竹木刺入肉黑豆研爛水調塗之
又方萆麻子仁爛研先以絹帛襯傷處然後
傅藥時時看之若見刺出即放之恐藥緊
弩出好肉或加白梅肉同研傅妙
冬月手足皸裂白芨末水調塞之忌三五日

不犯水
治寒足跟凍爛五月五日午時用姜葱艾揩
一時許更不再發矣
治牙痛青蒿一握水一碗煎至半碗待温漱
之疼即止
一方良姜草烏二件爲末揩齒有涎即吐不
可吞吐涎畢以鹽湯漱口
又方蟲牙風牙喫藥有陰陽虚實服之
春正氣散夏敗毒散加大黄枳殻秋冬
五積散消風散

去蟲積檳榔一味爲末蜜水調下令患者先
日少喫飯臨晚亦勿食次早五更服之
穿掌毒新桑葉研爛包盒上即愈

仙傳外科祕方卷之十





