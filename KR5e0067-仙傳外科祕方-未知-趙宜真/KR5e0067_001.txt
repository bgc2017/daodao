










仙傳外科祕方卷之一
　　　　浚儀原陽子趙宜眞集
　　　叙論□疽發背品第一
外科冠癰疽於雜病之先者變故生於頃刻
性命懸於毫髮故也夫癰疽之名雖有二十
餘證而其要有二何則陰陽二證而已發於
陽者爲癰爲熱爲實發於陰者爲疽爲冷爲
虚故陽發則皮薄色赤腫高多有椒眼數十
而痛陰發則皮厚色淡腫硬狀如牛頸之皮
而不痛又有陽中之陰似熱而非熱雖腫而

實虛若赤而不燥欲痛而無膿既浮而復消
外盛而肉腐陰中之陽似冷而非冷不腫而
實赤微而燥有膿而痛外雖不盛而内實煩
悶陽中之陰其人多肥肉緊而内虚陰中之
陽其人多瘦肉緩而内實而又有陽變而爲
陰者草醫凉劑之過也陰變而爲陽者大方
熱藥之驟也然陽變陰者其證多猶可返於
陽故多生陰變而陽者其證少不復能爲陽
矣故多死然間有生者此醫偶合於法百中
得一耳所謂發者積於中而發於外也大抵

人之一身皆本於五臟五臟之氣皆禀於胃
氣胃爲五臟之根本故胃受穀脾化之以生
氣脾主肌肉胃氣傳五臟而行血脉以經絡
一身而晝夜一周雖癰疽有虚實寒熱皆由
氣鬱而成其因有三内因外因不内外因内
因候於人迎人迎者左手關前一分也外因
候於氣口氣口者右手關前一分也人迎氣
口之脉和平則爲不内外因也其源有五一
天行時氣二七情内鬱三體虚外感四身熱
摶於風冷五食炙煿飲法酒服丹石等熱毒

以此五者爲邪氣鬱於胃中胃氣盛而體實
則邪氣相摶而流注於經絡澁於所滯血脉
會聚壅結而成癰胃氣弱而體虚則邪氣盛
而宿於經絡凝澁流積血脉不潮内腐而成
疽故曰外形如粟中可容穀外貌如錢裏可
著拳惡毒膿管寸長深滿膿血交粘用藥可
痊臭穢無絲血敗氣衰陽絶陰盛神仙難醫
醫之用藥當量人虚實察病冷熱推其所因
究其所原而後治之使内外相應不可一概
而論如病發於陽而極熱則當有順其氣匀

其血氣順則毒氣宣通而不滯血匀則血脉
流動而自散盖氣爲陽血爲陰陰陽調和病
者自安外則用凉藥而觸之熱盛則血得凉
而易散不散則熱巳痿而血凝於凉此陽變
爲陰之漸乃壞爛之根本也急歸得凉以治
之解其外攻四圍之血路出其中間巳成之
膿毒然後依法以收其功也如病發於陰而
極冷則内用平補之藥以宣其氣滋其血助
其元陽從其脾胃待其飲食進精神回然後
順氣匀血如常法外用熱藥以潮會一身之

氣血回死肌拔毒氣然後用温藥以散之其
極冷者或又爲凉藥所誤者不得已於三建
而回陽則病必旁出再作方爲佳此陰變爲
陽之候更生之兆也若内陽不回外證不見
是爲獨陽絶陰不可爲矣蓋陽者氣也陰者
血也陽動則陰隨氣運則血行氣不運而血
死血死則肌死肌死則病死矣冷證則用熱
藥者不過行其氣血也蓋血氣遇熱則行遇
凉則止也雖然冷熱之藥用之固妙尤當先
乳香豆粉救其心護其膜蓋心爲一身之主

宰膜爲五臟之囊櫜病之初發毒必上攻心
胞絡故先嘔逆而後癰疽或先癰疽而後嘔
逆者胞絡根於心也苟治之不早則心主受
毒神無所舍元氣昏暝矣病之初發毒必旁
腐肌肉苟治之不早則毒氣透膜膜透則元
氣泄藏府失養精神枯槁脉壞絶矣故病至
盛而生者内見五臟而膜完全者也亦有至
微而死者肌肉未潰而膜先透者也此救心
護膜所以爲第一義歟是方乃遇神仙秘授
神聖工巧不可具述非尋常草醫一草一木

一針一刀之比得其要者寶之寶之
　　　服藥通變品第二
榮衛返魂湯(又名通順散又/名何首烏散)
　　何首烏(不犯/鐵)當歸木通(去皮/節)
　　赤芍藥(炒)白芷(不見/火)茴香(炒)
　　土烏藥(炒)陳枳殻(麵炒若惡心/加姜汁炒)
　　甘草
　右方止此九味各等分水酒湯使隨證用
　之水酒相半亦可惟流注加獨活每服四
　錢病在上食後服病在下食前服

此一藥流注癰疽發背傷折非此不能效至
於救壞病活死肌弭患於未萌之前拔根於
既愈之後中間君臣佐使如四時五行更相
迭旺眞神仙妙劑隨證加减其效無窮何則
此藥大能順氣匀血故也夫氣陽也血陰也
陽動則陰隨氣運則血行陽滯則陰凝氣弱
則血死血死則肌死肌死則病未有不死者
矣故必調其陽和其陰然後氣血匀二者不
可偏廢只調陽不和陰則氣耗而血凝肌必
不活如五香連翹之類是已只和陰不調陽

則血旺而氣弱疾必再作如内補十宣之類
是已然二藥亦須參用之不可執一爲妙此
藥扶植胃本不傷元氣蕩滌邪穢自然順通
不生變證眞仙劑也用法開具於後
一發背既久不愈乃前醫用凉藥過也凉藥
　内傷其脾外冰其血脾主肌肉脾其受傷
　飲食必减顔色痿瘁肌肉不生血爲脉絡
　血一受冰則氣不旺肌肉糜爛故必理脾
　脾健肉自生宜於此方中去木通少用當
　歸倍加厚朴陳皮盛則用家傳對金飲子

　又盛則加白豆蔻之類爲妙
一凢治流注可加獨活流注者氣血凝滯故
　氣流而滯則血注而凝加此藥者可以動
　蕩一身血脉血脉既動豈復有流注乎
一流注起於傷寒傷寒表未盡餘毒流於四
　肢經絡澁於所滯而後爲流注也如病尚
　有潮熱則裏有寒邪未盡散此方中可加
　升麻蘇葉如服此而熱不退可加乾葛如
　有頭疼加川芎并用薑水煎如無潮熱可
　用水酒相半煎酒大能行血生氣故也氣

　生血行病愈可必然流注須表者何也所
　以推其因究其源不忘病之本根也寒邪
　既盡表之太過則爲冷流注尤爲難治故
　宜略表爲妙表後第二節宜服温平之藥
　乃十宣内補是已如不效第三節宜加附
　子或服四柱散數服即止温藥亦不可多
　用恐增痛苦返成膿血不乾第四節仍歸
　本方收効然表未盡則餘毒附骨而爲骨
　癰夫流注者傷寒之餘毒骨癰者又流注
　之敗證也流注非傷寒之罪乃醫者表之

　未盡也骨癰非流注之過又庸醫凉藥之
　過也庸醫無識心盲志聾妄稱明見雖知
　爲骨癰而治之無法又復投之凉藥烈之
　毒刃則毒氣滯凉藥觸鐵器則愈附骨而
　不能愈矣不然則人之骨何以有癰骨而
　成癰非藥可治故名附骨疽又名白虎飛
　尸留連周期展轉數歲冷毒朽骨出盡自
　愈其不愈者至於終身有之此皆失於初
　也其骨腐者多爲副骨尤或可痊正骨腐
　則終身廢疾故膿白而清者碎骨初脫肉

　深難取膿黄而膿者碎骨將出肉淺可取
　宜以利刀取之詳在後章此不過治骨癰
　之概耳　又有病經數月傷於刀刃羸弱
　拳攣咳嗽膿血壞肉陰爛者此皆冷極陽
　弱陰盛不可以唾紅爲熱宜以好附子加
　减治之　又有毒自手脚頭面而起疼痛
　徧身上至頸項經絡所係去處如瘍癧貫
　珠者此爲風濕流氣之證宜以加减小續
　命湯及獨活寄生湯與此方參錯用之
　又有兩膝痛起以至徧身骨節皆痛婦人

　類血風男子類軟風此名風濕痺又名癧
　節宜以附子八物湯加减用之　又有癰
　腫在項腋兩乳旁兩胯軟肉處名爲𤷍癧
　癰此冷證無熱宜以内補十宣散與此方
　參用小兒不可輕用附子恐生驚癇切不
　可更犯針刀薄血無膿弩肉難合宜以濕
　熱藥貼散内消倘犯針刀生弩肉亦以此
　藥收功倘用藥微疼略有驚癎宜用全蝎
　觀音散加减用之驚定藥如故事又有小
　兒亦患宿痰失道者癰腫見於頸項臂膊

　胷背等處是爲冷極全在熱藥敷貼之功
　留口病須再作爲佳治法在後一又有流
　注大如匏瓠覆碗見於胸背其證類發而
　甚惡用藥之後形勢一有微動即非發矣
　宜以内補十宣與此方隨證通變用之可
　以内消大抵諸證皆原於冷故爲痛者骨
　痛也骨者腎之餘腎虛則骨冷骨冷所以
　痛所謂骨疽皆起腎者亦以其根於此也
　故補腎必須大附子方能作効腎實則骨
　有生氣疽不附骨矣凡用藥不可執一貴

　乎通變
一凡癰疽初萌必氣血凝滯所成爲日既久
　則血積於所滯而後盛作故病人氣血盛
　者此方中减當歸多則生血發於他所再
　結癰腫生生不絶斯乃秘傳醫者少知也
一凡癰疽生痰有二證一胃寒生痰此方中
　加半夏健脾化痰二熱鬱而成風痰此方
　中加桔梗以化咽膈之痰并用生姜和水
　酒煎
一凡腦發背發在上者此方中可去木通恐

　導虚下元爲上盛下虚之病難於用藥老
　人虛弱者尤宜去之
一凡病人有瀉者不可便用此方宜先用止
　瀉藥(白礬生用爲/末溶開黄蠟)爲丸米飲下三十丸俟
　瀉止方用此藥蓋人身以血氣爲主病癰
　之人氣血潮聚一處爲膿若臟腑不固必
　元氣泄而血愈寒難愈此藥大能順氣故
　也大抵氣順則血行氣耗則血寒氣寒則
　血死血死則肌肉不生投之熱藥則肌肉
　無元氣不足以當之徒增苦投之涼藥則

　無是理是方雖仙授要在用之得當不然
　則有刻舟之患矣至於流注又不可一概
　論也若涼藥耗散元氣虚敗有用三建取
　效者其疾多縁於冷故也尤當審其脉辯
　其證的岀於冷而然後用之亦不可過過
　亦有害但陽脉回腫處紅活骨有生氣寒
　氣不能相附爲疽即歸功本方以取效此
　萬全妙法
一此藥元散末皆可水酒湯使臨時裁度用
　之貴人加木香爲衣病者有熱痰咳嗽富

　沉香貧蘇葉湯皆可下圓用蜜爲丸
一此方非但治癰疽發背傷折至於男子婦
　人疝氣血氣皆可用屢獲效矣有一婦人
　患氣疾五年發時只是塊痛嘔逆水漿不
　下一發便死用此藥爲丸木香湯下一服
　嘔止再服痰氣順遂愈
一凡傷折皆不脫此方但加减有差詳見傷
　折類中如尋常打破傷損或傷心胞并皆
　治之在頭上則去木通枳殻加川芎陳皮
　常用加丁皮蘇葉能活血加破故紙五靈

　脂能破宿血水煎熟了却用濃酒一盞侵
　入候再沸却入大黃末空心服之如通順
　藥只四服先二服中入大黄末後二服不
　必用只是催發便下如不通用枳殻湯一
　向催如若不通即不可治不可坐視人死
　而不知也補血十宣散之類
一凡傷折常用此方可去木通名何首爲散
　蓋首烏能扶血故也如刀刃傷有潮熱面
　腫氣喘乃破傷風證可服索血散葛根湯
　數服姜葱煎發散或敗毒散三四服外用

　敷貼藥依法治之無不愈者
一經年腰痛加草萆薢玄胡索酒煎服
一脚氣加檳榔木瓜川山甲水煎服
一宿痰失道非惟人不識自仙授以來惟余
　一派知之人身有痰潤滑一身猶魚之有
　涎然痰居胃中不動則無病動則百病生
　或喘或咳或嘔或暈頭痛睛疼遍身拘急
　骨節痺疼皆外來新益之痰乃血氣敗濁
　凝結而成也何則臟腑氣逆鬱結生痰當
　汗不汗蓄積生痰飲食過傷津液不行聚

　而生痰其常道則自胃脘達肺脘而出其
　失道自胃脘而流散冷肌肉皮毛之間脾
　主肌肉肺主皮毛故凡胷背頭項腋胯腰
　腿手足結聚腫硬或痛或不痛按之無血
　潮雖或有微紅亦淡薄不熱堅如石破之
　無膿或有薄血或清水或如乳汁又有壞
　肉如破絮又恐如瘰癧在皮肉之間如鷄
　卵浮浴於水中可移動軟活不硬破之亦
　無膿血針口弩肉突出惟覺咽喉痰實結
　塞作寒作熱即皆其證急於此方中加南

　星半夏等藥以治其内外用玉龍熱藥以
　拔其毒便成膿破爲良其輕無膿者必自
　内消如熱極痰壅則用控涎丹(紫大戟甘/遂白芥子)
　(等分爲末/米糊丸)如遍身腫硬塊大如盃盂生於
　喉項要處者尤爲難治夫血氣和暢自無
　他病氣行不順血化爲痰痰復失道則血
　氣衰敗不能爲膿但能爲腫硬理必然也
　此證陽少陰多隨證用藥回陽生氣補血
　控涎外則用後法作起一身氣血引散冷
　塊萬一腫不消不作痛不爲熱體氣實無

　他證肉塊與好無異此又一證也切不可
　輕用針刀自戕如草醫曾用針炙陰爛其
　肉或用毒藥點脫使人增寒壯熱法當通
　順其氣血於此方中加升麻以除其寒邪
　用斂口結痂之藥以安之使爲疣贅而已
　萬一病自作臭穢糜爛不免動刀則有妙
　劑可以代刀不可輕泄(即白礬枯朴消/二味爲末敷之)　
一肚腸内癰宜服十宣散與此方相間用之
　并加忍冬藤此藥最治内癰但當審其虚
　實或通或補補須用附子通則用大黄如

　不明虛實則此方亦自能通順十宣自能
　内補可無他變至於肺癰初覺飲食有礙
　胸膈微痛即是此證急須察脉審其虚實
　虚則用此方加附子相出入用之若稍再
　作即用十宣散内補之即自消散實則用
　此方加大黄略通之使毒氣下宣爲妙蓋
　肺與大腸相表裏故也如内癰已成宜以
　海上方與此方加減參用之喘咳膿血者
　肺癰也大便有膿自臍出者肚癰也忍冬
　藤甘草節煮酒妙


仙傳外科祕方卷之一



















