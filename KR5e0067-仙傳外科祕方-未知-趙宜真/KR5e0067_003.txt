










仙傳外科祕方卷之三造三
浚儀原陽子趙宜眞集
敷貼熱藥品第四
回陽玉龍膏性熱
草烏(三兩炒)南星(一兩煨)軍姜(二兩煨)白芷(一兩)
(不見火)赤芍藥(一兩炒)肉桂(半兩不見火)
一此方治陰發背冷流注鼓椎風久損痛冷
痹風濕諸脚氣冷腫無紅赤者冷痛不腫
者足頑麻婦人冷血風諸陰證之第一藥
也用法詳具于於後用熱酒調塗

夫雜病雖見於皮膚手足之間而因必本於
五臟六腑盖臟腑之血脉經絡一身晝夜運
行周而復始一臟受病必見於本臟脉息所
經之處即陰陽分手足之所屬也其爲病有
冷有熱熱者易治冷者難療夫冷必由臟腑
元陽虚弱然後風邪得以乘間而入血氣不
匀遂自經絡而客於皮膚之間脉息不能周
流遂澁於所滯愈冷則愈積而不散復加庸
醫用涼劑而内外交攻則其爲病鮮有不危
者矣學者當觀其外之爲證而察其内之所

屬表裏相應萬無失一此藥有軍姜肉桂足
以爲熱血生血然既生既熱而不能散又反
爲害故有草烏南星足以破惡氣驅風毒活
死肌除骨痛消結塊唤陽氣又有赤芍白芷
足以散滯血住痛苦生肌肉加以酒行藥性
散氣血雖十分冷證未有不愈端如發寒灰
之焰回枯木之春大抵病冷則肌肉陰爛不
知痛痒其有痛者又多附骨之痛不除則寒
根透髓非尋常之藥所能及惟此藥大能逐
去陰毒迎回陽氣住骨中痛且止肌肉皮膚

之病從可知矣但當斟酌用之不可大過則
爲全美治法加减疏舉如左
一發背發於陰又爲冷藥所誤又或發於陽
而誤於藥冷陽變爲陰滿背黑爛四圍好
肉上用洪寶丹把住中間以此藥敷之一
夜陽氣回黑者皆紅察其紅活即住此藥
却以冲和收功如不效欲作膿又以南星
草烏加於冲和用之如陽已回黑已紅惟
中間一點黑爛不能紅者蓋血已死可以
朴消明礬又云白丁香硼砂乳香用唾調

匀於黑紅交處作一圈上用冲和盖之至
明早起藥自然去黑肉如割却以藥洗之
掞以生肉合口收功
一流注冷證多附骨肉硬不消骨寒而痛筋
縮不伸若輕用刀針並無膿血若止有乳
汁清流或有瘀血宜用此藥敷之若稍緩
止以軍姜白芷肉桂草烏等分熱酒調敷
骨寒除而痛止則氣温和而筋自伸肉硬
自消矣然治流注不可無木臘以其性能
破積滯之氣消堅硬之腫最妙又不可多

多則能解藥性盖此證主於温藥故也
一鼓椎風起於中濕或傷寒餘毒又或起於
流注之壞證或起於風濕虚痺此證有三
一是兩膝相搕行步振掉膝𦚐脛骨微腫
二是膝𦚐脛骨交接處大如椎腿股肉消
皮縮褁骨三是上腿腫大下股冷消蓋足
膝屬肝肝經有風寒濕氣則血脉不流而
作此遂爲膝寒所澁凝流不動下股之血
脉有去而無返是以愈瘦愈冷而筋愈縮
上腿之血脉有積而無散是以愈腫愈熱

而肉愈瘦其原若起於流注則肉癡者爲
爛爛則冷毒腐骨腐骨一出神仙無術未
破則肌肉尚未死急以此藥熱酒調敷膝
𦚐骨上腿處以住骨痛回陽氣又以冲和
塗下腿冷處引其血氣使流動而下通貫
血脉又以此方敷脛骨交處以接所引之
血脉以散所積之陰氣内則用追風丸倍
加乳香以伸筋如法服之無不愈者如人
欲出方可用五積散加姜桂芷歸又加大
川烏牛膝檳榔木瓜或茶或酒調

一男子婦人久患冷痺血風手足頑麻或不
能舉動可用綿子夾袋此藥在中心却以
長長纏在痛處用絹袋繋定此藥能除骨
痛附在肉上覺皮膚如蟻縁即其功也如
痺可加丁皮吴茱萸没藥大川烏等分然
後全在追風丸表裏交攻去病如神
一風脚痛不可忍内用追風丸外用此方加
生麵姜汁調熱敷欲得立止可依法加乳
香没藥化開酒調爲妙
一久損入骨者盖因墜壓跌撲傷折不曾通

血以至死血在所患之處久則如雞肺之
附肋輕者苔蘚之暈石年少之時血氣温
和尤且不覺年老血衰遇風寒雨濕其病
即發宜以此方熱酒調敷内則用搜損尋
痛元表裏交攻爲妙雖然血氣虛弱之人
病在胸肋腰背之間者謂之脫垢不除變
爲血結勞不論老少遠年近歲大而遍身
小而一拳半肘醫之則一此等乃根蒂之
病此非一劑可愈磨以歲月方可安未成
勞者易已成勞者難

一法只用南星草烏加少肉桂能去黑爛潰
膿謂之小玉龍
一治石癰用此方熱酒調敷外却用洪寳箍
住四圍待成膿後破
一婦人乳癰多因小兒斷乳之後不能回化
又有婦人乳多孩兒飲少積滯凝結又有
經候不調逆行失道又有邪氣内鬱而後
結成癰腫初發之時切不宜用凉藥冰之
蓋乳者血化所成不能漏泄遂結實腫核
其性清寒若爲冷藥一冰凝結不散積久

而外血不能化乳者方作熱痛蒸逼乳核
而成膿其苦異常必爛盡而後巳故病乳
癰者既愈則失其乳矣蓋乳性最寒而又
滯以涼劑則陰爛宜也然凉藥亦未嘗不
用用於既破之後則佳如初發之時宜於
此方中用南星姜汁酒兩停調匀熱敷即
可内消欲急則又佐以草烏此藥味性烈
能破惡塊逐寒熱遇冷即消遇熱即潰如
已成癰腫則又從冲和依常法用之或加
此草烏南星二味亦可破後觀其原原於

冷用冲和收功原於熱用洪寶生肌且須
用乳没住痛以减其苦至於喫藥只用瓜
蔞散隨人虚實參以通順散十宣相間服
之多口者爲乳發乳房堅硬者爲乳石正
在乳觜處腫者爲吹乳在乳兜囊下爲乳
漏以肉懸垂而血易滿故也故爲難治一
囊一口爲乳癰五十歲老人無治法外有
老人乳節又爲可治蓋在垂囊肉上爲癰
若近腦則爲節矣
一宿痰失道癰腫無膿者可用此藥點頭病

必旁出再作爲佳不然則元陽虛耗此爲
敗證如元陽虚耗敗證者急用全體玉龍
敷之拔出成膿服藥則通順散加桔梗半
夏當歸肉桂等藥若病紅活熱驟則當歸
沖和爲佳切不可誤投涼劑此方但能拔
毒作膿病回即止不可過若能參用蹈脉
神劑尤妙出外科精要
一肚癰一證十有九死盖胃屬陰外寒裏熱
凡氣血朝聚趨熱避寒故多爲内癰不能
外現間有微影欲出則又爲冷藥所觸及

服凉劑雖有神仙莫施其巧醫者可不愼
乎凡有此證初覺腹痛且以手按之痛苦
走閃移動則爲氣塊若根不動外面微有
紅腫則爲内癰急以此方拔出毒氣作成
外癰然後收功沖和内則用通順散加忍
冬藤治法如前若癰自能外現者不必用
此方只用冲和爲妙不可輕用針刀如犯
鐵器口不能合只用玉龍貼癰頭上四邊
以沖和圍之依法自破若膿流不快依法
用洪寶三分姜汁七分茶調敷之膿皆出

盡内用十宣平補生肌外則依然收功冲
和此證陰多陽少損人最害將安之際倍
服内補以生氣血庶幾易愈否則消而復
脹口不合既安之後尤宜多服内補加附
子否則氣弱難平證冷者未破之先尤宜
先服附子方好既破之後切不可用急澁
歛口之藥恐□毒不散服藥力到自然合
口至於内癰已成不能拔出只用沖和外
貼使在外温和成膿自臟腑而出不至内
爛死生所係全在服藥之功治法見前最

忌毒食食毒即發反覆難療又有孕婦病
此者又與此異内用紫蘇飲安胎勿輕與
他藥若臨月則兒與膿俱下若尚遠則膿
自大腑中下若初萌只服藥可消若癰在
外面其證必熱惟可用冲和收功亦須審
輕重用之恐有誤也



仙傳外科祕方卷之三
