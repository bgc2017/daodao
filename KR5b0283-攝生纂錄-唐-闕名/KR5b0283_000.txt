








攝生纂録大八
導引篇
赤松子坐引法
長跪兩手向前(各分開以指向外)次長跪兩手叉腰
次復長跪右手曵後去左手叉腹前次復緩
形長跪左右手更曵向前更從叉腰次復長
跪伸兩手著背後次復平坐以膝相張兩足
向外兩手叉腰能常爲此法令人耳目聦明
延年益夀百病不生爲此法訖當立以手摩
身令遍勿大寒大熱風燥醉飽時作之養生

要集曰導引經云清旦未起先啄齒二七閉
目握固漱津唾三咽氣㝷閉息極乃徐徐頓
踵三還上床叉手頓項上左右自引捩不息
復三伸兩足返手前却自極復三皆當朝暮
爲之能數尤善又清旦初起以兩手叉兩耳
極上下之二七令人耳不聾次縮鼻閉氣右
手從頭上引左耳二七止次復以左手從頭
上引右二七次引兩鬢舉之令人血氣流通
頭不白又摩手令熱以摩面從上下二七止
去邪氣令面有光又摩手令熱以摩身體從

上至下名乾浴令人勝風寒時熱頭痛疾病
並皆除也
婆羅門導引法
第一龍引以兩手向上拓兼似挽弓勢右左
同又叉手相捉頭上過
第二龜引峻坐兩足如八字以手拓膝行摇
動又左顧右顧
第三麟盤側卧屈手承頭將近床脚屈向上
傍髀展上脚向前拗左右同
第四虎視兩手據床㧞身向背後視左右同

第五鶴舉起立徐徐返拗引頸左右挽
第六驚趍起立以脚徐徐前踏又握固以手
前後䇿
第七鴛翔以手向背上相捉低身徐徐宛轉
第八熊奮迅以兩手相叉飜覆向胷臆抱膝
頭上宛轉
第九寒松空雪大坐手據膝漸低頭左右摇
動徐徐迴轉
第十冬栢凌風兩手據床或低或舉左右引
細㧞廻旋

第十一仙人排天大坐斜身偏𠋣兩手據床
如排天左右同
第十一鳯凰鼓翅兩手交搥膊井連臂返搥
背上連腰脚各三數度爲之細㧞廻旋但取
使快爲上不得過度更至疲頓
調氣篇
吐納鍊氣法
夫天地萬物皆因氣以成形故知氣在人中
人在氣中氣聚即生氣亡則死善行氣者内
以飬身外以却患然百姓日用而不知焉故

善加調攝必銷衆疾苟有壅滯便即生療飬
生者當先存此道矣仙經云服氣者神明而
壽雖能服食而不知調氣効乃遲若專調氣
而療疾者効速於鍼石矣人能常存之不死
之道也抱朴子曰一人之身一國之象也神
猶君也血猶臣也氣猶百姓也能理民則能
理國能理氣則能理身民散則國亡氣竭則
身死死者不可以生也亡者不可以存也是
以至人消未起之患治未病之疾瞖之於無
事之前不可於既逝之後人難養而易危氣

難清而易濁故審徳所以保社稷割嗜慾所
以固血氣然後衆害却焉壽命長焉每清朝
初起面向午展兩手於膝上心眼觀氣入項
下達湧泉朝朝如此名曰送氣常以鼻引氣
口吐氣常欲岀氣少入氣多每欲食先須送
氣入腹令與食爲主仙經云食有十二時氣
從夜半始自九九至八八七七六六五五以
心受之四季引鎮星黃氣以脾受之秋引太
白白氣以肺受之冬引辰星黒氣以腎受之
又有食六戊之精亦有大効假令甲子旬有

戊辰則竟其旬常向辰地而吞氣後則到甲
復向其旬之戊也凡此諸法備在仙經恐非
流俗所能行用好道君子安可忘諸服氣經
云從夜半至日中爲生氣日中至夜半爲死
氣常以生氣時正僵卧暝目握固閉氣不息
於心中數至二百乃口吐氣出之日增息如
此則身神具五臟安能閉氣至二百五十華
蓋明耳目聦舉身無病邪不干人矣寳氣一
名錬氣一名行氣一名長息其法正僵卧徐
漱醴泉而咽之因行氣口但吐氣鼻但納氣

徐縮鼻引之莫太極者難還入五息已息自
可吐也一息數之至九十息若然可頻伸頻
伸訖復爲之滿四九四九三百六十息爲一
竟咽之者毎吐氣欲止輙一咽之乃鼻納氣
也不爾或令人嗽
凡氣納則氣上昇吐氣則氣下流自覺周身
也
凡行氣常以月一日念令氣從手十指出以
十六日盡月晦念令氣從足十指岀久久自
覺氣從手足通即能閉氣不息便長生矣靈

亀所以千嵗不食者能不興鼻息故也太清
行門户之道九都經謂之天壯地壯天地壯
氣通即能輕舉矣手爲天門足爲地戸手爲
天壯足爲地壯者也
凡行氣當髣髴爲之常以雞鳴生氣時正僵
卧握固兩足間相去五寸兩臂去體相去亦
各五寸去枕微息四九三百六十息身如委
衣骨節皆解初爲勢至三百六十息轉覺藏
雲行體中經營周身湍潤形體澆灌皮膚五
臟六腑皆悉充滿舊疾稍去矣

凡初行氣先安穏其身而和其氣無與意爭
若不安和即且止和乃爲之常守勿倦也少
行即少得之大行即大得之氣至即形安形
安則鼻息和調鼻息和調則精氣來至精氣
來至則自覺形熱形熱即頗汗出汗岀且勿
便起安安養之務欲其久當即去忿怒憂愁
能去忿怒憂愁即氣不亂氣不亂即正氣來
至正氣來至即口中甘香口中甘香即多唾
而鼻息微長即五臟安而氣和其理自然百
病去飲食美三氣調形輕而老夀矣

凡行氣以鼻納氣以口吐氣微引之名曰長
息納氣有一吐氣有六納氣有一者謂吸也
吐氣有六者謂吹呼嘻呵虛呬皆岀氣也
凡人之息一呼一吸無有此數爲長息吐氣
之法時寒可吹時温可吸委曲療病吹以去
熱嘻以去風呵以去煩又以下氣虛者則多
嘘呬道家行氣卒不欲嘘呬者長息之忌也
此男女俱可行此法岀倣仙經閉氣法亦以
鼻納氣便閉之於内爲可久極乃開口微吐
之口小吐之鼻復小納如此再三乃長吐之

亦如上吐呼嘻呵之法閉氣致至千五百復
當但入不出者但從鼻入通手足不復從口
出也欲自通之於口乃從口岀耳譬如水流
前水過去後水續處不復往反長生之道决
於斯矣
鍊氣法正偃卧徐漱體衆咽之莫閉口因行
氣口但得吐氣鼻但得納氣不欲惡氣入也
徐縮鼻莫太極滿太極滿難還入五息可吐
莫至極自一數之十息屈指至九十息數可
頻伸四九三百六十息意腦中黃氣大如雞

子常念之意中疲倦當先陳三七二百一十
息鍊氣還氣令肝滿氣不大令出閉氣七十
息一咽含不足復滿七十息莫致大頓擊擊
之氣當隨髮上岀及流四肢自熱下至足脚
徐調氣還至胃管喉咽使下臍一二三四即
還管矣
凡鍊氣法卧爲之日曈曨便當坐爲如前頭
卧鍊氣法至七十息四五通
凡初行氣小不調久行易耳行氣還至胃中
咽氣自覺至胃中矣便緾著臍心數一二三

四五六七八九緾巳不欲大噓呬也却亦當
轉氣下去氣終不上氣小經屈氣經上去欲
令轉下壯事實氣巳復小嘘再三吸便自下
治頭眩耳聾欲還氣五臟間至不過十日愈
委氣四九三百六十息正僵卧握固先調和
口中含唾莫咽九息一展轉令足間相去五
寸挽之微還氣時身如委衣骨節俱解徐九
十息止當違一指不開初爲當熱至三百六
十息復爲至三九但擊意不欲使思散欲還
自坐爲男子左邊婦人右邊七十息一咽此

鍊氣男女俱仙之法也
凡行氣閉氣雖是治身之要然要先達解其
理空又宜虚不可飽滿若氣有結滯不得宣
流或致發瘡譬如泉源不可壅遏若食生菓
服肉及喜怒憂患不除而以行氣令人發上
氣凡欲修此皆當以漸又别法云調氣者平
明面向午展兩手於膝上徐徐按捺支節口
吐濁氣鼻引清氣所謂吐故納新者也每引
氣訖閉氣良久徐徐吐之仍以手左拓上拓
下拓前拓後拓取氣之時意想氣入毛際流

於五臟四肢皆受其潤如山之納雲如地之
納澤若氣通即覺腹中汨汩熱轉動若得十
通已上則身體潤澤而光淨耳目聦明令人
能食有力百病不生矣又有内調氣之法與
前法畧同云漸習至千息即老者更少日還
一日自然不食矣調氣之法亦無定數唯多
益善大約夜半後二十四調之雞鳴時一十
八調之平明一十二調之日中後一十二調
之若能多調每時加三十四十廻亦得仙經
云若大霧大兩大風之日不得行氣但閉而

勿調
凡將調氣者先除鼻中毛所謂通神之路也
凡欲行氣欲除百病隨病所在念之頭病念
頭足病念足和氣往攻之從時至時便自消
矣時氣中冷可閉氣以取汙輙周身則解矣
療病法一准調氣坐卧若卒患寒熱及癕腫
等當日調之不愈一兩日必差若心中冷病
吹而岀之熱病呵而岀之肝病噓而岀之肺
病呬而岀之脾病嘻而出之腎病吹而出之
毎作皆三十六遍仍須行導引之法又熱病

用大吹五十遍細吹十遍心悶者用大嘘三
十遍細嘘十遍肝病者用大呵三十遍細呵
十遍心病者用大嘘三十遍細嘘十遍腎病
用大呬五十遍細呬十三遍若能用心行之
無有不差何以知五臟之病體有冷熱多夢
赤衣人持赤刀仗者心之病也胷膈脹滿四
肢煩悶夢見羙女婦人及父母妻子者肺病
也憂愁不樂頭眼時痛夢青衣人或持青刀
或獅子蟲狼來怖人肝病也體上遊風習習
體悶疼痛夢見小兒擊腋或如旋風繞人者

脾病也體冷隂衰或夢黒衣人持黒刀怖人
者腎病也推此以定之無不驗矣
又欒先生調氣法大約與前法畧同云於淨
室内施牀枕與身平布展手去身各三四寸
兩足相去亦然當先念法性平等死生不妄
拘魂制魄鳴天鼓三十二通漱玉泉三五咽
以鼻吸入腹數多爲良勿使耳闻氣入聲氣
初入時有得三十二十息即悶可閉氣勿令
鼻中却出開口輕輕放微出多少覺體熱微
汗是氣行之驗服氣夜取子時至丑時可了

畫可取巳時至午時可了服訖可竪兩膝用
氣抽上腸吐向下頓掣三五十度此謂鍊氣
腹中及四肢中病皆得除愈取氣之數具之
於後
凡服氣先取北黒氣謂之玄牙思北方七星
勝事以安爲度或五或五十或五百補腎傳
氣於肝以北方水藏主腎故也次取東方青
牙思東方七星勝事以補肝其數九或九十
或九百傳氣於心以東方木藏主肝故也次
取南方丹牙思南方七星勝事其數三或三

十或三百補心傳氣於脾以南方火藏主心
故也次取中宫黄牙思中宫七星勝事其數
一或一十或一百補脾傳氣於肺以中宫土
藏主脾故也次取西方素牙思西方七星勝
事其數七或七十或七百以補肺傳氣於腎
以西方金藏主肺故也又有吐氣療一切病
亦與服氣相須如氣滿不行亦可吐氣出吐
之法呵一呼二噓三嘻四呬五吹六
凡呵而岀肺氣者以金主太白成肺不受客
氣客火也客壮傷主是以呵而岀之凡吹出

心氣者以火主熒惑成心不受客氣客水也
客壮傷主是以吹而岀之凡呬出肝氣者以
木主嵗星成肝不受客氣客金也客壯傷主
是以呬而岀之凡嘘岀脾氣者以土主鎮星
成脾不受客氣客木也客壮傷主是以噓而
出之凡呼岀腎氣者以水主辰星成腎不受
客氣客土也客壯傷主是以呼而岀之凡嘻
出膀胱氣者三焦水榖宫傷冷則痢傷熱則
悶悶則病在小腸痢則病在大腸嘻而出之
則和矣

凡人肝藏魂肺藏魄脾藏志心藏神腎藏精
若六腑不和則五藏傷客氣膽一大腸二小
腸三三焦通爲六腑凡三焦在膀胱有其處
無其形是爲六腑六腑不和則五藏不通五
藏不通則五氣不傳而五六皆病若能消而
息之可以無病矣
胎食胎息法
常須閉其心去其思微其息息以鼻無以口
使氣常有儲名之曰胎息漱其舌下泉咽之
數十息之間一相繼名之曰胎食爲二者不

息可以不飢可以不病
食日月精法
取日初出時日中時日入時正立向日展兩
手閉氣九遍仰天噏日光而咽之九度益精
氣令人強壯不老又以月初出時月正中時
月入時正立向月展两手閉氣九通仰天噏
月光咽之令人隂氣威婦人有子
居處篇
攝理法
夫攝理者先在水土所習必欲髙燥之處左

傳云土厚水深居之不疾若下濕之地必能
損人今南人多夭北人多壽此其驗也淮南
云堅土人剛弱土人肥壚土人大沙土人細
息土人美耗土人醜山氣多男澤氣多女水
氣多瘖風氣多聾林氣多癃木氣手傴濕氣
多瘇石氣多力隂氣多癭暑氣多夭寒氣多
壽谷氣多痹丘氣多狂廣氣多仁陵氣多貪
輕土人利重土人遲清水音小濁水音大湍
水人輕遲水人重中土多聖
凡人皆牽水土以爲善惡從此觀之安可不

擇地而居耳古者巢居穴處人皆長壽者何
也豈非巢居則逈穴處則宻人不受巢穴之
風故也自上棟下宇巢穴便生衆疾咸臻夭
夀日促今之居處房屋不可髙大虚敞非唯
風霧難防亦使精神恍散吕氏春秋云䑓髙
則多陽室大則生痿陽則生𠪴且亦有豐屋
之诫可不慎哉古人之所居但取門墻周宻
墻宇幽深使織毫之風無所從入自然衆疾
不生矣覺有風穴即須避之
凡細隙之風爲害尤切古來忽中風四肢不

遂角弓反張失音皆由忽此身既中風衆病
緫集邪鬼得便以致夭枉古者洛陽市青店
店主坐處柱上有孔如鍼頭而前後店主不
悟皆同病而死此其驗也所居之室必令潔
淨朝夕恒欲焚香則人不受惡氣常得和氣
又飬生之人須有日月規鏡及石精金光劔
及生犀麝香雄黃丹砂以自衛大吉又仙經
云以大盆盛清水當戸安之㧞大刀横上今
刄向外懸明鏡於上書制邪符於鏡傍則百
邪不敢犯犯者皆見血在水中又說但懸孔

好九寸明鏡於背後則邪魅不敢隱形矣
丁公殺鬼丸仙(人所授方)
虎頭骨丹砂真珠雄黃雌黄曾青女青鬼臼
皂莢桔梗芎藭白芷蒼术蕪荑鬼箭鬼督郵
藜蘆菖蒲
右十八味各二分擣篩蜜和如彈丸帶之男
左女右百邪不敢近人夢𥧌不亂魂魄常安
凡人居止移動避病皆有吉處攝生君子皆
宣用之假令嵗德月徳日德時德最爲大者
推嵗德法

謂甲嵗德自處乙徳在庚丙德自處丁徳在
壬戊德自處巳德在甲庚德自處辛德在丙
壬徳自處癸德在戊
推月德法
正月徳在丁二月在坤三月在壬四月在辛
五月在乾六月在甲七月在癸八月在艮九
月在丙十月在乙十一月在巽十二月在庚
推日徳與嵗德同謂甲日徳自處乙日德在
庚也時德與月徳同謂寅時徳在丁卯時徳
在坤他皆推所在

又有推遊年法先從離數而乾不受八前就
離至兌爲十坎爲二十震爲三十離爲四十
坤不受一却就離復至兌爲五十乃至百二
十嵗皆准此
凡遊年所至之處從下一變爲禍害全變禍
害爲五鬼再變爲絶命全變絶命爲六害三
變爲生氣全變生氣爲天醫復位全變遊年
爲福徳
凡居止移轉皆就生氣福徳爲上若避病兼
就天醫仍類其萬物以爲吉凶其絶命禍害

五鬼六害皆宜避之一說云男忌禍害女忌
絶命
凡居宅有火起土造作及在太嵗太隂大將
軍月刑殺上者宜於天倉上掘坑方深五尺
坑内安石千斤石上累墼千枚并泥其上大
吉(陽宅天倉在丁正月丙辛日治隂宅天倉在癸七月丁壬日治)若犯南方
以黒石一枚重十一斤大豆一㪷埋南墻下
災禍不起大吉犯東方以白石一枚重一十
斤白米一㪷埋東墻下災禍消滅大吉犯西
方以赤石一枚重十二斤赤小豆一㪷埋西

墻災害不起獲大吉犯北方以黄石十斤及
雄黄五兩黍米一㪷埋北墻下大吉若犯宅
内宫以青石一枚重十三斤青米一㪷埋中
庭大吉宅多瘟病以石百二十斤埋堂前去
戸一丈六尺吉宅内有鬼以石八十斤埋壬
地吉若動土恐干土氣傷人埋石於四角各
一百一十斤大吉宅多病患以石一百斤埋
卯地大吉又以黄石九十斤埋馬櫪下宜馬
獲大吉又以青石五十斤埋牛欄内宜牛吉
又季夏以黄石九十斤埋庭内吉立春日以

青石三十斤埋於東壁下立夏日以赤石二
十斤埋於南壁下立秋日以白石四十斤埋
於西壁下立冬日以黑石一百斤埋於北壁
下皆獲大吉
凡埋石各用當方月德日其石皆用完全者
皆埋入地三尺却以酒脯祭其地主人躬自
呪願
埋沙法
若太嵗在寅午戌害氣在亥嵗在巳酉丑害
氣在寅嵗在亥卯未害氣在申嵗在申子辰

害氣在巳當於害氣之地作坑方深三尺取
東流水内好沙三㪷置坑内内醇酒三㪷灌
之然後以土覆之家人大小各踏其上以杵
築之各二七杵即害氣消除人無災病國邑
省寺皆可爲之皆用正月上戊日爲之大吉
犯土以致病病多使身體沉重四肢煩疼以
平旦空腹燒糠使煙薰鼻及口吸取少煙不
過三次愈
老君說河曲父謝天地法
常以辰巳日黄昏晴明時淨掃宅内甲戊丙

壬之地焼香北向稽首三過口勿語但心中
黙言曰曾孫某數負黄天亟蒙上帝之治願
合家男女大小前後所犯罪過請爲在前消
凶在後進善令某家大小身神平安常行此
道大吉利
辟盜賊法
取市門土及嵗建破月建土和爲人安朱雀
地大吉
居家辟邪雜用方法
立春以富人家田中土𡍼竈令人大吉富六

丁日掃舍常修之大吉正月上巳日取富人
家當門中土𡍼竈亦大吉二月上壬日取道
中土和井華水𡍼竈亦大吉建日取折車軛
懸户上辟口舌埋鹿角於門中及厠中令人
得財埋牛蹄於宅四角亦大吉立春日𡍼所
卧牀前方圓二寸辟災滿日取三家水作酒
大富丁亥日左手撮米投竈中所願皆得大
吉正月建日取桃斧枝及故車輾置戸内桃
置戸外即鬼永不來夜卧以所卧牀薦上草
抽一莖岀可三寸即鬼魅不來

忌諱法埋破履於庭中子孫有印綬之貴大
吉又宅中姓上利地不得安薫穢西北隅爲
天門亦不可糞穢不可安井厠務使清潔大
吉又宅内最大樹勿伐之如自死即除之西
南種桃井上勿種桃桃花入井不祥又宅心
無種桑種桃勿種木㯵勿簸箕盛糞勿令破
食器入厠中勿塞井勿斷道路無故燃火入
門皆不祥
凡作屋勿續木爲柱及自倒木爲柱皆不祥
龍首經云春甲乙不伐東方木夏丙丁不作

灰炭季夏戊己不興工動土秋庚辛不鑄寫
冬壬癸不穿溝渠犯此殃家長大凶春夏爲
陽不行刑戮秋冬爲隂不可開鑿犯者殃及
其身又隂陽家云賣宅錢不可買生口賣驢
馬錢不可取婦皆大凶妨又馬有的盧勿乘
之黄馬後足白并犬胷黄耳黑並勿畜之又
黄馬牛生黑犢勿畜
凡欲修造運爲皆須選擇時日但依六壬黄
黑道圖最妙寅申嵗(乙辛黄丁癸黄)卯酉嵗(乾異黄坤艮黄)
辰戍嵗(丙壬黄甲庚黄)巳亥嵗(丁癸黄乙辛黄)子午嵗(坤艮黄乾)

(異黄)丑未嵗(甲庚黄丙壬黄)
右此爲嵗黄道若修造當依此地皆吉餘
地皆凶若逺行移從嫁娶産婦病人療醫
此地吉
又月黄道法最驗皆依節氣用之正月七月
(丑辰巳未爲黄道餘並爲黑道)二月八月(卯午未酉爲黄道餘並爲黑道)三
月九月(巳申酉亥爲黄道餘並爲黒道)四月十月(未戌亥丑爲黄道餘)
(並爲黑道)五月十一月(酉子丑卯爲黄道餘並爲黑道)六月十二
月(亥寅卯巳爲黄道餘並爲黑道)
凡營造起動改故造新移徒遠行嫁娶臨官

産婦避病逐醫得黄道即大吉黒道大凶雖
是黃道若此年將軍太嵗刑禍土公在道亦
宜避之一說云若黄道諸無所忌又說云凡
一切運爲但得天赦日地上五百神皆上天
日無所忌兼用嵗月日時徳仍與嵗月黄道
有合處其人大受福徳若須舉動不能全具
者但得一兩處吉即好若犯嵗月黑道及諸
犯觸未發即須治之所犯之處五功已下爲
小犯五功已上爲大犯即取黄道及嵗月徳
上及中庭可掘土深一尺已上各取土五升

相和篩之令細以酒五升薰陸白檀零陵青
木沉香等各一兩許細切水煑之水無限以
酒和之將所取土共攪和作泥如煎餅泥以
新苕菷將此泥掃嵗月黃及嵗月徳墻壁上
及堂屋房舍皆掃之若大犯則掃二丈已下
一丈已上小犯則掃三尺已上一丈已來隨
其髙下若是墻則盡髙下須是家中子弟及
家長自掃此日不得髙聲嗔怒凡陽宅丈夫
掃外隂宅婦人掃内皆須著新淨衣若不知
隂陽則内外俱掃掃訖仍須掃竈凡和泥水

慎無殺蟲此法神奥卒難言盡君子勿可輕
也
凡人初入宅及入官舍皆不欲吊丧問疾不
欲言惡事不欲登髙臨深不欲窺井厠不欲
悲哀忿怒亦不欲親刑戮興工動土並不吉
凡臨官視事亦須擇日
拜官日春用寅卯巳戌夏用巳午申丑秋用
申酉亥辰冬用亥子寅未及遇建滿平定成
等日並吉授官拜日相尅若甲乙授官不以
庚辛日上庚辛日授官不以丙丁日上丙丁

日授官不以壬癸日上壬癸日授官不以戊
巳日上戊已日授官不以甲乙日上又法春
忌庚辛夏忌壬癸秋忌甲乙冬忌丙丁是四
廢日不可臨官視事又不用正月二月三月
下旬四月七月九月上旬十月中旬十二月
下旬十一月上旬五月三旬悉不可臨官視
事皆大凶妨設有福徳猶遇他災患
行旅篇
凡人欲辭家行動光須選擇良日不可率然
以托其福毎月一日十一日十三日十九日

二十三日二十八日號爲石門日宜行入官
所求皆得大吉二日八日十四日二十日二
十九日爲盜門日行有大憂遇盜大凶三日
九日十五日三十日爲財門日宜入官嫁娶
百事吉十六日二十二日二十五日十日爲
陽門日宜行百事吉十七日二十一日二十
六日爲官門日宜行入官百事吉十二日十
八日二十四日二十七日爲侯門日行有口
舌大凶凡遇死䘮大凶子日南行大凶北行
小吉東行得財西行有喜丑日南行有所得

北行小吉東行大好西行不成寅日南行大
好北行小吉東行留滯西行大吉卯日南行
有所得北行大吉東行呵留西行大吉辰日
南行有酒食北行見呵留東行大吉西行凶
巳日南行小好北行得財東行逢凶西行小
吉未日南行逢吏北行凶東行好西行不成
申酉日南行不吉北行好東行大吉西行大
吉戌日南行得財北行不成東行凶西行凶
亥日南行得財北行不成東行小吉西行大
凶凡行日雖據此圖亦看當年曆日遇建滿

平定開日彌吉丑寅卯辰巳午未申時南行
太吉丑寅卯巳未申酉亥時北行大吉子丑
卯午未成時西行大吉得財子丑寅午未時
東行皆吉凡行日時皆可審推按之
又四方相厭法東行者持錢九文行九里棄
之而去南行者持水一器行六里棄之而去
西行者持炭七斤行七里棄之而去北行者
持土五斤行五里棄之而去大吉所求如願
又云凡欲行者以左把米投井中大吉又說
五離日不可遠行忽行左路遇大風霧雷電

當是龍神所過之處當入室避之不爾久必
重病若凌晨在山水中及風露中行大損人
不得不飮酒佩雄黄爲佳經云人岀門遠行
皆誦呪曰
六甲九章天圓地方四時五行日月爲光
禹爲治道蚩尤辟兵蒼龍挾衛白虎扶行
熒惑先引二辟除不祥北斗誅罰除去凶殃
五神從我周遊四方左社右稷㓂賊厭伏
行者有喜○用者得福五行從我所願皆得
急急如律今

誦此呪三遍乃以水噀所去之方大吉利
凡出行遇神廟之所勿入之若入必須恭敬
不得舉目恣意顧瞻如對嚴君必獲其福凡
行旅適丧孝之所必當乘白馬從髯奴大吉
若行路見美女慎勿熟視之或是鬼魅之異
物也
六十甲子
甲子王文卿(從官十八人)乙丑龍季卿(從官十六人金)
丙寅張仲卿(從官十四人)丁卯司馬卿(從官十二人火)
戊辰季楚卿(從官十八人)己巳何文昌(從官十二人木)

庚午馮仲卿(從官十七人)辛未王文章(從官十五人土)
壬申侯博卿(從官十三人)癸酉孫仲房(從官十一人金)
甲戌展子江(從官十四人)乙亥龐明公(從官十二人火)
丙子邢孫卿(從官十六人)丁丑趙子玉(從官十四人水)
戊寅虞子卿(從官十二人)己卯石文陽(從官十五人土)
庚展尹佳卿(從官十三人)辛巳陽仲公(從官十一人金)
壬午馬子明(從官十二人)癸未吕威明(從官十三人木)
甲申扈文長(從官十六人)乙酉孔利公(從官十四人水)
丙戌車元升(從官十二人)丁亥張文通(從官十人土)
戊子樂石陽(從官十人)己丑范和卿(從官十四人火)

庚寅禇進卿(從官十五人)辛卯郭子良(從官十三人木)
壬辰武稚卿(從官十一人)癸巳史公來(從官九人水)
甲午衛上卿(從官十八人)乙未杜仲陽(從官十六人金)
丙申朱伯衆(從官十四人)丁酉臧文公(從官十二人火)
戊戌范少卿(從官十人)己亥鄧都卿(從官十三人木)
庚子陽仲叔(從官十七人)辛丑林衛公(從官十五人土)
壬寅丘孟卿(從官十三人)癸卯蘇他家(從官十一人金)
甲辰孟非卿(從官十四人)乙巳唐文卿(從官十二人火)
丙午魏文公(從官十六人)丁未石叔通(從官十四人水)
戊申范伯陽(從官十二人)己酉成文長(從官十五人土)

庚戌史子仁(從官十三人)辛亥左子行(從官十一人金)
壬子宿上卿(從官十五人)癸丑江漢卿(從官十三人木)
甲寅明文章(從官十六人)乙卯戴公陽(從官十四人水)
丙辰霍叔英(從官十二人)丁巳崔巨卿(從官九人土)
戊午從元光(從官十四人)己未時通卿(從官十七人火)
庚申華文陽(從官十五人)辛酉邴元玉(從官十二人木)
壬戌樂進卿(從官十三人)癸亥左石松(從官九人水)
凡人出遊異方登山渉水憂虎狼之害懼瘴
癘之災或進謁公侯或伏兵對㓂皆當隨日
呼其神名與己俱行以自衛則百惡皆伏所

行大吉若其年有厄即叩齒呼行年本命之
辰及今日之神竟年并呼之百凶自去常行
不絶必致長生行此道者至其日勿食所屬
之肉大吉辟兵之道但能知北斗及日月字
則不畏白刃但常誦五兵之名亦神驗刀名
大房虚星主之弓名曲張土星主之矢名仿
偟熒惑星主之矛名矢傷角星主之弩名遠
望張星主之㦸名大將參星主之臨敵細祝
之大有明効或以月蝕時刻三嵗蟾蜍下有
八字者以其血書所持之刀劎大效或以交

鋒之際乘魁履剛呼四方之長亦有効也
又法五月五日書赤靈符及西王毋兵信神
符数十符皆辟兵之道也山無髙下皆有神
靈若欲昇之必選時日皆以五色繒各五寸
懸大石所求必得若畏虎狼山精之屬當佩
黄神章及玉神符或焼牛羊角畏虺蛇之屬
必佩蜈蚣麝香又佩武都雄黄三兩已上則
不敢近人矣又誦儀康入山不逢虎心念儀
方入澤不逢蛇又焼牛羊角行則虎狼不敢
近人大吉又法未至山百歩先却百歩反足

乃登之百邪皆走若已爲蛇所中則以少許
雄黄末納瘡中亦立愈矣若畏山川廟座百
鬼之法常帯三皇文五嶽真形圖天水符及
上皇竹使符及白澤圓九鼎記則邪自却若
常存真一則不須符藥也又水無大小皆難
冐渉若江河淮海畏蛟龍者皆當先於水次
破雞子一枚以少許粉雜香末合攪器水中
以自洗濯則不畏風波又習閉氣至千息久
能居水中又得通天犀角長寸已上刻爲魚
口銜之以入水水常開三尺人得水中氣息

若江南沙濕之處有沙蝨水弩之屬大爲人
害可帶生麝香及神符金丹皆辟之若能常
存真一則百毒不犯者矣

攝生纂録





