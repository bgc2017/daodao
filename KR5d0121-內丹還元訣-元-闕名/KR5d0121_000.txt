








二篇同卷婦九
　内丹還元訣
　長生指要篇


内丹還元訣
夫修道者先明五行次曉四象辯隂陽顛倒
之術識七寳運用之法九仙眞炁須憑臟腑
之中八卦内屬要知出處之因彼中細瑣一
一具陳鉛汞黄芽列篇於後

夫五行者肝肺心腎脾
肝屬東方甲乙木肝者是木藏肝中有炁名
曰青龍其炁從後夾脊腠道左邊脉路上來
流入眼中化淚淚名眞水肝之餘炁流入上
齶左邊流者名曰金液
肺屬西方庚辛金肺者是金藏肺中有炁名
曰白虎其炁從後夾脊腠道右邊脉路上來
流入鼻中化涕涕名眞金肺之餘炁流入上
齶右邊流者名曰還丹内丹經說云上有金
液還丹是也

心屬南方丙丁火心者是火藏心中有炁名
曰朱雀其炁屬前三道寳階從前中心脉路
上來入舌下化津却咽入心心中化穴一名
眞火血餘炁流入上齶右邊流者名曰神水
腎屬北方壬癸水腎名水藏腎中有炁名曰
玄武其炁從肚右邊脉路上來入耳巡還天
界却下入於腎腎中餘炁流入舌下右邊流
者名曰華池内丹經說云中有神水華池是
也
脾屬中央戊己土脾者是土藏脾中有炁名

曰螣蛇其炁從後夾脊腠道上來入於肺肺
中化涎名眞土涎之餘炁流入脣内名曰黄
芽
夫四象者一金翁二姹女三嬰兒四黄婆
一金翁者肺中之唾問曰唾屬隂因何名金
翁答曰爲上有還丹金液神水華池黄芽和
合爲陽爲上陽下隂故名金翁即知天上有
日日是純陽日中有烏烏有三足屬西方庚
辛金内隂外陽即名金翁
二姹女者是心中之穴問曰穴屬南方丙丁

火屬陽中穴亦屬陽何名姹女答曰爲上唾
屬隂下血屬陽爲隂中有陽故名姹女即知
天上有月月是純隂月中有兔兔屬東方甲
乙木爲上陽下隂即名姹女
三嬰兒者是腎中之精問曰腎中之精純隂
内名嬰兒只如男子身純陽内中有精屬隂
爲陽中有隂即名嬰兒故曰坎男離女
四黄婆者是脾中之涎涎者名眞土問曰土
脾屬隂涎亦屬隂因何無隂陽匹配答曰脾
爲上隂涎爲下隂是爲孤隂故名黄婆内七

寳者津水唾血神炁精九仙眞炁出在人身
鼻中入者炁屬肝出者炁屬肺口中吹者炁
屬腎呵者炁屬心嘻者炁屬脾家長出用炁
屬小腸炁見人先怒者屬膀胱炁見人喜者
屬三焦家炁穀炁者通下泄之炁
　　肝卦震爲雷　　　　膽卦巽爲風

　　心卦离爲火　　　　小腸卦坤爲地

　　肺卦兌爲澤　　　　大腸卦乾爲天


　　腎卦坎爲水　　　膀胱卦艮爲山



内丹還元訣















