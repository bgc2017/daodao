










三洞珠囊卷之十懷十
　　　大唐陸海羽客王懸河修
　　　叩齒嚥液品
金書玉字上經云暮卧常密三七叩齒三七
咽液陰祝曰
九星太精北極眞君益我精胎彊我三魂左
引日華右拘月津辰中黄景元虚黄眞使我
飛仙上登紫煙神虚玉符常守生門萬邪伏
法受形斗君
平旦欲起常密二七叩齒嚥液二七陰祝曰

天元上一斗中七童上清紫精在兆身中華
辰紫蓋太素玄宫後聖靈氣下入洞房使我
飛仙得行太極金堂
五符云俯漱五華液還復反童顔仰挹三辰
精保身永長安
夫叩齒以命神嚥氣以和眞納和嚥六液以
運入制神須鳴鼓而行列也此名呼神
眞誥第五云夜行常當啄齒啄亦无正限數
也殺鬼邪鬼常畏啄齒聲是故不得犯人若
兼以漱液祝語益善也

仙人劉京語皇甫隆曰夫朝睡起未澡洗之
前平坐漱口中唾曰玉泉令滿口嚥之即叩
齒二七止又更漱唾如前法又更叩齒如前
法夫叩齒者召身内神令其安之又令人齒
不朽夫嚥液者令人身體光澤津潤力壯有
顔色去三尸蟲名曰鍊精使人長生若能終
身行之得仙也
洞神太上隱書經云夫學道之人須鳴天鼓
以召衆神夫爲正觀之道欲使邪氣不侵必
須集會群神以自匡輔也左相叩爲天鍾右

相叩爲天磬中央上下相對叩爲天鼓或三
十六上應三十六天中應三十六國下應三
十六地或三十二通以應三十二天或二十
七通以應於九天三九之數以成二十七也
或二十四通以應於三八二十四神或十二
通以應十二辰或九通以應於九元或七通
以應於七元或三通以應於三元隨數所應
而叩召之也若卒遇凶惡不祥當打天鍾三
十過若經山辟邪威神大祝當椎天磬若存
思念道感致招靈當鳴天鼓

嚥塞則爲亂志之由亂志之由故須嚥液以
溉灌百神然後恬心以守三一之神其嚥液
之數所應者亦具如鳴天鼓之數也
登眞隱訣第四云服玉女津液存日月在口
中日色赤月色黄日有紫光九芒月有白光
十芒也芒直如弦以入於口嚥服光芒之液
常密行之无數前服食品通有此嚥液語也
眞誥第五引太素丹景經曰一面之上常欲
得兩手摩拭令熱高下隨形皆使極帀令人
面有光澤皺斑不生行之五年色如少女先

當摩擦兩掌令熱然後拭面目順手摩髮如
理櫛之狀兩臂亦更互以手摩之使髮不白
脉不浮外
大洞眞經精景按摩篇曰卧起當平氣正坐
先叉兩手乃復以揜項後因仰面視上使項
與兩手爭爲之三四止使人精和血通風氣
不入能久行之不死不病畢又屈動身體申
手四極反張宣摇百關爲之各三
卧起先以手巾若厚帛拭項中四面及耳後
使圓帀熱温温然也順髮摩項若理櫛之無

在也良久摩兩手以摩治面目久行之使人
目明而邪氣不干體不垢膩以生穢也都畢
乃嚥液三十過以導内液
消魔上靈經曰若體中不寧當反舌塞喉漱
漏嚥液无數須臾不寧之痾自即除也其時
亦當覺體中寬軟也
消魔經上篇曰耳欲得數按抑其左右互令
无數令人聽徹所謂營治城郭名書皇籍
又曰鼻亦得按其左右唯令无數也令人氣
平所謂灌溉中嶽名書帝録

太上録渟發華經上按摩法常以生氣時嚥
液二七過畢按體所痛處向王而祝曰左玄
右玄三神合眞左黄右黄六華相當風氣惡
疾伏匿四方玉液流澤上下宣通内遣水火
外辟不祥長生飛仙身當休彊畢嚥液二七
過常如此則無疾當急按所痛處三十一過
丹字紫書三五順行經曰坐常欲閉目内視
五藏腸胃久行之自得分明了了也
石景赤字經曰常能手揜口鼻臨目微氣久
許時手中生液遂以摩面目常行之使人體

香
紫度炎光經内視中方曰常欲閉目而卧安
身微氣使如卧狀令傍人不覺也乃内視遠
聽四方令我耳目注萬里之外久行之自見
萬里之外事精心爲之乃見百萬里外又耳
中亦恒聞金玉之音絲竹之聲此妙法也
太上天關三圖經曰常欲以手按目近鼻之
兩眥間氣爲之氣通輒止吐而復始恒行之
眼能洞觀
道曰恒以手按兩眉後小穴中三九過又以

手心及指摩兩目顴上以手旋耳行三十過
摩唯令數无時節也畢輒以手逆乘額三九
過從眉中始乃上行入髮際中口傍嚥液多
少无數也如此常行眼目清明一年可夜書
亦可於人中密爲之勿語其狀也目下顴上
是訣眼保室歸嬰至道以手旋耳行者探明
映之術也於是理開血散皺兆不生目華玄
照精和神盈矣夫人之將老鮮不先始於耳
目也又老形之兆亦發始於目際之左右也
以手按額上内存赤子日月雙明上元歡喜

三九始眉數畢乃止此謂手朝三元固腦堅
髮之道也頭四面以兩手乘之順髮就髻唯
令多也於是頭血流散風濕不凝也都畢以
手按目四眥二九覺令見光分明是檢眼神
之道久爲之得見百靈也勤而行之使手不
離面乃佳已成眞人猶不廢也
夜卧覺常更叩齒九通嚥液九過畢以手按
鼻邊左右上下數十過微祝曰
太上四明九門發精耳目玄徹通眞達靈天
中之臺流氣調平嬌女雲儀眼童英明華聰

炅朗百度眇精保合上元徘徊九城五藏植
根耳目自生天臺鬱素柱梁不傾七魄澡鍊
三魂安寧赤子携景輒與我并有敢揜我耳
目太上當摧以流鈴萬凶消滅所願必成日
月守門心藏五星眞皇所祝群響敬聽
眞誥云櫛頭理髮欲得多過通流血氣散風
濕也數易櫛更番用之也亦可不須解髮也
太極緑經曰理髮欲向王地既櫛髮之始而
微祝曰
泥丸玄華保精長存左爲隱月右爲日根六

合清鍊百神受恩祝畢嚥液三過能常行之
髮不落而日生也當數易櫛櫛之取多而不
使痛亦可令侍者櫛取多也於是血液不滯
髮根常堅
夜卧先急閉目向上以手大指後掌各左右
按拭使兩掌俱交會於頂中三九過存目中
當有紫青絳三色氣出目前此是内按三素
雲以灌合童子也陰祝曰
眼童三雲兩目眞君英明注精開通清神太
玄靈儀靈嬌翩翩保利雙關啓徹九門百節

應響朝液泥丸身昇玉宫列爲上眞
凡四十八字祝畢嚥液五十過畢乃開目以
爲常坐起可行之不必夜也要當以生氣時
一年許耳目便精明久爲之視徹千里羅映
神靈聽於絶響也此亦眞仙之高道不但眀
目開耳而已
夫欲學道者皆當不欲令人知見所聞每事
盡爾山世遠受孟先生法暮卧先讀黄庭内
景經一過乃眠使人魂魄自制鍊恒行之二
十一年亦仙矣是爲合萬過也夕得三四過

乃佳北嶽蔣夫人云讀此經亦使人无病是
不死之道也注云此二十一年夕一過不得
萬遍一恐應爲七或八字不爾夕則三四過
也
凡研味至道及讀誦神經者十言二十言中
輒當一二過舐脣嚥液百言五十言中輒兩
三過叩齒以神會靈元和血氣使虚津凝滿
帝一欣宅所謂沖氣不勞啓血不洩也
學生之法不可泣淚及多唾洩此皆爲損液
漏津使喉腦火竭是以眞人道士常吐納嚥

味以和六液
常以本命之日向其方面叩齒三通心存再
拜而微祝曰
太一鎮生三氣合眞室胎上景母玄父元生
我五藏攝我精神下灌玉液上朝泥丸夕鍊
七魄朝和三魂右命玉華左嘯金晨令我神
仙役靈使神常保利津飛行十天祝畢又心
拜四方叩齒三過此名爲太上咒生隱朝胎
元之道常能行之令人魂魄保守長年神仙
眞誥第八云昔鮑助者濟北人也都不學道

亦不知法術年四十餘忽得迴風口目不正
風氣入口而兩齒上下恒相切拍甚有聲響
如此晝夜不止得壽年百二十七歲後乃遇
大水墮長壽河中死也北帝中間亦比遣殺
鬼及日遊地殃使取之而此數殺鬼終不敢
近助鬼官當問其故天殺答云此人乃多方
以制於常叩齒鳴打天鼓以警身中神神不
得散鬼氣不得入是以无有縁趣得殺之也
以此論之若助不行水度河亦或可出千歲
壽不啻當是偶大寒凍步行水中口噤不能

復叩齒是故遇因溺著河也患風病而齒自
叩動者猶尚辟死却殺鬼也何况道士眞叩
齒鳴天鼓具身神耶仙方云常吞液叩齒使
人返少也
紫度炎光經云嚥液還容保牙求仙上法云
常以平旦二氣未分之始玄暉以映形神形
神並降上會泥丸精液咸生故是其時嚥而
服之將來三年面生玉澤返形變顔項華固
根柯齒方生必能長修五老降房神仙昇玄
壽齊三光不死之道非眞勿傳至其時安心

定意令五神靜寧叩齒十二通思東方青要
玉女齎少陽之氣青芝玉漿灌漱我身流溢
紫微宫中祝曰
東方青牙飲以朝華玉漿醴泉滋液滂沱流
潤六府玄注如河身輕體昇上躡太霞畢以
舌舐上齒之外九過咽之
次思南方赤圭玉女齎太陽之氣絳芝玉漿
灌液我身流溢絳宫之中祝曰
南方赤牙飲以醴泉絳芝玉漿流溢如川布
潤絳府骨化生神服食太虚舉體皆仙乘雲

駕霄上造帝前畢便以舌舐下齒之外八過
嚥之
次思西方太素玉女齎少陰之氣素芝玉漿
灌溉我身流溢華蓋宫中祝曰
西方白牙飲以靈液玉水洪流玄芝奕奕灌
我六府鎮魂固魄神安胃管名言金格畢以
舌舐上齒之内六過嚥之
次思北方太玄玉女齎太陰之氣玄芝玉水
灌溉我身流溢太倉之宫祝曰
北方黑牙服食玄滋飲我飛泉哺我玉飴神

府光逸如丹如芝壽傾天地億萬同期畢以
舌舐下齒之内五過嚥之止
次思中央黄素王女齎中和之氣黄水月華
之丹溉灌我身流溢玉堂宫中祝曰
中央黄牙白石峨峨饑食玉飴之丹渴飲黄
水月華五藏充盈流潤如河壽同三晨萬無
傾徂形昇九玄控御飛霞畢便以舌舐上下
内外四面反舌刺玄膺取芝液十二過嚥之
也
嚥液保牙之道中央黄老君太極眞人常所

修學色如童子膚如玉澤體充氣盈髮白反
黑牙齒根固无有朽落遂致玄降名書仙籍
位登清虚與帝同席子若修之當於金闕尋
名玉閣无有仙縁不得披繹也
内音玉字上云以舌撩口上下中央令玉液
滿口而三嚥之令人長生益壽也
若服東方青牙服食青牙飲以朝華畢便以
舌撩上齒之裏舐脣三過令玉泉滿口而嚥
之
三洞珠囊卷之十
