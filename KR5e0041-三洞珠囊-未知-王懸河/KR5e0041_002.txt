










三洞珠囊卷之二懷二
大唐陸海羽客王懸河修
貧儉品
道學傳第四云范豺者巴西閬中人也或作
儕字容止都雅不言先見不說機祥閑恬無
欲終日默然結絡敗布以繩爲網披苫纔得
蔽形冬夏徒跣脚不皴裂四時無寢𩨒(音肌)若
處子美姿顔應接恒笑衆咸敬而安之又以
宋太元十四年到荆州居于南郡枝江縣之
富城洲尾巴芒中亦有屋宇不障風霜以桑

柴爲牀束藁插其間有一空簞一瓦瓶裝擔
枕倚以卧或有十日荷擔乞食口絶粳梁醪
醴滋味果實唯麤粟飯菜羹食一升許便過
旬日也行甚駛語甚急自非精意聽受略不
可解恒小坐恭敬不以高卑易心不與俗中
榮貴人語恒閉眼不聽聲樂恒卧而獨語人
問之輒云王建武來俄又作餘端應對不可
尋檢也又云生資一毫悉無簞瓶悉空也又
云遥視其衣服雜色敗布帽又數十年故物
殊覺不净既至甚香潔也

第五卷又云劉凝之字志安小名長年南郡
枝江人也王公贈遺一無所受家財事業悉
分與弟姪出於蒿萊之中而爲環堵之室非
力作不取也夫妻齊操能以苦節自安不拘
小節常與妻共取茭車入市門隨物貴賤而
賣之周食餘便以乞人雖復荒年絶粒不革
其操妻梁州刺史郭詮女遣送豐華凝之悉
分贍親屬以盡爲限婦亦無吝心也又云性
好山水乃携妻子跨崖越嶺爲小蓬室妻子
皆從不知所終也

第十卷云東鄉宗超字逸倫高密黔陬人也
梁廬陵威王爲起造房宇廊廡莫不華壯供
養法具咸悉精奇唯先生所居茅茨不改衣
服牀帷務存簡率常坐一圓枯枿移㯓遂有
膝痕卉冠莞席穿缺不换也又云嚴寄之字
靜處丹陽句容人也捨家入道菜食布衣體
無寸帛也
第十一卷云張澤字士和吴郡吴人也專心
道法沈浮世也隨時語默居貧守約處之無
悶也

第十三卷云庾承仙字崇光穎川鄢陵人也
明老莊至行清儉布衣莞席長齋蔬食四十
餘年恒以講說爲務也又云孟道養字孝元
外名援平昌人也爲性慈仁布衣周身蔬食
充口此外蕭然執行精勤未嘗殆倦行道禮
拜不避寒暑也
第十五卷云戴勝字世榮晋陵曲阿人也少
而出家貧盡嘗爲鄉人劉表署作表是將士
好田獵勝乃棄之入茅山也
第十六卷云孔靈産字靈産會稽山陰人也

遭母憂讌酌珍羞自此而絶饘蔬布素志畢
終身也
第十八卷云鄧郁之字玄達南陽新野人也
隱南嶽行則獨往居無常室寒暑唯著弊衲
喪不結髮髮長則剪之齊永明時人也
列仙傳上云幼伯子者冬常著單衣盛暑著
檽桍形貌歲歲異後數十年更壯時人莫知
也
神仙傳第四云孔元者許昌人也常服茯苓
松實惡衣蔬食也

焦先字孝然河東太陽人也年百七十歲常
食白石結草爲菴於山邊衣敗賣薪於市買
故衣著冬常單衣顔色赫然休息常如暑夏
飲酒之狀也
韜光品
大洞經下云太上大道君形沈八玄韜光萬
源浩浩冥貫條條霞標神秀外覺氣彌炎洲
容與大化寥寥本無太空任奇即色隨消
道學傳第五云東方朔字曼蒨平原厭次人
也潔其道而穢其跡清其質而濁其文若乃

遠心廣度宏才麗辯倜儻博物觸類多能也
又嚴君平者名遵蜀郡人也非其服弗服非
其食弗食常賣卜成都市日得百錢足以自
養則閉肆門下簾修道沈深不作苟見不治
苟德久幽而不改其操未嘗仕年九十餘終
于家
第六卷云諸慧開字智遠吴興烏程人也性
處幽靜常習閑寂精思内修每絶遊往或問
何能幽悒如此答曰論動則六合未曠語靜
則環堵有餘

第八卷云陶弘景字通明魏郡平陽人也明
帝時棲憩鐘嶺隱居更造樓深自潜匿也
第十三卷云庾承仙字崇光潁川人也再徵
爲本州主簿不出又遣就拜乃閉門幽遁使
者不得前也
勑追召道士品
道學傳第七云陸修靜字元德吴興東遷人
也隱廬山瀑布山修道宋明帝思弘道教廣
求名德悅先生之風遣招引太始三年三月
乃詔江州刺史王景宗以禮敦勸發遣下都

先生辭之以疾頻奉詔帝未能致彌增欽佇
中使相望其在必至先生乃曰主上聰明遠
覽至不肖猥見採拾仰惟洪春俯深慚惕老
子尚委王官以輔周室仙公替金錫佐吴朝
得道高眞猶且屈己余亦何人寧可獨善乎
即命弟子陳飄之出都也初至九江九江王
問道佛得失同異先生答在佛爲留秦在道
爲玉皇斯亦殊途一致耳王公稱善至都勑
主書計林子宣旨令住後堂先生不樂權住
驃騎航扈客子精舍勞問相望朝野欣屬天

子乃命司徒建安王尚書令袁粲設廣讌之
禮置招賢座盛延朝彦廣集時英會于莊嚴
佛寺時玄言之士飛辯河注碩學沙門抗論
鋒出掎角李釋競相詰難先生標理約辭解
紛挫銳王公嗟抃遐邇悅服坐畢奏議於人
主旬日間又請會於華林延賢之館帝親臨
幸王公畢集先生鹿巾謁帝而昇天子肅然
增敬躬自問道諮求宗極先生標闡玄門敷
釋流統並詣希微莫非妙範帝心悅焉王公
又問都不聞道家說二世先生答經云吾不

知誰之子象帝之先既已有先居然有後既
有先後居然有中莊子云方生方死此並明
三世但言約理玄世未能悟耳朝廷欲要之
以榮先生眇然不顧宋帝乃於北郊築崇虚
館以禮之盛興造構廣延勝侣先生乃大敞
法門深弘典奥朝野注意道俗歸心道教之
興於斯爲盛也
第八卷云陶弘景字通明魏郡平陽人也篤
好黄老備參道法自稱華陽隱居初憩句容
縣之句曲山登巖告靜及齊明帝踐祚恐幽

祇未協固請隱居詣諸名嶽望袟展敬遂周
旋五郡經歷三年事訖迎還令憩鐘嶺使人
往來月有數四餉賜重疊隨意所求朝野書
疏交爲煩黷也
第九卷云齊建武二年陶受勑東祈名山困
尋經典也又云蔣負芻義興人也去來茅山
有志棲託齊高帝於山造觀建元二年勑請
於崇陽觀行道也
第十二卷云孟智周梁武帝時人也多所該
通梁靜惠王撫臨神忮請智周講光宅寺僧

法雲來赴發講法雲淵解獨步甚相凌忽及
交往復盛其詞辯智周敷釋焕然僧衆歎伏
之也
第十四卷云孫遊嶽字玄逹東陽永康人也
却粒餌麻屑松與术齊永明三年敕徵爲興
世觀主也
第十六卷云孔靈産會稽山陰人也深研道
要遍覽仙籍宋明帝於禹穴之側立懷仙觀
詔使居焉遷太中大夫加給事高皇賜以鹿
巾猨裘竹素之器手詔曰君有古人之風賜

以林下之服登凡之日可以相存之也
第十九卷云徐師子字德威東海人也陳武
帝立宗虚大觀引師子以爲觀主後六七年
卒于館文皇勑賫祕器并無常與凡厥喪事
皆取給臺焉
投山水龍簡品
洞神經第十四云凡學長生存神明者山仁
水智動靜所依依仁者靜而壽也依智者動
而樂也樂近水壽如山山居翫水長生之方
也當投簡送名拜見山水之靈靈皇帝君佑

護善人使弘仁智長生神仙也八節日寅午
時朱書白槿簡一枚曰曾孫某州郡縣鄉里
位姓名志求長生移籍太清改死録著生符
計字滿簡詣山向王燒香發鑪再拜讀簡畢
再拜長跪青紙裹青絲纏再拜巖石上勿令
人見復鑪還勿反顧也詣水汎舟中流再拜
訖向王發鑪心拜讀簡畢又拜裹纏如法以
净石系之令沈立春爲始三年二十四過必
能降眞若公私意外一節致闕者更從初始
數滿未感功少行麤更勤立功精謹修之久

久神降自知吉凶幽顯了然道成乃止也
赤書玉訣上云元始靈寶告水帝削除罪簡
上法曰靈寶黄帝先生某甲年如干歲某月
某日生願神願仙長生不死三元同存九府
水帝十二河源江海淮濟溟靈大神乞削罪
名上聞九天請詣水府金龍驛傳某年月朔
日子於某國士地告文
右朱書銀木簡上以青紙裹簡青絲纏之
金龍負簡以投三河之淵初用金鈕九隻
連簡沉之後投不須三過都止投簡當於

清泠之淵北向叩齒三通讀簡竟祝曰
元始五老上帝高尊十方至眞太華靈仙赤
文告命無幽不開上御九天請下玉文日月
五星北斗七元中告五嶽四方靈山下告河
海十二水源九府水帝溟靈大神今日上告
萬願開陳請投玉簡乞削罪名千曾萬祖九
族種親罪相連染及得我身普蒙削除絶滅
種根記名水府言上帝前七祖父母去離八
難上登九天衣飯自然我罪釋散萬神咸聞
請以金龍關盟水官請如所陳金龍驛傳又

云元始靈寶告五嶽靈山除罪求仙上法曰
靈寶黄帝先生某甲年如干歲某月生命屬
黄帝名係太山願神願仙長生度世飛行上
清五嶽眞人至神至靈乞削罪籍上名九天
請詣靈山金龍驛傳某年月朔日子於某國
某嶽告文
右朱書銀木簡青紙裹之青絲纏金鈕九
隻金龍埋本命之嶽悉如上法於本命之
嶽東向叩齒九通讀簡竟祝曰
玄老開眀元始監眞上帝五老赤書丹文天

地本始總領三元攝氣召會催促舉仙高上
符命一道十天日月星宿五嶽靈山天下地
上溟靈太神監生主録南上三門關領玉簡
勒名舟編削落罪書上補帝臣千曾萬祖九
族種親皆蒙解脫五道八難去離三惡魂昇
九天生死開度萬劫長存今日上告萬神咸
聞請以金鈕關盟眞官請如所告金龍驛傳
又云元始靈寶告九地土皇滅罪言名求仙
上法曰靈寶黄帝先生某甲年若干歲某月
生命系九天中斗領籍願神願仙長生度世

飛行上清中皇九地戊己黄神土府五帝乞
削罪録勒上太玄請詣中宫投簡記名今願
自信金龍驛傳某年某月朔日子於某郡國
鄉里中告文也
右朱書銀木簡青紙裹之青絲纏金鈕九
隻金龍一枚埋所住中宫悉如上法於中
庭向王叩齒十二通讀簡竟祝曰
天開地張九氣分靈三光同符十方朗清五
老上帝開眞領生丹書玉文堯始上精普告
天下九土皇靈今日上告萬仙定生我願我

仙請投玉名土府太皇勒除罪刑奏簡上宫
列簿華青昇得飛騰天地同靈九族種親腐
骸更榮魂昇南宫受化仙庭吉日告命萬神
咸聽請以金鈕表盟至情請如所告金龍驛
傳
道言欲度諸天人民便離五道八難之中得
過三惡世世與道相值當以八節甲子之日
投三元玉簡除宿罪簿言名上天事事三過
諸天三宫九府更相屬寄上天友别萬神敬
護五帝侍衛三界司迎門户整肅天下地神

日月來朝千魔萬精不敢妄干志願堅白觸
向咸成七祖父母即得解脫三塗五苦上昇
天堂生死福慶影響相酬三官九府書人功
過其理甚明也
三洞珠囊卷之二
















