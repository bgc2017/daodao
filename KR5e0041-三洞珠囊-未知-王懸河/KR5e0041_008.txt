










三洞珠囊卷之八懷八
　　　　大唐陸海羽客王懸河修
　　　相好品
上眞始生變化元録曰元始皇上丈人頭戴
九色之雲丹錦百變之光丹紫二色之雲坐
九色之龍也又云皇老三天丈人項負十二
相輪身有黄金之色也
上清九眞中經内訣云中央黄老君日暉重
曜連光映虚五雲醫蓋慶煙玄淳也
小劫經云通身黄金體頸有七寶圓光足躡

蓮華行也
老子自然齋儀云老子曰道无不在玉姿金
相妙絶諸天天人共仰存想之也
三道順行經云七寶之精化爲七星七童子
有七曜紫暉之光也
大劫上經云素黄君入洞穴中見一眞人光
蓋明耀形長一丈六尺項有圓光通身七寶
衣也又云上皇上古眞人七十二相八十一
種好又云手耀六度淵含笑相好歸也
雌一五老經云黄素元君諱圓華黄刃字太

張上形有黄金之質也
三皇經云北方之人紺青色髮皆長八尺也
八景經云服降生神丹者即頭生九晨之光
面有玉華飛映寶曜也
二十四生圖云飛天普金容也
大洞玉經三十九章注云金仙者仙人色體
如金光之映也
老子十六變經云一變之時生在東方身青
慈父姓海母姓江也三變之時三十六色綺
羅文四變之時額上參午偃月十二行兩手

不開把文章
太眞科下云太上虚皇金闕玉帝最尊最貴
无生无死湛然常存玉貌金容妙相特絶也
五千文十緯經第五云天尊放眉間之明珠
照曜天下也
太洞眞經云玉清文始東王金暉仙公號曰
玉皇道君項有圓光體生寶曜朗如日晨手
把流鈴足躡七元仰眺太元俯指絶空
九章八難義云諸天相好者長眉高耳骨鼻
方瞳蒼腎綾文丹心錦胇也醜人相好者鶴

背龜膺□頭鹿面魚口鳥喙羊鼻馬頰鹿頸
雉筋鴨趺猪脚也
九章仙相義云青肝紫絡蒼腎綾文也背誌
河魁者背上有黑誌如北斗形謂之河魁也
眼有四䂓者眼精有方瞳圓見也齒牙三齶
者齶刃也齒之與牙皆有三峰之刃也眉角
有上千雙理者兩眉角有文雙千與上向頭
也順文成郭者以眼爲城郭也各有横文順
隨於眼也耳後伏晨者耳後有骨隱起見於
外謂之伏晨也

仙人劉京曰目瞳正方此千歲人也
无量經云玉眸詵詵也
本際經第三云太上道君叩齒含笑九色寶
光從面門出照天師身吐柔軟音以告天師
也
珠韜玉札及西昇中胎與復命胞并金簡内
經說老子相好者身長八尺八寸黄色美眉
長耳大目廣顙疏齒方口厚脣額有三五達
理日角月懸鼻有雙骨耳有三門足蹈二五
手把十文

玄妙内篇云玄妙玉女夢見流星入口因而
有娠八十一年而生老子
上元經云李母晝卧見五色珠形如彈丸自
天而下因乃吞之即便有娠
老子十净供經云眞人三十二相八十種好
項負圓光光皆五色顯照净明也
太玄部第八云轉輪得神仙縁我改心精受
報无窮量志定入福庭三十二相好皆從身
中明項負七寶光照曜諸天形
九章云天尊面放五明之色釋云五種智慧

之光欲救五道衆生亦云五德之威光亦云
欲照五方國土也
神仙傳第二云若土之相也深目而玄準(準/者)
(鼻/也)鳶肩而長頸豐上而殺下也彭祖之相者
面生異骨體有奇毛
神仙傳第三云王遠字方平黄色少鬚長短
中人也又仙人麻姑侍從女子可年十八九
於頭中作髻餘髮散垂之可至腰也
神仙傳第四云太陽女者色如桃花口如含
丹肌理光澤髮膚有如十七八者太陽子者

雖鬢髮斑白而肌膚豐盛面目光華也太陰
女者飲神光之水身登王子之魁體有五行
之寶芝也又孫登者止山穴間被髮自覆髮
長一丈許
神仙傳第六云八公化成十五童子露髻青
綵色如桃華也
神仙傳第七云劉根者字君安京兆長安人
深目多鬚髮鬚髮皆黄長二四寸也身毛長
一二尺
神仙傳第十云李根字子源兩目童子皆正

方也
按仙經云八百歲童子方也
東郭延年者山陽人也服靈飛散能夜書在
暝室中身生光光照左右也
登眞隱訣立功品云生而青骨通神接眞
上清六甲内經云六甲旬中玉女並頽雲三
角之髻餘髮散垂下至腰也
无量變生經云
太上身體金色面有紫光也
太洞玉訣云金華仙人飲流霞之水則五藏

明徹面生紫雲
漢武帝洞冥記云仙人邊伯子食海中菱芰
骨輕身生毛羽也邊字或作鳧字也
上清命魔經云太保眞人足排七度手乘天
機顛蓋玄辰合逮二儀
八素經云服日月之精者體映玉光面發金
眞又云面有玉澤體生金光又云面有金容
頭生紫光又云項生紫光面發金容又云三
門啓機九户受靈面發金容五藏華榮金眞
咸暢豁落洞明神灼潜照寶光夜生

三九素語玉精眞訣云面發金容五内華生
玉藏保氣神仙道成
玉帝七聖玄紀云西華之女金晨之童曜雲
姿於瓊側含金容於蘭房又云神奇異毛紫
胞玉絡也又云流精紫光内映外纏寶藏金
容
三元玉檢經云紫素元君頭建太眞晨嬰之
冠三角髻餘髮散之垂腰也又云金骨玉髓
玄名帝圖也
三道順行經云通身光明面生青暉之精也

飛天綱步地紀經云西靈神童面有玉華也
又云南眞靈妃紫靈嬌女面有金碧龍華也
又云關令尹喜項生寶明之光七十二相映
照一形又云尹喜心結紫絡面有圓明項帶
承天背負七元也
老子雜說云尹喜眼有日精姿形長雅垂臂
下膝堂堂有天人之貌又云頭負圓耀五藏
有文面有七星上象天文下順地理莫不備
足也
金根經云青要帝君面發金容體生靈符七

十二色洞映玉形三晨纏絡六氣齊并又云
金骸玉骨名書帝籙又云面有玉精體生紫
光又云太陽女面生金光也又云玉靈子項
上恒生紫光洞照十里中兩目有流精如星
玄映面發金容夜灼虚明又云九成公者九
天丈人目圓口方聲如雷震項有紫光映照
十天洞徹太元
大有經下云玉清之母姓廉名銜頭戴七色
珠玉之結(結音/髻)又云上清女姓厥名四頭戴
玉寶飛雲之髻又云太極帝妃姓玄名虎頭

戴七寶玄雲之髻又云太上君后姓遷名含
咳頭戴九玄玉精頽雲之髻並戴冠冠名在
衣冠品中也
大有經上云奇毛異質金骨玉名又云絳宫
玉童頭作三角雲髻常陽玉女頭作飛霞髻
戮雲仙童頭作三建雲髻赤圭玉女頭作頽
雲髻也又云赤子歡悅眞靈下降面發玉澤
體生奇光洞徹幽微
玄母八門經云左紫素元君右白素元君中
黄素元君項上各有一寶曜日氣九色圓光

朗徹金華洞房存此之光名爲三素雌一眞
華練景或曰玉晨三素日灌形也
玄母八門經云仙人趙成子面生玉光玄髮
軟澤也
大洞經下云骨有五帝之玉暉面有流金之
浩泉如此皆天仙之相也
玉清隱書云太微帝君進拜於帝皇之几憑
瓊顔而妙感仰靈眸而陳詞也又云誦玉清
隱書萬遍既周則身耀金晨也
大洞玉經注云上皇眞人項負寶耀圓光也

神州玉章云圓華耀太暉黄老治中眞也
大洞玉經注云仙人色體如金光之映也
登眞隱訣第四云司命目有流光面生玉澤
又云太極眞人神光内曜朱華外陳體生玉
映也
眞誥第二云服九轉丹面色似靈雲也
眞誥第七云仙人劉平阿顔色如玉也
又司馬季主服明丹之華挹扶晨之暈得道
在大有宫中顔色如二十女子鬚長三尺黑
如墨也

上清九眞中經内訣云服八景四蘂五珠絳
生神丹者頭生九晨之光面有玉華飛映寶
曜洞觀天下也取八景丹滓擣日服一丸如
小豆身生玉光壽同九晨體香聞三十里
大洞經中卷云帝一體生六色曜金映流神
形
太洞眞經云人之一身自無寶骨緑血又五
藏無金玉之神光者則雌一帝一之道不可
聞見也又云兆體自無朱雲之液玉和之氣
發玉華於泥丸之内元鬱太素之精於絳宫

之内森瓊林之柯於命門伏九舞之羽於太
極之上者則大洞眞經不可聞見也若兆無
此相好者上帝不令授子矣又云九光映形
洞照一身身體五藏萬關朗然也
化胡經云老子體有金剛七十二相頭髮紺
青色面目紫輝金色面有五色光也
七星移度經云願我身生萬怪七十二光奇
毛異骨飛羽衣裳乘虚駕空出入帝宫衆慶
來臻萬壽無量也
又至道七十二相具足則白日昇天者故靈

寶三部八景云二十四相在上分者一者兩
目有雙光二者兩眉如初生雙月三者髮如
紺青色四者頂生雲髻如紫金印五者頭頂
四圓六者頭部上圓下方如紫金山七者天
中光起八者金華分中有七寶光九者玄丹
分中有雙天柱十者太皇分中方如玉璽十
一者明堂分中圓如車輪自然白毫十二者
洞房分中有紅暈紫絡十三者泥丸分中金
精流液混合萬端十四者兩耳如金城郭十
五者面如紅蓮圓如滿月十六者睫如雙皇

太微十七者兩目臉如雙月上弦眼瞳清徹
緩而不瞬十八者兩耳後如北斗柄十九者
鼻如金柱具三窗二十者口如丹朱咽内三
處津液流出具足無量微妙聲音二十一者
通骨軿齒二十二者舌有金流廣長覆面二
十三者頰如師子頤如印科二十四者頭如
天柱具足三要
靈寶三部八景二十四相在中分者一者心
具九孔孔有九毛二者胸前如重文貝萬輻
相輪字相分明三者正身平立兩手摩膝四

者兩腋下平滿如樞星五者身相如璇璣六
者心左如太光宫七者心右如太玄宫八者
腹垂如懸盤九者臍如靈寶珠十者臍一具
足三要十一者龍顔鳳姿十二者陰相如蓮
子十三者背平直如騰雲十四者背左如東
華闕十五者背右如西靈闕十六者坐如蹲
龍十七者倚如牽牛十八者行如鳳翔十九
者髓化成骨骨如盤龍二十者華顔玉質二
十一者金暉紫貌二十二者兩乳如𩵄魅二
十三者兩乳下如南辰二十四者通身紫色

紅暈曜日
靈寶三部八景二十四相在下分者一者兩
足平滿如雙輪闕二者兩足下具千輻輞輪
相三者兩足下策如天河四者兩足指長合
縵綱具足五者兩足下有蓮花相輪登六者
兩足跟具足滿好分明七者兩足趺高平好
與跟相稱八者兩足踝垣然九者兩脛如雙
柱十者兩膊如覆金船十一者一孔一毛首
色柔軟右旋十二者兩膝珂如魒星十三者
兩膝内如騫實十四者兩膝外如騫花十五

者膝上如玉匣十六者股如雙玉軸十七者
兩股内如玉衡十八者兩股外如金梁十九
者兩股上有玉光二十者兩股通有雙骨如
盤龍二十一者金骨玉髓内外洞見二十二
者通身廣長力如金剛二十三者色如紫金
不少不乏二十四者通身明净洞照十方多
諸智慧玄覺未然三界九道一切蒼生常願
聞見也夫大乘萬行圓滿具足七十二相斬
來人間超然白日昇天成無上至道萬仙之
宗衆聖之尊故觀身智慧大戒經云晃晃金

剛軀超超太上仙故曰道中之道仙中之仙
三元經云元頂无巔元極無窮普察无量洞
明最上正眞冥寂玄通大智慧源若不具七
十二相皆悉滅度更寄人間更修功立德從
微至著然同七十二相超然白日成无上道
理無二乘故曰眞一元始大道故三元玉檢
經云身洞紫虚神映金顔七十二相朗曜太
空也
法輪經云身得金剛七十二相項負圓明洞
映大空位登高仙又云三十二相好皆從身

中明項負七寶光照曜諸天形
老子七十二相八十一好者老子有九變老
第一變身長六尺六寸冠魚鵲冠八縁鳳衣
第二變身長七尺七寸重疊冠白衣赤領赤
袖第三變身長八尺八寸通天冠服五綵之
衣第四變身長九尺九寸辟邪冠服羅袿衣
第五變身長一丈三寸龍蛇冠著朱光之衣
第六變身一丈七寸虚無冠著黑毛羽衣第
七變身長一丈一尺元氣冠著龍蛇衣第八
變身長一丈一尺五寸百變冠服自然衣其

老子第九變之時身有七十二相應七十二
氣八十一品也七十二相者頭圓法天頂象
崑崙伏晨盤鬱玉枕徐起皓髮如鶴長餘七
尺虎髭龍髯素潔如絲眉如北斗色如翠緑
中有紫毛長餘五寸耳無輪廓中有三門高
平於頂厚而且堅兩目鏡徹日精紫光方童
秀朗規中緑筋鼻有雙柱形如截筒口方如
海脣如赤丹氣有紫色其香若蘭齒如含貝
其堅若銀數有六八上下均平舌長且廣形
如錦文玉泉充溢其味甘香其聲如金其音

如玉頰似横隴頤若阿丘籠籠日角隱隱月
懸犀文直理龍顔神變金容黄色玉姿潤顔
額有三理參午上達天庭平填兌面壽徵腹
有白痣頤有玉丸項有三約鶴素昂昂垂手
過膝手把十文指有玉甲身有緑毛背有河
魁胸有偃骨心有九孔外有錦文臍深一寸
腹軟如綿脚方如矩雙躡法輪足蹈二五指
有乾坤内滋白血外示老容身長丈二遍體
鮮香行如虎步動若龍趍此是七十二相也
左扶青龍右扶自虎頭生朱雀足履玄武身

若金剛貌若瑠璃圓光五明頭上紫氣胸前
眞字此九好兼前七十二相合成八十一好
也
金書仙誌眞記及後聖九玄道君列紀並云
青童君曰夫有骨籙則好仙好仙之人皆有
其仙誌仙誌之人或疲或篤也疲則先世善
功不足也篤則玄籙宿命將定也大都天籙
顯於玄宫則氣候𧦽於軀形籙字彰於太極
則心神正於丹房
若生有金闕玉名者則其人眼有日光青齒

白血其爲人也則仁慈而樂仙明穎而秀挺
若上清有金書玉籙者則其人背誌如河魁
胸前有偃骨其爲人也恭和而下人德及昆
蟲
若太極有丹間青文者則其人手理有累人
倒大之字其爲人也密慎而好眞清虚而容
非
若方諸有玄素紫名者則其人眼四規中有
紫光照鑒其軀此爲人也修業淵妙清淨避
穢

若雲房有玉緯内書者則其人圓眼方觀龍
口細舌其爲人也豁心體眞監分明决
若朱宫有丹字紫名者則其人鸞行鳳躍臍
宫光澤其爲人也竦於間生開心盪濯
若太清有玉籍編名者則其人聲有玉音金
響口方目圓其爲人也弘施博愛親人如母
若太素有瓊簡金名者則其人必白誌見於
腹口中有紫氣其爲人也慈德而通神潜仁
而下衆
若南極有丹文紫籙者則其人頭生五氣上

接重樓之雲其爲人也和仁而愛窮賑厄而
濟難
若斗中有玄玉籙籍者則其人心中有九孔
肺外有錦文頤下有玉丸目中有緑筋眉角
當上有干雙理順文城郭秃鬢露顙明堂平
白干理爲通眞之津廣顙爲受靈之宅其爲
人也慈愛窮賤仁及鳥獸
若玄宫上元有青金赤書者則其人丹心紫
孔黄華繞骨口中氣香齒多玉液其爲人也
少好視日月之流霞樂星辰之光景質清骨

堅精誠深密
若玄都丹臺有白玉金字者則其人青肝紫
絡蒼腎綾文玄膺精溢形净神潔身體香軟
血清氣澤其爲人也躭存玄遠味景靈質好
惠下已救施厄苦
若三元宫有琳札青書者則其人紫腦錦舌
玄誌鬢際緑腸朱髓方足圓額陰有仗骨軟
髮紫澤孔門三闕起居似澁眼有流光青精
凝液掌文四菌齒牙三齶其爲人也靈心仁
愛慈感發神好微敬信樂林與春愛水清流

懷感山川願投名阿保魄養魂志凌清泰遠
慕天仙
諸有如此上十三形悉皆上相必得上仙亦
可學而得亦可不學而獲
其次鼻上有玄山玄山者鼻上有黑誌是也
又當使腹上有玄丘對玄山也玄丘者亦黑
誌也若闕其一皆不合仙相若口臭而性耐
穢者都壞玄山玄丘之相矣其次青骨青骨
者其爲人也皆樂聞五香之氣好學神靈之
事其次鶴行龍趍項生玉枕耳後伏晨脅下

有青誌體生絡文及心眞膽靜耳堅氣寬此
皆次仙之相也
高上虚皇君道經第一云羽衣命仙骨有玉
映血成瓊泉生樂天地日月同年
内音玉字下云玉眸者流火之膏也既受赤
明和陽天中流火而鍊體生玉光絳府充盈
萬神並歸
紫度炎光經云太上大道君遊宴之圓光上
激九天之威下滅六天之兇玄光虚映道君
之頂流照八極四十萬里也

龍飛尺素隱訣云身生寶曜項負圓光
大洞雌一篇目云金姿曜於東華玉形蛻於
帝門神映五老騰躍三元靈羽披空氣浩慶
雲又能身生水火放光萬仞項負寶曜浮遊
九晨分形散景位爲上眞又云玉童玉女面
上皆有玉華金晨之光映曜一形
四極明科云項生圓明映照十天也又云得
此上清隱書目有迴精面生紫容又云歸童
日暉虚生之章目有迴精流光之瞳
上清變化七十四方經云南極長生之君王

易度面發日精目生電光也又云三天玉童
項有圓光體生玉精手把景雲足踐七元又
云骨化結玉仙容華盈
神州七轉七變經云紫晨君面發金容體映
玉光五色紫章七十二變精耀玉顔也又云
能行神州七轉舞天之道則體發金光面映
金容七星絡軀乘雲昇晨
金璫上經云目明徹視洞睹幽窮面有金容
體生玉津又云面有玉澤體生奇光内外洞
朗也

外國放品經云青童君頂生寶光映曜十天
也
裴君内傳云清靈眞人裴君字玄仁少爲人
清明顔儀整素善於言笑目中有精光垂臂
下膝聲氣高徹呼如鐘鳴也又云目中有珠
子正似北斗魒星自已下象如河魁此神仙
之誌也
本行經云阿丘曾衆好備發三十二相洞映
女形也
内音玉字上云凡修飛仙之道體生玉光也

五符云皇人身長九尺玄毛被體皆長尺餘
髮纔長數寸居在峨眉北絶巖之下
大洞玉經三十九章注云上皇眞人頂負寶
曜體映圓光氣合三素靈洞五藏也
洞房内經序注云仙十相者第一生有金格
玉名第二大玄宫有素籙第三左手有大字
第四背有青誌象如河魁第五身有七星誌
第六頂中有紫光自照見其體第七鶴行龍
趍身體絡文第八心中九孔肺下青穴第九
頭生五氣上接重雲第十玉聲金響口生紫

氣若生有此者不須學道期必仙也
奔日月二景隱文云高皇玉帝承玉虚皇流
之胃瓊骨金髓鳳腦龍胎也
上清眞文玉經朝文云眼有玄光口有玉漿
鼻有玉火耳有鎮神心有九孔上道九天足
有八史上造天門坐起眠息玉童執言北斗
七星常在胸前也
道學傳第四云范材者白晢而美髮秀眉明
目也
三皇醮儀云令臣等得仙身生紫絡羽文也

道學傳第七云陸修靜字元德吴興東遷人
也及生之日蹠(音/隻)有重輪足有雙踝掌有大
字身有斗文也
第八卷云陶弘景字通明魏郡平陽人也神
儀端潔形長七尺二寸頭聳耳高兩耳各有
十餘長毛右股内有數十黑子多作七星文
眼中見有奇異光象也
第九卷云薛彪之晋陵人也服御衆蘂年高
色少鬚髮緇潤也
列仙傳云偓佺者槐山採藥人也好食松實

形體生毛長數寸而目更方能飛行逮走馬
也又云陽都女者都市上沽酒家女也生而
眉連耳細而長衆以爲異皆言此天人也以
妻鄴人犢子犢子與之俱去入山焉
列仙傳下云甯先生毛身廣耳被髮也
老子道德經云頭髮茂盛得道之根手足汗
津精氣充盈晝夜不卧日月合光不饑不渴
龜龍胎息也
本際經第四云太上道君以他心智及宿命
通無礙道眼遥觀宿因淺劣所悟未眞也

四極明科云若有玄名帝圖紫簡録字玉藏
金骨之人千年之内得三傳大洞眞經也又
云九眞中經祕於太上六合宫中若有青書
東華玉字上清藏生紫絡之人七百年内聽
得三傳也又云太丹隱書藏於太上六合紫
房之内若有金名帝圖緑字紫骨合眞之人
七百年内聽得三傳也又云青要紫書若有
金髓玉骨名書帝籙七百年内聽得三傳也
太玄都右宫女青四極明科文云上清寶藏
玉骨之人得傳四極明科也

清虚眞人王君内傳云王君諱褒字子登服
龍明珠絳和雲芝草即身有金映項生圓光
七曜散華流暉焕形也
南嶽夫人内傳云夫人之質霄景高焕圓精
重照鳳體龍骨腦色寶曜五藏紫絡心有羽
文也
太上八景經云服四蘂紫漿五珠絳生神丹
者即頭生九晨之光面有玉華飛映寶曜洞
觀天下騰空上造紫虚出入玉清寢宴晨房
也又云飛步天綱祕於玉虚紫房之内若有

金名帝籙玉札上清骨相合眞之人七百年
内聽得三傳又云三天正法祕於九天之上
玉清金房紫户之内若有金名玉字紫藏玉
髓之人七百年内聽得三傳
金籙簡文經云閉眼存見體作金色項有圓
光光如日象照明十方身中了然盡見内外
也
消魔眞符經云有金髓玉骨五藏生華體發
奇光名參青箱得見洞經
紫虚元君内傳云景林眞人語華存曰今視

子之質霄景高焕圓精重照鳳體龍骨腦色
寶曜五藏紫絡心有羽文是以形棲晨霞神
交靈津也方協德太平理仙佐治挺應稱用
才亦偉鑠夫人之任諒不虚矣
太極隱祕寶訣經云太極眞人曰夫人有仙
眞相好者其要在慈心觸物以輔相好然後
得仙矣不能忍性容非仙相敗矣
无上眞人内傳云尹喜眼有日精姿形長雅
垂臂過膝項負圓耀五藏有文面有七星上
象天文下順地理莫不備足故寄惠鍊質逝

生末劫當爲貴眞之長也
　　　諸天年號日月品
三九素語玉精眞訣云九天丈人三天玉童
以上始元年天甲吉辰時加北維移度停軒
三元齊景九帝迴眞登高上玉館紫虚之天
三九素語披解靈關玉精眞訣總御萬仙也
三元玉檢三元布經云清虚元年元始天王
於明霞之館太霄雲房下教三天玉童三元
玉檢之經也又云清虚元年歲在庚寅九月
九日上甲值辰元始天王飛齋上清宫告盟

无上无巔无色无影无形无名无祖无宗无
極无窮洞清九玄自然无數劫道授三元玉
檢三天玉童使付後學有玄名應爲上清眞
人者
大洞經下云青龍元年太歲在辛亥九月一
日夜受此大洞經三十九章於紫微王夫人
也
玉帝七聖玄紀迴天九霄經曰中皇元年九
月七日七聖齊靈奉迴天九霄白簡青籙之
經解其曲理也

上清八景飛度經云九天丈人以建始元年
歲在東維天甲吉辰清齋太空七寶瓊臺以
金青盟天請受靈篇招靈攝魔豁落七元玄
章也
登眞隱訣云混皇三年太虚上霄飛晨中黄
老道君年七歲知長生之要
上清九眞中經内訣云中央黄老以清靈上
皇六年生也
七星移度經云帝君五願求仙上法者帝君
常以九月九日十月五日三月三日四月八

日七月七日此五願十會之時也上登太極
瓊宫高上玉殿金室之内存五願於閑宫希
玄眞以自降虚无啓以玉章金音暢於太空
召五帝以衛靈度萬會於丹房故有感而致
眞眞感發而降焉是其日當沐浴清齋入室
燒香心拜四方正東向平坐東向者是當陽
始暉之方也叩齒三十六通以念願云
第一上願我生自然之氣氣中結成我身與
三光齊倫長享无極之根
二願我身常處太空之上瓊宫玉房之裏朝

與玉帝同宴夕與玄母同几渴翕浪井洪泉
玉芝饑納龍胎瓊腴絳樹赤子
三願我身生萬瑞七十二光奇毛異骨飛羽
衣裳乘虚駕空出入帝宫衆慶來臻萬壽无
量
四願與无俱生與无俱死死而又生生爲帝
王封掌十天總領群仙
五願一切衆生已生未生同保日月三光有
道之人七玄之祖上昇南宫天下之福靡有
不當四方五願並會玉堂

次上願九玄扶養我身魂魄眞神恒居我宫
上通天仙下逮洞淵願天願地願風願雲願
神五願一合定籍長生天降紫煙地衛五靈
乘雲駕虚飛輦緑軿上造金闕進登玉清慶
及七祖更受胎生上願五合長享利貞
中願亦五願得道本根願陰陽願太空願太
无願太玄上宴玉房與帝因縁遊眄生門披
浪九天元父定籍玄母記年桃康結精保固
丹田身騰金闕名書玉篇七祖解脫福慶來
臻

下願亦五願太虚願太有願太上願太眞願
神仙運身於五嶽之嶺飄飄九霄之際出入
開關之裏移脫死户之外願天地爲我父母
三光衛我萬神守九源之孔靈降自然之氣
八方五願舉響而會
龍飛尺素隱訣云上京元年三月三日元始
啓旦太眞丈人忽感飛行羽經焕赫玉虚之
庭亦出白羽黑翮之經
上清變化七十四方經云上清總眞玄籙南
極長生司命君姓王諱改生字易度乃以太

虚元年歲洛西番孟商啓運朱明謝遷誕于
東林廣昌之域長樂之鄉也
神州七轉七變經云元景元年撰上清寶經
一通以封西域山中也
玉珮金璫上經云上虚元年正月一日天元
合慶甲子值辰元始天王與太帝君感得青
鳥來翔口銜紫書以授此二君也至中皇元
年三月一日庚寅天德值合之時元始於寒
靈丹殿瓊臺黄房之内命五仙都披霜羅雲
錦之藴鬱森之笈出玉珮金璫太霄隱書以

傳高上玉晨太上大道君也又云昔上開元
年九月一日有青鳥銜九天金書祕字以付
西王母也
隱元内文云中皇元年三月一日甲子天德
值合之時上相青童君清齋空山也
本行經云洪那臺以朱靈元年歲在丙午誕
於丹童龍羅衛天洞明玉國朱霍之阿也
金房度命上經云南極總司定録上眞禁君
以始皇元年歲在壬午七月七日中時於上
禪无量壽天王國七寶洞虚鳳京紫臺瓊林

之下請問天尊度命迴年之訣至中皇元年
以傳南極上元君萬始先生金闕帝君也
老子節解序云老子以无極靈道元年七月
甲子授關令尹喜五千文節解圖受以長生
也
文始内傳云老子以上皇元年歲在丁卯正
月十二日丙午下爲周師又云老子以无極
元年歲在癸丑十二月二十八日日中授道
德經上下二篇也又云以周无極元年歲在
癸丑冬十二月二十五日老子之度關也

今按二教要録云上皇元年乃是人皇君之
年號也在周前一十七君年代極懸也或可
周家象此以稱或可象天上年號也會似地
皇君稱赤烏元年吴孫權亦稱赤烏元年也
似元皇君號開皇元年隨家亦象號開皇元
年是也靈書經云至上皇元年諸天男女形
故純樸心漸殆壞恐至凋零正教不全是故
我身國國之造成就諸心也據此即是諸天
年號又非人皇君之年號看似人皇君象此
以立年號也按九天生神經上皇乃是劫名

在開皇劫前赤明劫後也
上清變化七十四方經云南極長生君生于
東林廣昌之域長樂之鄉也又云固神宫於
幽府定保籙於元圖陽離北朔之鄉陰會金
雲之州交二氣以變鍊合陰陽以相扶則元
始勒命於南極三眞書簡於東華宛轉反香
之煙遊觀紫霄之崖滅死結於元胞補上眞
於幽都也又云上元眞高上玉虚之氣結玉
清金相宫瓊天府八明鄉定眞里號爲元始
皇上丈八也又云上元上眞高清元太虚之

氣結玉清金簡宫太清府開明鄉通眞里號
曰高靈九天王也又云上元上眞高玄元紫
虚之氣結玉清丹靈宫開清府三合鄉元明
里號曰玉眞九天丈人又云上元上眞高虚
元洞虚之氣結玉清玉演宫金融府上開鄉
正元里號曰皇老三天丈人又云上登上元
眞高眀元虚之氣結玉清瓊上宫丹明府三
素鄉元正里號上三天玉童也上元上眞高
皇元六虚之氣結玉清啓金宫重賓府上合
鄉六會里號曰玉寶九霄丈人又云上元上

眞玄上元玉皇之氣結玉清七映宫鳳生府
上虚鄉化仙里號曰紫映九霄眞王又云上
元上眞玄虚元上皇之氣結玉清元寶宫金
上府離合鄉明光里號曰高上虚皇君
　右此上清變化七十四方經鄉里之名大
　有文多此不具録
神州七轉七變經云紫晨南造朱陵太丹極
炎流火之鄉南極上元君請太丹之瓊章又
云北造羽陰九玄寒鄉太陰玉晨九元眞妃
來受流精飛景寶章

龜山元籙下云北玄高上空皇君在玉清紫
瑶宫丹瓊府金相鄉三皇里中迴眞下映入
兆兩腎玉户之口又云西華空皇君在玉清
音元宫八坦府四明鄉極微里中迴眞下映
入兆肺之後門又云東明虚皇君在玉清紫
微宫朱雀府南陽鄉洞生里中迴眞下映入
兆肝内九重之户又云中舍空皇君在玉清
金靈宫鳳嘯府幽神鄉合清里中迴眞下映
入兆脾府也
　右此元籙下經大有諸鄉名此不具寫也

衆眞戒第三云湯谷有建木鄉去會稽東方
諸山六萬里也
八威召龍經云上造玉京基下至淵洞鄉
大洞玉經三十九章注曰東華者仙眞之州
也在始暉之間高晨玉保之所治也始暉者
日出之鄉也又云玄洲有弱水之津非仙人
而莫越焉
道學傳第二十云張元妃字净明寓居曲阿
蔡坡村年十一便能長齋也
三天正法經有上皇先生也今看似老子以

上皇元年下爲周師者定是天上後之上皇
也會似通門論上卷說云有前三元中三元
後三元以相爲例是也似玄門論第七引洞
神經第六云有前三皇君有次三皇君有後
三皇君之相似也似梁朝象道家太清境亦
稱太清元年也
　　　分化國土品(第一卷應道降生/品亦有分化語)
洞神經第八云耶泥天下廣長八十一萬里
地形如却月
内音玉字經下云天尊與五老上帝十方大

聖同於赤明世界栢陵舍中說大梵隱語無
量洞章天書八會之字天尊有命諸天敬從
於是四衆同起作禮天尊舉手指上俛手指
下无上无下无極无窮无深无遠无幽无隱
无大无小无數无終一切普度同更光明彈
指告衆一切咸聞是時四衆同時抗手仰天
彈指三十二天日月星宿一時俱明地下九
幽无極之底光影洞徹无復闇冥幽隱普見
地藏露形山川溪澗一等緬平冬華結實枯
樹發榮慶加一切功戴衆生魚龍踊躍鳥獸

欣鳴靈歌交會路无悲聲天靜地默三官潜
寧簡對休息五道不生人神歡泰聖道太平
五千文十緯經第五云多羅眞人化行中國
震旦之地震旦之地名曰閻浮閻浮人惡愚
頑衆生多不信眞經又分形化乎三十六國
又化奈全國王國王留之委任國政國王一
一從五千文三洞之法也
昇玄經第八云吾以五氣周流八極或號太
上或號老君或爲玄宗或爲世師
昇玄經第三云中有見形爲國師者中有見

形作儒林之宗者中有見形執禮律者一日
之中周遍十方不可以凡愚形質限量聖人
也
紫青金根經云青要帝君降生姓堯字伯淵
棲心明霞之境放浪玉國之墟執持元皇之
策落景九域之丘又云元皇玉帝登九老仙
都之京九曲之房遊覽无涯宴樂九天又云
九成公者九天丈人乘飛鳳玄龍遊於白水
沙洲空山之上
金根經云玄丘玉國无涯之天溟濛九城之

濱青要帝君所誕生處也


三洞珠囊卷之八

















