










三洞珠囊卷之一懷一
大唐陸海羽客王懸河修
救導品
道學傳第四云任敦字尚能博昌人永嘉中
投雲陽山雲陽山者即茅山也服赤石脂時
復出入人間皆手執經科教示愚民於是遠
近穆然從化敦竊歎曰衆人雖云慕善皆外
好耳未見眞心可與斷金者又云杜炅字子
恭及壯識信精勤宗事正一少參天師治籙
以之化導接濟周普行已精潔虚心拯物不

求信施遂立治靜廣宣救護莫不立驗也又
云陸納爲尚書令時年四十患瘡告炅云弈
世短壽臨終皆患此瘡炅爲奏章又與靈飛
散謂曰君戹命已過可至七十果如其言也
第五卷云嚴君平者名遵蜀都人也修道自
保與人子言依於孝與人臣言依於忠與人
弟言依於順各因其發導之以善蜀中化之
從其言者過半也又云劉凝之字志安小名
長年南郡枝江人也居衡山之陽採藥服食
受天師化民之道夫妻並共佩帶救物灾危

亟有神驗也
第六卷云諸慧開字智遠吴興烏程人也每
以戒行自修拯濟爲務齊大明八年天下饑
饉慧開薄有穀實乃悉分卹窮匱鄉邑賴之
有三人積饑食飽而致死其家訴縣稱慧開
飼殺饑人苦相誣謗縣令笑曰乞食飽死反
怨主人法无此科而遣不問也
第七卷云陸先生宋文帝召之於内講理說
法不捨晨夜孜孜誘勸无倦於時也
第八卷云陶弘景字通明魏郡平陽人也自

號華陽隱居好行陰德拯濟困窮恒合諸驗
藥給施疾者遠近賴之也
第九卷云潘洪字文盛會稽山陰人也爲性
好賑施一冬數過作寒服爲施貧乏隨捨更
營也
第十卷云東鄉宗超字逸倫高密黔陬人也
亟經凶年常大施食遠近投集日中甚衆每
至冬天輒多作襦襖隨縁寄人使爲布施也
又云嚴寄之字靜處丹陽句容人也輕財好
施拯濟困窮知識道義有縣官疾惱輒潜爲

禮𧵥事效私辦酬賽至時也又云方謙之字
道沖冀州趙郡柏縣人也入於潜天目山化
被鄉村改惡行善請業依仁迴向大法又云
掩骼(音格)埋枯周窮濟急也邵陵王屢遣延請
謙之不與相見行人至館嘗或相值而厚加
賂遺也又云張玄徹字文舉司州義陽郡人
也梁末大亂相隨入東縁糊口略存性命而
恒與諸饑人共器煮食徹性仁讓不處他先
常推鐺火使人前用雖有升合熟食每居後
日日如此轉就困弊因之羸痿一旦而終由

其後已先物故遂再其生也又云褚雅字玄
通吴郡錢塘人也梁末時隱句曲山重施輕
財拯物無厭營田若熟以乞貧者與人共居
常早起灑掃取水遍以周給覓樵薪乞人或
夏月種瓜恣人來取也又云章旻字高明宣
城人也手植松檟他有遺助一無所留特好
賑施不畜財産法赴所收隨得隨散每出險
難之所或他有禁物或同行有礙公私事縁
不能自扶者旻輒方便負荷必使過度也又
昇壇之夜祁寒酷烈旻露左手執燭至曉不

懈每赴人法事躬親下役掃除穢濁盡其力
用暑必讓帷帳寒則推衣被也
第十三卷云孟道養字孝元外名援平昌人
也立性慈仁全以賑施爲務饑年多餓死常
作食餉之每恨貧乏施與不得稱心也
第十四卷云孫遊嶽字玄達東陽永康人也
殷勤誘接服膺受業者常數百人也又云雙
子辯者梁時人也斷榖休粮長齋苦行出廣
州布化南海稱爲主人也又云許明業扶風
赤岡人梁太清時人少年出家長齋蔬食周

行山水拯濟爲務是時饑荒人民困乏明業
恒行賑救來者必給飲食身率門人作田播
種稻粟微熟自往遠近要呼貧者任力收穫
行見寒凍即解衣以施隆冬之月自服單布
每進城中功德所獲□物即於主人處散未
曾將出城門若有病者諸營功德方便不赴
命必不全若至人家忽匆匆去此處必有殃
禍也
第十五卷云陸逸沖字敬遊海鹽陽瀆人也
少篤道法接物則貴賤均意善於撫衆爲遠

近所依也又云鄒榮字文繪臨海章安人也
少而出家爲人幹事接物不偏也
第十六卷云殷仲堪者陳郡人也爲太子中
庶子少奉天師道受治及正一精心事法不
吝財賄家有疾病躬爲章符往往有應鄉人
及左右或請爲之時行周救弘益不少也
第十八卷云鄧郁之字玄達南陽新野人也
嘗夢一鳥吐印以與之自是民間有疾輒以
印治救不爲章符病者自愈也又云諸葛綝
字茂倫瑯瑘人也奉道清潔每絶穀救他人

疾及與自治皆不服藥餌唯飲勑水莫不蒙
差太元中綝眼臉上忽生瘤贅便就道門請
水澡濯少日稍差也又云濮陽不知何許人
也事道專心祈請即驗鄭鮷(音啼)女脚患跛躄
就陽請水濯足餘以灌庭中枯棗樹棗樹即
生脚亦隨差晋簡文既廢世子而後無息陽
時在第密爲祈請三更中有黄氣起自西南
逕墮室爾夜李太后即懷孝武冥道之力
第二十卷云暨慧琰吴興餘杭人也幼出家
爲比丘尼後捨尼爲女道士遂入居天目山

斷穀服食人有疾急施一符莫不立愈也列
仙傳上云太山下石父賣藥都市父自言三
百歲後有疫氣民死者萬計長史至父所請
救擁朱旛繫黄散以行民間飲散者即愈所
活亦萬計也
列仙傳下云昌容者常山上道士也自稱殷
王女食蓬蔂根往往人見之者二百餘年而
顔色如年二十人能致紫草賣與染家得錢
以遺孤寡歷世而然奉祠者萬家云云
神仙傳第三云沈羲者吴郡人也學道於蜀

中但能消灾治病救濟百姓也
第四云黄廬子者姓葛名越其治病千里寄
名與之皆愈不必見病人身也
第五卷云沈建者丹陽人也善能治病病無
輕重見建者皆愈也
第八云王遥字伯遼鄱陽人也頗行治病病
無不愈亦不祭祀不用符水鍼藥其行治病
但以一八尺布帕敷地坐不飲不食須臾病
愈便去其有邪魅作禍者遥但書地作獄囚
口召呼之皆見其形在獄中或狐貍鼉蛇乃

斬而焚燒之病者尋愈也
第九云李常在者蜀郡人也護病困者三日
愈微者一日愈其不可愈者則不往護之又
云干君者北海人也病癩數十年百藥不能
愈見市中一賣藥公姓帛名和往問之公言
卿病可護卿審欲得愈者明日鷄鳴時來會
大橋北木蘭樹下當教卿明日鷄鳴干君往
到期處而帛公已先在焉怒曰不欲愈病耶
而後至何也更期明日夜半時於是干君日
入時便到期處須臾公來干君曰不當如此

耶乃以素書二卷授干君誡之曰卿得此書
不但愈病而已當得長生干君再拜受書公
又曰卿歸更寫此書使成百五十卷干君思
得其意内以治身養性外以消灾救病無不
差愈在民間三百餘年道成仙去也
登眞隱訣云南極南嶽眞人左仙公太虚上
眞君姓赤諱中英初學道在金華山忽得疾
病困篤經一十六年青童授智慧消魔經扶
疾諷誦三千遍都愈也
道學傳第七云陸修靜字元德吴興東遷人

也宋大始七年四月明帝不豫先生率衆建
三元露齋爲國祈請至二十日雲陰風急輕
雨灑塵二更再唱堂前忽有黄氣狀如寶蓋
從下而昇高十丈許彌覆階墀數刻之頃備
成五色映曖檐榥徘徊良久忽復迴轉至經
臺上散漫乃歇預觀齋者百有餘人莫不皆
見事奏天子疾瘳以爲嘉祥又云孟景翼字
輔明平昌安丘人也梁竟陵王遇靈寶經一
部看便以擲地少日便手發疽瘡痛楚特甚
遂遣馮先生首謝先生爲作悔辭備加慊疑

雖蒙少差終爲此疾而亡也
第十八卷云婁安樂譙國人也妻傅氏患風
瘡十餘年治之百方不差唯專道門願得濟
免宋元嘉七年六月天暴風雨安樂兄屋崩
倒傅懼己室方壞將致頽壓忽走出中庭忘
己脚疾於是復常由其信法故也豈醫藥之
足賴哉
玄母八門經云仙人趙成子服五石石發死
幽州上谷玄之山六年間忽有一人山行見
此死屍腹爛石出採而吞之别去四五年此

石飛出還入前日死屍之口屍起成人面生
玉光此盜石人被五老仙公切齒訶之此盜
五藏寶石之人也此癩面人也即面上生癩
比至一門大小遭癩俱死滅族之也
神祝經第一云青氣者卒死赤氣者腫病黄
氣者下痢白氣者霍亂黑氣者官事赤頭鬼
持此氣布行天下殺其惡人也
登眞隱訣云崔文字列仙傳云太山人在太
山下以藥救病人者赤君在金華山病十六
年後風消得道也

眞誥第五云風消得道
眞誥第五云風病之所生生於丘墳陰濕三
泉壅滯是故地官以水氣相激多作風痺風
痺之重者舉體不授輕者半身或失手足也
若常夢在東北及西北經接故居或見靈牀
處所者正欲與塚氣相接也墓之東北微絶
命西北爲九危此皆塚訟之凶地若見亡者
於其間蓋其驗也若每遇此夢者卧覺當正
向上三啄齒而祝之曰
太元上玄九都紫天理魂護命高素眞人我

受上法受教泰玄長生久視身飛體仙塚墓
永安鬼訟塞姦魂魄和悅惡氣不煙遊魅罔
象敢干我神北帝打制收氣入淵得録上皇
謹奏玉晨如此者再祝祝又三叩齒則不復
夢塚墓及家死鬼若經常得惡夢不祥者皆
可按此法於是鬼氣滅也邪魅散形也又云
手臂不授者沈風毒氣在脉中結附痺骨使
人然也宜鍼灸鍼灸則愈又宜接北帝曲折
之祝若行之百過疾亦消除也先以一手徐
徐按摩疾臂良久畢乃臨目内視嚥唾三過

叩齒三通正心微祝曰
太上四玄五華六庭三魂七魄天關地精神
府營衛天胎上明四肢百神九節萬靈受籙
玉晨刊書玉城玉女侍身玉童護命永齊二
景飛仙上清長與日月年俱後傾超騰昇仙
得整太平流風結痾注鬼五飛魍魎塚氣陰
氣相徊凌我四肢干我盛衰太上天丁龍虎
曜威斬鬼不祥風邪即摧考注匿訟百毒隱
非使我復常日月同暉考注見犯北辰收摧
如有于試干明上威

昔唐覽者居林慮山中爲鬼所擊舉身不授
似如緜囊有道人教按此法皆即除也此北
帝曲折之法諸疾有曲折者用此法皆佳不
但風痺不授而已也唐覽今在華山得虹丹
法合服得不死
鄭子眞則康成之孫也今在陽翟山昔初學
時正患兩脚不授積年其晚用鍼灸兼行曲
折祝法百日都除夫風考之行也皆因衰氣
之間隙也體有虧縮故病來侵之也若今差
愈誠能省周旋之役者必風痾除也今當爲

攝制塚注之氣亦可上塚訟章我當爲關奏
之也於是注氣絶矣
昔鄧雲山停當得道頓兩手不授吾使人語
之令灸風徊曲津兩處也六七日間便得作
五禽按摩也若鍼力訖當語所灸處又心存
行道亦與身行之無異也
昔趙公成兩脚曳不能起旦夕常心存拜太
上如此三十年太上眞人賜公成流明檀桓
散一劑即能起行後遂得道今在鶴鳴山下
又云夜卧覺存日象在疾手中握之使日光

赤芒從臂中逆至肘腋間良久日芒忽變成
火以燒臂使内外通帀洞徹良久畢乃陰祝
曰
四明上元日月氣分流光焕曜灌液凝魂神
火散景盪穢鍊煙洞徹風氣百邪燒燔使得
長生四肢完全注害考鬼收付北辰夫學生
之道當先治病不使體有虚邪及血少腦減
津液穢滯也不先治病雖服食行氣無益於
身
昔有道士王仲南者少乃有意好事神仙恒

吸引二景餐霞法四十餘年都不覺益其子
亦服之足一十八年白日昇天後南嶽眞人
忽降仲甫而教之云子所以不得昇度者以
子身有大病腦宫虧減筋液不注靈津未溢
雖復接眞景以餐霞故未爲身益仲甫遂因
藥治病兼修其事又一十八年亦白日昇天
今在玄洲受書爲中嶽眞人領九玄之司于
今在也
鳳綱口訣云道士有疾閉目内視心使生火
以燒身身盡存之使精如髣髴疾病即愈是

痛存其火也甚祕驗矣
眞誥第七云李整昔未入山時亦得風痺病
久久乃愈也又云范伯慈者桂陽人也家本
事俗而忽得狂邪勞病卧牀席經年迎師解
事費用家資漸盡病故不愈聞大道清約無
所用於是意變聞沈敬作道士精進治病多
驗乃棄家俗事之得五十日病都愈後入天
目山服食胡麻得爲玄一眞人也
眞誥第八云昔鮑助者濟北人也忽得迴風
口目不正風氣入口而兩齒上下恒相切拍

甚有聲響如此晝夜不止得壽百二十七歲
眞誥第九云楊羲第三女昨來委瘵近來小
可猶未出外也又云許玉斧言楊舍人弟病
委頓也
眞誥第十云許確字羲玄爲晋都鄉侯後患
風不能言隆安二年亡年七十
道學傳第四云屬大疫癘競造吴猛乞水猛
患其煩乃纂江水方百步隨意取之病者得
水皆愈也又云道士舒道雲病瘧三年治不
差吴猛授以三皇詩使諷之上口所疾頓愈

也
第三云戴甘露有惡疾流諸海裔云名正見
曰可治也爲治數日便愈又云治中抗侯大
富女病經年千醫百道靡不畢祈增而不損
云名正詣門云能使女差抗侯傲然未之接
也凡諸言術而不驗者既多又見正之弊衣
徒跣意以爲狂而弗信正狀謂能治固疾請
女出侯大怒且女病積久無能出理女忽問
家人誰欲見我便著衣履整飾而出侯大驚
正曰女郎已差便可還内於是舉家始服其

神驗也
第四卷云任敦字尚能治病人有極惡之病
人理所棄者得敦救治莫不蒙濟如此有數
少語言或時說將來吉凶咸如所言人有病
問之者答云無所苦必不危亡默而不言則
皆不救又云杜炅字子恭爲人善治病人間
善惡皆能預睹上虞龍稚錢唐斯神並爲巫
覡嫉炅道玉常相誘毁人以告炅炅曰非毁
正法尋招冥考俄而稚妻暴卒神抱隱疾並
思過歸誠炅爲解謝應時皆愈神晚更病炅

語曰汝藏鬼物故氣祟耳神即首謝曰實藏
好衣一箱登取於治燒之豁然都差又云王
羲之有疾請杜炅炅謂弟子曰王右軍病不
差何用吾爲十餘日而卒又云陸納爲尚書
令時年四十患瘡告炅云奕世短壽臨終皆
患此瘡炅爲奏章又與靈飛散謂曰君戹命
已過可至七十果如其言也
第五卷云安丘望之字仲都成帝時京兆長
陵人也病篤弟子云沙都輿安丘於庭樹下
安丘曉然有痊時冬月鼻聞李香開目則見

雙赤李著枯枝都仰手承李李自墮掌中安
丘食李所苦盡除身輕目明遂隨都去莫知
何在也又云郭文字文舉河内人也得疫病
戹困不服藥云命不在於藥也不食二十餘
日亦不消瘦後卒殯于餘杭臨安縣又云劉
凝之字志安小名長年南郡枝江人也少抱
尪病風眩迷謬累載彌增也
第七卷云陸修靜字元德宋時吴興東遷人
也隱雲夢山修道暫下尋藥進過故鄉停家
數日女忽暴病命在晷刻家人固請救治先

生歎曰我本委絶妻子託身玄極今之過家
事同逆旅豈復有愛著之心於是拂衣而出
直逝不顧去後一日女病即愈也又云修靜
素有氣疾齎藥入山别處一室俄而爲火所
燔弟子欲撲滅之先生曰不須救此是冥道
不許吾持藥耳吾病行當自差少日而瘳也
第八卷云顧歡字玄平一字景怡吴郡吴人
也白山村多邪病村人告訴求哀歡往村中
爲講老子纂地獄有頃見狐貍黿鼉自入獄
中者甚衆疾者皆愈也

第十卷云方謙之字道沖冀州趙郡栢縣人
也弱齡斷酒終老手不執杯雖有疾病不服
湯藥未嘗鍼灸任命安危外身濟物也又云
張玄徹字文舉義陽郡人也與鄉人張貴孫
講說貴孫忽感風病不能起居屏棄學事躬
自料理出入穢器瞻視飲食涉於三年不以
爲累時人服其義烈也
第十二卷云賈稜字玄邈蜀郡成都人也少
爲沙門值寇還俗晩來服道與諸道士丞相
是非暮年抱疾脣齒不斂言語謇妨於妙門

法座歎曰我今此病必由觸道所招所撰諸
義多有遺亡也
第十五卷云桓闓字彦舒東海丹徒人也梁
初崑崙山渚平沙中有三古漆笥内有黄素
寫干君所出太平經三部村人驚異廣於經
所起靜供養闓因就村人求分一部還都供
養先呈陶君陶君云此眞干君古本闓將經
至都便苦勞瘧諸治不愈陶貞白聞云此病
非餘恐取經爲咎何不送經還本處即依旨
送病乃得差耳

第十六卷云孔靈産字靈産會稽山陰人也
遭母憂居喪以孝聞讌酌珍羞自此而絶饘
蔬布素志畢終身父在京師未之知也後出
都定省見有毁瘠父惻然命厨精饌賜與同
味即奉慈訓勉彊進口而嚥遂以成疾父以
仁也天性不可移不復逼也
第十九卷云齊明帝有疾每引法衆於内殿
行道聞晋陵道士嚴智明字慧識在衆中詠
經甚懷賞悅云疾爲之愈及法席既解智明
還外帝夜中每處不得安寢勑呼智明對御

轉誦即覺歡怡降長勑給傳詔車牛出則施
道俗榮之也
第二十卷云梁元帝世子方等疾篤徐妃攝
心潔己遣人到女官李令稱華林館作功德
妃夜夢見二青衣童子容服異凡稱華林侍
童被使相告疾者爲取觀壇石宜送乃痊覺
即問世子世子云近造山池取用遣送還并
遣侍讀王孝祀入山更建齋懺謝世子即愈
之也
神仙傳第四云人有疾病者就河東人孫博

自治博亦無所云爲直指之言愈即愈也
第七云董奉字君異候官人也吴先主時還
豫章廬山下居有一人少便病癩垂死自載
詣奉叩頭求乞哀憐奉使此人坐一户中以
五重布幕病者目使莫動乃勑家人莫近之
病人自說聞有一物往舐之痛不可堪無處
不帀度此物舌當大一尺許其氣息當大如
牛許竟不知是何等物良久物去奉乃往解
病人巾以水與浴之遣去告曰如是愈矣且
勿當風十數日間也病者身體通赤無復皮

甚痛得水浴即不復痛二十日皮生瘡盡愈
膚如凝脂也又云奉居山間了不佃作爲人
治病亦不取錢物使人重病愈者爲我栽杏
五株輕病愈者爲我栽一株如此數年之中
杏有十數萬株鬱然成林云云
第九云桂君者徐州刺史也病癩十年醫所
不能治聞干君有道乃往見之道從數百人
威儀赫奕至門干君不迎入室干君不起桂
君拜而自陳干君問子來何爲桂君曰無狀
抱此篤疾從神人乞愈耳干君曰子侍從乃

衆吾謂子欲求劫道子若信治病者皆遣侍
從身留養馬可得愈也桂君即去從官方留
養馬三年亦不見治病不知病愈也又云茅
君學道於齊後成道治於茅山人有疾病往
請願當煮鷄子十枚内帳中須臾茅君一一
擲子還之歸破之皆無中黄者病人當愈若
中有土者病即不愈以爲常候鷄子如故無
開處也
第十云封君達者隴西人也聞有疾病待死
者識與不識便遇之以藥治之應手皆愈也

又云趙瞿字子榮上黨人也得癩病瘡垂死
人或告其家云當及生棄之若使死於家則
世世子孫當以此病相注於是家人爲作一
年粮送著深山石室中又恐虎狼食之從外
以木柴柴之瞿悲傷自怨晝夜涕泣如此百
餘日夜忽見石室前有三人問瞿何人瞿應
曰是窮人也瞿知深山窮林之中非人所行
必是神靈乃自陳說叩頭求哀神人入行諸
木柴中有如雲氣了不罣礙問瞿必欲愈病
者當服藥能不瞿曰無狀多惡瞿此惡疾已

見疏棄死在旦夕若刖足割鼻而可得活者
猶所甘心况於服藥豈有不能也惟乞神人
丐其生活神人乃以松子松脂各五斗賜之
語曰服此不但愈病而已當得度世汝服此
盡此病當得愈愈而廢之瞿服之未盡癩病
了愈身體彊健乃歸家家人謂之鬼具說之
家乃喜遂服之二年顔色轉少肌膚光澤走
及飛鳥也又云陳長者在紵藇上已六百歲
紵藇上人爲架屋每四時享祭之長亦不飲
食無所修爲諸事奉者疾病則已以器從長

乞祭水服之皆愈其命當死者長則不與水
也(藇音歟)
太平經第三十三云眞人問曰凡人何故數
有病乎神人答曰故肝神去出遊不時還目
無明也心神去不在其脣青白也肺神去不
在其鼻不通也腎神去不在其耳聾也脾神
去不在令人口不知甘也頭神去不在令人
眴冥也腹神去不在令人腹中央甚不調無
所能化也四肢神去令人不能自移也夫神
精其性常居空閑之處不居污濁之處也欲

思還神皆當齋戒懸象香室中百病消亡不
齋不戒精神不肯還反人也皆上天共訴人
也所以人病積多死者不絶
太平經第四十五卷又云今天不惡人有廬
室也乃惡人穿鑿地太深皆爲創傷或得地
骨或得地血者泉是地之血也石爲地之骨
也地是人之母妄鑿其母母既病愁苦所以
人固多病不壽也凡鑿地動土入地不過三
尺爲法一尺者陽所照氣屬天也二尺者物
所生氣屬中和也三尺者及地身氣屬陰過

此而下者傷地形皆爲凶也古者依山谷巖
穴不興梁柱所以其人少病也後世賊土過
多故多病也又云有問者曰今時有近流水
而居不鑿井何故多病不壽何也答曰如此
者是明天地既怒及其北伍更相承負比如
一家有過及其兄弟也是知穿地皆下得水
水乃地之血脉寧不病乎又云有問者曰今
人或有不動土有所立便旦時有就故舍自
若有凶何也答曰如是者行動不利犯神凶
也問曰犯何神也答曰神者非一不可務名

也又云有問者曰今有起土反吉無病害者
何也答曰皆有害但得良善地者不即病害
人也久久會且害人也若得惡地即病害人
也故大起土有大凶惡小起土有小凶惡是
即地忿使神靈以此之灾多病人也又云有
問者曰今河海下田作室廬或無柱梁入地
未三尺輒得水復當云何也答曰此同爲害
也宜復淺之者地之薄皮也近地經脉也若
人有厚皮難得血血出亦爲傷也薄皮者易
得血血出亦爲傷也夫傷人者不復道其皮

厚與薄也見血爲罪也人不欲見傷傷之則
怒地何獨欲樂見傷之哉夫天地乃人之眞
本陰陽之父母也而子何從當得傷其父母
乎又云有問者曰今子當得飲食於母故人
穿井而飲之有何過乎答曰不爾今人飲其
母乃就其出泉之處也故人乳者人之泉也
若地有水泉也可飲人也今豈可無故穿鑿
母皮膚而飲其血汁耶
太眞科上云篤病救命名爲義齋三日夜高
德一人爲齋主五人爲從官精誠好樂籙生

亦可從齋非好樂進德不得從齋也又云救
解父母師君同道大灾病戹齋官露壇大謝
闌格散髮泥額禮三十二天齋中奏子午章
苦到必感(依旨教塗炭齋法也)齋悉門中然七燈祖延
光明又五燈井竈門閣各一致聰明福也又
云法師宣法衆官精苦行禮得節儀序不虧
病人受恩漸蒙差愈三日齋心尅有效者賜
師筭三十從官小筭二十齋日計倍爲率也

三洞珠囊卷之一
