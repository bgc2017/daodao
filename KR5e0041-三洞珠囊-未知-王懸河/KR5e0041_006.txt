










三洞珠囊卷之六懷六
大唐陸海羽客王懸河修
齋會品
太玄經第八老子傳授經戒注訣云夫欲傳
授道德而對齋者法限三十八人少不可减
六人六人爲通齋官備足一人爲師五人爲
保保者寶也荷也明也證也度也成也相重
如寶任荷可教明其丹誠證其業善度其試
難成其至眞齋法九日七日五日三日勿减
一日若减一日者此是會而非齋散財飯賢

謂之爲會文書啓告請監會宫也故玄都三
會律云四月八日會天徒皆設謪食也注云
出天徒皆風毁小贖徒人之罪也
前三十八人者一曰三師(其一人爲正師二人爲護師)即
法師是也二曰五保五人即都講是也三曰
六明六人即監齋是也四曰七證七人即侍
經是也五曰八度八人即侍香是也六曰九
成九人即侍燈是也
右六品三十八人不能備者多少隨縁皆
爲神足弟子㑺彦英才之人作五保七證

之師同爲署受法之辭以修齋然後授其
戒録也三元經中卷云正月十五日天官
七月十五日地官十月十五日水官此三
官上會玉京山校定生死罪福簿録也此
日皆須齋會也
捨失戒品
太眞科下云凡受道經科律戒籙因縁應捨
許得捨之不可委叛叛不告而去後難以還
捨而去後後必易歸歸乎至道无復去今應
去者輸誠告師師設譬諫爲立方宜方宜不

立諫必不從爲之燒香啓告三寶教之三禮
心口發言經戒科律與某身俱空三界六趣
與大道俱空諸法空一切空三言之訖三禮
而去後適意隨願而行猶不得誹謗正法弊
露祕言犯之長墮地獄无復入善之期嚴加
宣明去後反悔重求受科先立功德效力輸
財然後依法受之如初也
太眞科下卷云凡是受戒籙忽然失去失去
輸一半不須重受之也
正一法文下卷云失籙者更令罰薪五束朱

三兩飯賢三人失一將軍罰薪半束朱四兩
飯賢五人失十將軍罰薪一束朱五兩飯賢
十人失七十五將軍罰薪十束朱七兩飯賢
五十人失百五十將軍罰薪三十束朱九兩
飯賢百人凡輸罰畢得重受也又云非意失
去某年月日時於家或在某處遭公私逼迫
水火盜賊依實言之不知所佩之籙何在尋
檢不得依自謫輸薪厨以贖罪更令得受不
勝元元也
清戒品

太玄部卷第八老子傳授經戒儀注訣云凡
受戒及經畢後月晦月半不可不齋齋則清
戒温戒竟夜誦之百遍千遍限外无數永堪
如此者不可减九遍他日齋靜行來出入得
誦便誦不必齋時諮師訪友思而行之不須
高聲心口相知在人衆中勿發於口審能在
心然感通上聖也
正一法文下卷云凡爲道民便受護身符及
三戒進受五戒八戒然後受籙受籙之前未
受戒者受籙之後依次受之誦習通利恒存

思行諳憶不謬忘則犯科未受籙時无所呼
召受籙之後動靜呼神不行戒者呼之不至
破戒之人吏兵遠身還上天曹考官便逮致
諸戹疾公私灾横轗軻衰否所作不成成功
立德捨闇入明施善禳惡以吉除凶要在行
戒神即祐之戒有别文精詳修習或有不解
或有遺亡或有謬誤或冒禁故或尊上逼迫
或畏死犯之皆是愆招悉名破戒即應懺悔
首謝自新也
凡違戒者背負鞫言協道信邪雜事佛俗此

爲不專中心懷二愚迷猶豫或障纏深師三
誨之必能改革守一不迴召神有效三誨不
悛是爲叛道乖逆師尊法應奪録入佛奉俗
及无所事師慈改之不追咎責怨懟事他棄
本逐末雖名奉道實犯正科諸官不得容受
積久知悔更立功乞還聽許依德昇遷矣亦
别有清戒籙醮儀一卷以行世用之
立功禁忌品
太玄都中宫女青律云凡修上清之法不得
北向及本命之上二處便迴觸忤玉晨穢慢

本眞五犯不得入仙也十犯被考左官死入
地獄三塗之中萬劫還生不人之道也又云
凡上學之士受三天正法四明之科佩帶眞
文出入三光及冥卧息不得露頭不著巾帽
及脫衣露形毁慢身神恥辱眞文令眞靈遠
逝空尸獨在三犯不得入仙也五犯死入地
獄萬劫還生不人之道也又云凡上學之士
受三天正法四極明科不得妄入淹穢哭泣
悲淚吊問死喪五犯伐功斷事不得入仙也
十犯死入地獄萬劫還生不人之道也

太上黄素四十四方經云凡道士存思上法
及修學太一事皆禁見死尸血穢之物當以
眞朱一銖散内水中因以洗目漱口并洗手
足微祝曰
三光上道太一護形司命公子五神黄寧血
尸散滅凶穢沈零七液纏注五藏華生令我
仙度長享利貞
凡道士受學生法不得稱死稱死事者則生
氣變動不居常宅故死氣運入魂神離棄是
以惡氣遊尸陳其間孔矣將病將死之漸也

眞一條檢經云夫立功德者不得觸禁犯忌
當與身神相和不可更相尅賊更相尅賊生
灾起禍也夫消灾散禍不得用本命行年本
命行年賊害汝身
本命日可行周天大度鍊氣生身不可妄失
行年日可行生布氣養神育精不可妄失絶
命日不可用用之致灾絶滅歲星日不可用
用之致縣官刑獄六害日不可用用之致疾
病衰戹月晦日不可用用之致灾身枯氣喪
歲破日不可用用之致灾家門凶禍

戊辰戊戌日不可用戌爲天門辰爲地户戌
將是狗辰將是龍戌是中王神也其日太上
丈人詣太上老君對校天下男女應生者注
玉曆九老丈人詣九老君對校天下男女應
死者注死籍道德丈人詣道德君對校天下
男女爲功德者記名左契天帝丈人詣天帝
君對校天下男女爲罪過者著名右契仙都
丈人詣仙都君對校天下男女應得仙者上
名仙籙
天師還天曹校梀(初角反)簿録分别善惡此日

閉天門塞地户龍遊五嶽狗行河梁中黄犬
神備守天門中黄丈人備守地户外事一斷
其日不得燒香行道關啓章奏汝曹妄有觸
耗此日者中黄大神收攝汝曹魂魄付候獄
栲掠六十日關啓章奏不得通聞六十日考
竟遣魂魄還汝曹身中令汝曹轗軻衰耗亡
失疾病口舌皆由於此若戊戌日卒有疾病
縣官者當正心端坐思過悔請吾自懸知汝
心自爲汝曹寬停考罰明日汝曹有文書陳
乞即下赦恕之書汝曹也又云受太一法在

身者遭父母喪經三月日期喪滿月大功喪
經月可得奉行道法章書啓乞也
受天眞三一眞一赤界法在身者遭父母喪
經百日也期喪三十日大功喪經月月限未
滿不得奉行道法章書啓乞也
受黄書契令在身者遭父母喪一年也期喪
百日大功喪四十日小功喪滿月緦麻經月
月限未滿不得奉行道法章書啓告也若違
犯落平陰獄獄中恒有泥塗滑不可走被考
使走行塗中不得一步便自倒地如此三百

年考竟更生爲人短悴衆人所輕也
眞誥第九云正月庚申二月辛酉三月庚戌
四月癸亥五月壬子六月癸丑七月甲寅八
月乙卯九月甲辰十月丁巳十一月丙午十
二月丁未
右上帝殺日不可請乞百事無宜
金書仙誌云夫學仙之人勿北向便迴仰視
三光勿北向理髮解脫衣裳勿北向唾駡犯
破毁王破謂歲下辰也王謂王氣之所在也
勿怒日月星辰勿以八節日行威刑勿以月

朔日怒恚勿以三月三日食百草心勿以四
月八日殺草伐樹勿以五月五日見血勿以
六月六日起土勿以七月七日思存惡事勿
以八月四日市履屐附足之物勿以九月九
日起牀席勿以十月五日罰責人也勿以十
一月十一日不沐浴勿以十二月三日不齋
燒香念仙也諸如此忌天人大禁三官告察
以是爲重罪矣或令人三魂七魄流競或胎
神所憎三官受惡之時也是以惡夢交於丹
心妖魅乘其朱闕精夜觸犯神眞煩惱流變

多禁莫識奇術子能奉修則爲仙才不奉天
禁則爲傷敗
黄順請問上經云受老子經不奉混俗祠祀
又云受法之身常出入行來經履新生及新
死之家及行逢死尸與棺木者還所住處香
湯沐浴方得燒香也又云受法之身不入産
婦之户及不得見尸者謂異處斷隔於來往
則乃朝禮无廢不拘日數之限若家无隔異
者四十五日方得朝禮也
正一法文下卷云協道信邪此爲不專中心

懷二愚迷猶豫是爲叛道乖逆師尊法應奪
筭
太上黄素四十四方經云凡修太一之事及
行上法存神之道慎不可見尸及血穢之物
見一死尸則一年不得行事又却傾一年之
功然此帝一之科常却罰於既往又進塞於
將來若一年三見尸者則罰功斷事各三年
也若過見二十四尸者皆不得復修行太一
以求仙也又云凡脩受上法及雌一太一之
事者兆身中三魂五神之氣常薰於巾服之

中七魄九靈之精常棲於履屐之下是以道
士學生不雜席而寢故衣褐之服不借非己
之器履屐之物常惡土穢之糞亦不得使雜
人犯觸以驚三魂也又云凡存修太一之事
欲有所禮願慎不可叩頭叩頭者則傾九天
動干眞神官迴覆泥丸倒懸天帝號於土府
太一泣於中田數如此者則存念无益三眞
棄宫七神埋散玄宅納凶是爲太一五神之
至忌也故有眞之人但心存叩頭運精感而
行事不因類以祈靈也又云凡修行太一之

事眞人之道不得有所禮拜禮拜亦帝君五
神之所忌也若有所精思行禮願之時但心
拜而已不形屈也上清大洞戒九十二條科
云修雌一之法不得哀哭哀哭感則五神號
於上府太一泣於中田神喪精亡靈眞去身
空尸獨立復何仙冀哉又云不得見尸一年
不得行事却傾一年之功若一年見三尸者
則三年不得行事亦却三年之功滿見二十
四尸子失道前文太素亦與此大同小異矣
又云不得言稱死事恚怒願己之死也言滿

四十不得爲眞人以爲棄生之罪三年身亡
滅矣又云不得五色衣裳敷華好服則眞靈
去身淫邪内發馳心猖狂三尸潜逸赤子飛
飈長離玄室破形解骸身死名滅若衣勿雜
色蘭布之服可以終日詠誦洞章奚求不得
乘雲駕龍逍遥太極也
靈寶戒三十六條仙内科云玄功之人當布
衣草履不得榮華之服犯者失道也又云不
得言及俗邪穢之事三犯失道又云祖父母
己父母同法可拜不同不得拜伯叔以下同

法亦不得拜犯者身亡也又云父母吉會不
得預坐也又云父母兄弟妻子同契雖有骨
血之功皆不得同牀而坐同盤而食其法不
同皆爲尸穢犯者失道又云夫妻不得同室
而寢邪念在心長失道矣又云自非同盟不
得同室而寢自非同契不得同牀而坐同盤
而食同衣而服也
靈寶制服科云祖父母期年之喪不得臨尸
於别房制哀五日不得受弔伯叔兄弟同如
祖父母九月服又云制哀畢沐浴復巾服不

得制世服犯者失道罪劇上科若己父母聽
展哀百日後復巾褐心喪三年无復哀喪此
靈寶聞科也若隱身名山无復哀哭也一自
都斷矣
玄都立身行道律第十五云身荷仙官靈籙
不得妄拜哀不得妄哭也又云於父母國君
官長二千石刺史三公皆設敬不得即設禮
拜也又入治律第二十云臨喪不踰月不入
治哭不過三日不入治穢汙不過晦朔不入
治三年不滿百日不入治皆謂哀戚犯穢罪

不敢觸神明也
戊辰戊戌不入治禁忌之日不得入治請吏
兵丙寅丁卯丙申丁酉戊申戊戌皆不入治
行道修眞犯禁忌皆奪筭减年也
破可以消灾建可以立功刑害之日不用注
云不得用自刑殺害之日也若上章不得用
建破閉也
上章律第十三云寅刑巳戌刑未子刑卯申
刑寅卯刑子巳刑申丑刑戌未刑丑
第二十律又云不得齋持酒肉於治中飲食

濁亂太素罰素四十五注云小穢三日大穢
七日聽得解之也縁何今按三洞科起靖觀
宫堂第十一云民家曰靖師家曰治又引律
曰按靖立在天德天德甲乙丙丁地也長一
丈八尺廣一丈六尺凡佩仙符籙皆須安靖
治也
第二十律又云不得犯三師諱三師四世諱
違律罰筭七入治時亦不得犯注云天師係
師也户籍所屬師曾祖祖父師身四世名諱
也

受持八戒齋品
具銜臣陸脩靖上啓
元始天尊无極大道感應靈聖一切神明今
有善男子善女人等求欲受持八戒清齋一
日一夜用以檢御身心滅諸三業罪惱者故
洞神經第十二云夫齋以齊整爲急以齊整
身心身心齊整保无亂敗敗起多端大略有
八也
一者不殺生以自活二者不得婬慾以爲悅
三者不得盜他以自供四者不得妄語以爲

能五者不得醉酒以恣意六者不得雜卧高
廣大牀七者不得競習香油以華飾八者不
得躭著歌舞以作倡
今日善男子善女人等若能不犯此之八事
則八敗無從以起則八戒自然而立立久不
失則延年保命神通洞達是故齋者受持八
戒思眞行道通而无窮顯驗必速皆如所期
也今請受既畢再拜再起奉戒而退也

三洞珠囊卷之六











