










三洞珠囊卷之九懷九
　　　　大唐陸海羽客王懸河修
　　　劫數品
上清三天正法經云天圓十二綱地方十二
紀天綱運關三百六十輪爲一周地紀椎機
三百三十輪爲一度天運三千六百周爲陽
勃地轉三千三百度爲陰蝕天氣極於太陰
地氣窮於太陽故陽激則勃陰否則蝕陰陽
勃蝕天地氣反天地氣反乃謂之小劫小劫
交則萬帝易位九氣改度日月縮運陸地涌

於九泉水母决於五河大鳥屯於龍門五帝
受會於玄都當此之時凶穢滅種善民存焉
天運九千九百周爲陽蝕地轉九千三百度
爲陰勃陽蝕則氣窮於太陰地勃則氣謀於
太陽故陽否則蝕陰激則勃陽陰蝕勃則天
地改易天地改易謂之大劫大劫交則天翻
地覆海涌河决人淪山没金玉化消六合冥
一白尸飄於無涯孤爽悲於洪波大鳥掃穢
於靈嶽水母受事於九河五龍吐氣於北元
天馬匡轡以徒魔赤鎖伏精於辰門歲星滅

王於金羅日月昏翳於三豪之館五氣停暈
於九嶺之上龍王鼓華於東井之上河侯受
對於九海之下聖君顯駕於明霞五帝科簡
於善惡當此之時萬惡絶種鬼魔滅迹八荒
四極萬不遺一至於天地之會自非高上三
天所不能禳自无青籙白簡所不能脫也又
云天關在天西北之角與斗星相御北斗九
星則天關之綱柄王晨之華蓋梵行九天十
二辰之氣斗綱運關則九天並轉天有四候
之門九天合三十六候一晝一夜則斗綱運

關經一候之門晝夜三十六日則經三十六
候都竟三十六候竟則是九天一輪三百六
十輪爲九天一周九天一周則六天之氣皆
還上上三天天改運促會以催其度三千六
百周則爲小劫小劫交則九氣改正萬帝易
位民亡鬼滅善好清治六合寧一九千九百
周爲大劫終大劫終則九天數盡六天運窮
六天運窮則氣激於三五群祅凶横因時而
行放毒滅民此皆運窮數極乘機而鼓以至
於此也地機在東南之分九泉之下則九河

之口吐翕之靈機上通天源之陶注傍吞九
洞之淵澳十二時紀推四會之水東迴一書
一夜則氣盈並凑九河之機晝夜三十三日
機轉西北迴東北張西南翕張則溢翕則虧
周於四會天源下流涌波是爲一轉三百三
十轉爲一度一度則水母促會於龍王河侯
受對於三天三千三百度謂之陰否陰否則
蝕陰蝕水涌水涌河决山淪地没九千三百
度爲大劫之終陰運之極當此之時九泉涌
於洪波水母鼓於龍門山海冥一六合坦然

此陰運之克地氣之激也又云赤精開皇元
年七月七日丙午中時登琳琅之都月之上
館受符於元始天王開金陽玉匱玄和玉女
口命出皇民録譜自開皇以前三象明曜以
來至于開皇經累億之劫天地成敗非可稱
載九天丈人於開皇筭定天元校推劫運白
簡青籙得道人名記皇民譜録數極唐堯是
爲小劫一交其中損益有二十四萬人應爲
得者自承唐之後數四十六丁亥前後中間
甲申之年乃小劫之會人名應定在此之際

陽九百六二氣離合吉凶交會得過者將爲
免哉然甲申之後甲申之前其中壬辰之初
數有九周至庚子之年吉凶候見其道審明
當有赤星見於東方白彗干於月門妖子續
黨於蟲口亂群填尸於越川人啖其種萬里
絶煙强臣稱霸弱主蒙塵其後當有五靈昺
瑞義合本根龍精之後續族之君平滅四虜
應符者隆龍虎之世三六乃請民無横命祚
無危患自唐之後四十六丁亥是三劫之周
又從數五十五丁亥至壬辰癸巳是也則是

大劫之周大劫之周天翻地覆金玉化消人
淪山没六合冥一天地之改運眞非所如何
惟高上三天白簡青籙乃得宴鴻翮而騰翔
飛霄而盻目耳此玄和玉女口命金陽玉匱
論天地之成敗吉凶之是非也
上清八景飛經云大劫之周三道虧盈二氣
合離理物有期承唐之世陽九放灾前除兇
勃搜採上眞也
老君戒文云西向流沙中无量國有巨石高
三百丈周旋一千五百里巨石北則有芥子

城壁方四十里四面石壇高二十丈飛仙一
歲送一芥子著此城中以衣拂巨石令消者
與平地无别芥子城令滿中芥子則時運周
劫世轉一階也
靈寶齋戒威儀經訣下云石如崑山芥子四
十里中天人羅衣百年一度拂盡此石取此
芥子一枚譬如一劫之終若是之久誰當悟
斯者也
靈寶天地運度經云靈寶自然運度有大陽
九大伯六也小陽九小伯六也三千三伯年

爲小陽九小伯六也九千九百年爲大陽九
大伯六也夫天戹謂之陽九也地虧謂之百
六也至金氏之後甲申之歲是其天地運度
否泰所終陽九會至時道德方明兇醜頓肆
聖君受任於壬辰之年也又云至于水龍時
仙君乃方起弓口十八子彼經中有十條此
不具録也
　　　老子爲帝師品
太平部卷第八老子傳授經戒儀注訣云老
子者得道之大聖幽顯所共師者也應感則

變化隨方功成則隱淪常住住无所住常无
不在不在之在在乎无極无極之極極乎太
玄太玄者太宗極主之所都也老子都此化
應十方敷有无之妙應接无窮不可稱述近
出世化生乎周初降迹和光誕於庶類示明
胎育可以學眞雖居下賤无累得道周流六
虚教化三界出世間法在世間法有爲无爲
莫不畢究文王之時仕爲守藏史或云處世
二百餘載至平王四十三年太歲癸丑十二
月二十八日爲關令尹喜說五千文也

化胡經云老子伏羲後生爲帝之師號曰究
爽子復稱田野子作元陽經
神農時出爲帝師號曰大成子復名郭成子
作太一元精經
祝融時出爲帝師號曰傳豫子復名廣壽子
作按摩通精經三家共修无爲各治萬八千
歲致太平人民純朴无有餘治唯元氣自然
爲法不役伐道氣歸之无不服也此謂三皇
之君矣
黄帝時出爲帝師號曰廣成子作道成經

帝嚳時出爲帝師號曰緑圖子作道理黄庭
經
帝堯時出爲帝師稱務成子作正事經
帝舜時出爲帝師稱尹壽子作道德經
黄帝至聖遂使帝業相承壽命有長短象之
五行更相尅伐强弱相凌此謂五帝
夏王時出爲帝師號曰李子胥作元陽經復
作德戒經
湯王時出爲帝師號曰錫則子作道元經
文王時出爲帝師號曰燮邑子復稱赤精子

亦爲守藏史
武王時出爲帝師號曰郭叔子復稱續成子
爲柱下史
幽王時出爲帝師號曰天老復稱老子爲柱
下史作長生經復與尹喜作五千文上下二
經復與尹喜至西國作佛化胡經六十四萬
言與胡王後還中國作太平經後世當在人
間欲令世人修善行義尊奉德化以佐道法
助國扶命憂勞百姓度脫凶年令遇太清之
中也已上數懸河今謂道德序訣云老子代

代爲國師即此是也
孟智周法師老子經通題目云千二百老子
此即其數千二百老子自别有經也又云後
學所成伯陽是也故知伯陽尊號始乎隆周
也此號隱顯難可詳究矣
玉帝七聖玄紀云亹亹神匠靈德虚鮮曜龍
文於滄淵焕采雲於九天濯高貌於蘭玉發
金精於瓊泉列七紀於上録明刻書於隱篇
括致沉豪運轉滯輪採結五象携集上眞寔
高上之垂化以敷教于群方也

　　　老子化西胡品
太平經云老子往西越八十餘年生殷周之
際也
鬼谷先生撰文始先生无上眞人關令内傳
云周无極元年歲在癸丑冬十有二月二十
五日老子之度關也關令尹喜勑門吏曰若
有老公從東來乘青牛薄板車者勿聽過關
在後果見老公如是求度關關吏不許以關
吏之言白之老公曰吾家在關東而田在關
西欲往採樵幸聽度之關吏再不許入白關

令令即出迎設弟子之禮老公故辭欲去關
令殷勤北面事之老子許之住也老子時有
賃客姓徐名甲日雇錢一百老子先與約語
當頓還卿直然須吾行達西海大秦安息國
歸以黄金頓備錢限甲既見老子方欲遠遊
疑遂不還其直爾時有美色女人聞甲應得
多錢蜜語甲曰何不急訟求其直吾當爲子
妻甲惡意因成即舉詞詣關令訴老子求錢
關令以甲詞呈老子老子曰吾禄貧薄无僕
役前借此人先語至西海大秦安息國歸頓

還黄金備直限其何負約見訟耶甲隨老子
二百餘歲應還七百萬老子謂甲曰吾昔語
汝至西海大秦安息國歸頓以黄金相還云
何不能忍辱今便興詞訟我汝隨我已二百
餘歲汝命早應死賴我太玄長生符在爾身
耳言畢見太玄長生符飛從甲口出還在老
子前文字新明甲已成一聚白骨喜既見甲
違心便死意復欲觀老子起死人因曰喜當
代還此直即具錢來伏願赦甲往罪賜其更
生老子愍之曰善此本非吾瞋甲甲負先心

道自去之老子復以向符投其枯骨甲即還
生如故喜具爲說之甲方叩頭謝罪老子令
還汝直謝遣之也老子以上皇元年歲在丁
卯正月十二日丙午下爲周師也周道將衰
王不修德弗能以道德治民此淫亂之俗不
可復師故微服而行吾將遠遊矣喜復作禮
曰願大人爲我著書說大道之意喜得奉而
修焉老子以无極元年歲在癸丑十二月二
十八日日中作道德經上下二篇以授喜老
子辭别欲行喜曰願從大人遠遊觀化天地

間可乎老子曰我行无常處或上天或入地
或登山或入海或在戎狄蠻貊非人之鄉鬼
神之邦嶮難之中觀化十方出入無間坐在
立亡子以始受道諸穢未盡焉得隨吾遠行
耶子且止誦此二卷經萬遍道成乃可從吾
遠遊子道欲成時自當相迎今未得去也老
子臨去則告曰子千日以後於成都市門青
羊之肆尋吾乃可得矣喜奉教誦經萬遍千
日之後身乃飛行入水蹈火並不熱溺今道
已成乃往成都市門青羊之肆尋老子經日

不見盡夜感念到九日見一人來買青羊由
是乃悟問使人曰子何故日日買此青羊耶
使人答曰吾家有貴客好畜青羊故使我買
之也喜曰吾昔與彼客有舊因期於此子能
爲我達之不因以珍寶獻之使人曰諾君但
隨我去當爲具白此意喜曰若然白客言關
令尹喜在外使人如其言白之老子曰令前
拂衣而起登自然蓮華之座問喜曰别後三
年之中子讀經何得何失喜拜而自陳曰奉
教誦經令喜得常存不死也老子曰子昔願

從吾遠遊道已成可以遊觀大地八紘之外
也喜曰弟子宿願始申矣無復所恨老子於
是命駕遠遊天地之間變化諸國也後入罽
賓國闍崛之山精舍中行道罽賓王出遊問
曰此何等人侍者曰道士耳王曰道士乃幽
隱在此乎後日復遊見之王曰何修也可以
致福老子曰齋戒中食讀經行道上可得至
眞不死不生教化出入在意也下可安國隆
家亦可從轉身得道度世入无爲王曰善哉
後日出遊復見之王曰道士道法最何爲貴

耶道士曰吾道貴自然清靜无爲及齋戒行
中食燒香可從生天可從生王侯家得可從
道度世以此爲上王曰善寡人欲請道士中
食行道可乎道士曰爲欲請幾人耶王曰悉
請也道士曰徒衆多難可悉供也王笑曰寡
人大國何求不得而云不能供耶道士曰吾
道士固曰貧道依附國王致有珍寶盡是王
物今先欲請王國人中食以爲百姓祈福可
乎王曰善但恐道士无以供之道士曰足有
供之願王枉駕王曰刻日當到道士遂先請

及群臣國人也皆使仙童玉女及四方飛天
人請男女一十四日都畢王歎曰貧道士尚
能作大福如此我大國王何所乏无而言不
能供之耶刻日請道士徒衆大會道士到皆
引諸天聖衆九品仙人四十餘日人來不盡
後方日日異類或胡或傖或吴或楚或長或
短王倉庫已半人猶未止王曰如道士言此
人衆何其多吾誠恥中殆令无供具忽生惡
念曰吾恐此老公是鬼魅非賢人道士可速
收縛積薪市中燒殺之以示百姓於是遂縛

老子徒衆等老子爾時任其所作聚薪都市
老子語喜及諸從眞人卿但隨我上此薪上
傾國人悉來視之終不能害我等也如是國
人視之其善心者皆難吒我王何故强請道
士而中道燒之可憐可念火起衝天國人因
見老子亦放身光滿天下老子與喜及諸眞
人在炭煙之中坐蓮華之上執道德經詠之
及火勢盛猶在炭上坐不去王問老公已死
耶使者曰老公故在炭上誦經王又令沉老
公深淵後隨王入淵入淵不溺國人見老子

放光神龍負之龍光亦照淵方誦經並不能
爲害王問道士等已死乎使者曰投之深淵
龍王出負之老公放光照滿國内復不死不
溺當如之何王曰燒之不死沉之不溺吾末
如之何王顧謂群臣曰恐彼老子將天師聖
人乎今欲事之何如群臣曰善恐老公徒嗔
將亡國也願王卑詞謝之王曰正爾自詣却
說前事謝罪云云老公曰前我語王恐王不
能供之云云而反燒我師徒何逆天无道耶
上天不許王之横殺无辜此乃天見我无罪

故得度險難也天將滅王國不久當至也王
大謝罪願舉國事師不敢中怠老子曰王前
有惡心今雖叩頭千下猶未可保信恐後有
悔當何以爲誓耶王曰今以舉國男女一世
不娶妻髠鬄鬚髮以爲盟誓約不中悔中悔
當死爲證何如老子曰善爾時推尹喜爲師
令王及國人事之王當以國事付太子伊梨
我當修道捨家國求道度世老子曰善既欲
棄國學道吾留王之師號爲佛佛事无上正
眞之道道有大法若王居國學道但奉五戒

十善自足致福去却不祥常生人道尊榮富
貴亦可因此得道度世何必捨家也王及群
臣一時稽首師前男女同日奉道焉爲作三
法衣守攝其心錫杖以驚蛇蟲乞中食爲節
老子復爲造九萬品經戒今日就誦之老子
曰授子道既備吾欲速遊八方遂還東遊幽
演大道自然之氣爲三法第一曰太上无極
大道第二曰无上正眞之道第三曰太平清
約之道也
老子化胡經云吾以幽王時出爲師教化道

法觀其虚實爲柱下史姓李名耳字伯陽知
幽王不可復師欲去之此衰亂之俗不可久
周幽王將亡其國乃假服乘青牛薄板車去
之於是幽王果爲大戎所殺遂西詣罽賓王
至函谷關關令尹喜好道術内學仰知天文
下知地理預知道當西行夙夜觀象是時太
歲在癸丑十二月二十五日臘除道過來西
度關關令尹喜先勑門吏今日當有老公乘
青牛薄板車來度關告之勿令去如其言老
子乘青牛薄板車度關關吏留之不聽度老

子云貧賤老公居在關東田在關西明日當
臘欲去取薪草幸聽度吏下而跪啓曰明府
有教若有老公乘青牛薄板車留之勿令去
願少留神吏便入白關令關令帶印綬執板
而迎爲設禮老子曰吾是貧賤老公居在關
東田在關西明日當臘欲往迎薪草耳令留
如何尹喜執板跪而言曰喜是蜀郡成都人
姓尹名喜自生以來至今以歷三千甲子也
求先生當周旋勞苦暴露天幸今日相遇願
少留神老子入舍共語三日三夜爲作五千

文主人上饌甚厚老子念无以報之爲作五
千文上下二經與之報其厚意辭别欲去尹
喜曰願聞先生姓字老子張口吐舌示之曰
口中齒皆落盡唯有舌在耳喜曰老聃齒在
口中三十六枚儼然如霜齒今落盡唯有舌
獨在故知柔者能制剛弱者能勝强欲令尹
喜行柔弱之志竟不語姓字而去喜曰思道
德之美願從西行老子曰吾遊越天地之表
散氣於八嵎或至小國或上昇天下入淵隨
世教化无所不至子安能隨我去不尹喜跪

而言曰入水入淵入地上天投身没命願從
先生老子曰子勤讀五千文上下二經却後
三年會成都市青羊肆索我則可得也子今
不得隨吾去矣於是太歲癸丑辭别而去尹
喜遂修經夙夜不懈元氣歸其身日日加增
得道之意知其眞焉喜後以太歲丁巳詣成
都市青羊肆索老子累日積月不見夙夜歎
息後乃見一人數數來買青羊於是心開意
悟乃問之曰何以日日來買此青羊耶使人
答曰我家有貴客好畜青羊故使我買之喜

曰吾昔與彼客有舊因期於此子能爲我達
之不以珍寶獻之使人曰諾君但隨我當爲
具白喜曰若然白客言尹喜在外使人如其
言白之老子曰令前拂衣而起登自然蓮華
之座手捉九節之杖見尹喜言何以晩耶吾
待子久矣喜再拜曰求先生累日積月不知
先生所向何許道不奪願今得拜見恩覆之
廣深也遠矣於是乃共說三年之中何有可
忘尹喜稽首言曰與先生别後所得經者晨
夜讀之无有畏忘精邪鬼賊見喜皆自然化

服萬神爲之走知元氣之廣矣老子曰在此
待子甚久知子不移之志當將子遠遊觀天
地間元氣保子身形豈不善哉爾時太歲丁
巳乃與喜至西國我欲教諸國人莫知之者
至罽賓國乃入山中巖居穴處共修道法三
年太歲庚申胡王出獵數數見之問左右曰
此何等人也左右无能知者老子答曰我是
老人積在山中王怪之謂是魍魅不知是聖
人固欲賊害老子老子行柔弱之志以下其
意乃設自然无極天厨欲請王國中人王聞

之掉手大笑曰此老公依附吾國得自生活
當何得請吾國中人耶老公曰依附王國以
得生活致有今日今欲還東國欲報王恩刻
日當會王遣使者視老公請客之具老公設
五行雲氣之帳縵西谷中白縵北谷中黑縵
東谷中青縵南谷中赤縵中央黄縵延請國
王上及王身下及國人胡王即召三十六國
數千萬人往會老子五色雲縵之中飲食七
日七夜厨饌儼然不爲勞倦胡王歸國復欲
請老公老公答王曰言不可請王曰吾大國

之中何所无有何以不能請老公耶刻日當
會到其日老子與諸道士共行就請有四輩
弟子四天王百萬衆今日一種人明日復異
種人日日人各不同如此四十餘日人來不
絶王厨已盡王乃大驚語左右曰此爲妖𦍙
必非常人奈何殺之左右曰可積薪都市中
燒之若不死者取大石擊頭著海水中當不
死之耶胡王勑國中户各取薪一束積與市
上燒之老子與尹喜爲胡王所繫薪上胡子
於下放火燒之四十餘日薪盡火滅老子與

尹喜在炭中讀經如故王復沉老子尹喜以
大石繫頭著深淵之中又復不没胡王大驚
今當奈何舉國惶怖欲來侍老子以爲師也
老子語王曰我非師也前與我共上薪被燒
者是爲師師今到諸天中索兵馬當來以伐
王國以王前燒殺之故也須臾間諸天鬼神
兵馬來下皆長一丈四尺數百萬衆手持鐵
杖滿王國中日日來之不絶唯欲以殺胡子
并及王身故胡王大驚三十六國各各失魂
王頭面指地不敢視老子老子即變作金剛

五色大人身長一丈六尺七十二相面目紫
輝見於虚空左入右出乍下乍上是謂十方
空虚身也胡王驚怖語左右置向老公侍此
大人耶老子知其欲化也此不爲大人也此
名太上正眞之人耳此正眞之人好生惡殺
來至王國過不犯王王有何意積薪以燒之
耶而今奈何復欲以侍之乃欲免耶胡王曰
賜我生命濟活我國生死一心奉屬大人從
今以誓不犯之也老子曰王當以何作信王
曰我國中大小男女終身不娶妻當侍師至

死求免我罪於是召三十六國胡子向老子
前皆當髠頭剃鬚自毁形容横裙衣露右臂
與天爲信引地爲誓叉手合掌不敢移易老
子見胡受化乃與作六十四萬言經无上正
眞之道令王舉國事法不得探巢破卵傷害
萬物劫盜作賊侵凌孤弱詛駡妬𡜍飲酒食
肉妄言兩舌不得載車乘馬不著履屨爲作
錫杖欲令驚地生蟲不得傷害之也又恐其
變悔故爲作三衣法服左臂露右臂常結著
心前令以右手捉之不得放心也不令種作

爲刻木作拔(音/鉢)以受七升令日月當行乞食
家乞一升七家得七升得之便食之若至七
家不得食自謫七日不食飲水而已以此爲
法化胡經乃有二卷不同今會其異同録此
文出也
　　　時節品
太一帝君洞眞玄云白日登晨者日之正中
爲白日也雞之始鳴登晨也
明眞經云人之得仙白日登晨即此義矣皆
取生氣時

司命解化方云白日去謂之上尸解也夜半
去謂之下尸解也向曉向暮而去者謂之地
下主者也
昇玄第一經云朝中日没人定夜半雞鳴爲
六時禮敬十方天尊禮從東方爲始也
玉清隱書云甲子之日八節之日此皆上元
朝宴之時也
上清八景飛經云立春之日三素元君上詣
天皇太帝遊宴之時元景行道受仙之日也
春分之日太微天帝君上詣高上玉皇遊宴

之時始景行道受仙之日也立夏之日太極
上眞三元眞人上詣紫微宫遊宴之時玄景
行道受仙之日也夏至之日扶桑公太帝君
上詣太微宫遊宴之時也虚景行道受仙之
日也立秋之日太素上眞白帝君上詣玉天
玄皇高眞遊宴之時元景行道受仙之日也
秋分之日南極上眞赤帝君上詣閬風臺詣
九靈夫人遊宴之時明景行道受仙之日也
立冬之日上清眞人帝君皇祖上詣高上九
天玉帝子遊宴之時洞景行道受仙之日也

冬至之日太霄玉妃太虚上眞人上詣太皇
宫太微天帝君遊宴之時清景行道受仙之
日也先録出在道例第九卷八節齋日品中
具說之也
三洞珠囊卷之九
















