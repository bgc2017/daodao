










三洞珠囊卷之三懷三
　　　　大唐陸海羽客王懸河修
　　　服食品
列仙傳下云斷食休粮以除穀氣呼吸導引
吐故納新内音玉字上云子欲爲神仙不死
當去三蟲心下伏尸常以夜半鷄鳴祝曰
東方青牙服食青牙飲以朝華三嚥止南方
朱丹服食朱丹飲以丹池三嚥止中央之野
戊己昂昂服食精氣飲以醴泉三嚥止西方
明石服食明石飲以靈液三嚥止北方玄滋

服食玄滋飲以玉飴三嚥止如此三十日三
蟲皆死伏尸走去正神正氣自然定伏尸不
復還心中兆自仙矣此爲五方五牙之法此
即是五厨也故老子五厨經云修奉太和不
虧不盈嘗之無味嗅之無馨子得聞之命合
眞星一受不退長樂自然是也又太上黄素
四十四方經亦有此食祝之文也
天文上經云玄古之人所以壽考者造次之
間不食穀也
大有經曰五穀是刳命之鑿腐臭五藏致命

促縮此粮入口無希久壽汝欲不死腸中無
滓也
道學傳第七云陸脩靜字元德吴興東遷人
也雖外混世務内守貞樸少已習斷穀别牀
獨處也
第十六卷云陶炎字愛靜廬江潯陽人也年
十五六服食絶穀初猶食麪後唯食棗也
靈寶齋戒威儀經訣下云道士食五穀斷無
所餌則飢若服藥物正中服之過中聽飲清
水飲而絶食平旦飲粥日中菜食

大眞科下云受外内治録學仙之人皆當服
食嚥氣却惡治病未能斷穀者食宜有常旦
粥也中羹飯也乾蔬鹽豉示止饑而已不得
適口貪香美滋味慎勿殺生肥鮮狼藉至於
醬醋亦不可多多則損性又不得過飽恒令
限少一兩口乃爲佳也食已便行逍遥調適
臨食食訖悉存先聖洪恩垂逮銜荷無窮普
念一切咸同飽滿當得甘露芝液無饑不復
食啖世間塵味若受他施食皆慙謝主人心
口願念施主富樂飽滿長年同得法味永免

災衰無饑渴想常有法食及世間食施與一
切無有窮盡濟度舍氣不生悔恡終無嫌恨
長共歡樂初食食訖出飯布散山水之中巖
林之下籬墻之邊勿擲屋上蟲鳥發穿致漏
弊也
太上黄素四十四方經云凡道士臨食當以
左手持箸琢盤三過乃微祝曰
二玄上道四極清冷太一帝君百神黄寧受
粮三宫溉灌脾靈上饗太和餐味五馨魂胎
之命七液流停百關通和五藏華明雙皇合

景飛行上清食畢又琢盤三過此名爲魂胎
受馨百神饗粮之道常能行之令人神明氣
和魂魄安寧辟惡除試常保利貞
神仙傳第九云介象字元則會稽人也入山
見仙女象叩頭求乞長生女曰汝血食之氣
未盡斷穀三年更來吾上於此待汝象歸斷
穀三年更來乃復往也此女故在前處乃以
還丹經一首以授象合象曰得此便得仙勿
復他爲也
九華經云日者霞之實也霞者日之精也服

之體生玉光霞映上清之法也
三皇齋儀云修道之人日中一食夜半生氣
時食此日夜兩食皆取生氣時避死氣時也
他時纖毫不得安嘗必犯死氣也若疾患採
藥或服餌休粮各隨所宜不拘制限夫食以
養身身安神樂不饑之者修學易成餓困虚
羸功業不就也又云一食道時皆燒香以存
供養先聖臨目思見前神降見歆饗良久願
念施及一切咸同飽滿
洞玄五符經云食月之精可以長生食星之

精上昇太清也
登眞隱訣第二云服雲牙可絶穀去尸也
登眞隱訣第四云服雲牙可修眞一之道守
元嚥液若似饑當食麵物以漸遺穀却粒不
得一日頓棄所謂損之又損之以致於無爲
也
金簡玉字經云服食斷穀者忌食酒肉及五
辛之菜皆當沐浴潔衣燒香也亦見大有妙
經也
太一洞眞玄經云子既不能服食去穀清腸

研眞者且當節諸臊穢血腥雜食葷辛之菜
一爲禁絶者可以度生命之長也又云紫微
眞仙王夫人勸服术叙云眞人養生太上所
寶七經五華二淳内道演出服御衆藥採釋
百草禳癘固命术爲最好流激百邪消疾耐
老體生光潤充肌填腦非夫勤慕可得謂無
天然不爲术方必也枯槁矣又云養性駐年
玄髮不變此术家之所治也又云夫术乃辟
塞邪津氣遏鬼路矣餐其九餌則靈心四數
榮衛輕盈服其煎散百疾瘳除可以長生久

視也合术之方爲文多故此不寫出也又云
以兩手摩拭面目今小熱以爲常每欲數也
人之將老面皺者先從兩目下始也人之體
二氣少者先從兩鼻間始也謂此二處皺衰
之户人氣力之關津故起居常行此法以辟
皺衰而氣力常保康和也
太平經第一百一十四云青童君採飛根吞
日景服開明靈符服月華符服除二符拘三
魂制七魄佩星象符服華丹服黄水服迴水
食環剛食鳳腦食松梨食李棗曰銀紫金服

雲腴食竹筍佩五神符備此變化無窮超凌
三界之外遊浪六合之中
登眞隱訣第七云服五石者亦能一日九食
百關流淳亦能終歲不饑還老反嬰遇食則
食不食亦平眞上仙之妙方斷穀之奇靈也
陶隱居注云雖一日九食而吸響流變不變
不爲涬終歲不飯而容色更鮮青君曰干石
䭀飯東青朱英一服立使人長筭千祀日服
日延又清靈眞人說霍山中有學道者鄧伯
元王玄甫受服青精䭀飯吞日景之法用思

房以來積三十四年乃内見五藏冥中夜書
又云三蒸青飯非常來也又云食麵乃易减
穀也或補實易充耳腸胃填滿不復虚踈
服䭀飯百害不能傷疾疾不能干去諸思念
絶三尸耳目聰明行步輕騰也注云丹青和
神養氣能禦却灾癘故疾害不復犯既精魂
諧樂無有憂悲雜念肴穀既休尸蟲自然消
絶肝腎清潤耳目瑩徹筋彊骨勁行動如飛
又云凶年無穀或窮不能得者皆單服南燭
或和茯苓或以蜜和南燭或雜松栢葉也又

云夫斷穀不必長生必須斷穀者蓋以遵修
靈妙息肴休粮之累服御藥石求易效之致
又云因穀以斷穀化六府於毫漸又云吸引
之易感無貴於七曜修行之早成不過於九
道保守之貞固弗踰於鎮生衛用之急防莫
超於渾神藥石之速效豈勝於青精祈拜之
至感孰賢於朝謝也服五石鎮五藏若暫死
白骨如玉七魄營侍二魂守宅三元歡息大
神内閉外注皮肉假來附身故並應散朽但
使藏府不壞色狀如生骨髓不枯筋腦相注

魂魄鎮守三宫晏靜大神既不輪遊九變恒
内閉於洞房須當生之日乃復周流也或四
十年二十年十年三年隨意而出當生之時
即便收血育肉生津成液復質成形乃勝於
昔未死之容眞人鍊身於大陰易貌於三官
此之謂也
天帝君云太陰鍊身形勝服九轉丹形容端
且嚴面色似靈雲上登太極闕愛書爲眞人
也又引九華安妃曰憂累靡干於玄宅哀念
莫擾於絳津淡泊眇觀顧景共歡俯仰四運

日得成眞視眇所涯皆已合神
正月四日三月十五日四月八日六月四日
七月七日八月八日九月九日十月五日十
一月三日十二月十二日並朝玉是也正月
九日二月八日三月七日四月六日五月五
日六月四日七月二日八月二日九月一日
十月十日十一月十一日十二月十二日並
朝太素也正月一日二月二十日三月二十
七日六月六日八月二十日十一月三日十
二月六日並朝太極也月七日十一日十五

日存玄丹月一日十一日十六日二十一日
二十六日存寶鏡存寶鏡者存見兩目變成
兩明鏡照我一體也月一日十五日二十七
日服明堂符皇象符丁卯日朝青童君建除
日存三一寅時存上景符三部服玄眞卯日
服霧服日象仍服日芒服七星符解化符朝
太微朝玉晨服三氣足龍戌時服月精服玄
眞服月芒亥時吸水祝三雲祝五笥祝六宫
存大君卧祝劍環仍存斗存下景存頭五辰
丑時存雙景皆是修道之方也又云昇玄飛

步廻謝拘魂制魄亦是其方也
上清消魔經云琅玕鬱華七陽日嬰九琳之
液八瓊之精四蘂紫漿五珠降生三華飛剛
雙珠月明蘭液金𥹋甘露玉瓶神蕖丹散雲
柯連營琅玕朝結西皇素盈漱而變之以入
紫庭又云東極織女之水西盡長庚虞淵南
窮陽光之根北測太陰液城又云北採玄廓
之綺柰仰漱雲山之朱蜜東掇扶桑之丹椹
俯探長淵之文藻上和九轉之飛玉下嚥青
玄之霞寶太虚結鐶素嬰懷抱紫虬童子九

包鳳腦太極隱芝絳樹日道太上虹李天漢
大草南宫巨珠西卿扶老三梁龍華靈妃所
討有得食之分神億道又云上清幽芝太和
斑龍黑胎文虎白沫出于西丘七玄飛節九
孔瓊珠雲漿琳液玄圃琅腴鐘山白膠金生
青敷閬風石腦黑河珊瑚蒙山白洩玉肺靈
丘蒼鸞金津東英朱瓜九節交結太微紫麻
瓊華玉實流淵鯨波赤河絳璧北汲太極之
井中掇文朱之脉雲庭神桃崑園玉液夜精
日草青津碧荻上招神光下飲玄瀨仰握玄

圃之瓊精俯摘園丘之紫柰白水靈蛤八天
赤薤萬載一生流光九裔有得食之太上之
寶貴也又云九石鍊煙丹液玉滋荀首流珠
斑華石精丹鑪金液紫華虹英太清九轉五
雲之漿玄霜絳雪騰躍三黄東瀛白香滄浪
青錢高丘餘粮積石飛田太虚還丹太素玄
堅長光流草雲童飛千亦能使人上飛輕舉
也又云三十六芝飛鑪鍊煙陽水月華五公
之腴鎮生五藏鍊貌易軀乃至瑰葩雲屑金
粉玉柔亦能延年至萬歲也又云玄水雲華

漿五黄鬱靈中精干石䭀飯衆青朱英白車
飛節之實流烏紫术之黄一服立使人長筭
千紀也又云松栢陰脂山薑伏精菖蒲麥門
冬巨勝黄精菊花苟杞崖蜜伏苓桃皮澤瀉
萎蕤黄連升麻地黄赤箭朱英靈飛冰桂服
之小益也無上昇青天之期也
太一洞眞玄經云太一吸取紫煙也太一者
人身中之神八素經云月華日曜之氣映乎
東井也二十四生圖云朝列五星精中翕日
中津夕食黄月華八素陽歌九章云仰翕瓊

珠華俯乃覺明開
登眞隱訣第七云歲月就遠精勤無虧彊體
鍊氣修藥得宜然後五腴改貌(玄水之/液也)七陽
變質(曲是/精也)鶴竦沖虚(九轉/丹也)龍翻駕日(琅玕/華也)錫
書玉階(詣太/微也)受事瓊室(詣玉/晨也)吾道畢矣又云
飛琅玕之華漱龍胎飲瓊精服金丹挹九轉
服靈寶行九眞白琅之霜十轉紫華隱遷白
翳神散石精金光靈丸此是金劍經曲晨丹
滓九宫右眞公郭少金甘草丸方長桑公子
服术方扁鵲起死方胡麻散伏苓丸九琳玉

液八瓊飛精太上制仙丸是八瓊丹也太極
眞人青䭀飯上仙靈方太極眞人採服雲芽
玉方高丘先生四扇神仙散方龜臺王母四
童靈方太上八瓊飛精丹服胎法還神守魄
黄赤内眞保靈松煙流青紫丸初神去本剬
蟲丸赤丹金精石景水母此紫文服日氣法
黄氣陽精藏天隱月此紫文服月精法黄水
月華徊天玉精環剛水陽青映赤樹白子絳
樹青實琅玕華丹太極隱芝九眞五公石腴
石精金精藏景化形法解鍊之道反行法服

玉液潮腦精心鏡道具百神守玄中道遁變
化景道遁變隱景道隱解法九精鍊氣轉皇
存心術鍊魂法杖解法水行不溺法飛解脫
綱道九靈明鏡守玄白術吞日景法服丹霞
道守五藏含日法服氣法食日精雲氣迴行
道服日月氣服日月象日在心月在泥丸行
九息服氣服三氣玄眞法玄眞服霧氣法服
五星氣服日月晨氣服胎氣丹砂幽精金碧
紫漿八瓊絳液龍胎鳳腦雲琅玉華九鼎雲
散虹丹石腦九華丹北育火丹流珠丹鑪火

丹岷山丹虹丹之液雲華丹鳴丹金液導仙
八方石中黄雲漿太極眞人遺帶白散青精
石飯流明散制仙丸剬蟲丸澤瀉栢實丸澤
瀉术散
登眞第七云五石雲腴青童君曰五公之腴
鎮生五藏鍊貌易軀已下出五石雲腴訣第
四登眞隱訣引而注之
第三卷中有琅玕丹曲晨丹九轉丹五公石
腴青精石飯四鎮丸四童散四扇散甘草丸
初神丸伏苓丸胡麻丸流青丸流鍊腴服术

又云朱黄塞耳消尸是鍊魄之要道剬魄法
䭀絶滅三尸雲芽絶穀去尸初神丸穀蟲死
三尸枯五行紫文以除三尸服白芒消去三
尸數沐浴蕩鍊尸魄又云服食斷穀休粮山
林斷粒以清腸清齋休粮服䭀飯五年穀斷
嚥雲芽以斷穀欲斷穀先服初神丸太一四
鎮丸亦以斷穀子不斷穀大洞未可得聞斷
穀世自有方此九條以斷穀爲善也又云甘
草丸服少欲食協穀而仙次服䭀飯兼穀勿
違益體除疾肌膚充肥然後登山詠洞講微

　　　右此二條以不斷穀爲善也
會以七白靈蔬合薤同消故云會也雲草玄
清者黑巨勝之腴者术之精雲草者以草潤
澤如雲亦諭雲能含水草中有津也玄者色
也清者資也卉醴華英者白蜜也醴衆卉之
英華釀之以爲醴蜜土精也五光七白靈蔬
者薤菜也薤(音胡/邁反)五者五月不動掘之避盛
火之害七者金數白薤辛金味也薤金之精
也靈蔬者謂神菜也白素飛龍者白石英也
白素衣其形色飛龍取其隱變玄水玉液玄

清之腴水也玉液石英之液也一名飛龍雲
腴飛龍石英名也雲腴雲腴草也一名鍊五
石之華膏華者英也膏者玄腴也扇南燭之
東暉招始芽之朱靈南燭陽物之精東暉伏
靈之光津始芽荊葉之軟也朱靈丹液之鮮
潔者五液夷泯百關通盈五藏之液平和調
定而關節皆得宣溢故無復淍枯之患又云
復勵以晨漱華泉五方靈精鳴鼓玉池呼吸
玄清兼用雲芽之法漱濯清泉以助充其潤
則氣質並康也華腴童於䂓方胃滿鎮乎空

青者宻能變老還少使目青色潔空青鎮胃
補液故腸滿肌光又云所以千筭一啓壽隨
年榮歲與藥進飛步仙庭服盡一劑命不復
傾五雲生身體神氣精者青童云長筭千祀
謂一劑而已故言千筭一啓服十劑則壽萬
年五方之老來降青精之人神附體則成眞
人也
太極眞人青精干石飢飯上仙靈方也注云
此草有青精之神而又雜朱青以爲干飯故
謂青干石□飯也(□音/迅)此則諸宮上仙之靈

方非下法也䂊章西山青米吴越青龍稻米
是也青米理虚而受藥氣南燭草木擣取汁
以淹青龍之米作藥服之其樹是木而似草
故號曰南燭草木也一名猴藥一名男續一
名後卓一名惟那木一名草木之王生嵩高
少室抱犢雞頭山名山皆有非但數處而已
江左吳越至多其土人名之曰猴叔或曰染
叔似梔子其子如菜英清虛眞人王君內傳
說其方法大具也
上元寳經曰子食草木之王氣與神通子食

青燭之津命不復隕也青精南燭故兼云青
燭也服之仙矣又云常漱玄池之華以益六
液也注云勤修雲芽之道以充六府之氣也
空青者虛曜而童面上仙品石藥及草木也
荊木者六甲隂符云一名羊櫨一名空䟽一
名壯荊上清六甲內經有上清瓊宮五帝內
思上法上清靈飛六甲內思通靈上法清虛
眞人醮飛上法
八素經云日精赤以金精石景水母之英錬
於日魂曜精八芒服之精元幽關體生竒光

與日月同年月光黃華常以月十十五日經
於東井之上沐浴靈暉瑩飾精芒鮮明黃華
也夫欲求仙當以其日採黃華於東井服陽
精於月魂潤流九孔之向神鎮五府之宮修
行其道上昇月庭月魂在東井之內則日月
通暉之户
三元眞一經云蘇林服保靈松煙流青紫丸
令人長生出隂入陽顔色日少與玉同光又
曰眞人涓子云必欲服食者當先去三尸三
尸不去雖斷榖絕五味蟲猶不死人體重滯

所夢非眞顛倒翻錯邪欲不除由於蟲在其
內搖動五神故也又云制仙丸者太上八宜
飛精之丹也又有制蟲神丸也又云琴高先
生受鎮氣益命之道又行補精反丹之法
寳剱上经云太極曲晨八景飛精名之曰太
極藏景録形靈丸服之能浮景雲霄飛行太
虛
三元玉檢云九天眞王乘九色之鳯也
三道順行經云南極上元君受高上順行三
道之要黄氣陽精之道翕御靈暉口歠皇華

仰餐飛根存七曜於紫晨三景垂映七精翼
軒五靈交帶四司結篇西龜定録名題高晨
也
登眞隱訣第四云太極眞人服四極雲芽也
寶劍上經云胡仙芝草飛天之華又有反生
之香玉蜜之山也
金根經云餐霞嚥氣咀嚼玄根
大有上經云泥丸天帝三一者乃一身之靈
宗百神之命根津液之山源魂精之玉室是
以胃池體方以受物腦宫圓虚而適眞萬毛

植立千孔生煙德備天地混洞太玄故名之
曰泥丸泥丸者體形之上神也又云兩眉間
却入左有明童眞君右有明女眞官中有明
鏡神君此三君共治明堂宫腰帶四玉鈴口
銜玉鏡鈴並赤玉也若道士恐畏存三神使
鳴玉鈴使聲聞太極使吐鏡光令萬丈存見
此三君口吐赤氣使灌兆口則千妖伏息萬
鬼滅形若道士饑渴吸而嚥之須臾吐赤氣
使灌兆口因吸而嚥之須臾自飽也又旦起
皆嚥液三十過以手拭面摩目以爲常存唾

變作津液也
太一帝君洞眞玄經云欲存服日月之氣者
當知日月景象日圓形而方景月方精而圓
象景藏形内精隱象中景赤象黄是爲日月
之魂若知其道乃可以吐納流霞也服日氣
之法以平旦採月華以夜半存之令光景照
我泥丸下及五藏洞徹一形常得長生又云
存日入我口如𥹋味也存月入我臍中當命
門下照陰室之間也又云閉目啄齒五過以
左手第三指捻鼻下人中七過以右手第二

指捻兩眉九過此爲却轡三五七九封制百
神門户之法也
玄母八門經云太素眞人所服之藥者雲草
玄清者黑苣藤腴也一名玄清也卉醴華英
者白蜜也五光七白靈蔬者薤菜也白素飛
龍者白石英也黑苣藤腴白蜜凝雪者又云
雲腴者味香甘美彊而補精鎮生五藏守氣
凝液長養魂魄眞上藥又云腴蜜名曰玄水
玉液一名飛龍雲腴一名鍊五石之華膏也
至十五年身有玉光内外洞徹長生天地役

使鬼神三年之後眼見夜書也此藥逾於八
石之餌也又復五石入喉寶鍊五藏五藏上
皆生五色華也又云常服日月之精華者欲
得常食竹筍竹筍者日華之胎也一名太明
又欲食松葉也松者木之秀也欲服日月當
食此物氣以感運也太虚眞人曰松者木之
秀也其松栢皆曰秀木也
大洞經云道君散教養形吐故受新攝精逐
穢漱晨華以招日皇挹夜明以抱月珠結璘
吸霄雙景合遊飛芝葩玄靈若被岫又云道

君吐納七冥六度揮惠八解寄成略略遠暢
飄飄絶冥心泊節淡以迴孩嬰也又云道君
仰簪日華拾落月珠摘絳林之琅實餌玄河
之紫蕖偃蹇靈軒領理虎書又云曖沫三黄
絳液易精九琳吐芒琅玕百變碧映水陽八
瓊飛景萎蕤緑漿曲晨乘霄流金月眀玄津
玉液靈腴五公光葉散音一唱八張波若火
精伊離玉薑金鏊百會舍利鍊香鬱鬱靈寶
化易文章刀圭既陳壽不可量寔眞元之珍
藥上帝之所祕也或鍊五雲玉華靈金餌朱

魄緑蕖華腴碧精南燭翠□沉沙空青朝採
五晨玉淵素漿亦能反故還新變老得嬰也
又云懸䔧五鍊而水柔九琳洞合而玉成火
琅遂珠流金採瓊有齊上契命胡可傾
登眞隱訣第四云太極眞人服四極雲芽神
仙上方揖五方元晨之暉食九霞之精也注
云謂清晨之元氣始暉之霞精日陽數九是
曰九霞本文云所以神光内曜朱華外陳體
生玉瑛注云形與明挹晨暉以止渴食霞精
以充粮藏府與神光合曜色貌隨朱華共鮮

玉潤映體和氣明形皆五晨之靈鋒六澧之
淵液所能致也又云得九琳玉液八瓊飛精
者則合終二景天地同符也又云虚淡内充
守元嚥液所謂眞一也又云致神以六液五
氣又云常嚥赤液以哺養三宫也又云雲芽
者五老之精氣太極之霞煙故採暉景之鋒
以充於六液之和洞微冥感萬神來降幽映
相求不唱而應是以龍吟方淵故景雲落霄
虎嘯靈丘故衝風四振陽燧招明而朱火鬱
起方諸罕陰而玄流湛溢自然不覺所測况

學者方棲心注玄精研道根穢累豁於中胸
眞正存乎三宫採五晨之散暉服六體之霞
漿稅九天之奇寶吐玄妙之祕言龍曜發躍
明光七焕味三華於皓齒取飽液於脣鋒内
鍊六府開聰徹明呼吸天元魂魄鍊形也
眞誥第五云黄山君訣曰養性服食藥物不
欲食蒜及石榴子道士自不可食又禁房中
既令藥力不行又計食一斤損筭百日也沈
羲口訣服神藥勿向北方大忌亥子日不可
唾亡精失氣减損年命藥勢如土

眞誥第七云漢昭帝時張慶之女名微子常
服霧氣自云霧氣是山澤水火之華精金石
之盈氣也久服之則能散形入空雲氣合體
微子云受此法於東海東華玉妃渟文期也
又云女眞傳禮和服五星氣得道也又云仙
女范丘林行挹日月之景服九靈明鏡之華
又云陳世京服術及澤瀉寒華也又云玄一
眞人初入天台山服食胡麻也又云司馬季
生服明丹之華挹扶晨之暉令顔色如二十
女子鬚長三尺黑如墨也

眞誥第九云左採日華右掇月根也
上清九眞中經内訣修奔日月祝曰食青精
日𥹋飲雲碧之腴宴八極之城登明眞之臺
坐希林之殿詠玉晨之詞也又曰日魂精神
珠景赤童使我西到六領之門入協晨玉宫
八紘素丘八景上房得帶千明之符佩流星
夜光之章坐太和之殿登七靈之臺飲月華
雲膏食黄琬紫津𥹋詠高上之篇吟玉晨之
詞也又云太上八景四蘂紫漿五珠絳生神
丹方此丹有八名或名曰四蘂華或名曰太

微紫玉腴或名曰五珠華丹或名曰絳生晨
華或名曰三華上丹或名曰太上飛剛或名
曰九晨上丹也
後聖道君列紀云黄水月華丹徊水玉精丹
水陽青映液也故太上眞人宴觀七覺遊翔
萬方寔由四液之飛津五珠之丹皇也又云
服之唾地則爲日月之光也又云北都琅玕
華則絳生之丹粒也
七星移度經云渴翕良井洪泉玉芝饑納龍
胎瓊腴絳樹赤子

紫度炎光經云九皇太精北極眞君益我精
胎彊我三魂左引日華右拘月津
道基吐納經云道士修身吐納休糧一旬精
氣微熱顔色萎黄二旬之時動作眩冒支節
悵恨大便微難小便赤黄或時一利前溏後
剛前至三旬身體消瘦重難以行四旬之時
顔色轉悅心志安康五旬之時五藏和調精
氣内養六旬之時體復如故機關調良七旬
之時心惡譁諠志願高翔八旬之時恬惔寂
寞信明術方九旬之時榮華滑澤音聲涣章

十旬之時精氣皆至其效日昌修之不止年
命自長三年之後灸瘢除减顔色有光修至
六年髓填腦實豫知存亡經歷九年役使鬼
神號曰眞人上佐上皇與天同壽與日合光
傳非其人身受其殃
天文上經有龍胎金液九轉之丹守形絶粒
辟除萬邪五號先生儀有紫庭金夜也
玉訣經下云元始五炁常以鷄鳴上會靈寶
玉山玄都上宫陽光初明散元始之暉流觀
諸天其氣鬱鬱其暉熏熏精如月珠光如紫

雲氣運轉如車之輪上御九天之關中固五
帝靈山下注云學士五牙之根上宫衆聖大
智眞人皆以其時餐食其暉仰嚥其精與天
相承致得無窮也後聖道士休粮長齋五嶽
絶塵人間遠思清眞者得日日服日根之霞
吞太陽之精則立覺體生玉澤面有流光位
爲玉皇
道引三光經云三光者一名流精二名澤嬰
三名法氣四名陽王五名雲華六名導仙七
名九變八名定光謂三光仙道鍊胎之術也

道學傳第二云許邁字叔玄小時名映後自
改名遠遊入新成道山服苣藤斷穀常服氣
一氣千餘息晋永和二年移入臨安西山也
又云高平閻玄之瑯琊彭初皆就遠遊受業
遠遊口閻君可服氣以斷穀彭君宜須藥以
益氣遂教彭以餌术並委質伏事三年遠遊
曰君以解此但當勤修之耳專修矣心如死
灰形如委骸可各索清靜處以自精妙於是
玄之往於潛餌术爲務也
第三卷又云王嘉字子年隴西人在東陽谷

口鑿岸爲穴而自居不食五穀不衣華麗清
虚服氣不與世交姚長慕容迎之不應也
眞誥第五云范幼沖遼西人華陽中監也受
胎化易形今來在此恒服三氣三氣之法存
青白赤三氣各如絃從東方日下來直入口
中挹之九十過自飽便止爲之十年身中自
生三色氣遂得神仙此高元君太素内景法
旦旦爲之臨目施行視日益佳也
東海東華玉妃渟文期授含眞臺女眞張微
子服霧之法常以平旦於寢靜之中坐卧任

已先閉目内視髣髴使如見五藏畢因口呼
出氣二十四過臨目爲之使目見五色之氣
相繞纏在面上鬱然久行之常乘雲霧而遊
也又云守玄白之道常旦旦坐卧任意存泥
丸中有黑氣存心中有白氣存臍中有黄氣
三氣俱生如雲以覆身因變成火火又燒身
身通洞徹内外如一旦行至向中乃止於是
服氣一百二十都畢道止如此使人長生不
死辟灾却害尤禁酒肉五辛之味當别寢處
靜思尤忌房室房室即死又云夫學道唯欲

默氣養神閉氣使極吐氣使微又不得言語
大呼唤令神勞損如此以學皆非養生也
眞誥甄命第四云體摽高運味玄咀眞吸引
景曜凝靜六神焕領八明委順靈根憂累靡
干於玄宅哀念莫擾於絳津也
眞誥第七云范幼沖遼西人也受胎化易形
今來在此恒服青赤白三氣之法遂得神仙
也又云徐宗度晋陵人受風谷先生氣禁道
也又云龍述字伯高後漢時人從仙人刁道
林受服胎氣之法託形解亡隱處方臺師定

録君也又有劉阿平者居方山洞室中常服
日月晨氣顔色如玉似年三十許人也
本行經云昔禪黎世界隊王有女字曰絓音
年至十四不言王棄之空山女之無粮食常
仰日嚥氣引月服精自然充飽體不損常也
空洞靈章云朝餐五雲氣夕噏三晨光又云
食氣長阜穴嚥津黄水華閉夜拔朽骸還童
及素牙身入不死劫名係玉靈都
八素陽歌九章云七寶玉粒金丹紫芒隱芝
左掇右拾夜光鳳腦虎沫雲琅瓊霜奇味一

御則身拂太空
奔日月二景隱文云飲月華雲膏食黄琬紫
眞之𥹋也
道學傳第二云無石飴餅以鐘乳代之此二
物皆石上之津所生在許邁傳中
眞誥云周穆王北造崑崙飲絳山石髓食玉
樹之實也
道學傳第三云燕濟字仲微漢明帝末時人
也少好道德亦不仕於世矣初入華陰山服
术及大黄精種雲母雄黄丹沙芝草也

第十四卷云雙襲祖字仲遠梁時人也初斷
穀羸瘦有富人范欣請爲辯名藥并給僕使
採之俄更復常范氏所給水牛在山耕積年
也
第二十卷云女官蕭貞東海丹徒人也少離
家入遺山學道唯餌柏葉也
列仙傳上云赤將子輿者黄帝時人不食五
穀而食百草華又偓佺者槐山採藥人也好
食松實形體生毛長數寸而目更方能飛行
逮走馬也師甪里先生受山隱靈寶方一曰

伊洛飛龜祑二曰白禹正機三曰平衡按合
服之日以還少一日行五百里能舉千斤一
歲十易皮乃仙去
清虚眞人王君内傳云主仙道君以雲碧陽
水晨飛丹腴二升賜王君君即拜而服之積
九年之中視見萬里之外能日步行三千里
坐在立亡役使群神也
甘草丸方出南嶽魏夫人傳
第一者甘草六兩第二者丹砂三兩好者第
三者大黄五兩第四者乾地黄七兩第五者

白术十兩第六者五味五兩第七者人參五
兩第八者伏苓四兩第九者當歸三兩第十
者天門冬四兩第十一者木防己二兩第十
二者猪苓三兩第十三者細辛二兩第十四
者决明子二兩
右十四物並令得精新上藥不用陳久者先
各細擣不篩乃秤散取兩數足乃入臼以次
内甘草擣一千杵次内丹砂又擣一千杵自
從次第一種以次内臼輒擣一千杵凡十四
種藥合藥一萬六千杵都合三萬杵藥成以

蜜丸食後服如梧桐子大十丸寧從少起亦
可服三十丸此藥内滅病無毒無所禁忌食
一年乃大得其益無責旦夕之急效也俗中
女服之令人多子無傷病也久服神仙不死
矣合藥當在别室潔處不得令雜人多目見
之亦當沐浴齋戒三四可擣治之百患千病
治之皆愈不能一一紀所善之名也其服食
吐納事諸經大有此不更録也

三洞珠囊卷之三











