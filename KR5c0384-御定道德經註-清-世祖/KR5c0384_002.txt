






欽定四庫全書
御定道徳經註下篇
第三十八章
上德不德是以有德下德不失德是以無德(不德者相忘而化也)
(不失德者執而未化也)上德無為而無以為下德為之而有以為
(以者有心也無以為是無心而為之有以為則為容心矣)上仁為之而無以為上義
為之而有以為上禮為之而莫之應則攘臂而仍之(莫之)
(應强民而民不從也扔引也攘臂而仍之言掣拽以引之形容强之之意㫖)故失道而後德

失德而後仁失仁而後義失義而後禮夫禮者忠信之
薄而亂之首也前識者道之華而愚之始也(前識者用智也華者)
(浮忘也)是以大丈夫處其厚不處其薄居其實不居其華
故去彼取此(厚與實務内也薄與華務外也去彼取此謂不為禮義之𩔖而為道也)
(老子於此章首言上德非離道言德也無乎不在之謂道自其所得之謂徳上徳者得道之德也下德者)
(失道而後徳之德也上德者不思不勉而道自足故曰有德下德者勉强以求僅不失耳而何德之有故)
(曰無德上德者不失道道常無為而無為之之心下德者不失德德則有為而有為之之跡至于仁義皆)
(不免于為之其所以異者仁以無為為勝義以有為為功也若禮則其所以為之者最詳為之而不應則)

(至於攘臂而强之强之而去道日逺矣故自道五降而至于禮禮者將以講忠信而止亂也及夫强之而)
(不應則刑罰干戈種種而有故禮反為忠信之薄而亂之首猶之智以導愚多智則惑亂本真浮妄無實)
(反為道之華而愚之始也是以大丈夫處其厚不處其薄居其實不居其華妄仁去義絶禮遺智而志于)
(道之大全是之謂去彼取此)
第三十九章
昔之得一者(一者道也)天得一以清地得一以寧神得一以
靈谷得一以盈萬物得一以生侯王得一以為天下貞
其致一也(致極也言極其致無不同也)天無以清將恐裂(破毁也)地無

以寧將恐發(動而不定也)神無以靈將恐歇(消也)谷無以盈將
恐竭(盡也)萬物無以生將恐滅(枯橋也)侯王無以貞而貴髙
將恐蹷(仆也)故貴以賤為本(未有貴乃貴之所自立)髙以下為基(未有)
(髙而髙之所自起)是以侯王自稱孤寡不榖此其以賤為本邪
非乎(孤寡不榖以賤自稱也)故致數車無車(致至也輿者總名若隨件而數之則為輪)
(為輻為榖為軾遂無車矣)不欲碌碌如玉落落如石(碌碌燦然也落落塊然也)
(此章言得道之妙道一而已天之所以清明地之所以安靜神之所以不測谷之所以能受萬物之所以)
(生育王侯之所以保正萬邦極其致皆同出于此茍不得此則種種變遷而天將毁裂地將震動神將消)

(歇谷將盡竭萬物將枯橋王侯將不得有其髙貴矣夫為王侯者欲常有其髙貴則非得道不可而道果)
(何在乎視之不見執之無端亦天下之至㣲矣惟其至㣲即其至顯猶之貴以賤為本髙以下為基也不)
(見王侯乎其稱孤稱寡稱不榖者非自居于賤邪而貴之本在此矣推其至如數車然于車之所冇者物)
(物而數之以為是車且無車矣道之不可名亦若是耳豈能碌碌如玉落落如石可以指稱之而貴賤之)
(也)
第四十章
反者道之動(反者復也復歸于靜也)弱者道之用天下之物生于
有有生于無

(上言貴以賤為本髙以下為基此復舉動靜强弱而又推言有無之始也復性則靜矣然感而遂通天下)
(之故則動之所起也道無形無聲天下之至弱而運動乎天地則强莫加也故曰反者道之動弱者道之)
(用有天地然後有萬物故曰物生于有然天地之始生于太虚是謂有生于無有無相生統歸之道則首)
(章有名無名之説也)
第四十一章
上士聞道勤而行之中士聞道若存若亡下士聞道大
笑之不笑不足以為道(勤而行者聞而必信也若存若亡者且信且疑也)故建
言有之(建言者古人所立之言也以下數句是也)明道若昧進道若退夷道

若𩔖(𩔖同也和光同塵之意)上德若谷大白若辱(辱汚也)廣德若不
足建德若偷(偷茍且也)質真若渝(渝變改也)大方無隅(大方者太虚也隅東)
(西南北之𩔖)大器晚成大音希聲大象無形道𨼆無名夫唯
道善貸且成(應人之乏而終以見還曰貸)
(此章言世人信道之難因述古人論道之語上士知㣲知彰故聞道則勤行之中士在㣲彰之際故聞道)
(而疑信相半若存若亡而已下士知彰而不知㣲故聞道則直笑之惟最下之人以之為笑方見吾道之)
(髙故不笑不足以為道也古之立言者不有云乎明道若昧無所不照而非察也進道若退若止不行而)
(速者莫或先之也夷道若𩔖和之以是非而無物我之别也上德若谷常處卑下而受而不盈也大白若)

(辱若居溷濁而終不可湼也衣⬤天下而不冇其仁斯廣德若不足也生育萬物如無意然斯建德若偷)
(也質真者不徇乎外外不徇則惟吾所之故反若變改也渾然太空不立圭角故大方無隅也以若拙之)
(匠陶鑄天下自不為近功故大器晚成也以不言之教鼓動萬物自不事小説故大音希聲也事無事莫)
(覩其用故大象無形為無為莫識其體故道𨼆無名夫惟善濟貸于萬物而不責其報是以萬物受其生)
(成而不知其德故曰夫惟道善貸且成)
第四十二章
道生一一生二二生三三生萬物(方其為道則一亦未生及其有一即有二)
(矣如有陽即有隂有隂陽則又有隂陽之交豈非三乎至于三則無所不有矣)萬物負隂而抱

陽(凡物皆背止于後隂靜也物目口鼻居前陽動也)冲氣以為和(冲氣之虚行乎隂陽之間)
人之所惡惟孤寡不榖而王公以為稱(此亦譬喻有道者自卑賤之意)
故物或損之而益或益之而損(滿招損謙受益也)人之所教我
亦教之强梁者不得其死吾將以為教父(木絶水曰梁木負棟亦曰)
(梁取其力之强也故曰强梁母主養父主教故言生則曰母言教則曰父)
(此言言道以虚為用而深戒滿盈也道在無物之始而世之自一而三以至于萬皆生于道則萬物之多)
(莫不有道存焉觀其負隂抱陽而必有冲虚之氣以和之可見不虚則不生也古之制名者以卑下為王)
(公之稱亦貴虚之意耳故物損之而反益益之而反損體此意也則愈知能虚能無之妙矣葢古人甞以)

(此為教而我亦教之觀乎强梁者不得其死吾葢將以此言為教父也)
第四十三章
天下之至柔馳騁天下之至堅(馳騁役使也)無有入于無間
(無有無形無間無縫隙也)吾是以知無為之有益不言之教無為之
益天下希及之
(學道者知强梁之足戒則天下之道莫妙于用柔矣故堅者易折柔者常存以至柔而行于至堅如水之)
(穿石則知柔之莫可靡也執有入有捍不相受以至無而入于至有如氣之周身則如無之莫可禦也以)
(此而觀無為而無不為者至理也則不言而教自行無為而功自成天下孰能有及者者乎)

第四十四章
名與身孰親身與貨孰多(多猶重也)得與亡孰病是故甚愛
必大費(有所愛則凡可以求之者無所不為能無費乎)多蔵必厚亡(蔵之多則攻之者必)
(衆能無亡乎)知足不辱(知足者樂今冇之已多)知止不殆(知止者懼後加之有損)
可以長乆
(此章言學道則自反而足勿務外求也狥名與貨多至傷身亦知身之親于名重于貨乎得名得貨而亡)
(其所存則得與亡孰病乎是以甚愛者必大費多蔵者必厚亡而惟知足則無求無求則無辱知止則不)
(不進不進則不危以是守身長乆之要道也)

第四十五章
大成若缺其用必敝(事成則敗之者至若缺者不自謂成也)大盈若冲其
用不窮(器盈則損之者至若冲者不自見盈也)大直若屈(循理而行委曲皆直)大巧
若拙(付物自然雖拙而巧)大辨若訥(訥者若不出口也因理而言雖訥而辨)躁勝寒
(躁則氣盛故能勝寒)靜勝熱(静則氣歛故能勝熱)清靜為天下正(清勝濁靜勝動以清)
(靜理之天下自安)
(此言常虚靜之妙有成則有缺大成者常若缺則其不用敝矣有盈則有虚大盈者常若虚則其用不窮)
(矣大直者常若曲曲則全也大巧者常若拙不自矜也大辨者常若不能言以理應之無多言也今夫寒)

(暑天地之氣有人于此一躁焉則可以勝寒一靜焉則可以勝熱一時之躁一時之靜非人身之正也而)
(猶然有所勝然則清靜之可以正天下不待言矣而又何疑于成缺盈虚之數乎)
第四十六章
天下有道却走馬以糞(却屏去也糞糞田也)天下無道戎馬生於
郊(戎馬戰馬也郊四野也)罪莫大于可欲(心見可欲非理而求)禍莫大于不
知足(不知足則求而不已必害于人)咎莫大于欲得(欲而必得其心愈熾)故知足
之足常足矣(一性之内無欠無餘人能安之無徃不足)
(此章深言欲之害道而戒以知足也天下有道民安于耕雖有善走之馬以之駕糞田之車耳天下無道)

(則戰爭之事起戎馬生于四郊而民無安業矣原其所以戰爭者皆自欲心始之故罪英大于可欲由可)
(欲則不知足故禍莫大于不知足由不知足則欲必得怨咎因之故咎莫大于欲得故不知足者雖足而)
(不足則知足之足常足也可知矣)
第四十七章
不出户知天下(言安居而知天下之情)不窺牖見天道(言不必仰觀而可以)
(見運行之理)其出彌逺其知彌少(天地不可以形盡足之所至見其形耳雖逺豈能盡)
(乎)是以聖人不行而知(𡨕合于道則逺之而無不知)不見而名(其心既通)
(則隨舉而得其名)不為而成(道至此而無所作為自成功矣)

(此章言性體之足天下雖大人情物理而已雖不出户亦可知之天道雖𨼆隂陽變化而已雖不窺牖亦)
(可見之若必出而求知則足跡所及所知能幾故曰其出彌逺其知彌少聖人不行而本乎道不見而本)
(乎心故天下之事皆可得而知天道之妙皆可得而名能知能名故不為而成聼其自然而已)
第四十八章
為學日益(將以求益其知也)為道日損(將以求去其妄也)損之又損以
至于無為(妄去真全則至無為)而無不為矣(無為則靜靜者羣動所由出也)故取
天下者常以無事(取天下者天與民歸得之若故又何事也)及其有事不足
以取天下(若有取之心則有取之事而非天下歸之矣)

(此章言大道不在有為也為學所以求知故日求自益為道所以去妄故日求自損若損之又損而至于)
(無為則恭已以治而任萬物之生成乃其所以無不為矣取天下者唯受天下之歸故常以無事及其有)
(事則紛擾愈多义何足以取天下乎)
第四十九章
聖人無常心(心無所主也)以百姓心為心善者吾善之不善
者吾亦善之德善矣(同徳之善而非一人之善)信者吾信之不信者
吾亦信之德信矣(同德之信而非一人之信)聖人在天下惵惵為天
下渾其心(惵惵不自安而不已之意渾無圭角也)百姓皆注其耳目聖人

皆孩之
(此章言聖人忘心之妙無常心而以百姓之心為心譬之鑑然鑑中無形以所應之形為形而已故善者)
(吾善之不善者吾亦善之善不善在彼吾之所以善之善同也可謂德善矣信者吾信之不信者吾亦信)
(之信不信在彼吾之所以信之者同也可謂德信矣正以聖人惵惵然為百姓渾其心使善信者不其以)
(自異而不善不信者不以自棄故也彼百姓者方注其耳目以觀聼聖人之好惡而聖人一以嬰兒遇之)
(自以在彼不矜在此不愠釋然皆忘而天下定矣)
第五十章
出生入死(出者超然而脱離入者迷昧而汨沒)生之徒十有三死之徒十

有三人之生動之死地者亦十有三(以十分言之生居其三死居其三動)
(之死地者居其三所存之一則不生不死之道也)夫何故以其生生之厚(生死之徒)
(所以不免生死者由忘有其生而矜生過厚耳)葢聞善攝生者(攝生即養生)陸行不
遇兕虎(兕野牛也)入軍不避甲兵兕無所投其角虎無所措
其𤓰兵無所容其刄夫何故以其無死地
(此章言養生之道惟無生死出則為生入則為死用物取精以自滋養則為生之徒聲色臭味以自戕賊)
(則為死之徒既知生死之分而作而不休以歸于盡則為動之死地者故舉天地生人之數而言之則十)
(分之内生居其三死居其三動而之死者居其三凡此有生則必有死者正以其矜生之過厚耳是生固)

(死之地矣故善養生者内不見有身外不見有物孰為虎兕孰為甲兵而惟見角無所投𤓰無所措刄無)
(所容何也無地以容之之也故曰以其無死地)
第五十一章
道生之(虚無窈㝠物之所以生也)德畜之(太和氤氲物所以畜也)物形之(聚而成物)
(形可見也)勢成之(自生而長自長而成自然之勢也)是以萬物莫不尊道而
貴德道之尊德之貴夫莫之命而常自然(萬物以能生故尊道以能)
(畜故貴德莫之命猶之莫之為而為)故道生之(禀其精謂之生)德畜之(含其氣謂之畜)長
之(遂其形謂之長)育之(字其材謂之育)亭之(權其成謂之亭)毒之(量其用謂之毒)養之

(保其和謂之養)覆之(䕶其傷謂之覆以上七句極言道之曲成萬物之功有如此者)生而不有
為有不恃長而不宰是謂𤣥德(然道雖生之而不自有其德雖為之而不自恃)
(其能雖長之而任其自然未甞宰制此其為德非人所能測之矣)
(此章言道生萬物之事道者萬物之母物非道不生非德不畜自其有形以至于勢長莫不以道德為主)
(道之尊德之貴至于此極矣然不自尊其尊自貴其貴其施于物非有心于物也莫之命而常自然自然)
(而生自然而畜凡所以長有成熟以至于養之覆之莫非自然者然且生之而不自有為之而不自恃長)
(之而未常宰制也不謂之𤣥德而何)
第五十二章

天下有始以為天下母(無名天地之始有名萬物之母道方無名則物之所資始也及)
(其有名則物之所資生也)既得其母以知其子既知其子復守其母
歿身不殆(母謂道也子謂萬物也)塞其兑閉其門終身不勤開其
兑濟其事終身不救(心動于内而吾縱焉是謂有兑吾則塞其兑而不通物引于外而吾)
(納焉是謂有門吾則閉其門而不納能此者終身不勞而成功若開兑以濟事則陷溺而不可救矣)見小
曰明守柔曰强(不可目窺曰小不可力得曰柔)用其光復歸其明無遺
身殃是謂襲常(光者明之用明者光之體用其光而復歸于明則返于寂然矣何殃之有襲常)
(猶言前襲明謂宻而不露也)

(此章言道為天下母而聖人體之也夫無名天地之始有名萬物之母道常無名而為天下母何也葢有)
(名有萬物母而未足為天下母也無名天地之始則自天而下皆生于無名矣故曰天下有始以為天下)
(母也聖人體道以用物既得其母以知其子了然無不察也雖智能用之而未以物忘道故終守其母也)
(則天下孰能以我之所出而害其所自出哉此所以沒身不殆也守之如何亦曰塞其兑閉其門而已心)
(動于内而吾縱焉是謂有兑有兑則心出而交物我則塞其兑而不通不通則不出矣物引于外而吾納)
(焉是謂有門有門則物入而擾心我則閉其門而不納不納則物不入矣内不出外不入雖萬物之變芸)
(芸于前而不知夫何勤之有哉若乃忘道狥物開其兑而不塞濟其事而不損則終身陷溺其莫之故也)
(夫帷守其母者于不可目窺者獨能見之故曰見小曰明于不可力得者獨能守之故曰守柔曰强既用)

(其光以照其㣲復歸其明以返于寂然也則未常開兑濟事以至于不救何殃之有哉如是知常之明明)
(深不可見矣)
第五十三章
使我介然有知行于大道惟施是畏(體道者無知無行無所䚳施而物自)
(化今介然有知而行于大道則有施設建立非其自然有足畏者矣)大道甚夷而民好徑
(大道平易世之不知者以為迂逺而好徑以求捷)朝甚除(好土木也)田甚蕪(奪民時也)倉
甚虚(廢本業也)服文綵(好滛巧也)帶利劍(好武勇也)厭飲食(好醉飽也)資貨
有餘(好聚飲也)是謂盗竽非道哉(竽者五聲之長者也竽唱則諸樂皆和盗竽謂盗自)

(此隨之矣)
(見小曰明而知非明也君子之于道茍無知無為則雖萬變陳于前而不足以撓亂其心夫何畏哉使我)
(介然以有知之心而行大道所知有限而道無窮怵怵然恐其施之不足而無非可畏之塗矣葢大道甚)
(平而民好徑好徑者知之為賊也是以除治其朝廷則外餙者至矣田蕪而倉虚則未作者興矣方且服)
(文綵以眩人帶利劍以威衆積飲食資貨而無所用之是盗之竽也豈足為道也哉)
第五十四章
善建者不㧞善抱者不脱子孫祭祀不輟(凡物以建而立者未有不)
(㧞唯為道者建之以常無有則善建而不㧞矣凡物以抱而固者未有不脱唯為道者抱神以靜則善抱而不)

(脱矣祭祀不輟言其傳不窮也)脩之于身其德乃真脩之于家其德乃
餘脩之于鄉其德乃長脩之于邦其德乃豐脩之于天
下其德乃普(真謂實而不偽也餘謂積而有餘慶也長及人者逺也豐則及人愈盛矣普則及人)
(愈徧矣)故以身觀身以家觀家以鄉觀鄉以邦觀邦以天
下觀天下(以身之道觀身以家之道觀家推之鄉邦天下皆然)吾何以知天下之
然哉以此(以此者道也以道而觀則天下莫不然)
(此章言脩德之事世未有建而不㧞抱而不脱者唯聖人和性之真審物之妄捐物而脩身其德充積實)
(無所立而其建有不可㧞者實無所執而其抱有不可脱者此所以子孫世世傳之無窮也世之所謂脩)

(德者或脩之于天下邦家而不知其本真乃在吾身也或脩之于身而不能推之家邦天下不知必由家)
(以及天下然後其德施乃普也然則聖人何以脩之哉亦曰以身觀身而已何謂以身觀身觀吾身之所)
(有何自也則知吾身之所自而已矣又觀吾身之所以觀者何自也則知吾觀之所自而觀矣推之以家)
(觀家以鄉觀鄉以邦觀邦以天下觀天下葢莫不然然則吾何以知天下之所以然哉亦以此道而已豈)
(不以此道之體無所不包而此道之用無所不逹也歟)
第五十五章
含德之厚比于赤子(含德蔵畜而不露也厚者至也含德而極其致則如赤子矣)毒
蟲不螫猛獸不據攫鳥不摶(毒蟲⬤蠆之𩔖以尾端肆毒曰螫猛獸虎豹之𩔖以)

(𤓰按拏曰據攫鳥鵰鶚之𩔖以羽距擊觸曰摶)骨弱筋柔而握固未知牝牡之
合而䘒作精之至也(以四指握拇指曰握固䘒赤子隂也握固䘒作皆精氣盛之故)終
日號而不嗄和之至也(嗄聲嘶也不嗄者無喜怒氣本和也)知和者常(知此)
(至和之理則可以常乆而不易矣)知常曰明(知此常乆之理可以明于道矣)益生曰祥
(生不可益强求益之是傷生也故謂妖孽)心使氣曰强(以心使氣是動氣也故謂强暴)物壯
則老謂之不道不道早已(强無有不折如物之壮無有不老此皆不謂之道早已速)
(已之而勿為也)
(夫君子脩徳則自能含徳矣人之初生其徳性至厚也其及長也耳目交于外心識受于内則其厚者薄)

(矣為道者損之又損德至而同于初故曰含德之厚比于赤子夫赤子無心無心則物無與敵者是以毒)
(蟲不螫猛獸不據攫鳥不摶而曷由傷之今夫赤子不知所取而握固未知牝牡之合而䘒作葢精冇餘)
(而非心也使赤子者介然有取與之知則不一而粗矣其能如是乎然無喜愠故終日號而不嗄葢心不)
(動而氣和也使赤子者有所喜愠則氣戾而不和其能如是乎故知至和之理者斯可謂之常矣知此常)
(道者斯可謂之明矣知常則因其自然而不益生動不知所為行不知所之奚以心使氣為哉生不可益)
(而欲益之則自遺其殃矣氣惡妄作而又心以使之則强梁甚矣夫致虚而守柔者道也道乃乆歿身不)
(殆今致實而强則物而已物壮則老其道也哉故常連已之而勿為也)
第五十六章

知者不言言者不知(謂道不可容言也)塞其兑(心不出也)閉其門(物不)
(入也)挫其鋭(治其内也)解其紛(理其外也)和其光(抑其在已也)同其塵(隨其)
(在物也)是謂𤣥同(無出無入無内無外無已無物此所謂至妙同然而然之理也)不可得
而親不可得而疏(均覆萬物而熟為親疏)不可得而利不可得而
害(等觀順逆而熟為利害)不可得而貴不可得而賤(不知榮辱而熟為貴賤)故
為天下貴(此道之所以為天下貴也)
(知至于知常則知之至也知之至則黙而成之而無不理也何所容言哉茍為不能無言則是未常真知也塞)
(兑閉門已見五十二章然彼則約道清靜以塞嗜欲愛悦之端此則宗道無言以合損聰棄明之理夫道)

(無形不可以目視不可以口傳此至人心契道妙而自塞兑閉門也挫鋭解紛和光同塵已見第四章然)
(彼則就道以施功此則據人以明行至人與天下同心而無知與道同身而無體則鋭進紛亂之心而何)
(于有光塵分别之意于何而生哉是謂有無渾融同然而然之道也是以無所甚親無所甚疎故不可)
(得而親疎不就利不害避故不可得而利害不榮貴通不醜窮故不可得而貴賤夫可得而親疎利害)
(賤者則貴在于物而物能賤之不可而親疎利害之貴賤者貴在于我而物不能賤也其為天下貴不亦)
(宜乎)
第五十七章
以正治國以竒用兵(聖人柔逺能邇無意于用兵唯不得已然後有征伐之事故治國必)

(以正用兵方以竒)以無取天下者(廓然無事而天下自歸之)吾何以知天下
之然哉(吾何以知無事之足以取天下哉下文因舉有事之害之明之)天下多忌諱而
民彌貪(上多忌諱下情不上逹則民貧而無告矣)民多利器國家滋昬(利器權謀)
(也聖人在上常使民無知無欲民多權謀則其上眩而昬矣)人多技巧竒物滋起(人不)
(務本業而趨末技則非常之物無益作矣)法令滋章盗賊多有(患人之詐偽而多為法令)
(以勝之民無所措手足則日入于盗賊矣)故聖人云我無為而民自化我好
靜而民自正我無事而民自富我無欲而民自樸(此無事足)
(以取天下之證)

(此章言治國之事治國者不可以不常且乆欲以正而不以竒正者立萬世之紀者也用兵者不得已之)
(事故以竒而不為正竒者應一時之變者也夫不以智治國者國之福治國而無所事智則無事之足以)
(取天下也明矣然則吾何以知無事之足以取天下哉正以有事不足以取天下而知之也夫唯為不出)
(于無為而至于有事于是天下多忌諱以避其所惡則失業者衆而民彌貧人多利器以趨其所好則下)
(難知而國家滋昏民彌貧則多為巧利國家滋昏則竒物競起此法令所由滋章也然法禁于法之所加)
(而不能禁于法之所不加令行于令之所聼而不能行于令之所不聼此所以盗賊多有也若然者凡以)
(事事取天下之過也故聖人云我無為而民自化我好靜而民自正我無事而民自富我無欲而民自樸)
(此則取天下常以無事之證也由無為故好靜夫惟無為則民自化而棄技絶巧好靜則民自正而盗賊)

(無有由無為好靜故無事而無欲以無事則民自富而無忌諱之貧以無欲則民自樸而無利器之昏其)
(道然也)
第五十八章
其政悶悶其民淳淳(悶悶者不作聴明也淳淳者自樂也)其政察察其民
缺缺(察察者煩辟也缺缺者不足也)禍兮福所倚福兮禍所伏孰知其
極其無正⬤(禍福無常誰知其所止極正定也言不可得而定也)正復為竒善復
為祅(竒邪邪或為正正或為邪善或為祅祅或為善此亦禍福所伏之意)人之迷也其日
固乆矣(人迷而不知徒生分别非一日矣)是以聖人方而不割(割削也言雖方)

(正而不刻削)亷而不劌(劌傷也言雖有㢘隅而不傷物)直而不肆(肆伸也不伸不見其)
(直也)光而不耀(耀光之熖者也不耀其光蔵也)
(以正治國以無事取天下則其政悶悶矣故其民淳淳不澆于薄也以智治國以有事為天下則其政察)
(察矣故其民缺缺不全于樸也何則時有始終世有變化有所拂者有所宜有所拂者世所謂禍而有所)
(宜則福所倚也有所宜者世所謂福而有所拂則禍所伏也若此者莫知紀極果孰得而定之耶且夫今)
(為正者後或為邪此為邪者彼或為正善與祅亦然則天下之禍福正邪善邪果未可定也民自有知以)
(來迷而執之其日乆矣奈何重之以察察之政而使之不得返其樸乎是以聖人方而不割故不以一人)
(斷制利天下亷而不劌故勝物而不傷直而不肆故能曲全而枉直光而不耀故用其光後歸于明此無)

(他取此悶悶而去彼察察故也)
第五十九章
治人事天莫若嗇(外以治人内以事天皆莫如嗇嗇者謹于内閑于外内心不馳外心不起)
(之謂)夫惟嗇是謂早服謂之重積德(服者内服其心外服其形之早不逺也惟)
(重積徳言先以有所積復養以嗇是又加積之也)重積德則無不克無不克則
莫知其極(無不克者物不能勝也莫知其極者用之不窮也)莫知其極可以有
國有國之母可以長乆(道者萬物之母故得道者可以有國而長乆)是謂深
根固柢長生乆視之道(根柢元氣也根深而不可㧞柢固而不可脱雖以長生乆視可)

(也)
(此章言治人事天之事治人而不以人之所以為人者治之則人不可得而治矣事天而不以天之所以)
(為天者事之則天不可得而事矣夫精神四逹并流而無所不極化育萬物其名為同帝則人之所以為)
(人而天之所以為天者也純素之道惟神是守守而勿失與為一則人其有不可得而治天其有不可得)
(而事者乎故曰莫如嗇也夫惟嗇其精神而不侈費則早服者也茍為不嗇而費之至于神敝精勞雖欲)
(反其精神無由入矣不亦晚乎故曰夫唯嗇是謂早服人之生也固足于德夫誠能嗇而早服之則得日)
(益以充故曰謂之重積德重積德則人莫之能病而物莫之能傷安往而不克哉夫有所不克則其道有)
(時而極無不克則孰知其極乎于是則雖有國可也道者萬物之母既得其母以知其子既知其子得守)

(其母歿身不殆故曰可以長乆然則嗇之為道是謂深根固柢長生乆視之道也精神者生之根嗇而蔵)
(之則根深而生長矣長生者視之柢衞而保之則柢固而視乆矣)
第六十章
治大國若烹小鮮(烹小鮮者攬之則碎治大國者擾之則亂清靜無為安靜不擾此治國之)
(道也)以道莅天下其鬼不神非其鬼不神其神不傷人(聖人)
(以無為天下雖有神姦無所用之非聖人絶之使不神雖神而自不能人之傷也)非其神不傷
人聖人亦不傷之(由聖人不傷人故其神不傷人也)夫兩不相傷故德
交歸焉(神鬼所以不相傷者由上有聖人也故德交歸于聖人焉)

(得有國之母以治國雖大無觀也烹小鮮者不可以撓治大國者不可以煩煩則人勞撓則魚爛必然之)
(理也聖人以道莅天下無為無事使人外無所擾内無所畏則物莫能侵及其至也則其鬼不神何以言)
(之⬤之道非不神也而其所以不神者隂陽和靜六氣均調萬物咸若羣生不夭其神不傷人也然又非)
(其神不傷人也所以不傷人者由聖人以道莅天下使人不滛其性不遷其徳無喜喜大怒以干隂陽之)
(和則是聖人亦不傷人也使聖人至于人不能全其樸而傷之而人失其性至于四時不順寒暑之和不)
(成人之所以傷人者為多則神其能不傷人乎夫惟大而政事幽而⬤神兩不相傷故人見之心交歸焉)
(非至徳其能如是乎)
第六十一章

大國者下流(天下之歸大國猶衆水之趨下流)天下之交(交㑹也)天下之
牝(大國以牝自居)牝以靜勝牡(牝動牡靜靜者受益故曰勝牝)以靜為下(動者居下)
(靜者居下故以靜為下)故大國而下小國則取小國(下者自謙也取小國者小)
(國附之也)小國而下大國則取大國(取大國者大國納之也)故或下以
取(能下以取小國之附)或下而取(能下而取大國之容)大國不過欲兼畜人
(畜者撫之也)小國不過欲入事人(事大國以自安)夫兩者各得其所
欲故大者宜為下
(此章指大國小國以喻知道之人宜謙宜靜也為大國者能自卑下則可以合天下之交其下也譬如牝)

(然牝者以勝而勝其牡者也惟靜惟下而牝以勝如道者法之故以大國而下小國必得小國之附以小)
(國而下大國必得大國之容則欲下以取或下而取各獲其心矣夫大國不過欲兼畜乎人小國不過欲)
(入事乎人兩者各能自下斯各得其所欲然則知道之大者當以謙下為宜矣)
第六十二章
道者萬物之奥(室中之奥深而能蔵)善人之寶(賢者以道為寳)不善之人
所保(不賢者道能保之)美言可以市(市售也)尊行可以加人(行之尊者)
(人推服之)人之不善何棄之有(有道者量若天地故不棄不善)故立天子置
三公雖有拱璧以先駟馬不如坐進此道(拱璧重寳也駟馬良馬也)

(雖進此不如進道之貴重也)古之所以貴此道者何也不曰求以得
(即所謂善人之寳)有罪以免耶(即所謂不善人之所保)故為天下貴
(此章言道之貴道為萬物之統如奥蔵物故善人以道為寳不善人為道所保在道原無分善分不善之)
(見也天下言之美者猶可以市行之尊者猶可加人有道者非特美言尊行之比則人之不道道自保之)
(何棄之有哉夫立天子置三公將以道救人耳雖有拱璧之寳駟馬之良以進之不如進此道也彼古之)
(所以貴此道者何哉以善人自得其善即不善之人亦觀感而自新以免于罪是故以為天下貴耳)
第六十三章
為無為(無為而後無不為)事無事(無事而後能集事)味無味(味所著于味然後知)

(味)大小多少(統言事物之數)報怨以德(忘怨則見德而不見怨)圖難于其
易(圖之于未難之先)為大于其細(為之未未大之際)天下難事必作于
易天下大事必作于細(作起也)是以聖人終不為大故能
成其大(為大于細故不為大而大者成)夫輕諾必寡信(出言輕則未必能應)多易
必多難(見事易則未必能就)是以聖人猶難之(難之于未至之先)故終無
難(終不見難矣)
(此章言道在無為而非輕忽為心也為其所無為事其所無事味其所無味天下既清既靜無不正矣聖)
(人至事物之來大小多少不可指數即以怨論之世人以怨相報聖人以徳相容相容則相化夫何怨之)

(可報哉推此而行又豈有投難遺大之足慮乎然天下非無難事非無大事也至于難而後圖至于大而)
(後為則不可圖不可為也若圖難于易為大于細自無不濟矣惟知夫難必起于易大必起于細故聖人)
(為大于其細不為大于其大此所謂終不為大乃能成其大耳夫輕諾者必過當而失信以易心處事者)
(多至于難成聖人于事之未至則常若難之非難之也難之于其易不難之于其難也故終無難之者也)
第六十四章
其安易持(安之時易持危而持之則難矣)其未兆易謀(未兆無形也事未有形易謀及)
(其形見則難謀矣)其脆易判(脆者未聖也判破也)其㣲易㪚(㣲者未著也)為之
於未有(不以為為之天下終無事及其有事愈為愈有)治之于未亂(以無治治之天下自)

(治及其既亂愈治之而愈亂)合抱之木生于豪末(合抱大木也豪末始生之時也以見)
(大生于小)九成之臺起于累土(累土平地而積之也以見髙起于下)千里之行
始于足下(足下方行之頃也以見逺起于近)為者敗之(有為之為欲成反敗)執者
失之(執之愈固失之愈易)是以聖人無為故無敗無執故無失民
之從事常于幾成而敗之(幾成將成也)慎終如始則無敗事
(不求事之終而致慎于事之始)是以聖欲不欲不貴難得之貨(以不欲為)
(欲故未常貴難得之貨)學不學復衆人之所過(以不學為學以救衆人逐末多事之)
(過)以恃萬物之自然而不敢為

(此章言道炳幾先之妙天下惟安易持未兆易謀脆易判㣲易㪚故為事當于未有之先治亂者當于末)
(亂之日矣今夫合抱之木最大也而起于小九層之臺最髙也而起于下千里之行最逺也而起于近則)
(知治亂禍福之來其幾皆然而非可有意于其間也世人不明乎此以為非為不成非執不固必至于敗)
(失而後已聖人惟為以不為執以不執敗失何由而至乎夫民之從事常于將成而敗者由其有意于為)
(之耳為以無為而致慎也則慎其終猶慎其始必無敗矣故聖人欲不欲學不學内外空明廓然無為惟)
(恃萬物之自然以成其功此無他能燭其幾也)
第六十五章
古之善為道者非以明民將以愚之(使之無知則可無欲)民之難

治以其智多(察察之智)故以智治國國之賊(為國之害)不以智治
國國之福知此兩者亦楷式(楷模也式法也)能知楷式是謂𤣥
德𤣥德深矣逺矣(𤣥德即𤣥同之德下徹曰深旁周曰逺)與物反矣乃至
大順(反于物乃順于道)
(此章言去智之治古之聖人以道治民非以明之將愚之耳何也聰明者道之累也民之難治以其智多)
(多智之勢必嗜慾雜而機詐作則亂之所由生故以智治國國之賊不以智治國國之福也能知智之為)
(賊不智之為福則可以為法于天下知法之而不違其德𤣥矣尚可測其深量其逺乎夫物情莫不貴智)
(而𤣥徳獨賤之是與物也孰知其適以大順于道哉)

第六十六章
江海所以為百谷王者以其善下之(江海在百谷之下)故能為
百谷王(王者言天下之所歸往也)是以聖人欲上人以其言下之(稱孤)
(稱寡以言下之也)欲先人以其身後之(感而後動不得已而後起以身後之也)是
以處上而人不重(物在上相壓則重聖人居上而人不以為重)處前而人不
害是以天下樂推而不厭(推戴為主而無離心)以其不爭故天下
莫能與之爭
(此言聖人之能自下百谷之水皆歸之江海江海為百谷之尊而乃居百谷之下則能為天下主者亦下)

(之而已故聖人欲上人以其言下之欲先人以其身後之聖人非欲上人先人也下之後之其道不得不)
(上且先耳是以處上而人不重處前而人不能害夫如是故天下樂推之而不厭以其下人後人而不爭)
(也夫唯不爭故天下莫能與之爭矣)
第六十七章
天下皆謂我道大似不肖(肖似也當時有此語也)夫惟道故似不
肖(大則無所肖猶之天孰有物肖天者乎)若肖乆矣其細也夫(此句正見人言之不)
(足怪)我有三寶寶而持之一曰慈(慈愛物者也)二曰儉(儉者節省也)
三曰不敢為天下先(不與物爭也)夫慈故能勇(慈則柔柔能勝剛故勇)

儉故能廣(儉則不費不費則常足故廣)不敢為天下先故能成器長
(器形也長君長也凡成形者我皆謂之長故曰成器長)今舍其慈且勇舍其儉且
廣舍其後且先死矣(舍此三寳必至死亡)夫慈以戰則勝以守則
固天將救之以慈衛之
(此章暢言道之濟世也天下之人見我道大而謂其似不肖夫道何所肖乎道外物物故無所肖若有所)
(肖則道外有物矣尚得為大乎故道唯大乃似不肖若肖也乆矣其細也矣夫道所以如此之大者以我)
(有三寳寳而持之耳一曰慈二曰儉三曰不敢為天下先此三者皆世人之所不貴也彼所貴者勇敢耳)
(廣大耳鋭進耳而孰知慈故能勇儉故能廣不敢為天下先故能成器長也今使舍其慈儉後而為其勇)

(廣先則必為人所疾為人所疾死之徒矣夫慈之為道物愛之如父母雖為之效死而不辭故以戰則勝)
(以守則固天之將救是人也則使之無所不慈無所不慈則物皆為之衛矣)
第六十八章
善為士者不武(士戰士也不武行之以怯也)善戰者不怒(怒乃忿兵)善勝
敵者不爭(不與之爭先)善用人者為之下(下者物所歸)是謂不爭
之德是謂用人之力(不强人而人自從之故能用其力)是謂配天古之
極(自古以來無加于此故曰古之極)
(此章借喻不爭之德天下至爭者惟兵故戰士當以武為賢然以武行武則强梁者不得其死矣故善為)

(士者不武不得已而用兵以理勝之忿則敗矣故善戰者不怒以吾不爭方能勝彼之爭若皆出于爭不)
(能勝矣故善勝敵者不爭人皆有相上之心則不相為用誠能下之則皆我所用矣故善用人者為之下)
(四者皆不爭之喻也不爭之徳可以屈羣力用天下故可以與天相配而自古無加之者矣)
第六十九章
用兵有言(古兵家有此言)吾不敢為主而為客(主造事者也客應敵者也)不
敢進寸而退尺(進者有爭心退者無爭意)是謂行無行(上行字如字下行字言行)
(列也)攘無臂(攘揎也)扔無敵(扔引也)執無兵(兵刄也)禍莫大于輕
敵輕敵幾喪吾寳(不爭而勝是吾寳也)故抗兵相加哀者勝矣(抗舉)

(也哀者若哀戚而不以用兵為喜)
(此章全是借戰事以喻道用兵者不敢為主而為客不敢輕進而寧易于退如此則無爭心矣茍無爭心)
(則行于陣之行中若無行陣攘臂而無臂可攘引敵而無敵可引執兵而無兵可執行其無事而兵自勝)
(若輕敵而自矜必至于喪敗以失不爭之寳禍莫焉焉矣故舉兵相加則有哀矜之心者勝矣)
第七十章
吾言甚易知甚易行天下莫能知莫能行(嘆世之不能入道)言
有宗(宗者族之總)事有君(君者民之總)夫唯無知是以不我知也
知我者希則我貴矣(知者希而我貴即不笑不足為道之意)是以聖人⬤

褐懷玉(⬤褐懐玉者外與人同而中獨異也)
(此章言知道者少而示以道之主宰謂吾道在日月飲食之間甚易知甚易行而世人莫能知莫能行也)
(豈不易哉夫即言是道而言之中有宗焉即事是道而事之中有君焉世人求道于言求道于事而未得)
(其宗君是循其未也故不能有知而因以不我知然道在目前而不可以意識知之道之所以貴耳則知)
(我者希正我之貴也夫聖人之同于人者猶被褐然其外相同而懐中有玉則其足于已不形于外者是)
(乃所以異于人而人亦莫之見也已)
第七十一章
知不知上(知道而不以為知是為最上)不知知病(病猶害也不知而强為知是為害道)

夫唯病病是以不病(知此病之為病則可以不入于病)聖人之不病也
以其病病是以不病(病此病之為病唯聖人耳)
(上言道易知而知道者少夫知固難言之矣于其至知而若不知此道之上也于不可知之中而自以為)
(知此學道之病也人能病其知之為病則無病矣聖人之所以不病者正以知其為病而以病防之所以)
(不病)
第七十二章
民不畏威(威可畏也)則大威至矣(大威大可畏也)無狹其所居(無者戒之)
(之辭言不可如此也居廣居也)無厭其所生(厭塞絶之也生者長生乆視之理也)夫惟不

厭是以不厭(能不自厭其生又何厭之有)是以聖人自知不自見(含德)
(蔵明自知也而不表表自見于外言其能晦也)自愛不自貴(體道絶私自愛也而不切切貪生以)
(自矜言其能虚也)故去彼取此
(此章因民情之偏而引之于道凡民之動而之死者以其不知畏耳今觀凡兵凡刑凡祍席之上凡飲食)
(之間一切損壽戕生之事皆大可畏者也茍不知畏則禍亂灾害之所由起故大威至此必然之理也正)
(以民欲難靖不安于退而務進則求居之廣而反狹今不可自狹其所居也不觀于無而惑于有則求生)
(之乆而反厭今不可自厭其所生也茍能不厭則與生俱忘無所慕亦無所苦而生自不厭矣不見聖人)
(乎反照知道而若不自見致虚自愛而必不自矜惟其無狹厭之端而居自廣生自乆耳故曰去彼取此)

第七十三章
勇於敢則殺(勇于敢剛也)勇於不敢則活(勇于不敢柔也)此兩者或
利或害(活為利殺為害)天之所惡(勇敢者天惡之)孰知其故(世人不知)是以
聖人猶難之(聖人知之故難于勇敢)天之道不爭而善勝(天自運行不與)
(物爭先而物莫先之)不言而善應(天何言哉行生自應)不召而自來(隂盡陽生暑退)
(寒至皆不召也)繟然而善謀(繟紓緩也)天網恢恢(恢恢廣大也)疎而不失
(雖若疎而實宻)
(此章以天道曉人也用其剛强則勇于敢此死之徒也致其柔弱則勇于不敢此生之徒也敢者之害不)

(敢者之利二者甚明惟天好生于勇于敢者以其近殺而惡之矣世人不能知而聖人獨知之所以難之)
(而不敢剛也聖人者以天道為道天之于物也裁培傾覆任其自然未甞與物爭而物莫能違故曰不爭)
(而善勝時行物生非有所命之也而行生不悖故曰不言而自應莫之為而為莫之致而至故曰不召而)
(自來盈虚消息與時逓進舒徐而無所營也故其謀度非人之所及故曰繟然而善謀葢天道恢恢譬如)
(網然世人見其一目或以為疎不知舉其全而言之則福善禍滛無有漏失者已然則天之所惡可不戒)
(歟)
第七十四章
民常不畏死奈何以死懼之(匹夫而有捐軀之時不畏死也)若使民常

畏死而為竒者(民皆知法而獨有竒衺者出于其間)吾得執而殺之孰敢
(孰敢者謂殺之而不敢不服也)常有司殺者殺(司殺者天也)而代司殺者殺
(不當殺而殺則為代司殺者殺之矣)是代大匠斵(譬之代大匠斵木)夫代大匠斵
希有不傷其手矣
(此章言刑以坊民當去其泰甚也凡用刑者不過以死懼民而民常有不畏死者矣奈何以使懼之乎若)
(使民安于大道之中樂生畏死然後執其竒衺者而殺之孰敢不服則自人自取殺殺之者司殺之天而)
(非我也若不當殺而欲代司殺者殺是猶代大匠斵木矣妄用斧斤豈有不傷其手者乎)
第七十五章

民之饑以其上食税之多也是以饑(取民太重則民貧)民之難
治以其上之有為也是以難治(有為過用智術也過用智術則巧于相避)民
之輕死以其生生之厚也是以輕死(過于自奉是厚也輕用其身以取死)
(亡是輕死也)夫惟無生為者是賢于貴生(無以生為即忘其身而身存也貴生)
(者是矜其生者也)
(此章論生死之道由粗及精而歸于忘身也上多取則下饑上多事則下亂此必然之勢也至民之過于)
(自愛方以為養生之厚而不知適輕其身輕身則輕死矣聖人唯無以生為則所謂及吾無身吾有何患)
(也豈不賢于自貴其生者乎)

第七十六章
人之生也柔弱(嬰孩之質柔弱)其死也堅强(老大之質堅强)草木之生
也柔脆(草木之萌必柔脆)其死也枯槁(長大則枯槁槁上声)堅强者死之
徒(徒𩔖也)柔弱者生之徒是以兵强則不勝(强則自特)木强則
共(言人共伐之也)强大處下(物之粗者必强大粗者人必下之)柔弱處上(物之精者)
(必柔弱精者人必上之)
(老子之學主于尚柔故此章以人與草木之生死為喻言人之生也柔弱其死也堅强草木之生也柔脆)
(其死也枯槁則凡有形者必以堅强而死柔弱而生一定之理也故用兵者恃强而驕必以取敗而木之)

(强也人伐之可見堅强之質粗而柔弱之用精也故知道者以强大為下柔弱為上)
第七十七章
天之道其猶張弓乎髙者抑之下者舉之(凡張弓者欲匀不欲偏故)
(有髙處則抑之有下處則舉之)有餘者損之不足者𥙷之(上二句言張弓此二句言)
(天道)天之道損有餘而𥙷不足人之道則不然損不足而
奉有餘(損不足之民奉有餘之君)孰能以有餘奉天下惟有道者(有道)
(者法天道以為人道)是以聖人為而不恃成功而不居其不欲見
賢耶(不欲見賢于人)

(此章言損上益下之道天道惡滛而好謙譬之張弓髙者抑之下者舉之故天道損有餘以𥙷不足使之)
(均平而已天道如此何至于人則不然而獨損不足以奉有餘也惟有道之人乃能損我之有餘以奉天)
(下故有為與成功皆我之所餘而天下之所不足為之而不恃成功而不居天下享其賜而不知所以奉)
(之者不已至乎而聖人仍不自見其賢凡以法天之道而已)
第七十八章
天下莫柔弱于水而攻堅强者莫之能先以其無以易
之也(無以易之謂雖曲折萬變而無易水之柔也)故柔之勝剛弱之勝强天
下莫不知莫能行(人非不知而不肯行)是以聖人云受國之垢是

謂社稷主(垢汚穢也以比凶惡受之者納之于柔道之中)受國之不祥是謂天
下王(不祥妖孽也)正言若反(似反一世之常言其實正論)
(此亦言尚柔之用水為至柔而穿突陵谷無堅不攻天下之物莫能先之惟無以易其柔也故柔之勝剛)
(弱之勝强如水之易見人莫不知而能柔能弱者之少則莫能行也故聖人有言曰受國之垢是謂社稷)
(主受國之不祥是為天下王葢一國之内不能不善惡並出天下之大不能無妖孽雜生王者以柔道受)
(之自然消歸于盡猶之川澤之納汚耳夫垢與不祥世人之所惡也而謂王者受之此正言若反之妙也)
(知道者其可忽諸)
第七十九章

和大怨必有餘怨(怨者人之私隙和者强相和也)安可以為善(和怨非善道)
是以聖人執左契而不責于人(契者刻木為劵中分之各執其一以表財物之)
(信也契有左右左契在主財物之家待其右契而應之責者取之于人者也)故有德司契(司契)
(者無心)無德司徹(徹强通之也)天道無親常與善人(至虚惟天豈有所愛)
(而親之惟善人則與之耳)
(此言大道之無心也恩怨兩忘方知至道人有大怨于我而必欲與之和雖無執怨之心猶知怨之為怨)
(則餘怨尚在安得謂之善道聖人為而不恃功成不居毎以有餘奉天下如執左契以待人之自取此所)
(以無怨而不責于人也故司契者自合其合吾無容心是為無德若必欲强通之則無德之司徹非有德)

(之司契矣天道亦然天道無親與常善人亦惟司契而已)
第八十章
小國寡民(國小民寡則俗自淳厚)使有什伯人之器而不用(器材器也)
(其人之材堪為什夫伯夫之長者)使民重死而不逺徙(重死則畏罪不逺徙則安居)
雖有舟車無所乗之(不致逺以求利)雖有甲兵無所陳之(不恃力以)
(求勝)使民結繩而用之(結䋲者上古之治也)甘其食美其服安其居
樂其俗鄰國相望雞犬之音相聞(相望相聞言其近也)民至老死
而不相往來(至老死言其乆也)

(此章葢老子歎文勝之弊而欲以大古之治救之也謂有道者得小國寡民而治之使之有才而不用重)
(死而不逺遷舟車甲兵置而棄之雖有書契亦無所施結䋲足矣以食所之食為甘以所服之服為美以)
(所居之居為安充然自足樂其俗而不知其他即以鄰國之相望雞犬之相聞其近如此而老死不相往)
(來葢各足而不相求也如是則淳淳悶悶所謂安平泰者非乎此老子因人心不古而思還醇反樸之俗)
(欲復見之故有味乎言之也)
第八十一章
信言不美美言不信(信言真實之言美言華采之言)善言不辨辨言不
善(善言純一之言辨言馳騁之言)知者不博博者不知(知知道也博博物也)聖人

不積(虚若谷也)既以為人已愈有(施其所能以為人)既以與人已愈
多(推其所有以與人)天之道利而不害(有心利物則害與利俱天行無心但見其利)
聖人之道為而不爭(有為之心則起爭端無為之為爭于何有)
(老子一書大抵以不爭為主故于終篇以真實喻人而歸于不爭之㫖也信則可復不必夸美故信言不)
(美美言則文餙太過而不能信矣善則合理不必騁辨故善言不辨辨言則抑揚太過而不能善矣知常)
(則一不必博通故知者不博博者則馳騖于外未必知道矣聖人之道絶聖棄智洞然四虚是無積也而)
(以至無供萬物之求則為人而愈有與人而愈多此虚不屈動愈出之妙也葢聖人與天同功天之道雖)
(有美利而不言故但見其有利而無害聖人之道為而無不為而未甞自恃其有故不與物爭而天下莫)

(能與爭此聖人道與天合而不爭之所以為寳歟)






御定道德經註下篇
