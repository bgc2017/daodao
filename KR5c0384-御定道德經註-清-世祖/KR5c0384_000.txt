






　欽定四庫全書
御製道徳經序
　朕聞道者先天地而為萬物宗生生化化莫得而名者
　也惟至人凝道於身故其徳為𤣥徳而其言為聖言老
　子道貫天人徳超品彚著書五千餘言明清浄無為之
　㫖然其切於身心明於倫物世固鮮能知之也嘗觀其
　告孔子曰為人子者無以有已為人臣者無以有已而
　仲尼答曾子之問禮毎曰吾聞諸老聃豈非以人能清

　浄無為則忠孝油然而生禮樂合同而化乎猶龍之歎
　良有以也自河上公而後註者甚衆或以為修煉或以
　為權謀斯皆以小智窺測聖人失其意矣開元洪武之
　註雖各有發明亦未彰全㫖朕以聖言𤣥逺末學多岐
　茍不折以理𠂻恐益滋譌誤用是愽叅衆説芟繁去支
　⬤為一註理取其簡而明辭取其約而達未知於經意
　果有合否然老子之書原非虚無寂滅之説權謀術數
　之談是註也於日用常行之理治心治國之道或亦不

相徑庭也爰序諸簡端以明大㫖云
順治十有三年嵗次丙申仲春朔日序


　欽定四庫全書　　　　　子部十四
御定道徳經注　　　　　　　道家𩔖
　　　提要
　　　　　(臣/)等謹案道徳經二卷順治十三年大學士
　　　　　成克鞏恭纂仰邀
　　欽定
　　御製序文發明是書本非虚無寂滅權謀術數之學
　　　　　注中亦備論日用常行之理治心治國之道

　　　　　於是猶龍之㫖燦然明顯矣此經自河上丈
　　　　　人而下注釋著録者凡八十餘家積三百餘
　　　　　卷其間或為之解或為之疏或為之音或為
　　　　　之章句或為之譜或為之傳其人則名臣若
　　　　　羊祜蘇轍名儒若王弼王肅逸士若嚴遵孫
　　　　　登陶𢎞景戴逵皇甫謐道流若葛洪杜光庭
　　　　　輩多所闡述而梁武帝唐明皇宋徽宗明太
　　　　　祖亦各有注解見淺見深隨其識趣而於老

　　　　　耼本㫖未免在離合顯晦之間今注參取衆
　　　　　說簡要明暢真足以益心智閎治理非徒以
　　　　　究清浄無為之說而已也乾隆四十六年八月
　　　　　恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
