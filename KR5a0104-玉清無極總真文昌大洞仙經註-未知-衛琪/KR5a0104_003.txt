










玉清无極總眞文昌大洞仙經卷之三冬三
　　　　(東蜀蓬萊山中陽子衛琪註)
道言昔在龍漢劫初元始天王出大洞玉經
於高上大有玉清宫
　道言乃玉宸道君言說昔在者向來往古
　之稱龍漢者自一炁孕於空洞之中太无
　之始上无復色下無復淵混沌太虚浩瀚
　流溟七千餘劫其炁周流相去九萬九千
　九百九十里爲一歲言其炁如龍變化莫
　測故號龍漢運推數極三景開明謂之赤

　明梵炁彌羅萬範開張元綱流演生天立
　地開化神明謂之開皇三劫分曉按大有
　金書天寳君生於龍漢元年當年出書靈
　寳君生於龍漢開圖經一劫至赤明元年
　出書神寳君生於赤明元年經二劫至上
　皇元年出書此三寳方有定名而神王奏
　請云數終甲申洪流蕩穢赤明以來至上
　皇元年受度者二十四萬人開皇以後數
　至甲申諸天選叙仙曹空廢當於三代取
　十萬人充其任又舉一十二萬人充儲官

　又於死䰟中有善功者取三十二萬人以
　充甲申驅除之後開大有之民儒書云堯
　以甲辰即位至甲申已四十年然後有洪
　水之患以此言之生神經當出於唐堯以
　前而大洞經先出於龍漢元年元始當生
　出書之時也故號龍漢劫初而候上皇元
　年太上岀書時三寶各有定位一再傳授
　靈寶就席付與太玄故下經叙云重出斯
　寶是也眞武經載龍漢元年說法舉往昔
　開皇元年之事然以開皇居前龍漢當後

　此乃諸眞傳經之誤當從大有金書參透
　三寶所生之劫并出書度人之時其他未
　可盡信又曰天地之始有五劫一曰始劫
　二曰成劫三曰住劫四曰壞劫五曰空劫
　五劫循環不已天地皆因此五劫而成始
　終人與物亦然東方曰龍漢南方曰赤明
　西方曰延康北方曰開皇中央曰上皇自
　子上起三字爲一劫至戌亥爲延康以日
　言之爲夜以人言之爲死也六合之外姑
　且存而勿論且自天地分判以來於六經

　中可考者言之易有太極是生兩儀兩儀
　生四象四象生八卦兩儀者天地也四象
　者四時也陰靜陽動故變焉動靜有常剛
　柔斷矣四時代謝故化焉變化不已故有
　劫數河圖洛書是也二炁升降五行錯綜
　皆莫逃乎數也大則劫小則運皆因年月
　日時至微而起時有刻日有候月有弦望
　晦朔年有春夏秋冬故積刻以成時積時
　以成日積日以成月積月以成年積年以
　成運積運以成劫自太極既判之後又不

　知其幾劫運矣粤自龍漢元年化生天寳
　君出書時號高上大有玉清宫此乃元始
　天王之都大洞尊神演說大洞仙經之始
　也故爲諸經之祖諸法之王諸經皆稱元
　始天尊而大洞經獨稱元始天王盖尊之
　至也有元始上帝元始天帝隨所見而稱
　焉非實有名乃衆眞强名之耳經云大道
　無名因生育天地萬物故有名
演太玄重玄玄一之道命之曰大洞仙經
　玄者黑而有赤色盖北方陽動而生水陽

　炁赤水色黑故曰玄太玄重玄玄一盖水
　炁之盛故爲天地之根又玄爲幽深曠遠
　之稱諸經有玄之又玄者因此而云也太
　玄者先有玄炁元炁然後有始炁次第生
　長故當敷演太玄之炁重玄爲玄一之道
　號曰大洞仙經藏中有三清大洞經一百
　二十卷有茅山龍虎山玉經三十九章
元始天王始以太玄一音流響玉清
　盖一者萬化之本萬善之宗無一事不由
　心上起也老子之得一孔子之一貫邵子

　曰天向一中分造化豈得是哉天道一而
　已矣太玄者北方之正炁兩儀奠位以北
　爲子一音者天一生水而水爲羽音言天
　地始生自一數起於北方一陽初動而生
　水赤猶人之生以一陽之精結而爲胞也
　陽動則變故曰流響非以金口宣傳乃靈
　風振響遂成洞章
弘帝一眞道說大洞寶文
　主宰謂之帝人心是也凡爲國家有九經
　所以行之者一也一乃誠也無妄謂之眞

　實故曰弘帝一眞道故知大洞經即儒中
　庸也帝一乃大洞帝尊之號有帝一雄一
　雌一謂之三一之道乃大洞之始也弘發
　也大也大發揚此道說大洞寳文欲令世
　人得一則萬事畢若能主一無適此道成
　矣亦曰不二法門此則名文昌大洞仙經
　外有大洞骨髓大洞演義大洞玄契按諸
　經註解非敢專擅
示九統之法傳九光之符
　玄元始三炁各生九炁是爲神霄九帝也

　故示九統之法以會帝傳九光之符以集
　神大洞之道始於一炁而生三炁三炁而
　生九炁九炁而生萬炁結成萬天止云九
　炁不言萬炁舉其綱也人之萬炁具足遂
　生萬神天地以有萬炁而立人身以有萬
　炁而生若神離炁散則人道幾乎息矣此
　帝一之道於斯爲盛用九示九已於洛書
　敷陳九天生四九三十六天九地生四九
　三十六地具各注下
至士誦之登齋修行即得萬神懽慶萬靈護

持萬聖感格萬仙翕臨
　齋者齊也言潔齊心地靜定安慮毋使雜
　亂古人三日齋七日戒又曰齋戒沐浴可
　以祀上帝盖齋者夷心戒者防患但得顔
　子坐忘之心齋便是大洞經了此言至士
　修習大洞仙經當清齋入室除垢止念靜
　心守一内則萬神歡喜慶悦外則百靈護
　持上則萬聖感格下則萬仙翕臨生神章
　云一唱萬眞和九遍諸天朝之類是也經
　曰人能常清靜天地悉皆歸天地鬼神未

　嘗助桀爲虐也
可以飛度三災四殺五鬼六害七傷八難九
厄十惡
　斗經具載甚詳兹不重贅爲人在世有諸
　魔難若不精專至道何以脱離煩惱宗門
　有語云磨刀石子損己利他克己奉人也
登仙入聖神生紫微自然無爲
　易无思也无爲也正合大洞自然之道一
　本云登仙入聖悟矣自己元神與諸天帝
　比肩享受天堂快樂自在豈有所爲乎皆

　自然之理也昔唐楊泰明以儒登顯仕爲
　長安令佐郭子儀幕府後棄官入廬山結
　茅一日採訪眞君下降曰太素三元君命
　我授汝九天太眞道經觀之乃高上大洞
　經泰明修誦不輟至憲宗元和八年正月
　一日輕舉升仙豈非經中登仙入聖乎
不係陰陽五行六炁之所拘束
　六炁者寒暑風雨晦明是也天有六炁降
　生五味發爲五色徵爲五聲淫生六疾按
　醫書陰陽五行五運六炁錯紐於天地之

　間順則致祥逆則見凶祥則聖人出天垂
　甘露地産靈芝五穀豐登人民安泰凶則
　天地閉賢人隱天變災異山崩海竭人民
　死亡此皆爲五六之所拘束也修行人當
　脱五行之殻離八卦之機八卦屬地專至
　道者除地道法天道故陰陽不能拘束也
念念增長趣入大乗弘之無窮諸天下觀玉
帝降鑒飛天保迎
　即這念頭便是金丹務欲乾乾不息綿綿
　若存若人一念不移念念相續逐旋增長

　進悟大乘以至上乘弘揚此道則諸天帝
　王下觀其身上帝降鑒飛天魔王保舉爾
　身昔高雲舉誦大洞經一日採訪下觀相
　與語善後雲舉成仙豈非諸天下觀乎
億曾萬祖歷劫種親遊爽滯魄俱得更生
　己身未度先度祖先況千萬劫前祖宗無
　數遊蕩英爽沈滯魂魄咸得上生晋代許
　旌陽吴葛仙翁皆以祭煉孤爽鬼神而沖
　舉成仙蓋孤爽亦是千生萬劫曾祖父母
世胄接仙長爲貴人

　世代子孫華冑與仙相續在世長乆得爲
　貴人如張子房之類天師繼嗣綿亘無窮
功滿道備骨肉同昇
　功圓行滿道德充備一家骨肉同時飛昇
　如許旌陽四十二口骨肉白日拔宅之類
乘龍駕雲上朝玉清
　化自己之陰陽二炁爲龍爲雲乘駕以騰
　空上朝玉清聖境元始上帝爲三清侍臣
元始天王嘯詠太玄凝神遐想而說洞章
　元始吟詠太玄之炁而成音凝聚神炁深

　思遠想使神炁精詳而後說是大洞寶章
　謂如慮而后能得者也說洞章者非謂口
　談也乃凝集神炁炳顧於空洞之中成音
高上洞元
　此章名大洞帝一尊神高上虚皇君總冠
　一經之首章中之字有數斷章取義故略
　而言之元始生於太無無始之前五太未
　露眹兆之初一炁化生於空洞之中無形
　無名無炁無象無色無光周子所謂無極
　一動一靜一陰一陽陽變陰合遂生五行

　即太易太初太始太素太極今曰大洞即

　易之太極也高上者高高在上不可名言
　即無極也混沌太無元者即元始之祖炁
　生於混沌未分空洞之中太無之始元者
　始也故號元始或云混沌亦通今本無元
　字當添置之盖元始謂之高上混洞太無
　元靈寶謂之赤混太無元老君謂之冥寂
　玄通元總謂之三元非天地水三元乃生
　天立地之祖炁也天寳者元始號天寳丈
　人天寳君玉皇者非常所謂玉帝玉以比

　德以其性温潤而勁硬皇者大也元始以
　其本身至大至剛之炁成立天地開物成
　務孟子所謂浩然之炁充塞天地是也
元生九天
　元者善之長也盖元爲萬化之祖宗今言
　元者三元也言三炁生九炁即生神九天
　也天地萬化自非三元所育九炁所導莫
　能生也故三炁爲天地之尊九炁爲萬物
　之根人能修之是與三炁合德九炁齊并
　也自此已往生生不窮之道著矣故易曰

　天地之大德曰生他本云高上洞玄必惧
炁祖太无
　玄元始三炁生於太無之前合虚而生炁
　炁生於空空生於始始生於元元生於玄
　故曰炁祖太無此大道所出自無中生有
衆風胤玄
　一云宗風非也風炁也衆者非一也混沌
　太無元之炁九萬九千九百九十億萬炁
　赤混太無元之炁九萬九千九百九十九
　萬炁冥寂玄通元之炁九萬九千九百九

　十萬炁蓋萬炁根於九炁九炁始於三
　三炁歸乎一炁故曰衆風胤玄胤者嗣也
　繼也續也根胤出自玄炁是名回風混合
曾親絶散
　一云統散誤也既有所統是有拘係豈得
　散耶人修本洞則三曾九祖五族六親各
　遂生化而無胎根結滯之病以阻隔之
四清撫閑
　四清四炁朗清也蓋天地既判四方廓爾
　喻人祖宗滯識皆得生化則無所殃連故

　四方備守安處無爲即得生天快樂自在
帝一上景連衆攝煙
　大洞帝尊名帝一也上乘玄景之龍輿招
　神攝風以度苦爽亦如靈風聚煙之說
長契一運七世投閑
　長遠契合嘉良運會儔靈運良辰會同義
　七世祖禰皆得投閑致散良會皆得度世
託靈屬命反華自然
　一點靈光皆有投託本命元辰亦有所屬
　還返光華無虧無欠不有勞費故曰自然

泯邈流輝六曜沈遷
　泯邈遠大貌流輝者精彩流布靈光備體
　六曜南斗注生之司六府凝定無有變遷
凌梵御暉西華彰安
　玉帝君諱逢凌梵字履昌靈又曰神丈人
　白帝君諱彰安字西華人之肺腑安和也
併編帝簡盡得解源
　西華玉靈瑶府編修青簡玉籍以奏玉帝
　若修煉則惡根地根魔籍鬼帳盡得解去
胎田邃路世發玉蘭

　上田泥丸中田絳宫下田炁海胎息之所
　道路深邃黄庭之迴紫抱黄入丹田世世
　生生發育玉潤芝蘭生神章云耀玉葩同
　意言人能存養下田則精華遍體如玉階
　之芝蘭也蘭者取其清香故黄庭云體生
　光華香炁如蘭此下有丘蘭素蘭同義
靈光八輝混生萬神
　自己一點靈光洞照八室所謂八窗玲瓏
　人之欲生萬炁不備萬神不具終不生也
　右件玉章天篆合八十八字總冠三十六

　章之首三十六天地神明並備此章
　玄契曰兆脩大洞太玄帝一洞章誦之一
　遍消一切罪身神六根皆獲洞清六天自
　降群魔束首萬炁齊正得無礙門
元始天王曰(文昌大洞玉章第一/一月生胞金丹一還)丁丑戊寅豫隨
　始炁生混炁其色蒼爲東方九陽木炁凝
　成天境號鬱單无量天劫號龍漢此天精
　䰟開陽之炁主泥丸宫帝眞胞命元一黄
　演之炁生胞元
高上宴紫清

　文昌經古以此章爲首驗之玄契并經之
　數目宇相合今從之上清大洞一本以東
　華發胎暉爲首且中卷十章諸本皆將前
　後互相换易今以六根順列爲叙上卷體
　生神章具受胞胎神炁爲叙庶幾覽者有
　所倫次然寳章不特爲受生者說盖修行
　人内鍊金丹亦必因此月分次第行之如
　婦人懷孕牝雞抱卵專心愛護念念不忘
　自初啓首以至十月聖胎完成突然而見
　陽神兩途而一轍也人生胞元易曰男女

　媾精萬物化生父精母血憑虚交感此乃
　太玄之炁生於太无是也天一生水以爲
　其根先有西北壬水一生與西南之丁火
　相合謂之水火既濟陰陽相感會於元宫
　懸附於脾脾屬土故萬物得土自然化生
　因之結胞所以水土同胞於巳己爲六陽
　純全之地爲乾屬巽此乃回風混合之所
　男左旋十月至寅爲三陽交泰故生男女
　右轉十月至申爲三陰全得否故生女故
　經曰高上宴紫清者高上太有玉清宫乃

　元始所居在紫清天元始遊宴其上斡運
　始炁以生人之泥丸宫次第生長人之初
　生先有鼻故後生耳古人云鼻祖耳孫此
　生人之始末也鼻貫於顙故先得始炁生
　泥丸次玄元二炁生中下部人之生也陰
　陽二炁五行而已得炁之清明者爲聖賢
　得炁之重濁者爲民庶得炁之駁雜者爲
　萬物故下云五老輔玉根者言各炁之分
　數也如東方九炁之類輔玉根與五臟植
　玉根同有揮絳華飛玉駢等皆以五方降

　眞炁然後成人之神炁形體
五老輔玉根
　所謂四玄禀元禁長保五帝城是五臟爲
　一身之根五神守之故輔玉根五子歸根
　壬子木至庚申九數是爲東方九炁戊子
　火至庚寅三數爲南方三炁甲子金至庚
　午七數爲西方七炁丙子水至庚辰五數
　爲北方五炁庚子土居中央是爲一炁東
　方青靈始老九炁天君南方丹靈眞老三
　炁天君西方皓靈皇老七炁天君北方五

　靈玄老五炁天君中央元靈元老一炁天
　君輔玉根言五臟之炁歸根復命也精神
　䰟𩲸意乃心肝脾肺腎爲根
太素拂渺景
　太素即三素母其神拂過遠景也渺小也
　盡也見三華炁注太素者乃隨品所證之
　妙果也有太素清虚眞人之號
合符帝一前
　無英公子名合符又將所執之符將合之
　於帝一前面符節既合受生無疑矣合符

　又名玄元叔主守肝臟之户
白帝皓鬱奬
　白元尊神皓鬱奬主西方肺炁又名白元
　洞陽君鬱靈標字玄夷絶以西方七陽金
　炁主鎮申酉下統兊宫中守肺
回金太霞鄉
　肺炁屬金故回風混合入太霞之鄉上有
　太白金星西方七宿經緯天文下鎮西嶽
　分野中通人之肺腑以注眞炁
度我死户閉

　既度我以生門當遏塞其死户人身中有
　三十六處生門三十六處死户慶雲開生
　門祥煙塞死尸祥煙眞炁也
抜出三塗梁
　欲拔出三塗苦海當架玄津橋梁若過三
　關當架鵲橋古人云上鵲橋下鵲橋天應
　心地應潮蓋與飛玄梁不同
十通由斯生
　六度十通萬行圓成於是得長生乆視之
　道人以十月胞胎具足萬神備體然後降

　生先因此胎根堅固方至十通
妙行由此興
　三千妙行因此興起圓滿具足人之神炁
　已布日吉時良於是興起而生金丹之道
　修十大洞妙行可證十大妙果
洞明光景中
　在太陽道境光景不凡人之濯質太陽方
　見光明境界華景與光景同古仙云温温
　鉛鼎光透簾帷此乃光景洞明
帝一眞玄玄

　帝一者大洞帝尊之名人修金丹亦證此
　果豈非玄之又玄乎經有帝一雄一雌一
　號三一之經蓋帝一乃北方水數玄亦北
　之色象故雌雄帝一之眞至此玄之又玄
　矣昔劉根先生宦遊四方爲政有德常修
　大洞帝一之道即得玄化成仙大凡天道
　流行發育萬物其所以爲造化者陰陽五
　行而已莫不先有是理而後有是炁及其
　生物則必因是炁之聚而後有是形故人
　物之生必得是理然後有健順仁義禮智

　之性必得其炁然後有以爲䰟𩲸五臟百
　骸之身周子謂无極之眞二五之精妙合
　而凝人以初月受炁結成胞胎以至十月
　神布炁足而後乃生修煉金丹之道一一
　如之三百功圓聖胎堅固也
　右件玉章天篆計六十字上鎮太皇黄曾
　天下統第一壘色潤地土皇君
　玄契曰兆誦文昌大洞仙經修行帝一眞
　道妙行方全始證十通聖功初積玄理幽
　深常誦百遍自然通炁千遍不輟通神通

　靈(正一科有自稱曰小兆眞人臣某之語/是知玄契中凡云兆并眞人者自稱也)
元始天王曰(文昌大洞玉章第二/二月生胎金丹二還)己卯庚辰蠱臨
　混炁生洞炁其色赤爲南方三陽火炁凝
　成天境號上上襌善无量壽天劫號赤明
　此天精䰟陽明之炁主明堂宫帝眞胎命
　元洞明紫尸之炁生胎根
玉虛順玄歸
　此乃二月生胎之徵先令太一精䰟名玄
　歸子字盛昌主管生育之事玉虚即玉帝
　宫人之頭有九宫此其一也第五章帝臨

　登玉虚故知其爲玉帝宫又曰上方玉虚
　明皇天尊仙傳有玉虚尊師赴南溟夫人
　并安期生之會故玉虚者隨所證果位而
　得名也今玉虚乃太精䰟所居
天晨金霄遊
　天晨日也金霄黄道也又曰雲漢玉帝登
　殿時太陽之炁旋轉於虚空後云玉帝乘
　朱霄如人陽精乍凝於空無中
朗朗生帝景
　天日遊行霄漢明朗以生帝一玄景龍輿

　又雄一神名也盖精爲九入光彩明亮而
　欲生腦宫後云駕景發絶霄是也
欻爾駕玉洲
　欻者長生可馬名姓栢成欻生乘日光車
　遊玉洲即玄洲爲兆身胎元九天司馬不
　下命章終不生也欻爾倏忽也
左攝始童神
　木王之炁故有東方青靈始老青童君又
　云太微小童名在人之左攝召青炁以主
　肝部三䰟始童乃初生之童子

右命起常符
　起常符帝卿佐名也西方有白帝君主事
　在人之右則命令白炁以生肺部七𩲸陰
　陽二神侍立左右運輔神炁也
明眞焕九霄
　心玄九帝尊神君諱明眞如日輪焕明於
　九霄之上日月交合曰明陰陽交會於空
　无之中丹經云會二炁於黄道
三日映玄敷
　玄敷即玄圃在西北崑崙之山亦曰北極

　三日者南方三炁太陽帝君以眞火照映
　北方之玄圃此非既濟之道乎古人有言
　積分成寸積寸成尺尺寸不已遂成丈疋
　人自一時覺悟勇猛進修以至一日二日
　乃至三日則玄炁通暢如湯書云茍日新
　日日新又日新漸洗以成吉人
干景併生矜
　一云千景必誤刀太微小童名千景精字
　會元子又諱矜視水火既濟陰陽交感將
　有生育之兆故併意矜憐愛惜

内有幽寥无
　上玄帝皇精䰟名幽寥无即太一也此神
　爲變化之主胞胎之精至人得此可以爲
　聖胎之根本金丹以此爲藥物
令我得長年
　能令人長生乆視虚靜天師云道不遠在
　身中物即皆空性不空性若不空神炁住
　炁歸元海壽无窮此謂長年
千劫始一周
　一千劫方爲一周歲循環无窮天堂有拂

　石之年其於地獄受苦者時亦不少度人
　經禁戒八萬劫一傳玉皇經四萬劫一傳
　生神章自非天地一開其文不出然則其
　受苦者何時而出離方悟正因也見是經
　宜早省悟以臻千劫長年之樂可也是經
　亦无冒濫傳受之責人人有分
黄籙保劫仞
　仞俗作軔度深七尺曰仞書云爲山九仞
　孟子掘井九仞明眞黄籙可以保制劫運
　人既得受生天上則黄籙書名經云黄籙

　白簡削死上生天地眞宰聞人生則懽慶
　黄籙書名其上以爲祥瑞而人甘欲棄生
　以就死地哀哉仞者高也尖也極也盖劫
　數之將極盡處故以黄籙保之
披錦入神丘
　丘空也大也聚也在崑崙之東南四方高
　中央下故曰崑丘在人曰神丘天谷也或
　云玉枕言幽寥披錦衣以入帝庭也此乃
　陰陽之炁上貫於腦門也下卷云太一儔
　丘蘭同義錦者五色雜錯也言五臟之炁

　薫染成文謂之錦衣又云綉衣皆執法眞
　君所衣之衣執斧鉞行刑罰也
太一務命根
　此章名太一尊神章太一者先天水之精
　炁也天地未形天一生水此神主之此神
　爲長生之主在人身中形如嬰兒不著衣
　服長四寸所謂大洞返胎始形之神也名
　務猶收字歸會昌常守人玉枕下人之初
　生執符而混合百神專掌人之命根此下
　有十處太一字事見中卷解註

公子召合符
　左曰无英公子名玄元叔字合符子太一
　召之以符節相合同則謂之眞炁乃能生
　人不同謂之邪炁即當却之
十回度初心
　即度人經周迴十過十回度人同初心者
　將信將疑之間似有似無之際故以十回
　數足得不退轉地傳曰人一能之己百之
　人百能之己千之果能此道雖柔必强若
　能以十回試初心即此道成矣盖欲人下

　死工夫精進不退也欲轉心至道者當對
　高眞上聖發大誓願堅固初心
得入大信根
　以大洞仙經開化引導必使得入大定信
　實無妄之根本與物無違之謂信蓋信屬
　土土成數十亦河圖之數也此卷十章有
　十回十善十方十華十德十仙十眞十通
　等語皆以足格言之缺一不能成生化之
　道盖十爲地數取喻土能長養化有之義
　信者誠而已故以誠信爲根本

　右件玉章天篆計九十字上鎮太明玉完
　天下統第一壘元德君
　玄契曰誦之二遍得入性根善因不絶仙
　籍書名萬炁齊和得定觀門
元始天王曰(文昌大洞玉章第三/三月生魂三還一返)辛己壬午觀噬嗑
　洞炁生浩炁其色白爲西方七陽金炁凝
　成天境號梵蓋須延天劫號延康此天精
　䰟始陽之炁主上丹田宫帝眞䰟命元長
　靈明仙之炁生三䰟
玉帝玄上旛

　一云玉帝有玄上之旛制命九天之階盖
　多三字大凡靈書玉章之屬每一句只說
　約一字或二三字如亶蔞阿薈四字說多
　少文義如高上洞元一句說幾箇字義章
　中皆有五言爲句豈得如此多加三字必
　所傳之誤太微玉帝有回黄旂命靈旛以
　爲攝召之具欲使陽䰟歸體
制命九天階
　此旂旛制命出自九天之階天不可階而
　升故號令以旂旛其貴重如此天階言其

　等級次第不可造次而升進也
七覺乘妙道
　覺者即釋之圓覺妙心也在天爲七星布
　炁於人名之曰心降靈於中名之曰神賞
　監七覺神王之職也七覺者人之良能良
　知之心也心有七竅故曰七覺言乘大道
　力以落死籍注生名七覺凡三見同飛七
　覺元太和度七覺盖人覺則爲善人不覺
　則爲凶器又七覺注在他處
歡熙神風回

　歡者喜慶熙者明亮人身中之炁太和雍
　熙則神明自來一曰神風一曰靈風神靈
　皆自己之元神回風混合也
飈燦北停華
　飈俗作飊炎風暴至又云巨焱扶摇謂之
　旋風又云日䰟名停者亭樓臺之屬本亭
　字後人作停宇留也集也
紫英唱東隈
　長靈明仙之炁化生三魂如善芽增長紫
　英發達於東方仁德之地飈燦紫英二神

　歌謡大洞寶章上聞於九天也　
琳和九霄外
　正一左仙名琳和盖如琳瑯振響聲徹九
　霄之外如語天將以夫子爲木鐸天人之
　間和氣致祥皆欲聲政洋溢也
玉符徵太微
　玉帝以玉符召太微小童名干景精令在
　左右命之執回黄旂使無英執命靈旛以
　召幽爽生神章云太微回黄旂
三素生泥丸

　素者純也三素者純而不已泥丸者頭有
　九宫兩眉間入一寸爲明堂宫太一居之
　左有紫房右有朱户却入一寸爲洞房宫
　中有三眞左無英右白元中黄雲却入三
　寸爲泥丸宫萬神出入之所皇老三素君
　名罕張主此宫入四寸爲流珠宫五寸爲
　玉帝宫明堂上一寸爲天庭宫洞房上一
　寸爲極眞宫丹田上一寸爲玄丹宫流珠
　上一寸爲天皇宫總謂之頭上九宫皇老
　三熹君生神於泥丸宫亦曰三田之炁青

　黄白也黄庭云泥丸百節皆有神三素亦
　丹名昔王先生煉三素丹詔入中嶽得道
　又周武穆公主周惠抃修三素之道遇西
　靈聖母傳經士女景慕者數百自云世代
　亂我將往後百年再來遂化去
發曜金靈輝
　三素發泄金華靈輝照耀上下如人慧眼
　一通无所不見眼爲五臟之華盖以表日
　月之明黄庭眼神明曜英玄君
老君罕張上

　罕張三素君之諱此生泥丸之神也人之
　生也自上天降炁然後受父母精血始形
　之初自泥丸發仞次第生長爲完形
守衛死節機
　誦之三遍三䰟自生盖三素君當守閉死
　炁關節機鞬務令受生下卷云守閉死炁
　關同盖罕張字神生道神職也
十善生玄中
　人性之善皆可以爲堯舜人无有不善而
　人自流凶惡之地以致其殃禍善惡報應

　之說儒者或以爲虚誕又曰王維畫鬼神
　以恐人不知書中有云作善降之百祥作
　不善降之百殃虞書曰惠迪吉從逆凶惟
　影響又曰滿招損謙受益時乃天道易曰
　積善之家必有餘慶積不善之家必有餘
　殃此聖人之所以訓人者如此其諄諄善
　惡報應之理如此其昭昭聖人何嘗不云
　而但以汝未暇讀書講明之爾人有十善
　即生玄炁之中顔子得一善則拳拳服膺
　禹聞善言則拜蓋人能止於至善之地謂

　如爲人君止於仁爲人臣止於敬爲人子
　止於孝爲人父止於慈與國人交止於信
　則舉止進退莫匪至善
度厄而自然
　過度厄會即得自然无爲也叙經云飛度
　三災四殺以至自然无爲不係陰陽五行
　六炁之所拘束至此諄諄章義
　右件玉章天篆計七十字上鎮清明河童
　天下充第一壘元德君
　玄契曰誦之三遍得自在智度一切厄入

　玄上關萬炁齊清入希夷門
玉清无極總眞文昌大洞仙經卷之三



















