








太上玄一眞人說妙通轉神入定經
道言夫輪轉不滅得還生人中才智明逹心
和情柔篤好三寳志慕神仙當思念善功廣
建福田功滿德備施行妙通轉神入定以成
至眞道行不備仙亦不成自從無數劫來積
學巳成眞人髙仙自然十方道者莫不從業
行所致制心定志坐念思微舉動行止念作
轉神以得髙仙也其思甚微其念甚廣弘普
無量行備入定尅得神仙也子當勤行必合
道心也

道言若學神仙思念無量普得長生身與我
神入定妙通
若奉師宗思念無量普得訓厲身與我神同
受制度
若見經教思念無量普得聰慧身與我神同
得升仙
若見講說思念無量普得聸聽身與我神了
解玄義
若見齋誡思念無量普得入法身與我神内
外清肅

若見行香思念無量普入芳盛身與我神不
履穢塵
若見三光思念無量晻㝠普消身與我神長
處光明
若見行雲思念無量普得廕覆身與我神同
入雲輪
若見雨注思念無量普得灑潤身與我神得
天廕澤
若見素雪思念無量普居潔白身與我神凝
炁成眞

若見霜露思念無量保貞不落身與我神無
不制伏
若見淨水思念無量普得沐浴身與我神洗
垢除穢
若見大江思念無量普注淵澤身與我神無
不包容
若見大山思念無量普得障遏身與我神棲
託巖穴
若見樹木思念無量普無凋悴身與我神鬱
成茂林

若見種植思念無量普得滋長身與我神與
日成生
若見果林思念無量普得成就身與我神結
實生根
若見飛鳥思念無量普得空行身與我神時
生羽翮
若見禽獸思念無量不生害心身與我神隱
學幽林
若見宮闕思念無量普得瞻仰身與我神轉
輪國王

若見城社思念無量普得入朝身與我神修
整嚴𩛙
若見臺觀思念無量普瞻入極身與我神洞
見幽微
若見靈壇思念無量普履法門身與我神得
道無爲
若見童子思念無量普得出身身與我神同
得道眞
若見道士思念無量普棄榮累身與我神早
得飛仙

若見賢人思念無量普推貞義身與我神教
化齊同
若見聖人思念無量普得其道身與我神通
眞達靈
若見盛年思念無量普不衰老身與我神長
保劫年
若見羙女思念無量轉身爲男身與我神守
貞入眞
若見妓樂思念無量普無哀憂身與我神靜
嘿宮商

若見王子思念無量普得從容身與我神輪
轉王家
若見富貴思念無量普得温足身與我神博
散功德
若見貧兒思念無量普離窮厄身與我神轉
入懽泰
若見廚食思念無量普得飽足身與我神口
無爽味
若見平地思念無量普得安立身與我神種
植並生

若見屋舍思念無量普得廕覆身與我神宫
宅整肅
若見暮卧思念無量普得安寧身與我神同
靜虚空
若朝起居思念無量普得曉明身與我神同
光太陽
若冠衣裳思念無量普得嚴飾身與我神同
生羽服
若著巾㡌思念無量普得冠冕身與我神同
戴華蓋

若著屐履思念無量普得乗鳯身與我神足
躡紫雲
若見乗船思念無量普得濟度身與我神不
拘橋梁
若見乗車思念無量普不歩行身與我神同
䇿飛軿
若見乗馬思念無量普得飛步身與我神乗
雲駕龍
若見太清思念無量普蒙虚泊身與我神飛
升金闕

四十五念功齊天地數法自然福覆無量轉
神入妙通微究玄同體道眞思念旣定則坐
降雲龍八景玉輿飛昇上清宫也
　　　無量妙通思念轉神偈頌曰
妙通轉我神弘普無量功道成天地劫
輪化發九重滅度更死生縁對各有宗
孰悟去來因形魂無始終積慶藉福基
身拔五難峯脫離三惡道蕭蕭入閑空
念度無邊境思定感神通法輪三度塲
轉成髙仙公廻我大椿歩飄升太極宫

道言無量妙通轉神入定經頌皆治道行思
念一言形與神同普入至眞虚皇太上大道
君所受髙上大聖十方至眞巳得仙道皆修
行此法以廣度無量其福弘普莫不加惠功
齊天地勲彰日月學無此法道行不足仙何
從成但太上所重不行於世世尠有其文脫
有得者仙道自成也皆當齎金寳之信詣師
請受道貴法重非信不行輕傳則爲非寳空
修則爲賤道此皆有風刀之考明各愼之焉
道言吾法輪妙經從無鞅數中來如洹沙之

劫不足爲譬天地成敗非可稱數衆經盡消
而吾經不滅隨運輪轉開化日隆廣度無極
經中之尊猶如諸天開化無有是經其法不
行如是一切開張法教此經最爲其元如是
衆星普耀此經如月盛光最爲其明照耀十
方猶如三界晻㝠不消是經如日之出普照
諸天無不朗徹猶如萬川之流是經如湯谷
之淵爲巨海之源無不歸宗猶如崑崙之髙
是經如玉京之山無不包藏此經微妙與天
地長存諸天元王髙仙上眞無億數量莫不

奉命此經如是普濟衆生學與不學教導三
乗廣開法門上理三光中調隂陽下開萬生
皆從受覆廕拔度七祖開轉窮魂生死傷敗
莫不成就輪轉不滅如船度人修行是經精
心不倦立致龍駕白日飛行安居端坐存念
是經家門隆盛百福如山男女才智富景日
昌國主王侯供奉是經位至無極世出賢明
女子閑寂思念是經得轉身爲男若在晻冥
之中思念是經即得披散朗覩八清若獨宿
恐怖思念是經妖魅消亡如萬人同室若在

窮山毒獸相逢思念是經獸自潜退不傷爾
身若度大江遭風遇浪思念是經河海静波
蛟龍出迎若入火中思念是經身不被燒火
自滅光若入時病萬鬼之中思念是經鬼消
毒滅病者自康若抱厄疾思念是經災厄即
脫永保長生若在窮乏絶粮之地思念是經
咽炁服御便得飽滿若在囹圄幽閉重檻思
念是經罪閉釋散不充罰刑若逢宰官吏司
所録思念是經結縛即解吏皆懽然若有𡨚
家思念是經心懽意解反成至親若逢㓂賊

白刃之中思念是經賊自却退刃不加身斯
經並爲三界護度衆生危厄之難度脫三塗
離免八難五苦之中皆所不經廣覆無外福
量難稱有宗是經可謂無量之門也
太上玄一眞人告仙公曰吾受
太上命使授子勸誡妙經演法說教事妙極
此其文祕於太上紫微宮中自非仙公之任
其文弗可得見令說其誡以成子仙子宜寳
祕勤行道成當更迎子於太極宮也仙公稽
首受誡奉辭而去



太上玄一眞人說妙通轉神入定經(終)

















