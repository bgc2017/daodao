








太上洞玄靈寳飛行三界通微内思妙經
太極真人曰太上靈寳飛行三界隱存上道
能長齋修行百日之中諸疾皆除顔色光明
白髮復黑齒墮更生行之二百日髓滿骨填
腸化爲筋瘢炙滅去拘蹇屈伸喑痾盲聾能
令見聞行之三百日出入无間役使鬼神騰
身虚空足躡浮雲恣意所行去彼崑崙行之
三年得道成真遊宴八極驂駕麒麟白虎援
據青龍掩塵行之五年招遊三界位登仙王
兹言之妙道由人弘豈其遊說寔存

弘之道存人亡大哉太上靈寳之韞囿乎
太極真人曰靈寳太真景陽丹陽感陽登天
玉符太上祕之玉京山金闕上宫非有仙相
位應爲仙王仙公仙卿者不傳子若遇之將
宿命玄會已標名上清齎信告盟而受也
太極真人曰師弟子先各齋三十日又對齋
三日每令惡盡推求虚靈亦當有感於當時
然後書符佩服而行事焉
太極真人曰服食鍊炁吐納精存神靜默帶
太真

太極真人曰入室三七見真靈變化立亡易
短長移源塞流服景陽
太極真人曰水鍊八石定黄金煎沙騰奏吞
丹隂
太極真人曰思心神道存仙遊期跡希想服
感陽
太極真人曰符虚渺茫望明嶽願仰看雲思
天澤欲昇雲虚銜登天
太極真人曰道成盡佩凌華嶽上造天階乃
頓服

服食鍊炁吐納精存神靜默帶太真入室三
七見真靈
靈寳太真隂









太極真人曰法用玉囊請佩之不得履穢
太極真人曰修靈寳飛行三界之道當以甲
子甲戌甲申甲午甲辰甲寅之日入齋堂東
向叩齒心存
曰蒼林玄象流水如何炎火周身安能知他
道來歸我沖炁自和
太極真人曰修靈寳飛行三界之道當壬申
壬午壬辰壬寅壬子壬戌癸酉癸未癸巳癸
丑癸亥癸卯之日入齋堂北向叩齒心存曰
願覩天鏡玄滋玉池還白使黑常爲嬰兒

神來歸我五藏相隨
太極真人曰修靈寳飛行三界之道當以庚
午庚辰庚寅庚子庚戌庚申辛未辛巳辛卯
辛丑辛酉辛亥之日入齋堂西向叩齒心存
曰
本子本子白雲本起霧合萬里願靈來歸
留與我使反覆本運終而復始
太極真人曰修靈寳飛行三界之道當以丙
寅丙子丙戌丙申丙午丙辰丁卯丁丑丁亥
丁酉丁未丁巳之日入齋堂南向叩齒心存

曰
朱雀丹池天海地河願得不死飲食至和
壽均二儀所期萬多
太極真人曰修靈寳飛行三界之道當以戊
辰戊寅戊子戊戌戊申戊午己巳己卯己丑
己亥己酉己未之日入齋堂東向安卧平枕
叩齒心存曰
天道天道願得不老壽比中黄昇日常蚤
願延其命與道長久
太極真人曰修靈寳飛行三界之道夫六甲

之日魄遊玄宫當此之日念於心中有一神
人被服白光狀如玉女
太極真人曰修靈寳飛行三界之道夫六癸
之日魂在膀胱伏念腎中神人朱光形象玉
童
太極真人曰修靈寳飛行三界之道夫人有
五心其要最宻一名五門子常念心中若一
人主神仙之元左手太初右手太素左足爲
朝右足爲暮皆有赤炁名曰元公此是五帝
之舍肺爲石室肝爲蘭臺心印金腎印銀

太極真人曰修靈寳飛行三界之道常以立
春之日清齋東向呪曰東
方青牙服食青牙飲食朝華朝華在脣表
因三咽之
太極真人曰修靈寳飛行三界之道常以立
夏之日清齋南向呪曰
南方朱丹服食朱丹飲以丹池丹池在脣内
因三咽之
太極真人曰修靈寳飛行三界之道常以四
季之月清齋向王呪曰

中央黄野昂昂太山服食元氣飲以醴泉醴
泉在舌上懸膺因三咽之
太極真人曰修靈寳飛行三界之道常以立
秋之日清齋向西呪曰
西方明石服食明石飲以靈液靈液在齒上
因三咽之
太極真人曰修靈寳飛行三界之道常以立
冬之日清齋北向呪曰
北方玄滋服食玄滋飲以玉飴玉飴在舌下
因三咽之

太極真人曰修靈寳飛行三界之道常以夜
半上思丹池神水白雲五色炁出來入玄門
下通腎中三道上行徑入絳宫浮遊華蓋還
入泥丸
太極真人曰修靈寳飛行三界之道常以月
朔日五日十五日二十五日甲午丙午戊午
日平旦至日中向日披髮偃卧瞑目心存視
日若太陽還歸絳宫與我合德俱養絳宫於
是因念心中有玄蓋蓋下有日日中有一人
名曰太乙玉女小童之身赤炁周行繞日三

十周至日中止
太極真人曰修靈寳飛行三界之道當食日
之精常思心中正赤如日赤炁四布遍一身
體思念心中有日日中有玄蓋蓋下有三人
左爲太初元先右爲太乙南極元陽中爲赤
子小童左爲玉女老子夫人常持金盤玉椀
神酒飲我神丹芝草食之久久六丁神來到
常以平旦行之至日中而止太玄神上入泥
丸赤炁頭中腦徑入口中繞口九周止赤炁
下入絳宫徑至丹田赤炁與之合并

太極真人曰修靈寳飛行三界之道常食月
之精常念玄光玉女來出神水上正立白炁
在神龜上止戴大明星光照身體夜半行之
至日中止入於太淵與太乙合符靈復來下
人定時入於弱水中上崑崙山上夜半復沐
浴丹池中元炁平行上神龜上呼吸名曰元
一晦朔望日時亦存之常念腎間有大神龜
文綵五色狀如緫絲上有玄光下有神水腎
間白炁繞身一周左日右月次於上元常以
晦朔八節之日呪曰

司録六丁玉女削去某死籍十二大夫皆言
如靈寳大法科令
太極真人曰修靈寳飛行三界之道當食斗
之精常念脾中黄炁上有北斗七星黄神玄
女形長三寸上思北斗太清七星黄炁入我
口中下匝一身混沌合并
太極真人曰修靈寳飛行三界之道當食星
之精太極中央明星之精常念絳宫小童赤
如日三人併立太乙赤炁上升泥丸因念額
三星大如雞子赤如日赤炁入日與神連黄

精入口至太玄常以甲午丙午日日中時
太極真人曰修靈寳飛行三界之道當以夜
半上思太極斗中有八星八魁正圓中有赤
衣人文綵五色即吾身也因念絳宫太一小
童子呪曰
三景弟子小兆某好道長生上遊三界凱旋
已成
太極真人曰修靈寳飛行三界之道當以甲
子甲戌甲申甲午甲辰甲寅乙丑乙亥乙酉
乙未乙己乙卯之日平旦正東向坐齋堂中

念我身正青肝神老君青炁上與天連太清
元炁下入身中思行某炁周遍一體至日出
後止
太極真人曰修靈寳飛行三界之道當以丙
寅丙子丙戌丙申丙午丙辰丁卯丁丑丁亥
丁酉丁未丁巳之日禺中之時入齋堂俯心
因念心中太一小童赤如日一身正赤炁上
與天連赤炁下入身中思行赤炁周遍一身
至日中止
太極真人曰修靈寳飛行三界之道當以戊

辰戊寅戊子戊戌戊申戊午己巳己卯己丑
己亥己酉己未之日食時入齋堂俯心因念
脾中黄炁上與天連中黄炁下入身中思行
黄炁周遍一身至日西時止
太極真人曰修靈寳飛行三界之道當以庚
午庚辰庚寅庚子庚戌庚申辛未辛巳辛卯
辛丑辛亥辛酉之中晡時入齋堂俯心因念
肺神太和正白白炁上與天連太始元炁下
入身中思行白炁周遍一身至日入時止
太極真人曰修靈寳飛行三界之道當以壬

申壬午壬辰壬寅壬子壬戌癸丑癸酉癸未
癸巳癸卯癸亥之日人定之時入齋堂俯心
因念弱水黑炁鬱勃上與天連太玄元炁下
入身中思行元炁周遍一身至夜半時止
太極真人曰修靈寳飛行三界之道當行泥
丸常念頭中紫雲出如紫蓋布之稍稍大彌
於天際翩翩紫蓋炁徑入太極中念絳宫小
童太一玉女凡三人紫蓋下坐持玉盤金盃
酌酒神丹芝草食之常存不老上遊三界仙
皇齋考

太極真人曰修靈寳飛行三界之道當行太
極三皇常念額上有北斗斗上有三星狀如
連珠大中雞子混沌三色黄精入口下至絳
宫紫房丹田中精炁正赤上入目中九十息
止
太極真人曰修靈寳飛行三界之道當行太
清之道常以甲子之日平旦之時入齋堂靜
思心中赤炁從口出繫齒上根翩翩綿綿五
色青黄徑入太清中華蓋中九十息止常以
平明行之至日中止常念耳中各有一人焉

太極真人曰修靈寳飛行三界之道當行太
初常以月一日三日五日十五日二十五日
甲午丙午戊午日平旦入齋堂東向日至日
中正南坐亦可被髮俯心呪曰
太一小童玉女常居絳宫瞑目念心中赤炁
上與日精同光日精赤炁來下入鼻口中咽
之三九而止又呪曰
日君太陽神乎神乎還歸絳宫與我合德俱
養絳宫小童畢
太極真人曰修靈寳飛行三界之道當以月

七日八日庚申戊申之日晡時食肺之精入
齋堂念肺中白炁來上出至口中咽之三七
畢
太極真人曰修靈寳飛行三界之道當以甲
子癸亥晦朔望日夜半時入齋堂思腎間白
炁從兩腎孔中出雲上遊華蓋徑入泥丸下
入涌泉周遍一身畢
太極真人曰修靈寳飛行三界之道當行老
君常以甲子甲寅壬子壬寅丙子丙寅之日
平旦之時入齋堂念肝炁正青從泥丸上出

徑入太清太清元炁下入其身思行青炁周
遍一身至食時畢
太極真人曰修靈寳飛行三界之道當以戊
辰戊寅戊子戊戌戊申戊午之日入齋堂念
脾中黄炁人正立形長三寸黄炁上昇徑入
中極北辰星中辰星中黄炁下入體中畢
太極真人曰修靈寳飛行三界之道當以甲
子甲午晦朔之日夜半之時入齋堂念丹田
著臍方圓六寸正赤如日元陽五童炁若怒
雲左青右白黄炁在中中有赤人長九分白

炁覆之赤炁繞之黑炁復周其表内見其人
精通絳宫止
太極真人曰修靈寳飛行三界之道當行明
堂之道以雞鳴食時日西之時入齋堂日三
爲之因念太倉胃脘中正白如膏黄炁鬱勃
填滿畢
太極真人曰修靈寳飛行之道當行中極常
以八節之日立春春分立夏夏至立秋秋分
立冬冬至臘正除夕人定時入齋堂北向高
座禮三寳十方先北方次東方次南方次西

方次西北方次上方次東北方次東南方次
下方次西南方方一拜次又禮大聖衆四方
方三拜回旋都畢言曰三景弟子某甲少好
大道願得長生今日願太一北君司命司録
削去某死籍更著長生録籍於是因卧念五
城十二樓十二大夫在中央衣朱衣河水流
通分布四肢又呪曰
司録六丁玉女削去某死簡更著長生神仙
玉籍度名青籙於今必獲邁跡三界遨遊九
外畢

太極真人曰修靈寳飛行三界之道當先行
江河常念怒雲鬱勃徘徊爲江河大腸爲江
小腸爲河胞爲弱水人生之根玉水玄妙江
河至神畢
太極真人曰修靈寳飛行三界之道當行元
炁常以癸亥甲子晦朔之日夜半時下思弱
水怒雲紛紛上出腎間白炁並合上行經歷
五宫上入泥丸下入涌泉周遍身體因念玄
光玉女正從中道來上上戴明星上行身中
皆明元炁四布至雞鳴畢

太極真人曰當行易益之道當以甲子癸亥
八節之日立春春分立夏夏至立秋秋分立
冬冬至夜半之時入齋堂念弱水中元炁鬱
鬱漂漂出上華蓋雲行雨施周遍一身於是
便因念太一小童玉女凡三人紫房道君下
灌丹田玉池青水上生華光乃念太清元炁
紛紛如雲霧來下入身中鬱鬱如雲入山萬
世常存畢
太極真人曰修靈寳飛行三界之道當行門
户常以月朔一日至十五日入齋堂靜思手

十指爲門户元炁徑注至十指皆熱魂從中
出引使來還九十息止從十六日至月晦思
之十指元炁下至足十指皆熱九息止
太極真人曰修靈寳飛行三界之道當行玄
化常以癸亥之日人定之時入齋堂下念玄
太文中倒住人方長七寸思行玄卯乾燥如
黄因復念玄來正黑行引其色潤澤有光至
夜半止
太極真人曰修靈寳飛行三界之道當思日
中黄精赤炁來下入口中咽之三九止止便

呪曰
日帝君月夫人神乎神乎還歸絳宫俱養小
童太一玉女无離其宫凡三呪文思肺中白
炁來上至口中咽之三七而止
又呪曰鴻達得道太白子期與我合德長生
不死三過畢
太極真人曰修靈寳飛行三界之道常當思
心中有十二芝莖正赤玉色上與肺連名曰
思箭以意把之太一引怒心中正圓名曰威
喜此乃天神太一道太一常存守百思可精

念之
太極真人曰修靈寳飛行三界之道常當思
心赤炁下行與腎相連常念腎間白炁上入
心中心中赤炁下行入腎間中有白炁上行
萬世不絶名曰隂陽元炁也
太極真人曰修靈寳飛行三界之道常當存
太一紫綬金印帶玉華符印名威喜天帝信
璽凡有七人帶劎持符行在前止在後坐在
左卧在右恒念存之
太極真人曰修靈寳飛行三界之道常當行

中極存脾上黄人形長三寸兩手中各有一
黄人黄炁上通天下入身體即見其神便呪
曰
黄裳子黄裳子黄庭真人在吾己爲我取醴
酒肥脯神仙芝草諸可飲食者便引咽之三
五而畢
太極真人曰太上靈寳隱遊飛行三界上道
非有真莫能求非有道不能學若精修五年
尅得超遊三界上登玉京蓋三洞之至妙道
冠衆經矣修之者宜淡泊其心外累都盡如

其不爾雖復積之於年稔亦不能有所得徒
勞天年以遊視不亦哀哉
太極真人曰傳授盟信如五稱舊科玉訣要
言但别齎上金三兩本命紋繒隨年尺丈子
能勤學克爲太上之賔遊盻金闕高仙列位
可不朂哉可不勤哉
太極真人曰若違盟而妄傳又不依年限及
不盟而傳妄爲罪及七祖摙濛山之石填積
夜之河萬劫不原己身亦殞仙何可期乎明
愼之焉


太上洞玄靈寳飛行三界通微内思妙經








