








上清太上九眞中經絳生神丹訣既三
先閉目内視知如有不具便當燒香平坐閉
目握固兩膝上精存衆神呪行如上法其平
旦中時存神自平坐而行之勿令有見之者
矣皆内視臨閉而存也月一日夜半存神訖
又存兩目中有白氣如難子大在面目前湏
㬰變成兩明鏡徑九寸以前後照我一體上
二十四神洞鑒分明良乆乃心祝曰
大明寳鏡分形散化鑒朗元神制却萬魔飛
行上清披雲巾羅役使千靈封山召河呪畢

五日一行之所謂覆校内精檢歛五神者也
常能行之災害不生而位豋髙仙
拂童之道使徹見帝君五神及二十四神之法
常以甲子之旬庚午之日日中之時取清水
一升以一銖眞丹投水中攪之左行三七過
呪曰
玄流朱津先光八明身神衆列並來見形徹
視萬里中逹九靈帝君暎童使我上精呪畢
東向以洗目二七過常行之者徹視萬神呪
當微言以水向月建洗目常向東

太上眞人招五辰於洞房籍飛䰟於六合隱
存祕道
南極元君玉經寳訣
夜半清静坐卧任意安體浄心寛氣調神臨
日内視存西方太白星在面兩眉上名爲玉
璫紫闕眉上一寸直入一寸爲玉璫紫闕陽
日仔星在左眉上隂日存星在右眉上
次又存北方辰星在天中帝卿玄宫帝卿玄
宫從鼻直上未至髪際五分直入一寸
次又存東方木星在洞關朱臺洞關朱臺在

目後一寸直入一寸陽日存星左目後隂日
存星右目後
次存南方熒惑星在玉門華房玉門華房在
兩目内眥際五分直入五分陽日存星在左
目眥際隂日存星在右目眥際
次又存中央鎭星在金匱黄室長谷金匱黄
室長谷在鼻人中中央直入二分星如綴懸
於上存思都訖髣髴令星䖏其位當覺使五
星出光芒放五色煙貫我一身洞徹内外體
中如有熏熏星精來入也乃叩齒五通嚥液

二十五過訖乃微呪曰
髙上紫闕内見帝君太一混合紫房之門門
内煥明是爲三元三元結精乃有五神寳曜
敷暉放光衝晨精化積生變爲老人首建素
容緑帔絳裙右帶流鈴左佩虎文手把天綱
散絳飛晨足躡華蓋吐芒練身三景保守令
我得眞養魂制魄乗飈飛仙呪畢又嚥液三
過叩齒三通常能行此道十五年者於是南
極老人丹陵上眞迎以緑雲之轝西極老人
素陵子期迎以黄飈之車北極老人玄上仙

皇迎以玄景之龍東極老人扶陽公子迎以
青軿之輦中元老人中央上玄子迎以曲晨
之蓋五老人一合俱升紫虚行之勿令不常
也存之勿令不精忌履穢禁雜䖏常薰香數
沐浴違之者彫敗順之者飛仙存畢而欲有
所願在意於呪後續言之存五星共言止䖏
直入項下二寸仍辟方一寸星如彈圎照洞
靣體
月旦月望月七日月九日月十三日月十七
日月二十日月二十五日雞鳴時存日月之

象在魂房六合魂房六合在兩目外之上角
小仰高空之中按之叩齒聞手下有四㑹動
在其下者是也直入一寸方九分名曰魂房
六合之府日左月右存使光明洞形令髣髴
在位閉目極念無得遺脫畢叩齒七通嚥液
九過而微呪曰
太明靈晨九度鬱青招霞藏暉灌練五形宫
駕六合七神調平使我飛仙魂豋上清呪畢
行之十五年玉皇遣三素之軿來迎當養䏻
鳴雞使其司旦而有常節者也若隱章而作

必失日月之交暉也南極夫人受此術於太
上髙眞名曰𩀱景翼形隱存幽道審是仙骨
者乃得聞此經目也太上廻元隱道用除罪
籍内篇
太上玉眞隱元内觀用六丁之日是生氣時
天元敷陳胞結重固七魄上言三魂記過違
愆七祖積罪三隂故有消除之法以觧脫愆
罪施此道者乃於求仙之人者矣
常以甲子之旬丁卯之日夜半之時於寢室
牀上平坐北向接手叩齒七通畢乃仰存七

星使煥明於北方良乆微呪曰
苐一太星玄樞陽明天樞魂神上元九君作
七呼之乃又呪曰
𩓑得除某七世以來下逮某身陽罪隂過皆
令消除所向如𩓑萬事合心飛歩七元與天
相傾名刋舟簡延紀億千畢又存北斗七星
從天中而來下飛入我口徑在心中存星光
令内外洞徹極思念之此謂解晨結羅内外
虚暎上道
甲戌之旬丁丑之日夜半之時於寢室牀上

平坐北向接手叩齒七通畢乃仰存七星使
煥明於北方良乆微呪曰
第二元星北台隂精天琁魂神上玉九君作
七呼之乃又呪曰
𩓑得除某七世以來下逮某身陽罪隂過皆
令消除六氣盈滿四神同虚飛行七元名刋
玉書上豋紫清乗虚駕无出入利貞與天同
符畢乃存北斗七星從天中而来下飛入我
口徑在肺中使鑒洞内外五藏分明存星来
入口當令目覺光芒四散滿口口中小熱即

星精來入之驗也
諸思七元存九晨之道所寢牀席不與他人
同止衣服亦然男女同席而息者列罪北玄
之籍若犯乎汙穢者招殃注於地獄也師友
同氣相雜而止不爲犯也
甲申之旬丁亥之日夜半之時於寢室牀上
平坐北向接手叩齒七通畢乃仰存七星使
煥明於北方良乆微呪曰
第三眞星九極上眞天機魄精上素九君作
七呼之乃又呪曰

𩓑得除某匕祖父毋以來下逮某身死罪死
過積惡私匿犯違天地水三官皆乞消除目
明徹視洞鑒幽无飛行七君名書上清役使
萬神上豋玉庭駕景乗空與天相傾畢乃存
北斗七星從天中而來下飛入我口徑在肝
中使光照五藏内外洞明畢心存北向再拜
畢咽液九過亦可起拜
甲午之旬丁酉之日夜半之時於寢室牀上
平坐北向接手叩齒匕通畢乃仰存七星使
煥明於北方良乆微祝曰

第四紐星施根玄冥天權魄精上虚九君作
七呼之乃又呪曰
𩓑得除某七世以來下逮某身无恩无德不
仁不孝隂惡之罪數千萬計皆令消滅服食
納精日以進益飛登七元録刋太玄上列
玉皇乗歘九天役神御靈日月新明畢乃存
北斗七星從天中而來下飛入我口徑在脾
中使光明洞徹暎照五藏畢嚥液二七過
甲辰之旬丁未之日夜半之時於寢室牀上
平坐北向接手叩齒七通畢乃仰存七星使

煥明於北方良乆微呪曰
第五綱星天平丹元玉衡魄靈上君上玄九
皇君作七呼之乃又呪曰
𩓑得除某七世以来下逮某身内外穢罪表
裏沉過數千萬億記在幽關者皆令消除當
令體充氣盈黄庭鎭胃中上刻太素乗景紫
宫右侍玉女左衛玉童日月同暉位爲眞王
畢乃存北斗七星從天中而來下飛入我口
徑在胃中使光明朗照五藏分别畢咽液二
九過

甲寅之旬丁巳之日夜半之時於寢室牀上
平坐北向接手叩齒七通乃仰存七星使煥
明於北方良乆微呪曰
第六紀星命機北極闓陽魄靈上丹皇虚九
君作七呼之乃又呪曰
𩓑得除某七世以來下逮某身所犯所行賊
惡罪過奸逆亂妄列紀帝官皆令消滅百痾
瘳愈體氣利貞名書仙臺刻金上清役使萬
神飛行九明畢存北斗七星從天中而來下
飛入我口徑在腎中使光明洞徹五藏分别

畢嚥液二七過陽日存在左腎隂日存在右
腎一日爲陽二日爲隂此道尤禁見血穢臰
慢雜食葷辛則上廷於七祖下及於兆身死
則爲下鬼名除於帝門
月晦之夕明日月朔也未雞鳴之前於寢室
牀上東向接手乎坐叩齒七通畢乃仰存北
斗七星使煥明於我面也良乆微呪曰
第七關星玄陽天關瑶光太明太上玉皇道
君作七呼之乃又呪曰
𩓑得除某七世以來下逮某身闇昧匿罪犯

羅五刑身中之神數千萬億記在北帝鬼官
者皆令消滅當令某精神八逹坐在立亡耳
聽絶音目生紫光刋玉太素同鑒鬼形名書
帝君命灼五明飛行七元寢宴紫庭畢存北
斗七星從天中來下徑入我口從口入至目
瞳中通暎兩眼使内外自然存見五藏分明
陽日存星入左目瞳隂日存星入右目瞳
六甲日夜半生氣之時於寢室牀上卧坐首向
隨意也握固閉氣定神良乆叩齒九通畢存
北斗九星使煥然明於頂上也令九星光一

星在斗柄前光芒以相暎及於是乃微呪曰
第八帝星髙上玉皇神八景元君九尊太星
太微玉帝君神太素七晨元君九過呼之乃
又呪曰
願得除某九世祖父母以來下逮某身者丘
山水源大小罪過名上死籍者隂匿賊惡伏
姦蔵欺事有億萬列在鬼帝酆山上者死罪
條例之愆記于北上九元太極眞人黒簿者
乞九元太上帝尊玉玄君皆令事事消除飛
行七道上登玉清洞遊太元乘景晨生北宴

八素與日相傾總朝皇妃攝御萬靈畢又存
北斗七星從天中而來下徑入我泥丸紫房
中使洞照泥丸及光明接徹一身五藏使内
外通生紫光雲氣極令鬱鬱髣髴念之畢咽
液三九過
若六甲日與月晦日及六丁日存思相妨近
者自可以次調適籌量修之不必便頻仍相
切近也毎事效此唯令僃於眞法也於是太
上廻元謝罪之道畢矣太上藏五通之日封
于五嶽之玉笥隱廻元隱道於九晨之宫旣

修五通當行廻元五通於帝始之廻元開於
玄終故修五通行七元廻道者不食血腥物
見諸尸穢犯者受太玄考
五通者太上之吉㑹日廻元者太上之更新
日也不知五通不得解罪除惡不知廻元隱
道不得刻名上眞常以其日思存吉事首謝
身中罪過所謂觧脫七世離脫形名者也不
以示九宫中仙矣
諸修洞房紫房中事及存九晨七元者眠初
起初卧呼吸時臨食畢先微呪曰

五星五通六合紫房廻元隱道豁落七晨生
魂者玄父父變一成神生魄者玄母母化二
生身攝吾筋骨者公子爲吾精氣者白元長
生乆視飛仙十天呪畢勿令耳聞呪音此太
上隱呪以除邪氣致精神使人終身不厭昧
太上九眞帝君九隂混合縱景萬化隱天經
帝君九隂經曰故欲變化分形隱淪八方匿
軀藏景八空造冥來致萬物招制邪魁者當
常齋修帝君九隂之精思也
第一星中名太上宫宫中有帝君變隱逃元

内妃名太一法炟字幸正扶著黄錦帔丹青
飛裙嚲雲髻
第二星中名中元宫宫中有帝君保胎化形
内嬪名太一三瓫字羅朱嬰著青錦帔緑羽
飛華裙嚲雲髻
第三星中名眞元宫宫中有帝君六遁七隱
上元丹母名太一靈夷字仲𩀱兆著青錦帔
繡羽華飛裙嚲雲髻
第四星中名紐幽宫宫中有帝君匿景藏光
中元内妃名太一七烈字横單磐著紫錦帔

黄華羽裙嚲雲髻
第五星中名剛神宫宫中有帝君變體易景
斗中大女名太一鬱書字疇丘蘭著朱錦帔
紫青飛裙嚲雲髻
第六星中名紀明宫宫中有帝君隱迹散衆
斗中中女名太一氣精字抱定陵著朱錦帔
青繡飛裙嚲雲髻
第七星中名關㑹宫宫中有帝君分影萬形
斗中少女名太一郁黑字天凡婌著丹錦帔
青華羽裙嚲雲髻

第八星中名帝席宫宫中有帝君化日月水
火斗中髙皇左夫人名太一石啓珠字落茂
華著紫錦帔繡羽飛裙嚲雲髻
第九星中名上尊宫宫中有帝君化金石山
河斗中髙皇右夫人名太一愛條字雲育著
緑錦帔翠羽華裙嚲雲髻
右帝君九星斗宫中隱妃九隂名字若呪說
之時但祝位號名字耳勿道著衣帔及頭以
下也子能知帝君九隂者昇晨上天位爲上
清眞人兆在世終身不受哭巳之災太隂之

神衛從萬靈之精拜謁分散變混合化天地
此太隂九妃者乃帝君之隂宫神也兆行道
解結奉符上籍安魂制魄化生體神導氣延
精以求長生而不知帝妃之名字行九隂以
混合者亦萬不得仙也
兩眉間却入一寸爲明堂正方一寸爲帝君
太隂九妃常居其中常以月之偶日夕夕用
生氣時而燒香入别室坐卧任意瞑目良乆
存帝君安坐在太極紫房中又存太一五神
在六合中又存北斗九星在心中又存太隂

九妃在明堂中又存太微童子干景精對立
帝君前童子左手把五符右手把五籍又存
兆之形立童子之後又存太隂九妃從明堂
中以次橫列立兆後又存太一五神從六合
中上入太極紫房中以次橫列立太隂九妃
後都畢於是帝君衆神欻一合大變共爲一
人如嬰兒始生之狀名曰无常童子字變化
玉手把九星頭戴日口䘖月童子以日月九
星之光暎熏兆一身内外洞徹自覺兆一身
通赤如火之炎无復表裏表裏皆煙煙然也

此爲帝君太一九隂九隂混合變化萬形也
良乆畢叩齒二十四通嚥液九過乃微呪曰
洞天神光廻耀紫清玄隂九晨隱淪絶冥斗
中夫人三女散形神妃内化萬物立成電光
雷激雲霧流零九十變化生丹起青太一九
女宫變混淳无常縱淪遂館幽冥錦帔華被
紫羽飛裙左佩隱符右帶虎文御火戴火手
抱絳幡旁魔八風四掣景雲逍遥天綱化蕩
七元弊匿山河顛廻五晨日月塞暉列宿失
眞分形作百化軀入千在火成火入林爲林

居水爲水入山爲山所求忽至所召巳前儵
欻適心盼目立臻千種千物隨心所言帝君
在形太上玉晨无英同景四及白元水生天
地保養我身口有所道逐意化遷玉童奉符
玉華執巾神妃獻香四眞同軒事事物物皆
如我言呪畢又存歲星熒惑星太白星辰星
鎭星一合凡五星各從方面俱來入口中使
五星光芒上照泥丸紫房中中照五藏下照
隂室使一身之形皆使洞徹此爲帝君用明
以廻九隂之道也存念良乆叩齒五通咽液

五過乃微呪曰
五辰列橫煥朗五方水星却災木星致昌熒
惑消禍太白辟兵鎮星四㩀我得利貞帝君
用化和廻九靈太隂素華宫館九星記我玉
簡録字帝房乗飈扇景飛騰太空出入冥无
遊宴十方五雲覆蓋招神攝風役使萬靈上
衛仙公畢
此帝君九隂隱書九眞之内事也五神之階
級三元之塗路中央黄老君南方紫精君東
方青童君北方太上君西方太素君並廻九

隂以散形布五星以滅景混變萬物觸事立
成長存乆視上爲眞人者也若兆常能行之
則變化无方身生水火於是
帝君九隂之道畢
太上玉晨鬱儀奔日赤景玉文結璘奔月黄
景玉章右奔日月之道太上上清太極九皇
四眞人之所寳秘玄虚玉君之玉章也自非
自金閣玉名及録字東華皆不可聞見此二
章之篇目矣行之者先清齋百日絶交人事
乃爲之乆乆行之上界日月得給玉童玉女

各五十人
太上鬱儀赤文結璘黄章乃太上玉帝君靈
秘篇也藏之於九天之房丹瑶之臺非懃心
好眞宿有飛玄天仙之骨録者莫得見聞聞
其篇目皆不可妄言稱及犯三官天地不赦
𥘉令三百年得宣傳一人却七百年乃復得
傳若神冥告有冝授者傳之也傳授之法皆
師友相受以崇玄科也授非其人不遵法度
爲泄天文也漏慢違誓死爲下鬼乃七祖考
受風火之罪自非同氣寧當閉口

西玄山洞臺中有此二經刻以玉簡書以金
字及王屋清虚天皆有而不僃具唯太玄宫
髙上臺及蓬萊府北室金柱玉壁刻文並僃
具也中宫仙人太清諸宫並不知此書是何
事也峨嵋山北洞中石室𢨥樞刻石書字曰
鬱儀引日精結璘致月神得道䖏上宫位爲
帝君眞凡二十字下仙見之甚自不解其義
是何事也如此仙人中有不見其篇目者多
也其金液神丹蓋小術耳不得飛行上清
欲行此道不必愚賢但地上无此文耳眞官

玄法啓誓乃傳有得而行此位爲上眞乃乗
八景瓊輪遊行九晨詣太素宫見太一帝君
俱朝元晨故秘言曰子得鬱儀結璘乃成上
清之眞不修上道不得見三元君
太上鬱儀日中五帝諱字服色
日中青帝諱圎常无字照龍韜衣青玉錦帔
蒼華飛羽裙建翠容扶晨冠
日中赤帝諱丹靈峙字緑紅暎衣絳玉錦帔
丹華飛羽裙建丹扶靈明冠
日中白帝諱浩鬱將字廻金霞衣素玉錦帔

白羽飛華裙建浩靈扶蓋冠
日中黒帝諱澄潧渟字玄緑炎衣玄玉錦帔
黒羽飛華裙建玄山扶容冠
日中黄帝諱夀逸阜字飈暉像衣黄玉錦帔
黄羽飛華裙建扶靈紫冠
右日中五帝君諱字服色欲行奔日道當呪
識名字存帝服色在我之左右前後月中夫
人魂精内神名曖蕭臺標月魂配五帝次又
呪之能知月魂名終身无災萬害不傷太上
藏日月帝夫人諱字於太素月宫有知之者

神仙
太上結璘月中五帝夫人諱字服色
月中青帝夫人諱娥隱朱字芬豔嬰衣青華
瓊錦帔翠龍鳳文飛羽裙
月中赤帝夫人諱翳逸寥字婉延虚衣丹蘂
王錦帔朱華鳳落飛羽裙
月中白帝夫人諱靈素蘭字鬱連華衣白琳
四出龍錦帔素羽鸞章飛華裙
月中黒帝夫人諱結連翹字渟屬金衣玄琅
九道雲錦帔黒羽龍文飛華裙

月中黄帝夫人諱清營襟字玄定容衣黄雲
山文錦帔緑羽鳯華繡裙
巳上五夫人頭並嚲雲二角髻餘髪垂至腰
右月中五帝夫人諱字服色欲行奔月之道
當呪識名字存夫人服色在已之左右前後
日中五帝魂精内神名珠景赤童日魂配月
五夫人次又呪之能知日魂名終身無疾萬
禍不犯太上藏日月魂名於紫虚王宫有知
之者通神使靈存奔日月道者任所行便耳
不必盡爲之也欲得静室隱止唯令見日月

之始暉處也若不絶人事與外物相干者不
得行此道也
夜半常燒香存五夫人名字心呪曰
願與帝君太一五神合景如一如此二十四
年亦白日昇天亦不必行奔存之道也常存
在我之左右并心呪舊說勿令耳聞
行鬱儀奔日之道旦旦視日𥘉出之時无日
當静室先臨目閉氣十息又嚥日光暉十過
存霞光便入口即而吞之畢微呼五帝名字
并月魂名凡三過次存青帝君從日光中來

在我之左次又存赤帝君從日光中來在巳
之右次存白帝君從日光中來在巳之背次
又存黒帝君從日光中來在巳之左手上次
存黄帝君從日光中來在巳之右手上五帝
都來存服色令髣髴於是又叩齒五通咽液
九過微呪曰
赤鑪丹景圎華九明太暉啓晨煥曜朱精五
帝肇霞暎洞萬生觀落上眞空无條平運氣
練綵流蕩五形使我神化六府敷盈同與帝
君太一无英叅乘絳雲陽燧九軿上奔日中

與帝合靈夀均天地二晨相傾呪畢又叩齒
三通咽液三過又微呪曰
月魂精神曖蕭臺標使我得到日窟之天東
蒙長丘得受揮神之章帶九有之符食青精
日𥹋飲雲碧之英宴八極之城豋明眞之臺
坐希林之殿詠玉晨之辭畢又存陽燧絳雲
之車駕九赤龍來從日光中到我前仍與五
帝共乘而奔日也自忘形良乆又咽液十四
過訖乃開目極念存思自有髣髴久能行此
道者必得乘景奔日此鬱儀之道畢矣

行結璘奔月之道夕夕視月而向之時无月
者於靜室臨目閉氣九息又嚥月光九過存
月光使入口中即吞之
將前五帝夫人諱字并日魂名凡三過乃存
月中青帝夫人從月光中來下左右相次比
如存日中五帝法都來存服色極令髣髴於
叩齒九通咽液九過微呪曰
黄精啓暉元隂内章暎觀太玄開洞萬方散
蔚寒飊七晨懸琅廻隂三合天地吐光紫曜
遊落浮華九空圎明賦綵六氣化通五帝夫

人躡雲把風靈帔鬱羅佩瓊帶璫羽裙▲霄
逸靈扇東騫樹敷蓋瓊條秀蓬雲蟇錬摩扶
養木王洞根萬里蔭藹吾躬魂和神化六玄
靈充還老歸嬰玉暎反童帝君合化併景桃
康時乗流鈴飛雲十龍上奔明宫位爲保皇
夀合二象天地無窮畢又叩齒七通嚥液七
過又微呪曰
日魂精神珠景赤童使我西到六領之門入
協晨玉宫八絃素丘八景上房得帶十明之
符佩流星夜光之章坐太和之殿登七靈之

臺飲月華雲膏食黄琬紫津之𥹋詠髙上之
篇吟玉晨眞辭呪畢又存流鈴飛雲之車駕
十黄龍來從月光中到我之前仍存與五夫
人共乗而奔月也自忘形良乆又嚥液三十
過訖乃開目極念存思自有髣髴能乆行之
者必得乗景奔月此結璘之道畢矣若巳得
仙道人僃錬精思者二年存之便有髣髴三
年形見五年行之得奔日月也自非巳成仙
人始欲精思者故爲不速能乆修之上屬二
景得爲上清眞人七百年付一人焉





上清太上九眞中經絳生神丹訣
















