








道德眞經直解叙事改五
據史記略曰老子爲守藏室之史周衰遂去
關令尹喜曰子將隱矣强爲我著書上下篇
言道德之意五千餘言而去莫知其終縁其
史有上下篇目之文後人因之上卷說道下
卷說德今以理考道德混說無上下篇此史
辭之流言今以除去
又不知何人不審正文前後本意分爲八十
一章惟務其華圖象陽數此以戲論無益於
人今亦除去

又創立篇名狹居其事言理不當今亦除去
此書義不連環者當時關令不解徴問而老
子自陳其事或引前聖之語所以文意斷續
其辭重叠者如父母慈心訓之切切
其間干涉國務者蓋老子嘆當時之風乃周
朝之事也
其間犯諱若改易之經乆恐失本意據今云
經史舊文則不避及書籍傳録爲字不成
此書箋注者多雖能於理則不中雖辯於事
則無法只如注玄牝爲口鼻是不中理也死

之徒爲涅槃(梵語涅槃秦譯無爲)是不中事也如是胸
懷臆註語言散失者不欲備舉其由未至於
道也孔子志於道縁道無形據於有形之德
以德爲立基之本本立而道生以其漸者也
豈可殢德而不進道此所謂過其門而不入
其室也
如志於六藝浮遊於德以術爲道認穢汁爲
精以鈍濁爲朴遲速爲性拱手不動爲無爲
不食滋味爲恬惔儻來適去爲自然休妻獨
寢爲清靜如此之徒不可與言至道如抱朴

子第八卷云五千文雖出老子然皆汎論較
略耳其中了不肯首尾全舉其事有何承按
者也蓋其人多言房中及黄白術執有爲爲
事將好利淫心測度無爲之道是故不知首
尾又況不及此子者乎又直以輕舉者爲上
士修道德者其次夫舉身隱形變化物象在
禁爲妖孔子不語怪力亂神以其無所益也
老子所著長生乆視務在進道而不專取且
神仙之人居止三山不離於地跨鳳朝帝亦
不離天居天地之間兀兀然壽千萬歲暫時

易短爲長報盡還復于死若不進道何異大
椿耳此非論說是非恐殢神仙之術不進於
道
萬類惟人最貴最貴不譽食譽衣惟人能了
達死生莫爲塵縁放過忽爾死之將至此事
不是臨期設或沉没他途萬劫千生難遇愚
得之不易歷學勤苦二十餘年始悟本來然
而大道無言借有言以顯道故語言所以存
意得意而忘言若以見聞覺知卒難了悟今
居錢塘邂逅遇清河居士相與投機因論此

經教中最上縁爲注者辭博多文世人爲文
所障是故難知義趣道德本無多事若正注
相挾直截易解令人一見開發聞言悟德即
德見道以此不輟是爲報祖而求正文凡得
三本今以本朝御覽一本爲準今所爲注凡
言德者事涉孔氏之門言其大道虚寂理準
佛乘之㫖以儒釋二教爲證撮道德合爲一
家惟恐根鈍福薄不能承當其事此書下有
留形住世長生之術中有保國安家乆長之
法上有出離生死常存之妙恐懼乎不見而

患乎不行此身與古聖一般但爲之若是當
今聖主惟道惟德乃孝乃仁一慈二儉總循
舊章功成平泰之風以此相合和氣使觀者
不離仕國養親之德常存無欲之心乆則民
物淳淳致君堯舜之上以此流通上報國恩
叙道德階梯科
道者以無爲顯實有爲恃權即有明無悟無
却智此理也德者體道爲法而施於事此事
也道德二字包含而無所不至所陳階梯次
第縁道有淺深德分内外若不明階梯罔生

互謗夫大道者寂然至虚無形無名而不可
言其爲書者無以記之故曰太易(音亦不易也)太
易者未見氣也太易動則始見一氣之初故
曰太初(太極也太一也)老子指一炁强名曰道孔子
曰形而上者謂之道釋氏陳四諦亦曰道故
知三者垂教總備於有也若不從有焉可以
無明無以有明無故道有淺深爾太易者虚
無也因動爲有之初故曰太初有氣爲形之
始故曰太始氣形相合而生剛柔之質故曰
太素氣形質具未相離之間名曰渾沌渾沌

旣分陰陽相蕩一氣居中萬物生焉故老子
曰道生一一生二二生三三生萬物是故聖
人仰觀俯察體天尊地卑用之則爲官長而
明王道立五常百行以正君臣父子夫婦之
制以治人理
夫大道者無名無跡無死無生萬劫常存而
不變易尊高無上妙不可言
夫上德者體無爲爲用以一爲法而治天下
萬物作而不辭生而不有爲而不恃功成不
居下知有之而不見賢萬物將自化所以無

敗無失者蓋爲無爲則無不治矣若失之則
執一而徇有爲而爲内德
夫下德者體一爲用以陰陽爲法而治天下
故孔子一以貫之善建者得一爲正萬物將
自賔若失一則徇五常百行於事而爲外德
夫内德者抱一也蓋一者國之母生之根抱
一不離則根深柢固乃長生乆視之道孔子
謂之至德而以道爲本也又名中庸者喜怒
哀樂未發心在陰陽之中釋氏謂之中道玄
門失之則殢陰陽潛運而爲法術

夫外德者從五常百行修於身孔子謂之敏
德而以行爲本也處柔弱不爭若水而攻堅
强如慈儉若拙訥之類是也失之則殢智巧
華薄騁强梁馳田獵而貴貨居寵辱矣
夫道甚易知甚易行而人好徑故其出彌遠
其知彌少大道平易而在不爲而成以要言
之皆歸無欲不欲以靜清靜爲天下正老子
不言藥不言仙不言白日昇天者止言道德
而非術也
道德階梯圖












道有二道德有三德一者虚無無爲之道
二者一氣有爲之道故道有二道而分淺
深一氣之道又謂之至德自至德已下皆
屬有爲故爲三德以分内外此皆正道法
門夫道德陰陽人事四者融通合爲一家
若不能和會則觸途成滯學者宜審詳之
宋紹興已卯歳清明日本來子述














