








萬靈燈儀
　　　法事如式啓白
伏以天地之間最靈者人正直之道至聖者
神能靈能聖可敬可尊或出幽而入冥或昇
髙而降下均受甄陶之德孰知運化之由有
惠及民立豐名而享祀施功於國膺徽號以
植祠昭然是理之不誣妙矣其言之難述恭
惟某神堂堂顯相赫赫厥靈護國救民利人
濟物有求而必應無禱而不通四海欽崇群
生敬仰處處建祠而立廟家家繪像以圖形

恪意歸依虔誠供奉今某人謹依科格建立
壇場潔備香燈用延軒馭伏願大造昭垂洪
恩降格納此慇懃之禮鑒兹作善之祥稽首
歸依虔誠讃詠
　臣衆等志心歸命某神
伏以神靈之道惟德可親禍福之來惟民自
召雖洪慈而有感蓋造化以無私然賞罰之
必公惟轉移而不吝倘悟愆非聿回恩祐今
某人洗心滌慮向道歸眞備列燈儀志心歸
命伏願慈祥愷悌洪造沖和度暑逾寒俾殄

侵凌之厄安居樂業克膺至順之祥稽首歸
依虔誠讃詠
神靈之道古今惟尊威容赫赫無願不從
輔佐天地變化飛空志心欽奉有禱皆通
消災降福人宅安寧一心歸命願得長生
　臣衆等志心歸命某神
伏以助靈助順受祭祀於十方立德立功膺
侯封於萬里常推忠而護國毎行罰以示人
巍巍端拱於祠庭凛凛尊居於廊廟聿回多
福茂顯厥功今某人叨承履燾仰沐玄恩肅

清舍宇潔備香燈志心歸命伏願聲馳宇宙
發揚生育之仁威鎭邦家恢擴昭明之德常
善救人而無棄人至仁及物而無棄物保家
國以利亨俾宅庭而元吉稽首歸依虔誠讃
詠
布功施德設化利人種種方便巍巍祠庭
保民有道治世顯靈消災降福家眷安寧
　臣衆等志心歸命某神
伏以人居黄道傾心愫以歸依神鑒丹衷發
靈光而照燭至仁好生乃延生而度厄大慈

惻隱而散禍以消災今某人虔依道典恭按
仙科備香燈供養之儀布神聖威嚴之像志
心歸命伏願神靈普濟天德均齊闡慈悲善
利之心賜延壽康寧之慶稽首歸依虔誠譛
詠
乃神乃聖乃武乃文功勲昭著司命司眞
爲民致福度厄消迍恩沾宅宇德被咸均
嚴恭寅敬如谷應聲消災降福善及家庭
　臣衆等志心歸命某神
伏以天位居髙神心善應職司下土之權令

秉上天之命凡伸祈禱必賜感通仰依覆載
之仁丕錫包荒之賜今某人五體叩陳一心
歸命備陳淨供羅列香燈志心歸命某神伏
願德洽無方恩霑罔極保全大有覆護羣生
保禄壽以繁昌滋福基而永固稽首歸依虔
誠讃詠
聦明正直神聖威靈上佐天命下滅妖精
覆護羣品昌熾功勲有求皆應盛德無垠
消災降福恩及人民
　臣衆等志心歸命某神

伏以天生萬物咸依長育之功人事百端皆
託至神之祐凡遂一身之飽暖悉由衆聖之
陶鎔極感玄恩宜多受賜是以按一心之恭
敬邀至聖之尊嚴俯露丹誠仰酬素念今某
人謹依科式備列香燈志心歸命衆神伏願
神力黙扶聖恩廣洽四季保家庭之清吉毎
年俾老㓜以安寧禄壽増崇善芽長茂稽首
歸依虔誠讃詠
至神至聖惟德惟馨上奉帝命守護萬民
却邪立正救濟舍生四時順度以保時豐

消災降福内外皆同
　　　諷經向來回向


萬靈燈儀(終)





