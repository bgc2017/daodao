








太上洞玄靈寳三元品戒功德輕重經陶二
天尊曰上元一品天官元氣始凝三光開明
結青黄白之氣置上元三宫其第一宮名太
玄都元陽七寳紫微宫則青元始陽之氣總
主上眞自然玉虚高皇上帝諸天帝王上聖
大神其宫皆五億五萬五千五百五十五億
五萬重亦有五億五萬五千五百五十五億
五萬重青陽之氣其中神仙官僚亦有五億
五萬五千五百五十五億五萬重亦有五億
五萬五千五百五十五億五萬衆皆結自然

青元之氣而爲人也衣則青羽飛衣紫微宫
中有延生之符書符安八方則八方之氣歘
然而到響應成人毁符以火燌之而人隨煙
即化還爲氣也自非金簡玉名得道之人莫
能施之其文四萬劫一出太陽火官主之太
玄上府行之
紫微宫置左右中三府左府主生太陽火官
考之右府主死太隂水官考之中府主生死
罪錄風刀之考三府各領官僚九千萬衆總
統生死罪福一十二曹官

太玄上元明眞曹
太玄上元監正曹
太玄上元梵行曹
太玄上元開靈曹
太玄上元禁神曹
太玄上元通明曹
太玄上元正神曹
太玄上元開明曹
太玄上元三都曹
太玄上元南上曹

太玄上元元功曹
太玄上元三靈曹
　右一十二曹太玄女青所置屬紫微宫主
　左府太陽火官右府太隂水官中府風刀
　之考一十二曹曹置一百二十考官一千
　二百考吏一萬二千考兵一十二萬考士
　主總上眞巳得道過去及末得道見在福
　中及百姓子男女人所犯功過罪惡薄錄
　大考三年中考九年小考二十四年大福
　三年中福九年小福二十四年罪福俱行

　功過同報善惡簿録在玄都明眞玉匱七
　寳函中
上元一品天元中黄之氣左宫名太玄都元
黄太極左宫則元始元黄之氣總主上眞巳
得道過去及末得道及百姓子男女人生命
錄籍其宫皆五億五萬五千五百五十五億
五萬重亦有五億五萬五千五百五十五億
五萬重元黄之氣其中神仙官僚亦有五億
五萬五千五百五十五億五萬重亦有五億
五萬五千五百五十五億五萬衆皆結自然

元黄之氣而爲人也衣則黄羽飛衣太極左
宮中有招靈之符用之法度亦如紫微宮延
生之儀格也風刀考官主之太玄左府行之
太極左宫置左右中三府左府主生太陽火
官考右府主死太隂水官考中府主生死罪
錄風刀之考三府各領官僚九千萬衆總統
生死罪福一十二曹官
太玄上元明梵曹
太玄上元威靈曹
太玄上元太常曹

太玄上元太清曹
太玄上元宣威曹
太玄上元明都曹
太玄上元都靈曹
太玄上元太儀曹
太玄上元明法曹
太玄上元考正曹
太玄上元明威曹
太玄上元九都曹
　右一十二曹太玄女青所置屬元黄太極

　左宮主左府太陽火官右府太隂水官中
　府風刀之考一十二曹曹置一百二十考
　官一千二百考吏一萬二千考兵一十二
　萬考士主總上眞巳得道過去及未得道
　見在福中及百姓子男女人生命錄籍及
　應得道仙名玉簡功過注上除落品格罪
　福報應亦如紫微宮年限簿錄封於玄都
　明眞玉匱陽生函中
上元一品天元洞白之氣右宮名太玄都洞
白太極右宮則天元洞白之氣總主上眞巳

得道過去及未得道百姓子男女人滅度仙
錄及罪簿死籍其宮皆五億五萬五千五百
五十五億五萬重亦有五億五萬五千五百
五十五億五萬重洞白之氣其中神仙官僚
亦有五億五萬五千五百五十五億五萬重
亦有五億五萬五千五百五十五億五萬衆
皆結自然洞白之氣而爲人也衣白羽飛衣
太極右宮中有明眞之符用之法度亦如紫
微宮延生之儀格也太隂水官考主之太玄
右府行之

太極右宮置左右中三府左府主生太陽火
官考右府主死太隂水官考中府主生死罪
錄風刀之考三宮各領官僚九千萬衆總統
生死罪福一十二曹官
太玄上元司正曹
太玄上元四明曹
太玄上元監天曹
太玄上元司殺曹
太玄上元盟天曹
太玄上元幽都曹

太玄上元威儀曹
太玄上元太隂曹
太玄上元下元曹
太玄上元監司曹
太玄上元監靈曹
　　　　　陶二
太玄上元太明曹
　右一十二曹太玄女青所置屬元洞白太
　極右宮主左府太陽火官右府太隂水官
　中府風刀之考一十二曹曹置一百二十

　考官一千二百考吏一萬二千考兵一十

　二萬考士主總領上眞巳得道過去及未
　得道見在福中及百姓子男女人應滅度
　退削仙名及死者錄籍年月定名品仙格
　罪福報應亦如紫微宮年限薄錄封於長
　夜之府九幽玉匱北庫函中
上元一品天官三宮左右中三府府統一十
二曹合三十六曹普治元陽之上太空之中
自然之號普統上眞巳得道過去及末得道
見在福中及百姓子男女人滅度生死功過
簿錄高皇玉帝諸天大聖衆十方諸天大神

無極太一南極上眞妙行眞人諸天日月星
宿璇璣玉衡無鞅數衆一切尊神常以正月
十五日七月十五日十月十五日一年三過
集校諸天巳得道過去及未得道百姓子男
女人滅度生死功過簿錄其日隂陽水火風
刀三府考官三十六曹官屬各條筭功過罪
惡輕重年月日限事事分别青黑二簿列奏
紫微太極左右中三宮功德滿足應合仙者
言名紫微宮有善功敬信宗奉大法者言名
太極左宮有積惡不合道罪應死者言名太

極右宮紫微宮則書玉名金錄仙籍告下地
官削簿水官除簡三界侍護不得干犯如女
青文太極左宮則書青元之錄長生玉曆南
上之籍吿下水土二官右别營衛不得干犯
如女青文太極右宮則注黑簿移付長夜九
幽之府吿下水土二官攝錄罪魂付司殺送
役若善惡功過考氣未正皆申三㑹須考正
又言也
中元二品地官元洞混靈之氣凝極黄之精
置中元三宮其第一宮號洞空清靈宮則元

洞混靈之氣總主五帝五嶽諸眞人及地上
諸神仙巳得道諸大神其宮皆五億五萬五
千五百五十五億五萬重混靈之氣其中神
仙神靈官僚有九萬九千九百九十九萬衆
此皆是死者有功德之魂受度得補地官之
任各有年限功滿便得進昇天仙官號亦還
生人中其隨缺隨𥙷以充其任
洞空清靈宮一號明晨武城宫置在右中三
府左府號耐犯明晨府主生太陽火官考右
府號紂絶隂天府主死太隂水官考中府號

七非恬照府主生死罪錄風刀之考三府各
領官僚五千萬人總統生死罪福一十四曹
官
太玄中元靈都曹
太玄中元維正曹
太玄中元靈威曹
太玄中元黄神曹
太玄中元洞玄曹
太玄中元威仰曹
太玄中元靈紐曹

太玄中元嶽正曹
太玄中元洞天曹
太玄中元九都曹
太玄中元五集曹
太玄中元通明曹
太玄中元儀範曹
太玄中元九考曹
　右一十四曹太玄女青所置屬洞空清靈
　宮主左府太陽火官右府太隂水官中府
　風刀之考一十四曹曹置考官一百二十

　考吏一千二百考兵一萬二千考士一十
　二萬主五嶽神仙眞人巳得道及未得道
　學士及百姓子男女人所犯功過罪惡簿
　錄大考三年中考九年小考二十四年大
　福三年中福九年小福二十四年罪福俱
　行功過同報其簿錄並封五嶽洞室
中元二品左宮名南洞陽宮一號宗天宮總
主地上九土土皇四維八極諸靈官及未得
道學者百姓子男女人生命錄籍其宮皆五
億五萬五千五百五十五億五萬重混黄之

氣其中土府地上官僚亦有九萬九千九百
九萬衆皆是死者有功之魂受度而補其職
局也
南洞陽宮置左右中三府左府號諒事府主
生太陽火官考右府號宗靈府主死太隂水
官考中府號靈紐神府主生死罪錄風刀之
考三府各領官僚五千萬人總統生死罪福
一十四曹官
太玄中元南昌曹
太玄中元考筭曹

太玄中元招靈曹
太玄中元太陽曹
太玄中元明機曹
太玄中元都律曹
太玄中元九令曹
太玄中元明都曹
太玄中元監天曹
太玄中元宣野曹
太玄中元監令曹
太玄中元丘承曹

太玄中元九氣曹
太玄中元中神曹
　右一十四曹太玄女青所置屬南洞陽宮
　主左府太陽火官右府太隂水官中府風
　刀之考一十四曹曹置考官一百二十考
　吏一千二百考兵一萬二千考士一十二
　萬主地上九土四維八極諸靈官及未得
　道學者百姓子男女人所犯功過罪惡簿
　錄罪福報應亦如清靈宮年限其簿封於
　南丹洞室元陽之臺石䃭中

中元二品右宮名北酆宮一號隂天宮總主
地上諸靈官巳得道過去及未得道學者百
姓子男女人罪簿死籍其宮皆五億五萬五
千五百五十五億五萬重混黄之氣其中土
府地上官僚亦有九萬九千九百九十萬衆
亦是死者有功之魂受度而補其職局也
北酆宮置左右中三府左府號連宛泉曲府
主生太陽火官考右府號泰殺九幽府主死
太隂水官考中府號罪氣咸池府主生死罪
錄風刀之考三府各領官僚五千萬人總統

生死罪福一十四曹官
太玄中元九殺曹
太玄中元司非曹
太玄中元韓司曹
太玄中元報正曹
太玄中元督殺曹
太玄中元促考曹
太玄中元攝氣曹
太玄中元司殺曹
太玄中元斗加曹

太玄中元主繫曹
太玄中元司微曹
太玄中元九幽曹
太玄中元開度曹
太玄中元寒夜曹
　右一十四曹太玄女青所置屬北酆宮主
　左府太陽火官右府太隂水官中府風刀
　之考一十四曹曹置考官一百二十考吏
　一千二百考兵一萬二千考士一十二萬
　主地上九土四維八極諸學士百姓子男

　女人所犯罪惡死錄黑簿及應開度者罪
　福報應考召年限亦如清靈宮中之格其
　簿目封於玄隂北壁庫中
中元二品地官三宮左右中三府府統一十
四曹合四十二曹並治山洞空玄之中皆自
然之號普統地上五嶽四維八極神仙眞人
神靈巳得道過去及未得道見在福中及百
姓子男女人滅度生死功過罪福薄籍之事
諸天大聖十方諸大尊神妙行眞人南斗北
斗諸天日月星宿璇璣玉衡無鞅數衆一切

尊神常以八節之日下詣清靈洞陽北酆三
宮集校諸地上生死功過罪福簿錄是其日
諸地上五帝五嶽神仙眞人土府四司土帝
及八極諸靈官地祇三界官屬一切神靈莫
不森然齊到三宮九府四十二曹考召官屬
各主生死青黑二簿隨功過罪福生死滅度
考筭年月輕重事事分别青黑二薄列言三
宮三宮以正月十五日七月十五日十月十
五日率言上天三宮功過生死簿定應生者
言左宮應仙者言中宮應死者言右宮上下

相應功過生死年月日數毫分無失若有考
氣未正皆申三㑹須考正又言也
下元三品水官洞元風澤之氣晨浩之精置
下元三宮其第一宮號暘谷洞源宮一曰青
華方諸宮則洞元風澤之氣總主水帝暘谷
神王九江水府河伯神仙諸眞人水中諸大
神巳得道過去未得道及百姓子男女人仙
簿錄籍其宮皆五億五萬五千五百五十五
億五萬重風澤之氣其中神仙水神官僚亦
有九萬九千九百九十萬衆亦是死者有功

之魂受度得補水官之任亦各有年限功滿
便得進昇天仙官號或還生人中如此輪轉
皆得上仙也其隨缺隨補以充其職
陽谷宮一號青華方諸宮左右中三府左府
號清元靈淵府主生太陽火官考右府號九
水寒夜府主死太隂水官考中府號朔單青
靈府主生死罪簡風刀之考三府各領官僚
五千萬人總統生死罪福一十四曹官
太玄下元水明曹
太玄下元清水曹

太玄下元烈火曹
太玄下元三明曹
太玄下元簡對曹
太玄下元水令曹
太玄下元明範曹
太玄下元洞源曹
太玄下元檢㑹曹
太玄下元劫諒曹
太玄下元促水曹
太玄下元洞陽曹

太玄下元龍廐曹
太玄下元機會曹
　右一十四曹太玄女青所置屬暘谷洞源
　宮主左府太陽火官考右府太隂水官考
　中府風刀之考一十四曹曹置考官一百
　二十考吏一千二百考兵一萬二千考士
　一十二萬主九江三河四海水府諸神靈
　及百姓子男女人功過簡録大考三年中
　考九年小考二十四年大福三年中福九
　年小福二十四年罪福俱行㓛過同報其

　簿錄並封九河洞室
下元三品左宫名清泠宫一名南水㑹宫總
主水中萬精蛟龍鯨魚水災大㑹水母龍門
度數之期及百姓子男女人籍錄生死功過
簡對輕重之事其宫皆五億五萬五千五百
五十五億五萬重風澤金剛之氣其中神仙
水神官僚亦有九萬九千九百九十萬衆亦
是死者有功之魂受度而得補於水官也
清泠宫一號南水㑹宫置左右中三府左府
號齡劫府主生太陽火官考右府號長夜寒

庭府主死太隂水官考中府號靈寳劫刄府
主生死罪簡風刀之考三府各領官僚五千
萬人總統生死罪福及劫會水中萬精靈事
一十四曹官
太玄下元明劫曹
太玄下元機齡曹
太玄下元水梵曹
太玄下元罪福曹
太玄下元簡㑹曹
太玄下元促氣曹

太玄下元攝靈曹
太玄下元召龍曹
太玄下元九河曹
太玄下元烈女曹
太玄下元開明曹
太玄下元度魂曹
太玄下元檢精曹
太玄下元清正曹
　右一十四曹太玄女青所置屬清泠宫主
　左府太陽火官右府太隂水官中府風刀

　之考生死罪福劫會水中萬精靈事一十
　四曹曹置考官一百二十考吏一千二百
　考兵一萬二千考士一十二萬主九江四
　海三河淮濟水府諸神靈大小劫㑹百姓
　子男女人功過簡錄罪福報應年限如暘
　谷宫格其簡錄封於陽泉洞室
下元三品右官名北酆都宫一名羅酆宫總
主水中積夜死鬼謫役年劫及百鬼萬靈事
百姓子男女人應死簡錄黑簿其宫皆五億
五萬五千五百五十五億五萬重風澤梵行

之氣其中神仙水神官僚有九萬九千九百
九十九萬衆亦是死者有功之魂受度得補
其官僚也
北酆都宫一號羅酆宫置左右中三府左府
號開度劫量府主生籍太陽火官考右府號
泉曲鬼神府主死籍太隂水官考中府號通
靈大劫府主生死罪簡風刀之考鬼神事三
府各領官僚五千萬人總統生死罪福及鬼
神事一十四曹官
太玄下元北元曹

太玄下元考正曹
太玄下元九科曹
太玄下元四極曹
太玄下元幽夜曹
太玄下元長劫曹
太玄下元苦神曹
太玄下元三難曹
太玄下元五法曹
太玄下元萬掠曹
太玄下元毒刄曹

太玄下元長夜曹
太玄下元溟波曹
太玄下元無極曹
　右一十四曹太玄女青所置屬北都羅酆
　宮主左府太陽火官右府太隂水官中府
　風刀之考鬼神謫役事一十四曹曹置考
　官一百二十考吏一千二百考兵一萬二
　千考士一十二萬主諸水長源三河九江
　四瀆溟波長夜死魂鬼神之事及百姓功
過罪福簡錄報應年限亦如暘谷宮格其

　簡錄封於九源洞室
下元三品水官三宮左右中三府府統一十
四曹合四十二曹並治九江洞室皆自然之
號並統三河四海九江水府淮濟四瀆水帝
神王河伯諸大聖水中一切神靈巳得道過
去及未得道者百姓子男女人功過罪福簡
籍之事及死者長徒作役水府萬靈魚龍鯨
鯢精物大小劫會之期諸天大聖妙行眞人
日月星宿璇璣玉衡及地上五嶽神仙眞人
玉女三官僚屬一切尊神常以太歲甲子庚

申之日下詣暘谷清泠北酆都三宫集校九
江四海三河淮濟生死簡錄死魂長夜謫役
年限水府神靈大小劫會之事是其日諸水
府一切神靈莫不森然齊到三宫九府四十
二曹考召官屬各操生死青黑二簿死魂謫
役長源年限大小劫會水中萬靈之事分别
青黒二簿列言三宮以正月十五日七月十
五日十月十五日率言上天三宫功過罪福
生死簡簿應生者言左宫應仙者言中宫應
死者言右宫謫役長徒大小劫㑹水中萬靈

之事隨所由列言上下相應若有考氣未正
者皆申三會須考正又言之
上元天官置三宫三府三十六曹中元地官
置三宮三府四十二曹下元水官置三宮三
府四十二曹天地水三官九宮九府一百二
十曹三品相承生死罪福功過深重青役考
對年月日限無有差錯其學仙善功行惡罪
報各隨所屬考官悉書之焉天地水三官各
各别置宫府曹署亦無限數皆是支流别號
禁察司罰之官紏諸功過罪惡之人列言正

曹一百二十曹是天地水正曹也人身中亦
有三宫六府百二十關節三萬六千神人身
行惡身神亦奏之三官人身行善則度其仙
名生死罪福莫不先由身神影響相應在乎
自然也人稟氣而生氣結成神人能養氣神
則長在内思守眞眞不離身有得太玄延生
之符三萬六千神則結氣而見形共舉人身
白日登天馳騁雲駕昇入虚空䘮精失氣萬
神奔落神遊氣散空屍形亡也
天官一宮中府十二曹地官一宮中府十四

曹水官一宫中府十四曹
上眞稱號高下尊卑功過儀典
上眞衆聖朝禮旋行功過儀典
上眞大聖遊宴從駕功過儀典
上眞中聖遊宴從駕功過儀典
上眞總校生死圖錄功過儀典
上眞總領生死命籍筭録功過儀典
上眞總領生死功德輕重功過儀典
上眞總領鬼神功徳報對輪轉功過儀典
上眞總領鬼神幽責開度功過儀典

上眞總領昇度死魂更生輕重功過儀典
上眞總領死魂受錬更生功過儀典
上眞總領神仙得道年月品秩功過儀典
上眞總領萬魔謡歌之音功過儀典
　　　三元品戒罪目
學上道不信經戒懷疑兩心之罪
學上道輕慢聖文評論經典之罪
學上道輕慢師主違背盟誓之罪
學上道毀謗師父不崇天義之罪
學上道竊取經書無有師宗之罪

學上道學無師而授弟子之罪
學上道傍取經書而傳弟子之罪
學上道得經書無師盟度之罪
學上道受經不依經科年月傳授之罪
學上道受經傳授非人之罪
學上道受法師門無開度功之罪
學上道無功而傳授弟子之罪
學上道傳法宿奏不合師傳之罪
學上道傳經不宿奏五帝之罪
學上道受經無信賤道之罪

學上道遏斷賢路自取功名之罪
學上道月朔八節不禮師尊之罪
學上道不修齋直之罪
學上道齋直不精之罪
學上道誦經越略之罪
學上道旋行越次爭競之罪
學上道恚怒師父之罪
學者及百姓子攻擊善人之罪
學者及百姓子惡口赤舌之罪
學者及百姓子評論師主百姓之罪

學者及百姓子飲酒失性之罪
學者及百姓子殺生隂賊之罪
學者及百姓子貪慾驕逸之罪
學者及百姓子穢濁道法之罪
學者及百姓子呪詛鬼神之罪
學者及百姓子殺害衆生之罪
學者及百姓子綺語兩舌不信之罪
學者及百姓子姦婬穢濁之罪
學者及百姓子盜竊財物之罪
學者及百姓子嫉賢妬能之罪

學者及百姓子背師恩愛之罪
學者及百姓子欺師背道之罪
學者及百姓子泄露天文之罪
學者及百姓子毀謗經法之罪
學者及百姓子修經中悔之罪
學者及百姓子不忠於上之罪
學者及百姓子罔略於下之罪
學者及百姓子欺罔同學之罪
學者及百姓子口善心惡之罪
學者及百姓子說人過惡之罪

學者及百姓子輕慢三光之罪
學者及百姓子穢慢神鬼之罪
　右六十條罪由天官一宫中府十二曹地
　官一宫中府十四曹水官一宮中府十四
　曹風刀考官主之
天官左宫左府十二曹地官左宫左府十四
曹水官左宫左府十四曹
學者及百姓子嫉妬同學之罪
學者及百姓子浮華妄語之罪
學者及百姓子貪利入已無厭之罪

學者及百姓子積禄重寶不思散施之罪
學者及百姓子樂人寳物入已之罪
學者及百姓子願人傷敗流散之罪
學者及百姓子私畜刀仗兵器之罪
學者及百姓子屠割六畜殺生之罪
學者及百姓子刺射野獸飛鳥之罪
學者及百姓子燒山捕獵之罪
學者及百姓子張筌捕魚之罪
學者及百姓子金銀器食之罪
學者及百姓子貪樂榮禄虐政之罪

學者及百姓子燒敗見物成功之罪
學者及百姓子以飲食投水中之罪
學者及百姓子貪濁滋味肥葷之罪
學者及百姓子貪食五辛之罪
學者及百姓子草書僞意之罪
學者及百姓子合聚羣衆之罪
學者及百姓子圖謀人婦女之罪
學者及百姓子評論國事之罪
學者及百姓子圖謀人財物之罪
學者及百姓子麤物易人好物之罪

學者及百姓子交關權貴侯王之罪
學者及百姓子妄說天時星宿之罪
學者及百姓子火燒田野山林之罪
學者及百姓子所伐𣗳木採摘華草之罪
學者及百姓子與惡人交游親近異類之罪
學者及百姓子交關流俗華競之罪
學者及百姓子在人中獨食不思飢餒之罪
學者及百姓子與世間破人婚姻之罪
學者及百姓子放蕩世間妓樂之罪
學者及百姓子面譽世人隂毀善人之罪

學者及百姓子說人尊上過惡之罪
學者及百姓子泄露人隂惡私鄙之罪
學者及百姓子攻擊善人横生無端之罪
學者及百姓子窺人書䟽察微之罪
學者及百姓子與女人獨行獨語之罪
學者及百姓子男女羣居之罪
學者及百姓子男女共食交錯衣物之罪
學者及百姓子男女教化不善之罪
學者及百姓子自貴驕逸之罪
學者及百姓子因公報𡨚之罪

學者及百姓子離别家室之罪
學者及百姓子落子傷胎之罪
學者及百姓子踈宗族親異姓之罪
學者及百姓子毒藥投水傷生之罪
學者及百姓子匿愛弟子之罪
學者及百姓子聚集人衆之罪
學者及百姓子投書譛人之罪
學者及百姓子自恃用性之罪
學者及百姓子妄作忌諱之罪
學者及百姓子希人事物之罪

學者及百姓子評論師友長短之罪
學者及百姓子輕慢經教法言之罪
學者及百姓子簿賤他人老病之罪
學者及百姓子棄薄乞人之罪
學者及百姓子乘威勢以凌世人之罪
學者及百姓子阿黨所親之罪
學者及百姓子父母兄弟各别離居之罪
　右六十條罪由天官左宫左府十二曹地
　官左宫左府十四曹水官左宫左府十四
　曹太陽火官考吏主之

天官右宮右府十二曹地官右宮右府十四
曹水官右宮右府十四曹
學者及百姓子嗔恚弟子之罪
學者及百姓子恚責善人之罪
學者及百姓子不放生度死之罪
學者及百姓子富貴忘師之罪
學者及百姓子諸天齋日不念道之罪
學者及百姓子嗔恚師主之罪
學者及百姓子論人過惡之罪
學者及百姓子笑人須闇貧賤之罪

學者及百姓子勸人爲惡之罪
學者及百姓子禁人作善之罪
學者及百姓子快人過失之罪
學者及百姓子去就背向非道之罪
學者及百姓子五嶽三河無簡名之罪
學者及百姓子穢汚五嶽三河之罪
學者及百姓子奪人所好之罪
學者及百姓子馳騁流俗求競世間之罪
學者及百姓子慶弔世間求恱衆人之罪
學者及百姓子認他人之功以爲已德之罪

學者及百姓子言人飲食好惡之罪
學者及百姓子驚懼百姓衰戹之罪
學者及百姓子驚懼鳥獸促著窮地之罪
學者及百姓子驚怖老少之罪
學者及百姓子輕凌官長有司之罪
學者及百姓子論議世間曲直之罪
學者及百姓子妄論國家盛衰之罪
學者及百姓子施惠追吝之罪
學者及百姓子遊遨無度之罪
學者及百姓子登高罔下之罪

學者及百姓子牢籠飛鳥走獸之罪
學者及百姓子快人喪禍之罪
學者及百姓子以𣗥人行道之罪
學者及百姓子拜禮神鬼之罪
學者及百姓子祼露三光之罪
學者及百姓子呵罵風雨之罪
學者及百姓子換借不還之罪
學者及百姓子罔人榮稱之罪
學者及百姓子傲慢三寳輕忽天尊之罪
學者及百姓子謀人君長師父之罪

學者及百姓子勸人不孝父母兄弟之罪
學者及百姓子矯稱自異號爲眞人之罪
學者及百姓子信外道雜術邪見之罪
學者及百姓子無經師託學欺詐神人之罪
學者及百姓子衣服贏餘不散窮人之罪
學者及百姓子竊冩經戒慢露之罪
學者及百姓子榮飾衣褐華麗之罪
學者及百姓子身不潔淨登上高座之罪
學者及百姓子穢慢師門不恭之罪
學者及百姓子師有哀憂不建齋禱之罪

學者及百姓子棄忘師父逐世盛名之罪
學者及百姓子師得豪貴希望豐榮之罪
學者及百姓子師疾戹不侍省之罪
學者及百姓子逺戹急逐寛樂之罪
學者及百姓子出入道户不關啓之罪
學者及百姓子妄與他人入道户交語之罪
學者及百姓子齋請不爲三官遷功之罪
學者及百姓子自愁家門不念他戹之罪
學者及百姓子家有喪疾怨道咎師之罪
學者及百姓子得師經道而自稱巳得之罪

學者及百姓子傳師道法不折送盟信之罪
學者及百姓子八節不言名五帝之罪
　右六十條罪由天官右宫右府十二曹地
　官右宫右府十四曹水官右宫右府十四
　曹太隂水官考吏主之
三元品戒部有六十條合一百八十條戒各
有隂陽左右水火風刀官考典之正月十五
日上元校戒之日七月十五日中元校戒之
日十月十五日下元校戒之日此一年三日
皆地上及五帝五嶽靈山三界神官及諸水

府三官司罰無窮無深無遠無近無大無小
一切神靈皆同上詣上三天玄都三元宮中
皆齎諸天地上得道及未得道見在福中及
兆民生死縁對宿根簿錄功過輕重列言上
天是其日無極天尊十方大聖衆三十二天
帝飛天神王高上玉虚至真大神無極大道
太上老君諸君丈人五老帝君南極北極東
西二華九靈眞母南上元君太和玉女同時
俱到三元宫中衆聖旣集諸天飛仙神仙眞
人玉女長生司命司録司殺南斗北斗諸天

日月星宿璇璣玉衡一切衆神莫不森然俱
至三元左右中宫三官九府百二十曹隂陽
左右水火風刀考官各筭計天上天下生死
簿録更相校訊有善功者上名青簿罪重者
下名黑簿各以一通列言三官功過善惡毫
分無失是其日能依三元謝過之法清齋燒
香依玄科言行之百日則地祗右别營衛門
户行之八年皆得三官保舉度名青簿之中
剋得上仙道不失其分也
道君稽首敢問

天尊功徳輕重拔度階級髙下次第何者爲
先先世負重責爲止一身爲流及子孫已身
行惡爲身自受報對爲上誤先亡如今所見
百姓子男女人見世生身充受塗炭百苦備
嬰不能自解又見死者形魂憂惱流曵三途
五苦之中長河寒庭風力萬劫不得解脱經
傳或云先身行惡殃流子孫或云己身罪重
上誤先亡或云善惡各有緣對生死罪福各
有命根如此報應善惡緣對則各歸一身不
應復有延誤之言又云自非功德拔度先世

謫魂則無由解脫功德旣建則生死開泰若
各有縁對行惡之者死則長淪萬劫長縶幽
夜何縁復得建此大功以自拔贖若子孫建
功上爲亡者則與延誤理無復異愚情淺狹
所未能了
天尊旣開大宥之化生死皆明宣使幽顯盡
然有判不令愚闇惑於二論旣蒙飾擢位任
總司當宣正法開示來生欲使法音流演諸
天億劫不絶正一長存生死蒙福大宥明焉
縁兹上白伏願

天尊特垂哀憐於是
天尊歡喜答曰善哉善哉子之所問要乎深
矣子雖洞靈墟而幽源未盡雖覽大有而龍
漢難明氣不可極數難可窮死而復生幽而
復明天地運轉如車之輪人之生滅如影隨
形故難終也氣氣相續種種生綵善惡禍福
各有命根非天非地亦又非人正由心也心
則神也形非我有也我所以得生者從虚無
自然中來因縁寄胎受化而生也我受胎父
毋亦非我始生父毋也我眞父母不在此也

父母愛重尊高無上令所生父母是我寄附
因縁稟受育養之恩故以禮報而稱爲父母
焉故我受形亦非我形也寄之爲屋宅因之
爲營室以舍我也附之以爲形示之以有無
故得道者無復有形也及我無身我有何患
所以有患者爲我有身耳有身則百患生無
身則入自然立行合道則身神一也身神並
一則爲眞身歸於始生父母而成道也無復
患也終不死也縱使滅度則神徃而形不灰
也終身歸其本不相去也身犯百惡罪竟而

死名曰死也死則滅壞歸於寄胎父母罪縁
未盡不得歸於眞父母也神充塗役形成灰
塵灰塵飛化而成爽也魂神解脫則與爽混
合故魂爽變化合成一也而得更生還爲人
也形神相隨終不相去也如此善惡身各有
對豈可咎於先亡及後子孫乎龍漢之前逮
至赤明舊文生死各由一身亦不上延亦不
下流罪福止一各以身當赤明以後逮及上
皇人心破壞男女不純嫉害爭競更相殘傷
心不自固上引祖父下引子孫以爲證誓質

吿神明竟不自信負違誓言致三官結簿身
没鬼官上誤先亡下流子孫致有殃逮大小
相牽終天無解禍及一宗此罪惡之人自求
大殃至法明言永不得同逹士積行當取諸
身無求乎人明眞舊典豈虚言哉
天尊重吿太上道君曰大慈之道度人爲先
非功不賞非徳不遷非信不度非行不仙也
夫建功徳者一爲天地一爲三光一爲帝主
一爲兆民一爲祖世一爲家門一爲衆生一
爲巳身經云夫欲度身當先度人衆人不得

度終不度我身大慈廣逺惠逮無窮天人所
仰況在七祖父母乎罪福可不相加至於功
德故有因縁之恩精誠自責天爲迴度一志
之感人神同開況於寄胎稟氣而生受其育
養生成者哉慈愛旣濃豈可不爲重建功德
以相開度施報窮魂乎自龍漢以來至于赤
明得道者及見在福中門户清貴善緣來生
莫非積功累德勲感諸天以致交報及九幽
長夜宿責之身得解脫者莫非功徳拔贖開
度以還人中也南陵朱宫九都上格悉有其

名報應之理毫分無失也年月相推甚有分
明道君作禮今聞
天尊告諸縁對功徳報應諸疑頓盡心歡意
釋無復餘滯輒當勤心奉宣大法普示諸天
無極世界百姓子男女人咸令遵承一切見
明矣太上道君上白
天尊旣垂開悟諸疑並了不審功徳何者爲
先見明眞科文及智慧上品拔贖罪根爲盡
如是爲復有餘方信誓拔贖及教化童蒙建
立静舍供養師寳布諸香油燃燈照夜心行

善念救度衆生慈愛忠孝布散窮乏餉飴百
鳥無有恡惜其中功德爲有輕重爲同一等
高下尊卑願垂告示
天尊告曰凡建功德無大無小無髙無下其
功等耳輕重報應由人心也心行不怠苦而
不退此功難稱徳亦難名徒有至心行之不
專正可得免罪而巳無心而浮好徒施而無
獲也富室之家愛惜財寳不肯施散拔贖罪
根徒推心求道希望大報此將徒勞而無益
也天道何其責人財寶彊使作功德故觀其

慳心質求其意有而不散將何求哉窮而發
心意志堅明勤苦師門勞不爲憚道巳鑒之
如此之輩則功感諸天故施財以對心推心
以對財其功等爾古人求心末世求財古人
非心不仙末世非財不度所以爾者末世貴
財而不貴道也以黄金萬斤仙經一部施於
窮山末世乃當貪取此金豈貪仙經也黄金
剋爲身患仙經剋得命長亦合知如此祗自
不能免於慳貪旣自不能免於貪慳安得爲
究道耶故非道弘人此之謂也明眞科法智

慧上品拔度罪根施於生死其法甚重至於
學士身未入定處於囂塵能無得失舉動施
爲罪福併行故三官九府百二十曹左右隂
陽水火考官司人得失善功者列言左宮行
惡者列言右宮各隨年月日數逺近以考促
之功德日數輕重報應如濤水之㑹必至之
期萬無一失也但以輕重逺近言之耳今故
相告勤爲宣示咸令來生男女善人普知天
地有不期之響應眞實之言也今以三元謝
罪之法相付元始上道舊文祕於三元宮中

萬劫一行不傳下世有盼其篇目宿根自拔
結縳自釋寳而行之必招大福輕而泄之禍
至滅族言丹心盡深愼科法道君歡喜稽首
作禮是時諸天同時稱善稽首奉行



太上洞玄靈寳三元品戒功德輕重經













