








玄珠心鏡註大五
王屋山樵長孫滋巨澤傳
棲真子王損之章句
汾州剌史崔恭幼女曰少玄事范陽盧陲陲
爲福建從事既構室經嵗餘言於夫曰余雖
胎育人世質為凡女本金闕玉皇侍書毎秋
分輙領群仙府刺落丹誠録修學者名氏多
由觸染而墮與同宫三侍女默議其狀怳然
悟世情之穢慾(色界與慾界天人猶有對景交接之道玉皇侍書天女屬)
(無色界乃是純陽精炁化生之身都无穢慾亦不知人世有夫妻之道矣共在仙府往往)

(刺落丹誠録人名氏多由觸染而墮同宫女三人共憤歎之因默議其狀便有謪降爲世)
(間之凡女也)共憤歎之未竟而仙府責其心興慾
端各謫降下世爲廬氏妻二十三暮今及年
矣當與君絶恩息念常獨居一室不踐夫域
自列本末復仕前名也陲或中夜聆室中有
語音試潜窺伺有古鬟長綃衣女數人共坐
指陲而歎皆梵音不知其言但見肌髮衣服
悉有光照其妻獨不彰朗暨旦告其妻曰天
界真仙皆梵語再詢之則曰若恣傳泄必生
兩責义言於盧曰吾不久爲太上所召將欲

返神還乎無形復侍玉皇歸於玉清君無泄
是言貽吾父母之念盧亦共袐之常異日戚
戚不樂謂陲曰事迫矣不告吾父母是吾不
女也遂啓絳箱取黄庭内景經獻於恭曰尊
之孺人筭極於三月十七日非内景經不能
保䕶然尊之孺人念之萬過只可延一紀恭
驚曰汝焉知吾之運日月邪吾嘗過異術人
告余前期吾不能出口而心患之汝將若之
何女乃設三机敷重蓆白筆具萬過功章以
召南斗主筭天官今恭潔衣再請命髣髴有

三朱衣就坐進羞酒竟持功章而去由是父
母皆異之仍曰今泄露天事不可復久月餘
告終及葬舉棺如空留衣蛻而去初陲既驚
異其跡乃請道於妻留守一詩一章曰世有
修福之門無知道之士君至丙申年神理運
㑹遇異人琅邪君必與開釋此詩若今未屬
於道不可與言天爲之教長孫巨澤之友曰
棲真子王君行於陜之郊覯陲陲備言妻之
狀復以守一詩詢於王君君覽詩駭然曰此
天真袐理非可茍盡遂演成章句目之曰玄

珠心鏡以受陲時元和丁酉嵗巨澤聆於王
君乃疏本末爲傳其淵宻奥㫖具列章句云
守一詩
得一之元
一者天道之强名也一者生化之元炁也
即是天地之始炁一名太空一名太无一
名太虚一名太始一名太初亦曰自然老
君以一炁無形不可狀名故强名之曰一
字之曰道也元炁即是太无之始化生玄
元也亦名自然自然者天道之毋也老君

西昇經曰上孝可謂飬母常能飬母身乃
長久又曰虚无生自然自然生道道生萬
物萬物抱一而成夫有以无爲母无以虚
爲母虚以道爲母道以自然爲母自然者
神仙之根本也萬物化生之玄元也道德
經說得一之元常飬毋之人在其妙用用
知其白守其黑常守不忒復以无極白者
純陽精炁炁在人身中為五藏三焦之炁
名曰九轉八瓊之神丹丹華在於瓊室之
泥丸夫人養之亦名八素真氣世之學道

君子既知其白須守其黒隂炁黑也初守
黒之時身中黑如漆相似守之不巳黒之
炁日消隂炁消盡純陽白炁内明當明之
時閉目收視自見五藏宫室自見三萬六
千血脉血脉皆有神靈即歷歴分明若然
者元神清虛通靈於道當通靈之時舒卷
自由坐在立亡出有入旡分身千億是明
得一之元上孝養母知白守黒守黒不惑
復於旡極也知一之元不負人也故洞靈
真經斷得一之元天不可信地不可信人

不可信唯得一之元可信道之所以可信
者守一之人但能虚却其身空却其心不
視不聽不言不食常守空虚无為内凝神
思可謂善守一之元矣若然者天道元始
之炁自然歸流於守一人身中主持性命
此時自覺神通於道變化旡礙内既得之
言所不能盡也故西昇經云人能空虚旡
爲非欲於道道自歸之誠哉是言也老君
告文始先生曰吾思此道本出杳㝠杳㝠
者守黒也愚不別知自謂識生此言世上

人愚徒殊不知天道須守其黒守其杳㝠
杳㝠空虛无爲寂靜雖律曆莫能契也然
後空無寂寂之中至感遂凝成神仙像也
世人愚昧將謂飽食终日無所用心不修
堅苦凝思於空寂之中例長展脚睡縱適
情性兀兀過日云不造惡業以爲修道仍
希更生易氏福報於身待任運成道者萬
萬皆是也如此愚迷遞相誣惑仍自欺誤
甘入輪廻生死此皆遊逸下鬼之才修福
矯善之輩世世形枯炁竭色謝歸空而死

爲形所嬰億劫亦无了日仍於垂死謝世
之時病疾困苦之際怨道不慈者癡愚之
人分合此也謂世之聾盲者豈惟形骸而
有聾盲哉如此之輩識不及遠自誤誤他
良可悲也豈知天道妙用在於空苦㝠㝠
之中淡泊旡爲之際使營衞之炁綿綿然
若存若亡使空虚之身如壞復成如死更
生如含五行隂與陽并展轉變化化生物
情物情者真如道像金華上仙也此是㝠
㝠時外其身世使心㝠㝠然靜定不著一

物而凝其思始名爲得一之元道徳經云
守一之息綿綿若存所恨守一之元用之
不勤耳大凡守一之人必先外其身世委
身於牀枕之上㝠㝠肉身凝其空心身同
枯木始得綿綿其息寂然不動靜定日久
善守其黑黑盡身中方覺天光内明當此
之時身心㝠于寂寂之中泰定之極也故
南華真經曰宇泰定發乎天光人見其人
也若然者守一之元道將成也宇者守一
乏人將蛻之身也是守一之元㝠寂靜定

靜定日久天光内燭脫身殼中收視内觀
形像似覺元神凝形在蛻殼中真若平生
容貌但覺端嚴反年少耳此時外即光熖
周身内則分身千萬此時太上勑太一下
召名書金闕解蛻賔天詣金闕受書位爲
大極真人若然者足明雀女守一詩不虚
也大凡守一之元旡爲之教本爲上智之
士洞明天道之人設非凡聾所能造夫上
智大明之士聞道女能端居雲林虚身空
心凝思于杳㝠之内以合衆妙之門天道

正教與趨世榮競之士陡反矣固不可使
窺天路也道徳經說守一之人形貌空苦
神魂恍惚夫怳兮忽其中有物惚兮怳其
中有象杳兮㝠其中有精其精甚真其中
有信信者即是太上大道玉晨君之心印
也信者心印之隱名也印者守一之元也
元神也孾兒也道像也世人若知天道法
天爲心以守一之元養道之母精勤不怠
復歸於無極無物之中道像生焉孾兒之
姿凝神成焉號曰无上道像金華之仙太

上内景經說守一之元即是太上之心印
說心印曰真人巾金巾此五字太上玉晨
君之心印也印以赤玉爲簡黄金縷字上
付入室弟子老君以此心印傳與文始先
生尹喜宻傳授至于諸仙聖人不敢明露
天機書之竹帛也守此心印即是守一之
元也入天道之門也至於上聖髙真未有
不從此門而入者此門天道之根天道之
元至髙无上也真誥云前漢有中嶽人周
栖野著故破衣隱其姓名如風如狂常於

九衢狂歌曰真人巾金巾鳴天鼓入天門
漢之卿相聞其歌頗皆異之相與開釋莫
知能喻者唯留侯知是仙人因請告微服
往謁延入宻室潜有所授約以後期㑹于
嵩山小有洞天留俟佐漢髙祖成功之後
逃名委家入嵩山小有洞天守一道成位
爲紫陽真人按東仙卿蘇君内傳云蘇君
道成詣于金闕受書後乘飈車越巨靈滄
海西登衍山入紫陽宫謁真人張子房子
房命侍女開雲蘊取龍蹻經十卷以授蘇

君也要而言之守一之元即是守空無寂
寂中元神也内景經云元神心印一之元
又云神仙之道非自然是由精誠亦由專
内顧宻眄真之真真人在己莫問鄰結精
育胎化生神留胎止精可長生夫守一之
元非空使之形貌空苦嵗月深遠凝思杳
杳而巳且一之元有情一之元有信一之
元無形一之元可得一之元不可見所謂
一之元有情者神之妙識使人之知天道
是也一之元有信者性寂感通通神于天

道是也一之元旡形者隱淪變化是也一
之元不可見者象岡是也一之元可得者
獲乎玄珠是也即是守一之元身中之純
陽精氣感化凝神神名妙妙真如法身項
負圓光光熖周身如彼火珠之狀老君西
昇經云天道不可見延生巳明之人知命
不可長用一之元以守之人之生命若以
一之元合一體即得神仙與道長久出生
死也
匪受自天

此一句說人世有至道之士苦節堅行志
尚不移者但遇明天道道受太上心印印
得一之元至於細微微妙疑難之中無不
暁了便可敬諮師訓盟言受道洞明天道
之後守一之元積功鍊形若然者是知道
用日新身心靈暢自覺還顔反少壽超常
限是名知道修而行之便能得道不必更
待天真下降爲師教授然後方可守一之
元也西昇經云世人有知守一之元者便
能言通天理无不知也若然者大無不包

細無不入論盡生化玄元無有不通天理
也世有行一之元者使能得道何以明之
以其守一之元空虛無爲凝思於寂寞之
場守神于杳冥之内嵗月彌久即元神凝
形與合一體若然者元神巳靈靈即通于
天道通于天道便能坐在立亡分身千億
出有入无是行道者便能得道也一之元
者即是純精㝠㝠天和元氣未兆之形生
化根本之元神也凡守一之元苦澁無味
寂寞無待世之後學君子自非慶流遠鍾

積福潜會者必不能専志守一精苦不變
其操何也緣守一之元凝思㝠㝠寂然閑
淡心不著物不視不聽不食不言唯滅動
心不滅照明之性故曰知守一之元非難
行一之元無味與俗心反背故也以其舉
世俗之心悉有爲之法貪有爲之味遂爲
有嬰甘入輪廻死生故道德經云天道無
親唯與善人善人者非爲獨行五常之教
者乃是受生報之身身生于全福之家盡
美盡善之人也夫言盡美之人者才善地

善聦明善人物善智慧善賢行善然後舍
光藏暉滅跡匿端内韜黙識外成仁徳此
善人者貴在理身賤在理天下挺然超世
之大丈夫也其爲進也即天下仰重貴極
禄位權傾國都佐王治世天下太平其爲
退也即逍遥雲林樂天明道降天真大神
以爲師友且近可以比喻盡善之仙材者
漢丞相留侯越丞相范蠡吳太子太傅魏
伯陽宋太子太傅陶弘景東晉左散騎常
侍葛稚川王府長史許玉斧唐御史大夫

唐若山皆能棄世如遺委家雲林㝷師轗
軻長往不返越登上仙洎周秦漢魏得善
人者不可勝紀今略舉數人以爲標格耳
善人巳下者不可力修上道守一之元使
即身便成神仙何也以其中人已下元受
胎氣之時正氣不全受邪氣多禀正氣少
自然智慧踈短識量浮淺欺負爲性見報
偏枯任心之牽使動入禍害之郷雖竊聞
天道將信將疑設有信道之者可力修爲
其强也以其陽氣力戰邪氣不勝故也不

可以力戰不勝甘輪廻死生永沉苦塰廢
神仙之道恐未可也彼盡善美之人慶流
深逺福報之厚者非偶然之厚也皆自淺
薄命分戰力修更生易氏積其福報之身
漸所種耳夫力修福之門皆因積徳累仁
慈向萬物道濟生人佐王治世心耕種福
累積隂功結其宿缘漸漸鍾耳雖云知一
之元匪受自天實非偶然皆因先世學道
種功累仁鍾及子孫耳只如東晉興寜有
七十七天真上仙降於楊羲真人靖室許

長史即楊君之弟子因師得遇天真得與
上仙交言因將未學仙之人問入仙之門
戸使道躅可躡也長史問清靈裴真人曰
世人學道從何門而入裴真人曰要言之
命也分也許君曰命分從何而致裴君曰
行隂德也立人心也許君曰隂徳人心出
自何典裴君曰岀太上太清消魔經經未
下人世名之曰心耕種福以登仙是也凡
行隂德至千即子一人得道凡行隂德至
五百即孫一人得道所謂承先人餘慶隂

徳流以子孫也然鍾即鍾矣將成仙之人
七世父母宿有罪咎累及子孫子孫以七
世罪累未得名過東華事須將承先人餘
慶遭遇明徳聖師授以得一之元仍須每
至秋分之日星宿之下脫冠露頭涕泗嗚
咽心禱上玄授籙諸仙求免七世父母罪
累苦頻懇禱仙司由是慶流子孫即罪無
大小皆得免赦即七世父母之魂魄悉得
名過東華精魄悉得受生南宫若然者子
孫方得成仙耳此名心耕種福俱獲登仙

更無旱澇也信知後世之學仙君子遭遇
聖師授得一之元者非偶然也清靈裴真
人告許長史曰只如卿七世祖名映在世
之時廣行隂徳損巳濟物常於大雪之天
廣散榖米于長廊之下以救飢鳥之命减
已分衣食以救飢凍人飢凍人獲全生者
凡數百人又以大疫之年人民疫死者比
屋映親躬持藥救疫因之命獲全生者一
千七百人仁徳之心感動天地鬼神是以
太上太道玉晨道君書卿七世祖父榜名

於太極南軒所以慶流遠裔鍾福于卿等
子孫共一十三人得道九人越登上真四
人得爲中仙若然者所患世人力修隂徳
心不固久耳不患修之不報也大凡神仙
上道若非先人餘慶流遠鍾福于命分即
無因遭遇聖師指授得一之元也然中人
已下雖得聞道謂道不可力修即身便成
髙真者以其元授氣時受正氣不足識不
圓明隂陽交戰戰隂邪氣不勝守一之元
雖能堅久分使之然因難成道然得知此

道者事非偶然但認得此道知法天理信
心不惑志尚不衰雖則身未成道而死即
魂暫經太隂受其福報之身任其更生易
氏直便三生五生之後方成神仙亦何異
乎人世求科名在人世之後三年五年方
得也且上界一日便是人間一年但願力
行隂徳心味仙道正心不滅更生易氏積
其福報之身自得生於全福之家名曰盡
善盡美之仙材降天真上仙以爲師友受
其福報人格及仙此乃延年也

太老之真旡上之仙
太老之真旡上之仙並是太極左右真人
位至髙旡上也右真人號曰玉皇是也太
極左真人號曰金華上仙是也世人若守
一之元法之天道成之後例爲太老之真
旡上之仙太極左右有四真人位極天官
之任以品位至髙旡上故也皆從盡善盡
美之仙材守真一之化元凝天道之元氣
頥神解蛻成此髙上仙也若以世上為詞
比喻如人世出身入仕之品秩即擢進士

登科及第最爲髙科解褐受校書正字夫
玉皇金華二仙八真是禀八素真氣化凝
而成也八素屬肺肺屬西方金金色正白
乃是肺宫白金之氣凝成金華上仙也玉
京山經云胎息靜百關寥寥究三便泥丸
洞明鏡遂成金華仙世人號釋氏爲金華
大仙也以其兩眉間洞明如鏡故有此號
釋氏師阿思陁大仙受胎息上道守一之
元是以走八真氣上朝於泥丸上宫透徹
兩眉之間洞明如鏡太上内景經云安在

黄闕兩眉間此非枝葉實是根根者一之
元也又云兩眉之間光華所生以表明明
是一之元也道徳經云天下有道却走馬
以糞天下無道戎馬生於郊夫馬者是八
素真氣之隱名也八素之氣毎日從金室
而上上朝于泥丸上宫泥丸之間方得洞
明如鏡耳若世俗凡夫名之无道之士每
積其賊氣生于五蔵之郊名之戎馬者即
是甘肥美饌之氣故老氏名之賊利斧㦸
以自伐其性命夫戎馬能腐人腸胃敗人

蔵腑蔵敗者死無日矣故知守一之元名
爲有道之士即八素真氣上朝于泥丸腦
宫道成之後兩眉之間洞明如鏡皆從胎
息凝神乃成金華上仙成太老之真真位
與老君同也當成之時方知崔氏守一之
元不虛言也
光含影蔵
此一句說得一之元便須精誠守神積功
鍊形㝠心旡心㝠身無身内既不分己身
外亦不知天地若守一之元㝠寂至此名

曰身心泰定日久㝠入希夷微妙之中寂
然即骨肉爲純陽之精隂氣内消成元始
正氣以資元神當此之時始覺天光内燭
煥然照蛻身之中天光既含于内形影滅
蔵于外南華經曰宇泰定發乎天光人見
其人宇即守一人身之内也此是知白守
黒黒氣都盡純陽精氣内自光明此時胎
息杳㝠之際藏元神於蛻身之中即收視
内觀形像自見真如法身端嚴而分明也
此是胎息守神神不出身抱魄制魄遂成

无上神仙也老君告文始先生曰吾思此
道吾本棄俗厭離世間抱元守一過度神
仙又云吾思此道本出杳㝠杳㝠者知白
守黑也初守黑之時身暗如漆守之不巳
陽光始明守黒三年功成形分沒身不殆
長生神仙大凡世人初禀氣受形之時身
中已有隂陽二氣二氣在身身外自然分
出形影所以天真旡形鬼物元影者以其
身是純陽純隂氣故也皆是旡形之形也
夫純隂純陽无形之形也是以無影可分

出也夫天真是純陽元氣化凝元神而成
金華上仙即是旡形之形妙色真如道象
也鬼物者即是世人任運趨死歩歩歸死
郷化凝純隂之魄而成无形之形名之鬼
也大凡世人之身身中茍有隂陽三氣即
天年之内爲隂陽司共紀録其功過世人
若不知一之元例為純隂死氣消耗身中
天和元氣正氣消盡隂魄凝形名爲鬼物
鬼物亦凝成形出于死屍之中隂司遣鬼
來取將去逕詣鄷都六天受事受考及罪

責當合去時陽司以其人陽氣消盡陽司
不合收管收管令屬隂司逕歸鬼路故也
冲虛真經云古者爲死人爲歸人即生人
為行人矣言步歩走歸彼死郷以其世之
時焦神役智不肯暫閑奄忽之間以身爲
埿經云人以色聲滋味爲上樂不知色聲
滋味爲禍之朴也夫色聲滋味能暗凋人
嵗髮能腐敗人蔵腑嗜之者是馳走索死
也廣成子以積火焚五毒即五味也五味
盡而人可以長生即是守一之元也純陽

之氣燒盡五隂邪氣但不飲不食不視不
聽寂𡪹淡泊若然者五味亦無因臰敗蔵
胃矣即人可以長生也若任四大化之推
遷為五味之臰腐即命屬于外矣故冲虚
真經曰人之生大化有四天地宻移誰覺
之哉嬰兒也少壯也老耄也死亡也謂之
人生四大化大化法天時盛衰言人物禀
生之時受天道元和之氣化凝成嬰兒之
姿當嬰兒之時法春以其春和之氣未散
也和氣既散化成少壯少壯法夏以其純

陽之熾煎其血熱使血氣耗損化成衰老
衰老法秋則形容爲之枯朽以其秋霜肅
殺之故也然氣平陵消彼殘陽殺氣化成
死亡死亡法冬是純隂死氣嚴凝也夫嬰
兒之時和氣猶自未散煦然若春性猶近
道及其少壯欲心熾盛竊務豐厚其身以
純陽之氣煎血熱使之然也血氣既衰颯
然朽敗平生志尚稍稍无心生意闌矣喻
若秋霜之威枯殺草木之榮凡有生榮之
心當時萎悴生心无矣以其殺氣頓侵容

貌爲之衰朽曰彼純隂死氣消盡殘陽之
氣精魄自然凝成鬼物陽司牒鬼道收管
隂司當時差鬼來取將去大凡世人身中
有一點陽氣在心胷之間未及死乎有一
點隂氣在肌膚之内未及長生世人若遭
遇聖師受得一之元守神保胎胎息精誠
苦節守一即太陽鍊形消盡隂氣自然骨
肉都融天光内燭神凝于絳宫之内爲之
功成名遂隂司不敢收管具以守一之元
人姓名三宫刺報玄洲主仙道君道君謄

其仙名聞于諸天即隂司合除死籍黒簿
黒簿既除生宫上仙名于金榜榜仙名于
太極南軒此太上大道玉晨道君當勒繡
衣使者下召詣彼玉京金闕受書位于三
清真人此時解蛻潜登颷車詣于名山之
府待迎官翼衛龍駕旙幢及諸天樂沸天
引去方知所往是天人來取也
形於自然
此一句說含光影截之後神凝空寂之中
西昇經曰忽然就形知非長生无之中忽

然凝神神在絳宫之内此是天仙之姿當
此之時自知非常之身也有愚執之徒違
善之輩既不明天道玄理又不知守一之
元在乎寂寞之間空苦不言不食不視不
聽内顧抱玄嵗月深遠方得凝神于杳㝠
之際將爲安坐待壽飽食終日腥穢滿身
任身天運而得成道乃遞相欺誣日不造
諸惡任運死生以爲修道者大誤也若此
之輩安識形於自然例役役于有爲之事
萬慮緾胷形勞神疲萬萬不能全其天年

者皆生生之太厚也若然者爲有所嬰億
劫亦无了期神仙永不可冀也冲虛真經
曰此兩句雖智辨縱横詞間金石明齊日
月亦無益于治身也又云生生者未常生
化化者未常化隂陽爾四時爾夫形於自
然即是化化不化也上古至人爲道以觀
其復常无欲也常无欲以觀其妙即守一
之元使合化化不化也世人若不知天道
玄理即法空虛虚无自然即萬萬形骸化
歸其土矣精神化歸于鬼物精神入于鬼

門骸骨歸于土根世人若知天道守天常
即法天之理无爲以守一之元久久能化
合爲土之根形骸化融却成天和元始之
氣化被精魄合爲鬼物之化化成无上神
仙此是化不化也即是從空寂虚无之中
凝神於自然之際也生生不生者即是世
俗凡心力務過分焦神役智貴欲豐厚其
生甘爲萬物競來害此生以自爲傷生之
太厚也萬萬不得終其天年自速形于泥
土精魄化爲下鬼皆由養過其生自役而

夭也豈有天地殺之鬼神害之自役者其
神勞其神疲使之然也南華經云夫養生
必先以物物有餘而形不養有之此說失
道之人萬萬貪著身外害生之物以傷其
生也大凡世俗凡夫不知天道只在守一
之元凝神於杳㝠之内例遭嗜慾蕩性萬
物害生歩歩爭走歸彼死郷甘爲下鬼若
然者魂魄精神暗爲四大化所凋陽氣爲
之消盡黄中隂符說上仙之與下鬼是隂
陽相勝之術昭昭然進乎像矣隂氣勝陽

精魄化成鬼物陽氣勝隂魂神化凝成仙
昭昭然進于隂陽之形象分矣陽勝隂則
守一之元寂寞無味恬澹清淨无爲自然
若隂勝陽即甘爲害生之物悅目暢情自
速其死者也
真安匪求神之久留
真安者即是守一之元元神胎息胎息于
絳宫之内綿綿然安也狀若世之婦人懐
胎胎息也夫元神將凝於寂寞之塲必資
胎息安穏之用安穏之用在㝠心无身是

之謂外其身存其精神光留焉豈有運機
巧于其間哉夫真胎所安只籍凝思於内
元神久留爾夫守一之人凝思㝠㝠然胎
息綿綿然一定凝神不動是名身必泰定
即神之久留是神不出身神不出身可與
天道同久可以守神長存也老君告文始
先生曰人能留神于身不視不聽不言不
食内知而抱玄嵗月堅久其神久留久留
方凝成神仙若神却不凝焉得之矣西昇
經曰善守神者蔵神于身而不出蔵人于

人而不現然後天道氣盛矣若然者守一
之元常以虛爲身亦以无爲心此兩者同
爲之无身之身无心之心可爲守神守神
玄通身與道同故曰子能知一萬事畢無
心得而鬼神伏矣
淑美則真
此一句言守一之元凝思於絳宫之內必
資隂陽二氣和平妙而淑美淑美之極神
凝於真方將欲凝之時陽和之氣照燭一
身之内猶如燈燭朗明了然无物然後純

隂之氣稍稍㝠滅陽和之光當彼㝠時天
光暫時消盡身中㝠㝠然其黒之狀狀類
若漆老君告文始先生曰知白見黑急坐
守又云知白守黑神明自凝當黒之時委
身卧於牀枕之上如同暫死耳此是純隂
共和合陽不獨顯分也當此黒時始可名
爲内不知有身外不分天地是身心俱與
天道㝠合也當㝠合之時仙司嚴勑里域
靈官潜衛守黒者身百邪莫敢干犯故曰
不見不死不生不斷不成投身死地而後

長生致身亡地而後長存故曰神仙凝形
必資隂氣而結也以其純陽陽氣不能生
物故也亦如男不能生子必資胎於女腹
而生也夫神仙之道法隂陽二氣二氣和
淑淑美之極元神㝠于寂黙之中感而遂
生凝神之時純陽元和錬盡前身即後來
妙色真如法身而自凝耳正是化㝠㝠于
真一之元也夫淑美凝真即是反本還元
卻歸初始未生之前淑美凝真名曰金華
上仙雖在蛻身之中坐看千億世界便能

出有入无卷舒自在縱横無凝也或分法
身化爲千億之身遍遊神仙宫府及朝于
上界若化此法身化成大身大身遍滿虛
空與天道元氣合同一體即包籠天地至
于千億世界如觀掌中耳至於陽九百六
之數極大小劫之交㑹如觀且暮耳若化
此法身化爲小身小身即小於微塵微塵
之中又能容納无窮世界皆守一之元道
成之後神通通道變化無礙卷舒自由也
大凡守一之人爰自禀形受胎之始元神

形質本空旡其神本來通道觸物无礙及
禀胎受形之後積氣聚血成此有礙肉身
身既生于世日與天道踈逺步步行歸死
郷是太上玉晨道君哀末世之人不知天
道玄理可以反本還元却歸初始未生之
前哀世人甘入輪廻生死遂勑入室弟子
老君下世傳旡爲之教自然之道在世如
彼兩曜煥照人間使世之賢明知有天道
歩步可行使世人眼見天道蕩蕩分明是
名得一之元空虚法身之道通神玄妙之

門頴陽書曰我身本空我神本通心既無
礙一切无礙誠哉至言也夫天道無爲自
然之教即是空身之法空神之門若也門
空神通與道合同便能大包天地細入微
塵坐在立亡出入无間舒卷自由无可无
不可也此皆得一之元淑美凝真天道妙
用所致也
體性剛柔
此一句說得一之元淑美凝真道成之後
分身解脫便是无形妙法真如法身能剛

能柔柔即攬之不盈手剛則貫串金石西
昇經曰天下莫柔弱於氣氣莫柔弱於道
氣之所以柔弱者貫串萬物物无不包包
裏天地故曰道象无形出有入无神通變
化卷舒自由故天地莫柔弱於道象之體
性也
丹霄若虚上聖之儔
其丹霄碧虚並是金闕玉清之分野諸天
帝道君所居有三清宫闕自非上聖髙真
不可寢宴丹霄之上碧虚之中未聞下界

上壽肉身仙人造次得遊其間耶且虚空
宫室不處鴻毛豈有下界肉身仙人得遊
旡色之界有得一之元道成之後位爲三
清真人然後太上下名目白日賔天得居
丹霄碧虚與諸天神仙大道君以爲儔侣
不與下界地仙爲儔也本乎天者親上界
天仙本乎地者親下界地仙易曰物各從
其類髙下異品仙階𨗿不相接也其所居
亦非地仙可到也
百嵗之後空餘墳丘

此兩句説守一道成之人解蛻賔天之時
詣彼金闕玉清受書位爲天真真官原夫
天真上仙凡欲解蛻賔天例不動曜世人
聞見皆潜遁黙化隠景蔵形而去或用藥
杖代形以作告終之術其將蛻之身即潜
登飈車詣于名山仙府伺彼迎官儀衛然
後受玉䇿之文署仙府之任若然者百嵗
之後空餘墳丘若發襯看之例聞留衣蛻
而已或有劔杖代形之具世之愚人多有
識不及遠者或聞此說将信將疑皆曰我

聞天界神仙例皆白日上昇乗雲駕龍笙
歌沸天引去如此光明驚駭世人始可聞
之得道非虚如何稱潜遁黙化而不能自
明愚所未諭也棲真子笑而答之曰且下
界肉仙尚耻形與物接言不肯與世交況
是天界神仙无形之形者乎且夫得道多
門品位髙下不可備録唯此守一之元是
至髙无上之道道成之後位極天真大神
位超无色之界皆位登玉清唯昔漢朝有
太元真人茅君師西城緫真王君受守一

之元道成之後爲太上所召當召之時自
咎自責於上帝諸天帝前耻作潜遁默化
今特願動曜人間世人聞見意者欲將白
日上昇笙歌儀衛沸天引去以誘向下二
茅令知仙道遺盛下視人間卿相若螻蟻
殊使用信心歸于仙道故也時太元真人
二弟後漢俱卿之任不信有神仙可學故
以盛觀動曜誘之使二弟知世上如夢仙
道實貴盛可以長久然茅君得無自鄙耻
量窄也茅君賔天之時迎官儀衞感動天

地驚駭鬼神自有本傳不復備述大凡世
人跼於常見識量淺劣又安能度量神仙
邪只如止坳塘者豈能料得滄溟淺深也
且上聖天真下觀世間榮競之輩如觀螻
蟻耳又安足以毁譽哉然實有愚下之徒
厚誣神理巧蘊機心以干名利伹務欺負
曽无端實之言注聲賣虚遞相迷誤空有
貪生之名都無重道之志謬稽顙於圖籙
競傾貨於金丹不修仁徳但行希得其可
僥求哉誠爲害生趣罪與道永乖馳走索

其道考之犯女青科律者亦萬萬皆是也
既不遇明師例執偏枯凡見積生之厚業
歩歩走歸死郷一朝氣竭形枯宛是促齡
穢質色謝之後理合化形泥土將死之時
仍誑時賢自稱得道或云尸解潜有所謂
窮通之理理實無聞但發棺驗之骸骨而
已何依蛻劒杖之哉
守一寳章
玉清無色天帝之女守一寳章事同一源因
而附之章曰

道无爲
出以明天道夫天理正道唯无是爲唯有
是反反天常也道德經云至道无爲无爲
守虚无守自然知其白守其黒黒者杳㝠
杳㝠空无寂寥不著一物而凝空心南華
真經曰隳支體黜聦明離形去智同於大
通然後内不分已身外不分天地寂然閑
淡聽之不聞其聲視之不見其形此真契
虛无无爲自然天理也老君定觀經云守
无爲自然天道但覺一念起即須滅除唯

㓕動心不滅照心但凝空心不凝有心老
君西昇經云名之爲上孝飬母身乃長久
夫有以无爲母无以虚爲母(虚身死是也)虚以
道爲母道以自然爲母自然者无爲之根
本仙真之化元也
无不爲
天道玄理契入无爲非緫不修爲非任自
然而自然死成仙也内景經曰神仙之道
非自然是由精誠亦由專内顧宻眄真之
真真人在已莫問鄰結精育胎化生神留

胎止精可長生此爲道之有所言道之無
者身外之物珍寳之徒色聲滋味萬物章
章害我生命盜我衰殘无論貧賤富貴不
覺形神爲外物所害害生之物皆曰失道
其所以如此者我所不爲也西昇經曰世
人皆以色聲滋味爲上樂不知色聲滋味
禍之大朴也是以聖人知之不欲以歸於
无欲故隂符經云萬物與人之服禦人以
衰老老君告尹喜曰世所以輕命早終者
非天地殺非鬼神害人自令之然也以其

有以其形動以其生生之太厚也夫無生
者賢於養生是无不爲也南華經云達生
之情不務生之所無以爲達命之情者不
務知之所无奈何夫爲道養生之人必先
以物物有餘而生不養有之矣世有明道
之人行不及言言不貴行者萬萬皆是也
可心證非智知
天道无形杳杳㝠㝠可以心㝠黙證非世
智所能窮盡若以世智言傳口授者道之
麤也夫玄解證道之心如樂人彈弦吹管

相似至於微妙之音指下而生此微妙之
音即不能言傳口授授之弟子但抑音聲
悲而已言莫能盡也
何謂知何謂證
此兩句是覆問之詞
知遣智
此言既明分天道以後見蕩蕩分明即隳
支體黜聦明離形去智㝠於天道是之謂
含光蔵暉滅跡匿端内既得之必固守之
使㝠其心而无心㝠其身而无身曰證道

之人也
證虛應
凡守一之元身中空虛即天道入身西昇
經云人能虚空无爲非欲於道道自歸之
是名歸道之人虚无應効如響應聲如影
隨形也若然者必資虛却其身空却其心
西昇經曰身之虚而萬物至心之尤而和
氣歸當證之時心不著物而凝其思是之
謂内抱和淡心㝠元神也
應无從

天道應効無所從來證之者不知所然而
然自然矣夫虛旡之爲應也元神虛覺虚
即與天道之氣通心與道通者得之矣老
君設旡爲之教敎人修道即是空其心也
空其心者可謂心與道㝠矣夫爲道空心
虛身耳心虛即天道降於心中天道降即
元神靈元神靈即通于天道若然者一切
无礙无所不通也内自知之非可說而明
矣
心乃通通於一萬事畢

老君告文始先生曰子能知一萬事畢矣
而况元神通於一者耶元神通於一者是
守一之元積功鍊形形與虚无自然无形
道氣合爲一體即萬事畢矣若通於一之
身遍滿虚空能包容千億世界悉在大身
之中變爲小身細如微塵小身之中又能
容納千億世界神通至此始云萬事畢矣
可謂道人也
一爲根
一者天地之根神仙之源萬物之母天得

之清地得之寧萬物得之而生人得之而
靈靈即元神通于天道矣一者本是大道
神仙根也
事爲門
得一之元者守太上心印也太上心印者
事也事者是守一之門耳世人縱能明一
之根若不得入守一之門即元无門可入
不入其門亦不明五千文字西昇經云天
地清靜皆守一也是亦由門而入故曰事
无事味旡味若然者事歸于一矣存于守

一身中者矣
事歸一一常存
此兩句言皆生於一歸于一一者生死之
根生化之源唯有太上心印獨爲守一之
門得一之元一入人身人身常存存即存
矣要得積功方可神仙度世也
存莫有假言守
夫守太上心印之事假言守神耳非有心
於守神也夫守太上者不欲有心又不欲
无心但常凝然以全正氣寂然不動感而

遂通感通元神元神即㝠于天道矣故内
景經云虚旡寂寂空中素使形如是勿令
汚行息翺翔入天路
守虛无自長久
此云天道只在守虚守旡而已雖云假言
守虚守无之道先虛其身身使如晴空之
狀勿令食氣所汚是不言不食不窺不視
可謂守虛極也又須空無其心守一人心
喻如人眼根相似但有微塵入眼眼即不
安小事入心心則動亂要而言之空无其

心其心如澄一盞濁泥汁澄之不可得清
若也濁時不禁一撓守一人心難清其神
易濁其神氣正如澄盆水也若常能虛爲
身无爲心道常歸于身中矣夫天氣常存
人腹中者自然神仙矣神仙長存可與天
同壽矣



玄珠心鏡註











