








二經同卷字六
　太上洞玄靈寳太玄普慈勸世經
　太上洞玄靈寳四方大願經


太上洞玄靈寳太玄普慈勸世經
爾時尋聲救苦無上天尊爲衆生故權應現
身於雜報世界染欲愛天與諸眞仙同與眷
屬詣眞多舍坐以金牀而我等比得蒙親近
曽不用心恭敬圍繞此時衆內有一眞人名

普慈就地長跪稽首禮足上白天尊凡修功
德何者爲最免離諸苦何者爲先是時
天尊答普慈言善男子等汝可諦聽譬如有
人莊嚴寳相不離衆色亦如世人莊嚴一身
不離衣服冠巾靴帶光飾目前人所愛悦汝
今所問亦復如是不離五戒十善之業莊嚴
善因爲後世縁汝應思惟世間衆生唯知莊
嚴世間之法不知莊嚴未來之法何以故戀
著世間不能捨故我觀衆生戀著世法如濁
溷蛆多諸糞穢將爲快樂不願出生人中受

樂衆生亦爾耽著五欲自以爲樂不願生天
受天堂樂善男子諸天處樂視於人間即如
世人觀穢溷蛆共處不浄何以故膿囊涕唾
大小便利是身不浄是身不淨者是義云何
如世間人飲食酒肉從身外八便將爲淨及
至身内大小便利如此等事以爲不浄世人
唯知酒肉爲淨諸天觀之非爲淨也是故衆
生耽著酒肉及五欲樂明知不淨所以我言
如穢溷蛆善男子我觀世人罪多福少貧多
冨少如是種義皆由不能莊嚴福業汝今慇

懃爲勸世縁爾時普慈心生歡喜饑不望餐
願聞斯義流布世間
天尊告善慈眞人言汝今當知若復有人安
心不動遊入定門生精思室不貪香咪及以
色聲如是因縁得不動果生不動國將來男
女欲求不動之果報者應須入定端坐觀心
於諸法門甚爲第一善男子若人懈怠聞有
道埸說法施戒乘閑髙枕不肯受持夏取風
凉冬求温暖歌詠吟嘯悅樂一生恣口肥鮮
縱心邪蕩塡塞善路開通惡門如是等人無

一善果善男子若人於世無他事故亦無私
惱不著色聲香味觸法常運其心觀聽大乘
受戒懴悔如是等人勝於前人百千萬倍功
德果報善男子若人受法撥除他事權停雜
技於逼迫中於憂樂中於富貴中於貧寒中
並能捨離觀聽妙經受戒懴悔復勝前人百
千萬倍功德果報善男子若復有人耳聾目
盲手脚不遂諸處無寧親近道塲傍求妙善
如是等人得功德力將來果報復其身形無
諸疾惱若人慈心常將衣食施與此人未來

生中功德果報多於今生百千萬倍况能布
施三寳尊經説法道塲寫經造像功德果報
不可稱量復次普慈應作是念若復有人不
曽一時脚踐淨地如是凡夫謂之無足不曽
一時執持經卷如是等人謂之無手若人遊
入道塲眼見天尊并諸經典心不歸依謂之
無目若人聞說諸經句偈心不記憶謂之無
耳何以故脚手眼耳不生功德以無功德故
未來生中不受果報雖生中國或墮邊夷决
定不全脚手眼耳善男子世間衆生罪多福

少云何不經十八地獄時普慈眞人聞斯說
巳不覺流涕稽首天尊以偈白言
　九幽考對無閑日　晝夜常聞受苦聲
　皆由前身不念善　死後相牽入鐡城
　牛頭本自無情者　獄卒何能有慈仁
　鐡丸炎炎充饑餒　鐡鳥飛來啄眼晴
　冤家債主無頭數　一一酬還業報明
願將此偈流布世間唯願天人聞斯演說成
就福田
天尊爾時再吿普慈曰衆生愚暗如人夜行

之於前途恣其足力踐大毒蛇傷害身形痛
苦交切不經旬日便致夭傷人亦如是心性
剛彊恣情造罪不滿百年乃墮地獄手攀劒
樹足履刀山碓擣磑磨屑屑如粉遥觀此輩
傷切我心我今助汝以偈曰
　生時不肯親三寳　死後何能免九幽
　一墮無明長夜獄　千年不悟死生由
　鐡牀晝夜常如火　劒樹枝條不識秋
　啼哭衆生并餓鬼　怨憎獄卒與牛頭
　刀山巖巖傷手足　爐炭炎炎慘酷人

　萬八千劫無歸日　縱岀還生猪狗身
　爲人不肯行方便　作鬼何縁有善因
　此是三塗八難處　憂悲苦惱向誰陳
爾時天尊說此偈巳復吿普慈然諸衆生居
此世界作地獄本心常逼迫煩惱自纒疾病
侵身寒温痛痒饑窮凍餓諸不稱心終劫說
之亦不能盡是故當知凡夫衆生於諸世間
不得自在若復有人衣食豐足饒諸牛馬多
有資財奴婢僮僕如此凡夫亦不自在以不
自在故多嗔恚生多妄想生多殺害生多嗊

嗃生以是因緣必墮地獄無有出期復吿普
慈有凡夫身有無嗔恚者不普慈答曰不也
無身則無有身則有
天尊又言普慈眞人如法所說若無嗔恚及
以殺生如是等法則非凡夫有嗔恚故凡夫
自生以是因緣嗔恚凡夫凡夫嗔恚何以故
嗔恚若盡凡夫亦盡嗔恚未盡凡夫未盡如
此嗔恚從凡夫生如此地獄從嗔患起以是
因緣凡夫地獄地獄凡夫何以故凡夫苦盡
地獄即盡凡夫未盡地獄未盡當息嗔恚即

無凡夫以無凡夫即無地獄復次普慈爲勸
世緣應語衆生世因不定皆須及時時來物
新時去物衰是名不定是不定人云何不定
如人初生名嬰孩時須㬰匍匐漸次小年少
年長年壯年中年老年如是之年衰老不定
又如病時煩惱時憂愁時苦痛時死亡時如
是之時無常不定若人居世從生至死造作
諸惡不可格量死入三塗毒痛憂苦牛頭怒
眼心膽俱摧叩頭向天無救無護又循劔樹
入於鑊湯寒冰冶庭鐵牀銅柱備諸苦楚無

復人形如是之時受苦不定是故我說皆須
及時栽種福田云何名爲及時因緣如人菜
食應須及少比至老年時過食難長齋讀經
焼香禮拜常近道塲聽法懴悔施食及財如
是等例皆須及時時過無堪如寒月桑善男
子應作是念如世間人不能蔬食焉能長齋
不能長齋焉能斷穀不能斷穀焉能學仙不
能學仙焉能學道不能學道焉能得道不能
得道焉能離苦以是因縁持齋斷穀求仙學
道如此等人應須供養何以故是學道人名

爲及時是供養人亦名及時如人種穀春種
秋望名爲及時不種無望名爲失時凡一切
惡以智慧斷但一切善以智慧修爲後世縁
名爲及時後世無縁名爲失時又如今世富
樂長壽名爲及時貧窮夭逝皆爲失時我觀
世人得時者少失時者多復次普慈曰若人
慈心捨家資財及身上衣施與道士寫經造
像共立善根如是等人所得功德不可格量
當來必應坐蓮花座衣食豊足親近我身何
以故施財寫經是發一切衆生耳目是建衆

生諸大法橋當知此人獲大果報是故男女
欲求長年及未來果應須捨財與清淨道士
修寫藏經亦名及時若無此心名爲失時善
男子若人慈心能爲二親及親亡歿報生長
恩於說法處解身上衣爲父母施如是等人
今生在世爲諸男女生慈孝心何以故作父
不孝子必無情如荆棘林多諸惡木以是義
故當知此人解身上衣爲父母施所生男女
如栴檀園多諸香木必不應如荆棘毒林如
是之人亦名及時善男子若復有人五逆不

孝給養妻子不敬二親嗜酒猖狂歐打罵詈
如是等人其罪多於十八地獄受苦衆生所
犯之罪十八地獄如其空竭此人之罪方可
得除十八地獄如其未盡此人受罪亦復未
盡如此衆生名爲失時善男子若人慈慈見
他布施生歡喜心生勇猛心生精進心求諸
因果解身上衣爲父母施所得功德多於前
人一倍之善如是等人名爲及時若無慈悲
見他布施生嫉妬心生嗤笑心無歡喜心如
是等人無一果報便大得罪死入三塗身充

餓鬼報其前身妬他作善亦名失時善男子
求地仙者修地仙因求飛仙者修飛仙因求
自在者修自在因求無漏者修無漏因求無
爲者修無爲因昔我曽於寳聚國中爲海空
智藏說此因縁海空聞巳速得無爲亦名及
時若不作此心名爲失時設有一人於說法
處多諸睡寐心自念言每常抑責我生何縁
坐道場時多諸睡寐我今坐此無益善功此
人於中便生退惰我歡凡境人及非人諸五
藏中一一肢節皆有眞神並能爲人受持妙

法未來生世必致聰明汝等男女應作是知
寜於道場睡寐端坐猶勝歸家閑自遊戲名
爲及時是退情者名爲失時諸善男子復作
是念若有世人能爲亡者齎持財鏹及諸名
珍於說法處啓白法衆施與三寳願爲亡者
懴悔罪愆如是等人心所爲處若父若母亡
殁六親必得解脱何以故懴悔施財名爲贖
罪財多福重財少福輕亦隨前人貧富而巳
能生此意名爲及時若無此心不名及時若
復有人善解妙法爲他人說令衆受持此人

功德盡虚空際難可格量若復有人聽說妙
法復能稱揚經中句偈無忘善說傳授於人
是名見法是名行法此人功德與說法師等
無有異若腹有人聽說妙法三四五句後能
共人同來道場懴悔滅罪修種福田如是等
人爲善知識爲法橋粱於後命終不入地獄
吾令救苦應世眞人迎將此人逕昇淨土如
是等例名爲及時不生此心不名及時若腹
有人齋持珠玉金銀等寳綾羅錦繡錢布香
油於道場中說法處所千萬衆前證明功德

爲己乞懴悔謝罪愆如是等人全得果報猶
勝死後留財物與人爾時
天尊爲說偈曰
　一念歡身並虚假　四大五體本非眞
　三百六十碎骨節　皮肉合成膿血身
　念念無常恒不住　朝夕煩惱亂心神
　父母妻子權相寄　兄弟姊妹少時因
　一朝氣斷空歸去　百骸爛壞總成塵
　縱有男女頭邊哭　终難救拔免沉淪
　各自勤修今日善　慎莫留財付後人

說此偈巳是諸大衆覺無常苦無處容身爲
衆生悲涕交切重問天尊夫三界中有得常
不
天尊告曰不也普慈汝從何來不解此義我
昔曽於恊晨舘委囑斯言三清衆聖念念無
常是故世間無可保者善男子五濁躁競世
間無常汝今𢟁懃爲勸世縁可今衆生得離
苦際此時衆内玄一眞人因聲歎言善哉
天尊爲說此偈於當來世俱沐此恩我等今
者書寫受持不敢輕慢

天尊重告玄一眞人汝等大衆徃昔劫時我
爲衆生岀現於世說種種法於事將休言歸
妙樂有無量天人來聽後說無量衆生來修
後善無量羅刹來作後因無量鬼神來霑後
福無量男女來修後供無量男女來行後施
吾於爾時受與記别何以故最後施者名最
後福田是故男女欲求因果於道塲中修最
後善爲最後結縁無復疑惑時眞多舍一切
大衆人及非人聞此妙義一時洗心證無爲
果


大上洞玄靈寳太玄普慈勸世經








