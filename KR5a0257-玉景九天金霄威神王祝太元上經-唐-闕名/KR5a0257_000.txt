








玉景九天金霄威神王祝太元上經果四
凡有宿命應得此文者皆當盟授割血爲約
信誓九天然後傳之依
太上西靈之科聽二千二百年中得傳三人
玉景上元太虎符者是九天金霄威神王之
内靈合曜二景之寳文也道妙極真炁交上
元玉皇所寳衆帝所尊佩之者役景精升九
晨滅鬼魔制萬神見其文者皆有真仙之挺
延七世之福慶也若遭遇師匠啓授之後長
齋苦寂不交風塵者乃可帶豁落神符威祝

内靈流煥太虚感擢三清者耳
於是神仙伏拜㐫試滅跡兆命長延於宻慎
監者看視功過之所履太上恒以西靈大甲
七千萬人神虎七千給衛景精中王侍文於
太元西瑶臺焉
景精中王者太上金霄威神王之内名也能
知威神王之名者則天下鬼神無不伏諾於
兆也此之神王則是玉精天元之上靈神虎
金霄之威真也是故佩其文則六天威度秉
其符則三官來臣禮其室則玉華促詣說其

祝則神虎開津威落八虚靈洞九晨梟馘群
魔奮躩大奸山嶽稽精河海伏源嘯咤十方
役命神仙壽同三光威曜太元斯誠上清之
竒文景精之威章也
凡授此神文必當審擇其人宿契冥㑹果分
神仙者然後請太師口命法師保舉經師告
盟求神靈之符應招感氣之妙悟詳察微兆
以决㑹動之機要也若不奉太師之命又不
承法師之保舉而妄傳以爲盟者雖遇其仙
之挺玉名之童兆之七祖猶見考於冥科也

是故不盟而授者經師當死䰟役於水官弟
子獲天火之考盟而不𧵥者經師㓕於苦道
弟子受鬼魔之化所以崇盟信誓不輕泄也
是以水火爲異天之罰九魔爲苦毒之梁䰟
罰胎零長考太幽雖優游洞宅乞請帝靈然
萬遍不開其罪陳願不聞其辭七玄長考於
地獄焉神仙之可期天科告驗兆慎之哉
若欲驅除六天之鬼靈攝伐㐫邪之毒炁及
當破誅符廟者兆祕行威神王大祝之法先
叩齒三十六通因存景精中王從我六合洞

房宫中出於面前對兆之鼻上令去鼻一寸
景精中王形長七寸素華晨冠上下皆着素
錦衣裳口吐金真之炁鬱鬱然如白雲之狀
令白雲之氣流扇四方之内皆冠匝兆身而
前行也又存白煙之中忽有朱精顯煥飛光
激揚如流星之狀於倐歘又變成數百神虎
奮躩前驅即巳摧裂向所捕之鬼賊也畢乃
祝曰
太上明威金霄内真景精中王放炁攝神
幽寥備宅上帝司臣景煙流曜洞合九天

威文朗發神虎開津靈雲鬱藹朱精虚扇
七化文人九霄揮真敢當吾者馘裂邪身
㐫試伏妖奸毒摧泯萬魔一滅雙景合鎮
俱與威王上升帝晨太元竒逸保我利貞
祝畢又叩齒三十六通然後可以誅伐符魔
制伏萬神炁蕩寒靈攝伏六天於是千妖萬
毒皆已自滅於未祝之前也
此威王之祝既已妙重又是髙真所寳其文
皆藏於九天玉清之上太元西靈之臺寳禁
之科不傳於世自非金名羽籍玄慶盈溢者

永不見威王之大法也唯位登髙仙爲上清
之公卿及帝晨之賔者乃得帶佩此符耳兆
但行大祝之始則髙元列轡上帝舞霄金真
迅卒景精攝寮玄龍吐毒神虎右號馘㓕萬
魔叱斬千妖六天爲之摧落山嶽爲之啓朝
玉華詣寢紫童廻盖天皇助威九霄玄泰㐫
毒寒消水征火伐千億丘蕩八虚浪豁於是
神安炁調無注無滯金景齊晨靈仙合契奉
我神符玄福萬世
玉景九天金霄威神王太元上經大虎符












兆若經履急難及有驚畏心震之地者但宻
呼景精中王名三過心念其神如有營護我
之左右者則千災萬禍無不蒙濟奸試滅㐫
妖毒皆亡又臨卧常叩齒二七過并祝念神
名令人魂魄保鎮尸鬼受閉又除惡夢去不
祥夫傳授此文經師及弟子對齋告盟二十
一日日竟授經盟用素綺碧羅各三十七尺
金魚一雙各重一兩以爲太上西靈寳禁之
科約也此之信物皆當歸奉於太師法師之
門以營神靈之公用若私割以自贍貪濫以

爲利不從天科之約始衒大信於盟初者經
師七玄之祖拷于北冥之獄永無仙果
帶此符之法以朱書白素長三尺以紫錦爲
囊盛之於心前欲行神祝之時皆當佩之
兆佩此符以制天地鬼神驅伐六天之寒靈
摧戮九魔之㐫炁兆命延長於天地司髙仙
於太極落靈符於形軀陳威王之大法神官
啓拜金兵輔衛水火俱過試觀長絶是故三
官北帝莫敢闚其間隙也
兆既奉受神文但寳録朝禮而巳不可便佩

帶於人間也若輕泄寳文及宣露威王之名
者太上皆巳拷毒於七玄之祖見噬於神虎
之口兆之魂胎亦即受閉於地獄身命俱滅
於水火之罰七百年中乃更化於疣疵之胞
施惡癩之疾於九宗之親二師輕舉其人弟
子妄受其文者罪亦同此罰也
若升仙之日當帶豁落神文朝謁上宫以朱
書白素七尺長牒辟之令廣五寸如水帶之
狀以素羅若緑繒一丈四尺爲衣黄夾亦如
符法帶於腰中也所謂鳳文虎帶豁落七元

者也若長齋之士朝禮之日皆佩之
　　　豁落符









　　　太微天帝君金虎眞符
太微天帝君金虎眞符藏于太元上景瓊宫
毒獸萬尋擊魔衛經神虎七千備于玉闕西
華玉女三百人散香霄庭五老典籍金晨侍
眞非有瓊録玉名刻簡三清者皆不得金虎
内符及聞太上之玉篇矣此符本刻于上清
玉簡智慧篇中有七十萬言靈音道妙微㫖
難詳或著天魔隱諱或表萬神内名或釋幽
喻疑決于瓊音也小有王君抄出此符及威
神内文之法以制天地群靈有一百言耳此

祝竒秘名曰三天虎書太元上録受之者先
齋七十日齎金虎玉鈴素錦玄羅各三十尺
以爲金眞之誓盟于天地不宣之約依四極
明科聽使七百年中得傳三人
太微天帝君金虎玉精眞符乃太元上景自
然金章之内音也以役命金仙封山召雲威
震六天馘洛萬神太上恒以西靈太甲七十
萬人衛符於太微瓊宫佩此符者烕制天地
呵叱群靈控駕景龍位司髙仙瓊音既震則
玉華侍側金眞衛兵千祅䘮眸萬鬼滅形九

魔併首六天摧傾道妙極眞神裒五靈左嘯
玄童右攝金晨大哉寳文太帝威眞豈徒辟
毒禳試滅妖而巳乃求仙之妙品得眞之標
格













右金虎眞符太微天帝君以傳金闕帝君朱
書白素請以紫錦囊佩之頭上以行則制命
天地群靈神仙敬服玉華散巾天丁衛軀山
兵稽精加敕威神之祝玉精之章便得馘斬
九魔千妖滅形矣此上清禁符不傳於世得

佩之者飛昇上清
太元上景金眞威神内祝以役右神兵斬滅
邪䰟當入室燒香叩齒三十六通坐卧任意
乃祝之曰
辟乾毒王震拾羅旍八仙秉鉞上帝五靈
太玄落景七晨衛庭黄眞曜符煥擲火鈴
神虎奮豪毒鋒亂呈紫勃文儀四躩仰鳴
九天六天四天皛晶外纒玄炁内守師兵
左威右顧風伐火征叱斬萬妖摧馘千精
金天威震九魔攝形北酆摧落所滅皆傾

我佩眞符役使萬靈三元告眞玄合帝誠
太微上命上升三清
太元上景威神内祝之法皆上清之禁經也
辟乾毒王者是六天大鬼之内名也震拾羅
旍者是北帝魔王之隱議也四天皛晶者是
北酆鬼相之䰟名也能知三鬼名者則千妖
竄跡萬鬼匿形九魔莫得而動試觀弗得而
陳矣山林獨處及在符廟神鬼之中便可案
而㣔事不必燒香入室也
又以雌黄書碧繒長三尺廣一尺二寸亦可

都方圓一尺二寸也以朱四郭其外并以丹
錦縁厠其裏帶於腰中之右面也若登齋入
室及朝宴八元并制魔召靈驅䇿神眞者便
佩而行事也慎不可臨見尸穢罪同漏泄七
玄之祖拷于地獄


玉景九天金霄威神王祝太元上經













