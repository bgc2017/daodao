










南華眞經註䟽卷之二十六慶五
　　　　河南郭象註
　　　　唐西華法師成玄英䟽
　　　雜篇徐無鬼第二十四
徐無鬼因女商見魏武侯
　䟽姓徐字無鬼隱者也姓女名商魏之宰
　臣武侯文侯之子畢萬八世孫也無鬼欲
　箴規武侯故假宰臣以見之
武侯勞之曰先生病矣苦於山林之勞故乃
肯見於寡人

　䟽乆處山林勤苦貧病忽能降志混迹俗
　中中心欣悦有慰勞也
徐無鬼曰我則勞於君君有何勞於我君將
盈嗜欲長好惡則性命之情病矣君將黜嗜
欲掔好惡則耳目病矣
　註嗜欲好惡内外無可
　䟽黜廢退也掔引却也君若嗜欲盈滿好
　惡長進則性命精靈困病也君屏點嗜欲
　掔去好惡既不偁適故耳目病矣是故我
　將慰勞於君君有何暇能勞於我也

我將勞君君有何勞於我
　䟽此重結前義
武侯超然不對
　註不悦其言
　䟽超恨也既不稱情故長然不答
少焉徐無鬼曰嘗語君吾相狗也
　䟽既覺武侯悵然不悦試語狗馬庶愜其
　心
下之質執飽而止是狸德也
　䟽執守情志唯貪飽食此之形質德比狐

　狸下品之狗
中之質若視日
　䟽意氣高遠望如視日體質如則中品狗
　也
上之質若亡其一
　䟽一身也神氣定審若喪其身上品之狗
　也
吾相狗又不若吾相馬也
　䟽狗有三品馬有數階而相狗之能不若
　相馬武侯庸鄙故以此逗機冀其歡悦庶

　幾歸正
吾相馬直者中繩
　䟽謂馬前齒
曲者中鉤
　䟽謂馬項也
方者中矩
　䟽謂馬頭也
圓者中規
　䟽謂馬眼也
是國馬也

　䟽合上之相是謂諸侯之國上品馬也
而未若天下馬也天下馬有成材
　䟽材德素成不待於習斯乃字内上馬天
　王所馭也
若卹若失若喪其一
　䟽眼自顧視既似憂虞蹏足緩䟽又如奔
　佚觀其神彩若忘己身如此之材天子馬
　也
若是者超軼絶塵不知其所
　䟽軼過也馳走迅速超過群馬疾若迅風

　塵埃遠隔既非教習故不知所由也
武侯大悦而笑
　註夫眞人之言何遜哉唯物所好之可也
　䟽語當其機故笑而歡悦
徐無鬼出女商曰先生獨何以說吾君乎
　䟽議事已了辭而出女商怪君歡笑是以
　咨問無鬼也
吾所以說吾君者横說之則以詩書禮樂從
說之則以金板六弢
　䟽詩書禮樂六經金板六弢周書篇名也

　或言秘讖也本有作韜字者隨字讀之云
　是太公兵法謂文武虎豹龍犬弢也横遠
　也縱近也武侯好武而惡文故以兵法爲
　縱六經爲横也
奉事而大有功者不可爲數而吾君未嘗啓
齒
　註是直樂鴳以鍾鼔耳故愁
今先生何以說吾君使吾君悦若此乎
　䟽奉事武侯盡於忠節或獻替可否功績
　克彰如此之徒不可稱數而我君未嘗開

　口而微笑今子有何術遂使吾君歡說如
　此邪
徐無鬼曰吾直告之吾相狗馬耳
　䟽夫藥無貴賤瘉疾則良故直告犬馬更
　無他說
女商曰若是乎
　䟽直置如是告狗馬乎怪其術淺故有斯
　問
曰子不聞夫越之流人乎去國數日見其所
知而喜

　註各思其本性之所好
　䟽去國迢遞有流放之人或犯憲綱或遭
　苛政辭鄉甫爾始經數日忽逢知識喜慰
　何疑此起譬也
去國旬月見所嘗見於國中者喜
　䟽日月稍乆思鄉漸深雖非相識而國中
　曾見故人見之而歡也
及期年也見似人者而喜矣不亦去人滋乆
思人滋深乎
　註各得其所好則無思無思則忘其所以

　喜也
　䟽去國周年所適漸遠故見似鄉里人而
　歡喜矣豈非離家漸遠而思戀滋深乎以
　況武侯性好犬馬乆不聞政事等離鄉之
　人忽聞談笑
夫逃虚空者藜藋柱乎鼪鼬之逕踉位其空
聞人足音跫然而喜矣又況乎昆弟親戚之
謦欬其側者乎
　註得所至樂則大悦也
　䟽柱塞也踉食人也跫行聲也夫時遭暴

　亂運屬飢荒逃避波迸於虚園宅唯有藜
　藋野草柱塞門庭狙猨鼪鼬蹊徑斯在若
　於堂宇人位虚廣間然當爾之際思鄉滋
　甚忽聞他人行聲猶自欣悦況乎兄弟親
　眷謦欬言笑者乎此重起譬也
乆矣夫莫以眞人之言謦欬吾君之側乎
　註所以未嘗啓齒也夫眞人之言所以得
　吾君性也始得之而喜乆得之則忘
　䟽武侯思聞犬馬其日固乆譬彼流人方
　滋逃客羈弊既淹實懷鄉眷今乃以眞人

　六經之說大公兵法之談謦欬其側非所
　宜也此合前諭也
徐無鬼見武侯武侯曰先生居山林食芧栗
厭葱韭以賔寡人乆矣夫今老邪其欲千酒
肉之味邪其寡人亦有社稷之福邪
　䟽千求也乆處山林飱食蔬果年事衰老
　勞若厭倦豈不欲求於滋味以養頽齡乎
　庶禀德以謀固宗廟
徐無鬼曰無鬼生於貧賤未嘗敢飲食君之
酒肉將來勞君也

　䟽生涯貧賤安於山藪豈欲貪於飲食以
　自養哉蓋不然乎將勞君也
君曰何哉奚勞寡人
　䟽奚何也問其所以也
曰勞君之神與形
　䟽食欲無厭形勞神倦故慰之耳
武侯曰何謂邪
　䟽問其所言有何意謂
徐無鬼曰天地之養也一
　註不以爲君而恣之無極

　䟽夫天地兩儀亭毒群品物於資養周普
　無偏不以爲君恣其奢侈此並是無鬼勞
　君之辭
登高不可以爲長居下不可以爲短君獨爲
萬乗之主以苦一國之民以養耳目鼻口
　註如此違天地之平也
　䟽登高位爲君子不可樂之以爲長居卑
　下爲百姓不可苦之以爲短而獨誇萬乗
　之威苦此一國黎庶貪色聲香味以恣耳
　目鼻口既違天地之意竊爲公不取焉

夫神者不自許也
　註物與之耳
　䟽許與也夫聖主神人物我平等必不多
　貪滋味而自與焉
夫神者好和而惡姦
　註與物共者和也私自許者姦也
　䟽夫神聖之人好與物和同而惡姦私者
夫姦病也故勞之唯君所病之何也
　䟽夫姦者私通於理爲病君獨有病其困
　如何

武侯曰欲見先生乆矣吾欲愛民而爲義偃
兵其可乎
　䟽欲行愛養之仁而爲裁非之義脩於文
　教偃息兵戈如斯治國未知可不也
徐無鬼曰不可愛民害民之始也
　註愛民之迹爲民所尚尚之爲愛愛已偽
　也
爲義偃兵造兵之本也
　註爲義則名彰名彰則競興競興則喪其
　眞矣父子君臣懷情相欺雖欲偃兵其可

　得乎
　䟽夫偏愛之仁裁非之義偃武之功脩文
　之事迹既彰矣物斯徇焉害民造兵自此
　始也
君自此爲之則殆不成
　註從無爲爲之乃成耳
　䟽自從也殆近也從此以爲必殆隳敗無
　爲之本故近不成也
凡成美惡器也
　註美成於前則偽生於後故成美者乃惡

　器也
　䟽夫善善之事成之於前美迹既彰物則
　趨競故爲惡之器貝也
君雖爲仁義幾且僞哉
　註民將以僞斷之耳未肯爲眞也
　䟽幾近也仁義迹顯物皆喪眞故近偽本
　也
形固造形
　註仁義有形固僞形必作
　䟽仁義二塗並有形迹故前迹既依後形

　必造
成固有伐
　註成則顯也
　䟽夫功名成者必招爭競故有征伐
變固外戰
　註失其常然
　䟽夫造作刑法而變更易常者物必害之
　故致外敵事多爭戰
君亦必無盛鶴列於麗譙之間
　註鶴列陳兵也麗譙高樓也

無徒驥於錙壇之宫
　註步兵曰徒但不當爲義愛民耳亦無爲
　盛兵走馬
　䟽鶴列陳兵也言陳設兵馬如鶴之行列
　也麗譙高樓也言其華麗譙嶢也錙壇宫
　名也君但勿起心偃兵爲義亦無勞盛陳
　兵卒於高樓之下徒驥馬宫苑之間
無藏逆於得
　註得中有逆則失耳
　䟽莫包藏逆心而苟於得

無以巧勝人
　註守其朴而朴各有所能則平
　䟽大巧若拙各敦樸素莫以機心爭勝於
　人
無以謀勝人
　註率其眞知而知各有所長則均
　䟽忘心遣慮率其直知勿以謀謨勝捷於
　物
無以戰勝人
　註以道應物物服而無勝名

　䟽先爲清淡以道服人勿以兵戰取勝於
　物
夫殺人之士民兼人之土地以養吾私與吾
神者其戰不知孰善勝之惡乎在
　註不知以何爲善則雖克非己勝
　䟽夫應天順人而或滅凶殄逆者雖亡國
　戮人而不失百姓之歡心也若使誅殺人
　民兼土并地而意在貪取私養其身及悦
　其心者雖復戰克前敵善勝於人不知此
　勝於何處在善且在誰邊也

君若勿已矣脩胸中之誠以應天地之情而
勿攖
　註若未能已則莫若脩已之誠
　䟽誠實也攖擾也事不得止應須治國若
　脩心中之實應二儀之生殺無勞作法攖
　擾黎民
夫民死已脱矣君將惡乎用夫偃兵哉
　註甲兵無所陳非偃也
　䟽大順天地施化無心民以勝殘免脱傷
　死何勞措意作法偃兵邪

黃帝將見大隗乎具茨之山
　䟽黄帝軒轅也大隗大道廣大而隗然空
　寂也亦言大隗古之至人也具茨山名也
　在滎陽密縣界亦名泰隗山黄帝聖人乆
　㝠至理方欲寄尋玄道故託迹具茨
方明爲御昌㝢驂乗張若謵朋前馬昆閽滑
稽後車
　䟽方明滑稽等皆是人名在右爲驂在左
　爲御前馬馬前爲導也後車車後爲從也
至於襄城之野七聖皆迷無所問塗

　註聖者名也名生而物迷矣雖欲之乎大
　隗其可得乎
　䟽塗道也今汝州有襄城縣在泰隗山南
　即黃帝訪道之所也自黃帝已上至于滑
　稽總有七聖也注云聖者名也名生而物
　迷矣雖欲之乎大隗其可得乎此注得之
　今子重釋也
適遇牧馬童子問塗焉
　䟽牧馬童子得道人也牧馬曰牧適爾而
　值牧童因問道之所在

曰若知具茨之山乎曰然
　䟽若汝也然猶是也問山之處所答云我
　知
若知大隗之所存乎曰然
　䟽存在也又問道之所在答云知處
黄帝曰異哉小童非徒知具茨之山又知大
隗之所存請問爲天下
　䟽帝驚異牧童知道所在因問緝理區宇
　其法如何
小童曰夫爲天下者亦若此而已矣又奚事

焉
　註各自若則無事矣無事乃可以爲天下
　也
　䟽異何也若如也夫欲脩爲天下亦如治
　理身身既無爲物有何事故老經云我無
　爲而民自化
予少而自遊於六合之内予適有瞀病有長
者教予曰若乗日之車而遊於襄城之野
　註日出而遊日入而息
　䟽六合之内謂囂塵之裏也瞀病謂風眩

　冒亂也言我少遊至道之境棲心塵垢之
　外而有眩病未能體眞幸聖人教我脩道
　晝作夜息乗日遨游以此安居而逍遥處
　世本有作車字者謂乗日新以變化
今予病少痊予又且復遊於六合之外夫爲
天下亦若此而已予又奚事焉
　註夫爲天下莫過自放任自放任矣物亦
　奚攖焉故我無爲而民自化
　䟽痊除也虚妄之病乆已痊除任染而游
　心物外治身治國豈有異乎物我混同故

　無事也
黄帝曰夫爲天下者則誠非吾子之事
　註事由民作
雖然請問爲天下
　註令民自得必有道也
　䟽夫牧養蒼生實非聖人務理雖如此猶
　請示以要言
小童辭
　䟽無所說也
黃帝又問

　䟽殷勤請小童也
小童曰夫爲天下者亦奚以異乎牧馬者哉
亦去其害馬者而已矣
　註馬以過分爲害
　䟽害馬者謂分外之事也夫治身莫先守
　分故牧馬之術可以養民問既殷勤聊爲
　此答
黄帝再拜稽首稱天師而退
　註師夫天然而去其過分則大隗至也
　䟽頓悟聖言故身心愛敬退其分外至乎

　大隗合乎天然之道其在吾師乎
知士無思慮之變則不樂
　䟽世屬艱危時逢禍變知謀之士思而慮
　之如其不然則不樂也
辯士無談說之序則不樂
　䟽辯類縣河辭同炙輠無談說端故則不
　歡樂
察士無凌誶之事則不樂
　䟽機警之士明察之人若不容主客問訊
　辭鋒凌轢則不樂也

皆囿於物者也
　註不能自得於内而樂物於外故可囿也
　故各以所樂囿之則萬物不召而自來非
　彊之也
　䟽此數人者各有偏滯未達大方並囿域
　於物也
招世之士興朝
　䟽推薦忠良招致人物之士可以與於朝
　廷也
中民之士榮官

　䟽治理四民甚龍折中斯人精幹局分可
　以榮官
筋力之士矜難
　䟽英髦壯士有力如虎時逢戹難務於濟
　世也
勇敢之士奮患
　䟽武勇之士果决之人奮發雄豪滌除禍
　患
兵革之士樂戰
　䟽情好千戈志存鋒刃如此之士樂於征

　戰
枯槁之士宿名
　䟽食寡衣褐形容顦顇留心寢宿唯在聲
　名也
法律之士廣治
　䟽刑法之士留情格條懲惡勸善其治大
　也
禮教之士敬容
　䟽節文之禮矜敬容貌
仁義之士貴際

　註士之不同若此故當之者不可易其方
　䟽世有迍邅時逢際會則施行仁義以著
　名勳際會也
農夫無草萊之事則不比商賈無市井之事
則不比
　註能同則事同所以比
　䟽比和樂古者因井爲市故謂之市井也
　若乖本務情必不和也
庶人有旦暮之業則勸
　註業得其志故勸

　䟽衆庶之人各有事旦暮稱情故自勉勵
百工有器械之巧則壯
　註事非其巧則惰
　䟽壯盛也百工功巧各有器械能順其情
　事斯盛矣
錢財不積則貪者憂
　註物得所嗜而樂也
權勢不尤則夸者悲
　䟽尤甚也夫貪競之人必聚財以適性矜
　誇之士假權勢以娛心事苟乖情則憂悲

　斯生矣
勢物之徒樂變
　註權勢生於事變
　䟽夫禍起則權勢尤故以勢陵物之徒樂
　禍變也
遭時有所用不能無爲也
　註凡此諸士用各有時時用則不能自已
　也苟不遭時則雖欲自用其可得乎故貴
　賤無常也
　䟽以前諸士遭遇時命情隨事遷故不無

　爲也
此皆順比於歲不物於易者也
　註士之所能各有其極若四時之不可易
　耳故當其時物順其倫次則各有用矣是
　以順歲則時序易性則不物物而不物非
　毁如何
　䟽比次第也夫士之所行能有長短用捨
　隨時成有次第方之歲叙炎凉不易於物
　不物猶不易於物者也
馳其形性潜之萬物終身不反悲夫

　註不守一家之能而之夫萬方以要時利
　故有匐匍而歸者所以悲也
　䟽馳鶩身心潜伏前境至乎没命不知反
　歸頑愚若此深可悲歎也已矣
莊子曰射者非前期而中謂之善射天下皆
羿也可乎
　註不期而中謂誤中者也非善射也若謂
　謬中爲善射是則天下皆可謂之羿可乎
　言不可也
　䟽期謂準的也夫射無期準而誤中一物

　即謂之善射者若以此爲善射可乎
惠子曰可
　䟽謂宇内皆羿也
莊子曰天下非有公是也而各是其所是天
下皆堯也可乎
　註若謂謲中者羿也則私自是者亦可謂
　堯矣莊子以此明妄中者非羿而自是者
　非堯
　䟽各私其是故無公是也而唐堯聖人對
　桀爲是若各是其所是則皆聖人可乎言

　不可
惠子曰可
　䟽言各是其是天下盡堯有斯理而惠施
　滯辨有言無實
莊子曰然則儒墨楊秉四與夫子爲五果孰
是邪
　註若皆堯也則五子何爲復相非乎
　䟽儒姓鄭名緩墨名翟也楊名朱秉者公
　孫龍字也此四子者並聰明過物蓋世雄
　辨添惠施爲五各相是非未知次定用誰

　爲是若天下皆堯何爲五復相非乎
或者若魯遽者邪其弟子曰我得夫子之道
矣吾能冬爨鼎而夏造冰矣
　䟽姓魯名遽周初人云冬取千年燥灰以
　擁火須臾出火可以爨鼎盛夏以瓦瓶盛
　水湯中煮之縣瓶井中須臾成冰也而迷
　惑之俗自是非徒與魯無異也
魯遽曰是直以陽召陽以陰召陰非吾所謂
道也
　䟽千年灰陽也火又陽也此是以陽召陽

　井中陰也水又陰也此是以陰召陰魯遽
　此言非其弟子也
吾示子乎吾道於是爲之調瑟廢一於堂廢
一於室鼓宫宫動鼓角角動音律同矣
　註俱亦以陽召陽而横自以爲是
　䟽廢置也置一瑟於堂中置一瑟於室内
　鼓堂中宫角室内弦應而動斯乃五音六
　律聲同故也猶是以陽召陽也
夫或改調一弦於五音無當也
　註隨調而改

　䟽堂中改調一弦則室内音無復應動當
　爲律不同故也
鼓之二十五弦皆動
　註無聲則無以相動有聲則非同不應今
　改此一絃而二十五弦皆改其以急緩爲
　調也
　䟽應唯宫角而已密二十五弦俱動聲律
　同者悉應動也
未始異於聲而音之君已
　註魯遽以此夸其弟子然亦以同應同耳

　未爲獨能其事也
　䟽聲律之外曾更有異術雖復應動不同
　總以五音爲其君主而已既無他術何足
　以自夸
且若是者邪
　註五子各私所見而是其所是然亦無異
　於魯遽之夸其弟子未能相出也
　䟽惠子之言各私其是務夸陵物不異魯
　遽故云若是
惠子曰今夫儒墨楊秉且方與我以辯相拂

以辭相鎮以聲而未始吾非也則奚若矣
　註未始吾非者各自是也惠子便欲以此
　爲至
莊子曰齊人蹢子於宋者其命閽也不以完
　註投之異國使門者守之出便與手不保
　其全此齊人之不慈也然亦自以爲是故
　爲之
　䟽閽守門人也齊之人棄蹢其子於宋仍
　命以此不亦我是
其求鈃鍾也以束縛

　註乃反以愛鍾器爲是束縛恐其破傷
其求唐子也而未始出域有遺類矣
　註唐失也失亡其子而不能遠索遺其氣
　類而亦未始自非人之自是有斯謬矣
　䟽鈃小鍾也唐亡失也求覓亡子不偶境
　域束縛鈃鍾恐其損壞賤子貴器爲不慈
　遺其氣類亦言我是
夫楚人寄而蹢閽者
　註俱寄止而不能自投於高地也
夜半於無人之時而與舟人鬭未始離於岑

而足以造於怨也
　註岑岸也夜半獨上人船未離岸已共人
　鬬言齊楚二人所行若此而未嘗自以爲
　非今五子自是豈異斯哉
　䟽楚郢之人因子客寄近于江濱之側投
　蹢守門之家夜半無人之時輒入他人舟
　上而船未離岑已共舟人鬬打不懷恩德
　更造怨辭愚猥如斯亦云我是惠子之徒
　此之類也岑岸也
莊子送葬過惠子之墓顧謂從者曰郢人堊

漫其鼻端若蠅翼使匠石斲之匠石運斤成
風聽而斲之
　註瞑目恣手
　䟽郢楚都也漢書揚雄傳作郢乃因郢人
　謂泥畫之人也堊者白善土也漫汙也莊
　生送親知之葬過惠子之墓緬懷疇昔仍
　起斯譬瞑目恣手聽聲而斲運斤之妙遂
　成風聲若蠅翼者言其神妙也
盡堊而鼻不傷郢人立不失容宋元君聞之
召匠石曰嘗試爲寡人爲之

　䟽去堊漫而鼻無傷損郢人立傍容貌不
　失元君聞其神妙嘗試召而爲之
匠石曰臣則嘗能斲之雖然臣之質死乆矣
自夫子之死也吾無以爲質矣吾無與言之
矣
　註非夫不動之質忘言之對則雖至言妙
　斲而無所用之
　䟽質對也匠石雖巧必須不動之質莊子
　雖賢猶藉忘言之對蓋知惠子之亡莊子
　喪偶故匠人輟成風之妙響莊子息濠上

　之微言
管仲有病桓公問之曰仲父之病病矣可不
謂云至於大病則寡人惡乎屬國而可
　䟽管仲姓管名仲字夷吾齊相也是鮑叔
　牙之友人桓公尊之號曰仲父桓公即小
　白也一匡天下九合諸侯而爲霸主者管
　仲之力也病病者言是病極重也大病者
　至死也既將屬纊故臨問之仲父死後屬
　付國政與誰爲可也
管仲曰公誰欲與公曰鮑叔牙

　䟽問國政欲與誰答曰與鮑叔也
曰不可其爲人絜廉善士也其於不已若者
不比之又一聞人之過終身不忘使之治國
上且鉤乎君下且逆乎民其得罪於君也將
弗乆矣
　䟽姓鮑字叔牙貞廉清絜善人也而事猥
　之人不如己者不比數之一聞人之過至
　死不忘率性廉直不堪宰輔上以忠直鉤
　束於君下以清明逆忤百姓不能和混故
　君必罪之管仲賢人通鑒於物恐危社稷

　慮害叔牙故不舉之也
公曰然則孰可對曰勿已則隰朋可其爲人
也上忘而下畔
　註高而不亢
　䟽姓隰名朋齊賢人也叛猶望也混高卑
　一榮辱故己爲卿輔能遺富貴之尊下撫
　黎元須忘皁隸之賤事不得止用之可也
愧不若黄帝而哀不己若者
　註故無棄人
　䟽不及己者但懷哀悲輔弼齊侯期於淳

　樸心之所愧不逮軒轅也
以德分人謂之聖以財分人謂之賢
　䟽聖人以道德拯物賢人以財貨濟人也
以賢臨人未有得人者也以賢下人未有不
得人者也其於國有不聞也其於家有不見
也勿已則隰朋可
　䟽運智明察臨於百姓逆忤物情叔牙治
　國則不問物之小瑕治家則不見人之過
　勿已則隰朋可總結以前義
吴王浮于江登乎狙之山衆狙見之恂然棄

而走逃於深蓁有一狙焉委蛇攫𢮞見巧乎
王王射之敏給
　註敏疾也給續括也
　䟽狙獼猴也山多獼猴故謂之狙山也恂
　怖懼也蓁棘叢也委蛇從容也攫𢮞騰擲
　也敏給猶速也吴王浮江遨遊眺望衆狙
　恂懼走避深棘獨一老狙恃便敖王王既
　怪怒急速射之
搏捷矢
　註捷速也矢往雖速而狙猶搏之

　䟽搏接也捷速也矢箭也箭往雖速狙皆
　接之其敏捷也如此
王命相者趨射之狙執死
　䟽命召也相助也謂王之左右也王既自
　射不中乃召左右亂趨射之於是狙抱樹
　而死
王顧謂其友顔不疑曰之狙也伐其巧恃其
便以敖予以至此殛也戒之哉嗟乎無以汝
色驕人哉
　䟽姓顔字不疑王之友也殛死也予我也

　狙矜伐勁巧恃賴方便傲慢於王遂遭死
　殛嗟此狡獸可以戒人勿淫聲色驕豪於
　世
顔不疑歸而師董梧以鋤其色去樂辭顯三
年而國人稱之
　註稱其忘巧遺色而任夫素朴
　䟽姓董名梧吴之賢人也鋤除去也既奉
　王教於是退歸悔過自新師於有道除其
　美色去其聲樂重素朴辭榮華脩德三年
　國人稱其賢善

南伯子綦隱几而坐仰天而嘘
　䟽猶是齊物中南郭子綦也其隱几等義
　並貝解内篇
顔成子入見曰夫子物之尤也形固可使若
槁骸心固可使若死灰乎
　䟽顔成子綦門人也尤甚也每仰歎先生
　忘物之甚必固形同槁骸心若死灰慕德
　殷勤有此嗟詠也
曰吾嘗居山穴之口矣當是時也田禾一覩
我而齊國之衆三賀之

　註以得見子綦爲榮
　䟽山穴齊南山也田禾齊王姓名子綦隱
　居山穴德音遐搌齊主暫覩以見爲榮所
　以一國之人三度慶賀也
我必先之彼故知之我必賣之彼故鬻之
　䟽我聲名在先故使物知我我便是賣於
　名聲故田禾見而則之
若我而不有之彼惡得而知之若我而不賣
之彼惡得而鬻之
　䟽若我韜光晦迹不有聲名彼之世人何

　得知我我若名價不貴彼何得見而則之
　只爲不能滅迹匿端故爲物之所賣鬻之
嗟乎我悲人之自喪者
　䟽喪猶亡失也子綦悲歎世人捨己慕他
　喪失其道
吾又悲夫悲人者
　䟽夫道無得喪而物有悲樂故悲人之自
　喪者亦可悲也
吾又悲夫悲人之悲者其後而日遠矣
　註子綦知夫爲之不足以救彼而適足以

　傷我故以不悲悲之則其悲稍去而泊然
　無心枯槁其形所以爲日遠矣
　䟽夫玄道沖虚無喪無樂是以悲人自喪
　及悲者雖復前後悲深淺稱異咸未偕道
　故亦可悲悲而又悲遣之又遣教既彰矣
　玄玄之理斯著與衆妙相符故曰而深遠
　矣
仲尼之楚楚王觴之孫叔敖執爵而立市南
宜僚受酒而祭曰古之人乎於此言已
　註古之言者必於會同

　䟽觴酒器之總名謂以酒燕之也爵亦酒
　器受一升古人欲飲必先祭其宜僚瀝酒
　祭故祝聖人願與孔子於此言論也
曰丘也聞不言之言矣未之嘗言
　註聖人無言其所言者百姓之言耳故曰
　不言之言苟以言爲不言則雖言出於口
　故爲未之嘗言
於此乎言之
　註今將於此言於無言
　䟽夫理而教不言矣教而理未之嘗言也

　是以聖人妙體斯趣故終曰言而未嘗言
　也孔子應宜僚之請故於此亦言於無言
　矣
市南宜僚弄丸而兩家之難解孫叔敖甘寢
秉羽而郢人投兵
　註此二子息訟以默澹泊自若而兵難自
　解
　䟽姓熊字宜僚楚之賢人亦是勇士沉默
　者也居於市南因號曰市南子焉楚白公
　勝欲因作亂將殺令尹子西司馬子綦言

　熊宜勇士也若得敵五百人遂遣使屈之
　宜僚正上下弄丸而戲不與使者言使因
　以劍乗之宜僚曾不驚懼既不從命亦不
　言他白公不得宜僚反事不成故曰兩家
　難解姓孫字叔敖楚之令尹甚有賢德者
　也郢楚都也投息也叔敖藴藉實知高枕
　而逍遥會理忘言執羽扇而自得遂使敵
　國不侵折衝千里之外楚人無事修文德
　息其武略彰二子有此功能故可與仲尼
　晤言贊揚玄道也

丘願有喙三尺
　註苟所言非己則雖終身言故爲未嘗言
　耳是以有喙三尺未足稱長凡人閉口未
　是不言
　䟽喙口也苟其言當即此無言假余喙長
　三尺與閉口何異故願有之也
彼之謂不道之道
　註彼謂二子
　䟽彼謂所詮之理不道而道言非道非不
　道也

此之謂不言之辯
　註此謂仲尼
　䟽此謂能詮之教不言而言非言非不言
　也子玄乃云此謂仲尼斯注粗淺失之遠
　矣夫不道不言斯乃探微索隱窮理盡性
　豈二子之所能邪若以甘寢弄丸而稱息
　訟以默者此則默語縣隔丘何得有喙三
　尺乎故不可也又此一章盛談玄極觀其
　文勢不關孫熊明矣
故德總乎道之所一

　註道之所容者雖無方然總其大歸莫過
　於自得故一也
而言休乎知之所不知至矣
　註言出其分非至如何
　䟽天至道之境重玄之域聖心所不能知
　神口所不能辨若以言知索眞失之遠矣
　故德之所總言之所然者在於至妙之一
　道也
道之所一者德不能同也
　註各自得耳非相同也而道一也

　䟽夫一道虚玄曾無涯量而德有上下誰
　不能周備也本有作同字者言德有優劣
　未能同道也此解前道之所一也
知之所不能知者辯不能舉也
　註非其外故不能舉
　䟽夫知者玄道所謂妙絶名言故非辯說
　所能勝舉也此解前知之所不知也
名若儒墨而凶矣
　註夫儒墨欲同所不能同舉所不能舉故
　凶

　䟽夫執是競非而名同儒墨者凶禍斯及
　矣
故海不辭東流大之至也
　註明受之無所辭所以成大
　䟽百川競注東流不息而巨海容納曾不
　辭憚此據東海爲言亦宏博之至也已
聖人并包天地澤及天下而不知其誰氏
　註汎然都任
　䟽前舉海爲諭此下合譬也聖人德合二
　儀故并包天地仁覃無外故澤及天下成

　而不處故不知誰爲推功於人故莫識其
　氏族矣
是故生無爵
　註有而無之
死無謚
　註謚所以名功功不在己故雖謚而非己
　有
　䟽夫人處世生有名位死定謚號所以表
　其實也聖人生既以功推物故死亦無可
　謚也

實不聚
　註令萬物各知足
　䟽縱有財德悉分散於人也
名不立
　註功非已爲故名歸於物
　䟽夫名以名實實既不聚故名將安寄也
此之謂大人
　註若爲而有之則小矣
　䟽總結以前忘於名謚之士可謂大德之
　人

狗不以善吠爲良人不以善言爲賢
　註賢出於性非言所爲
　䟽善喜好也夫犬不必吠賢人豈復多言
而況爲大乎
　註大人愈不可爲而得
　䟽夫好言爲賢猶自不可況惑心取捨於
　大乎
夫爲大不足以爲大而況爲德乎
　註唯自然乃德耳
　䟽愛心宏博謂之大冥符玄道謂之德夫

　有心求大於理尚乖況有情爲德固不可
　也
夫大備矣莫若天地然奚求焉而大備矣
　註天地大備非求之也
　䟽備具足也夫二儀覆載亭毒無心四叙
　周行生成庶品蓋何術焉而萬物必備
知大備者無求無失無棄不以物易己也
　註知其自備者不捨己而求物故無求無
　失無棄也
　䟽夫體弘自然之理而萬物素備者故能

　於物我之際淡然忘懷是以無取無捨無
　失無喪無證無得而不以物境易奪己心
　也
反己而不窮
　註反守我理我理自通
　䟽只爲弘備故契於至理既而反本還原
　會己身之妙極而無窮竟者也
循古而不摩
　註順常性而自至耳非摩拭
　䟽循順也順於物性無心改作豈復摩飾

　而矜之
大人之誠
　註不爲而自得故曰誠
　䟽誠實也夫反本還原因循萬物者斯乃
　大聖之人自實之德也
子綦有八子陳諸前召九方歅曰爲我相吾
子孰爲祥
　䟽子綦楚司馬子綦也陳行列也諸於也
　方姓也歅名也孰誰也祥善也九方歅善
　相者也陳列諸子於庭前命方歅令相之

　八子之中誰爲吉善
九方歅曰梱也爲祥
　䟽梱子名也言八子之中梱最祥善也
子綦瞿然喜曰奚若
　䟽瞿然驚喜貌聞子吉祥故容貌驚喜問
　其祥善貌相如何
曰梱也將與國君同食以終其身子綦索然
出涕曰吾子何爲以至於是極也
　䟽索然涕出貌方歅識見淺近以食肉爲
　祥子綦鑒深玄妙知其非吉故憫其凶極

　悲而出涕
九方歅曰夫與國君同食澤及三族而況父
母乎今夫子聞之而泣是禦福也子則祥矣
父則不祥
　䟽三族謂父母族也妻族也禦拒扞也夫
　共國君食尊榮富貴恩被三族何但二親
　子享吉祥父翻涕泣斯乃禦福德也
子綦曰歅汝何足以識之而梱祥邪盡於酒
肉入於鼻口矣而何足以知其所自來
　䟽自從也方歅小巫識鑒不遠相梱祥者

　不過酒肉味入於鼻口方歅道術理盡於
　斯詎知酒肉由來從何而至
吾未嘗爲牧而牂生於奥未嘗好田而鶉生
於宎若勿怪何邪
　註夫所以怪出於不意故也
　䟽牂羊也奥西南隅未地羊位也牂東南
　隅辰地也辰爲鶉位故言牂生也夫羊須
　牧養鶉因畋獵若禄藉功著然後可致富
　貴今梱而功行未聞而與國君同食何異
　乎無牧而忽有羊不田而獲鶉也非牧非

　田怪如何也
吾所與吾子遊者遊於天地
　註不有所爲
吾與之邀樂於天吾與之邀食於地
　註隨所遇於天地耳邀遇也
　䟽邀遇也天地無心也子綦體道虚忘順
　物自足於性分之内敖遊乎天地之間所
　造皆適不待歡娛所遇斯食豈資厚味邪
吾不與之爲事不與之爲謀不與之爲怪
　註怪異也循常任性脱然自爾

　䟽忘物故不爲事忘智故不爲謀循常故
　不爲怪
吾與之乗天地之誠而不以物與之相攖
　註斯不爲也
　䟽誠實也乗二儀之實道順萬物以逍遥
　故不與物更相攖擾
吾與之一委蛇而不與之爲事所宜
　註斯順耳無擇也
　䟽委蛇猶縱任也心境不二從容任物事
　既非事何宜便之可爲乎

今也然有世俗之償焉
　註夫有功於物物乃報之吾不爲功而償
　之何也
　䟽夫報功賞德者世俗務也苟體道任物
　不立功名何須功之償哉
凡有怪徵者必有怪行殆乎非我與吾子之
罪幾天與之也
　註今無怪行而有怪徵故知其天命也
　䟽殆危也幾近也夫有怪異之行者必怪
　異之徵祥也今吾子未有怪行而有怪徵

　必遭殆者斯乃近是天降之灾非吾子之
　罪
吾是以泣也
　註夫爲而然者勿爲則已矣不爲而自至
　則不可奈何也故泣之
　䟽罪若由人庶其修改既關天命是以泣
　也
無幾何而使梱之於燕盜得之於道全而鬻
之則難不若刖之則易
　註全恐其逃故不如刖之易售也

　䟽無幾何謂俄頃間也楚使捆聘燕途道
　之上爲賊所得略梱爲奴而全形賣之恐
　其逃竄故難防禦則刖足不慮其逃故易
　售
於是乎刖而鬻之於齊適當渠公之街然身
食肉而終
　䟽渠公齊之富人爲街正梱之既遭刖足
　賣與齊國富商之家代主當街終身肉食
　也字又作術者云渠公屠人也賣梱在屠
　家共主行宰殺之術終身食肉也

齧缺遇許由曰子將奚之
　䟽齧缺逢遇許由仍問欲何之適
曰將逃堯
　䟽答曰將欲逃避帝堯
曰奚謂邪
　䟽問其何意
曰夫堯畜畜然仁吾恐其爲天下笑後世其
人與人相食與
　註仁者爭尚之原故也
　䟽畜畜盛行貌也成行偏愛之仁乖於淳

　和之德恐宇内喪道之士猶甚澆季將來
　逐迹百姓飢荒倉廪既虚民必相食是以
　逃也
夫民不難聚也愛之則親利之則至譽之則
勸致其所惡則散
　䟽夫民撫愛則親利益則至來譽贊則相
　勸勉與所惡則衆離散故黔首聚散蓋不
　難也
愛利出乎仁義捐仁義者寡利仁義者衆夫
仁義之行唯且無誠

　註仁義既行將僞以爲之
　䟽夫利益蒼生愛育羣品立功聚衆莫先
　仁義而履仁蹈義捐率於中者少託於聖
　迹以規名利者多是故行仁義者矯性僞
　情無誠實者也
且假夫禽貪者器
　註仁義可見則夫貪者將假斯器以獲其
　志
　䟽器聖迹也且貪於名利險於禽獸者必
　假夫仁義爲其器者也

是以一人之斷制利天下
　註若夫仁義各出其情則其斷制不止乎
　一人
　䟽榮利之徒負於仁義恣其䲴毒斷制天
　下向無聖迹豈得然乎
譬之猶一覕也
　註覕割也萬物萬形而以一劑割之則有
　傷也
　䟽覕割也若以一人制服天下譬猶一刀
　割於萬物其於損傷彼此多矣

夫堯知賢人之利天下也而不知其賊天下
也夫唯外乎賢者知之矢
　註外賢則賢不僞
　䟽夫賢聖之迹爲利一時萬代之後必生
　賊害唯能忘外賢聖者其知之妙也
有暖姝者有濡需者有卷婁者
　䟽此略摽下解釋
所謂暖妹者學一先生之言則暖暖妹妹而
私自悦也自以爲足矣而未知未始有物也
　註意盡形教豈知我之獨化於玄冥之境

　哉
　䟽暖姝自許之貌也小見之人學問寡薄
　自悦足謂窮微極妙豈知所學未有一物
　可稱也是以謂暖姝者此言結前也
是以謂暖姝者也濡需者豕蝨是也擇䟽鬛
自以爲廣宫大囿奎蹄曲隈乳間股脚自以
爲安室利處不知屠者之一旦鼓臂布草操
煙火而己與豕俱焦也
　䟽濡需矜夸之貌也豕猪也言蝨寄猪體
　上擇䟽長之毛鬛將爲廣大宫室苑囿蹄

　脚奎隈之所股脚乳旁之間用爲温暖利
　便豈知屠人忽操湯火攘臂布草而殺之
　乎即己與豕俱焦爛者也諭流俗寡識之
　人耽好情欲與豕蝨濡需喜歎無異也
此以域進此以域退
　䟽域境界也蝨則逐豕而有亡人則隨境
　而榮樂故謂之域進退也
此其所謂濡需者也
　註非夫通變邈世之才而偷安乎一時之
　利者皆豕蝨者也

　䟽此結也
卷婁者舜也羊肉不慕蟻蟻慕羊肉羊肉羶
也舜有羶行百性悦之
　䟽卷婁者謂背項俛曲俯前攣卷而偃僂
　也羊肉羶腥無心慕蟻蟻聞而歸之舜有
　仁行不慕百姓百姓悦之故羊肉比舜蟻
　况百姓
故三徙成都至鄧之墟而十有萬家
　䟽舜避丹朱又不願衆聚故三度逃走移
　徙避之百姓慕德從者十萬所居之處自

　成都邑至鄧墟地名也
堯聞舜之賢舉之童土之地曰冀得其來之
澤
　䟽地無草木曰童土堯聞舜有賢聖之德
　妻以娥皇女英舉以自代讓其天下居不
　毛土歷試艱難望鄰境承儀蒼生蒙澤
舜舉乎童土之地年齒長矣聰明衰矣而不
得休歸所謂卷婁者也
　註聖人之形不異凡人故耳目之用衰也
　至於精神則始終常全耳若少則未成及

　長而衰則聖人之聖曾不崇朝可乎
　䟽既登九五威跨萬乗慜念蒼生憂怜凡
　庶於是年齒長老耳目衰竭無由休息豈
　得歸寜偃僂攣卷形勞神倦所謂卷婁者
　也
是以神人惡衆至
　註衆自至耳非好而致也
　䟽三徙遠之以惡也
衆至則不比不比則不利也
　註明舜之所以有天下蓋於不得已耳豈

　比而利之
　䟽比和也夫衆聚則不和不和則不利於
　我也
故無所甚親無所甚䟽抱德煬和以順天下
此謂眞人
　䟽煬温也夫不測神人親䟽一觀抱守温
　和可謂眞聖
於蟻棄知於魚得計於羊棄意
　註於民則蒙澤於舜則形勞
　䟽不慕羊肉之仁故於蟻棄智也不爲羶

　行教物故於羊棄意也既遺仁義合乎至
　道不濡沫相忘於江湖故魚得計此斥虞
　舜羶行故及斯言也
以目視目以耳聽耳以心復心
　註此三者未能無其耳目心意也
　䟽夫視目之所見聽耳之所聞復心之所
　知不逐物於分外而知止其分内者其眞
　人之道也
若然者其平也繩
　註未能去繩而自平

　䟽繩無心而正物聖忘懷而平等
其變也循
　註未能絶迹而玄會
　䟽循順也處世和光千變萬化大順蒼生
　曾不逆寡
古之眞人以天待之
　註居無事以待事事斯得
　䟽如上所解即是玄古眞人用自然之道
　虚其心以待物
不以人入天

　註以有事求無事事愈荒
　䟽不用人事取捨亂於天然之智
古之眞人得之也生失之也死得之也死失
之也生
　註死生得失各隨其所居耳於生爲得於
　死或復爲失未始有常也
　䟽夫處生而言即以生爲得若據死而語
　便以生爲喪死生既其無定得失的在誰
　邊噫未可知也是以混死生一得喪故謂
　之眞人矣

藥也其實堇也桔梗也雞壅也豕零也是時
爲帝者也何可勝言
　註當其所須則無賤非其時則無貴貴賤
　有時誰能常也
　䟽堇烏頭也治風痺桔梗治心腹血雞壅
　即雞頭草也服延年豕零猪苓根也似猪
　卵治渴病此並賤藥也帝君王也夫藥無
　貴賤瘉病則良藥病相當故便爲君主乃
　至目視耳聽手捉心知用有行藏時有興
　廢故時之所賢者爲君才不應世者爲臣

　此事必然故何可言盡也
勾踐也以甲楯三千棲於會稽
　䟽勾踐越王也會稽山名也越爲吴軍所
　殘窘迫退走棲息於會稽山上也
唯種也能知亡之所以存唯種也不知其身
之所以愁
　䟽種越大夫名其時勾踐大敗兵唯三千
　走上會稽山亡滅非遠而種密謀深智亡
　時可在當時矯與吴和後二十二年而滅
　吴矣夫狡兔死良狗烹敵國滅忠臣亡數

　其然也平吴之後范蠡去越而遊乎江海
　變名易姓韜光晦迹即陶朱公是也大夫
　種不去爲勾踐所誅但知國亡而可以存
　不知愁身之必死也字亦有作種者隨字
　讀之
故曰鴟目有所適鶴脛有所節解之也悲
　註各適一時之用不能靡所不可則有時
　而失有時而失故有時而悲矣解去也
　䟽鴟目晝闇而夜開則適夜不適晝鶴脛
　禀分而長則能長不能短枝節如此故解

　去則悲亦猶種闇於謀身長於存國也
故曰風之過河也有損焉日之過河也有損
焉
　註有形者自然相與爲累唯外乎形者磨
　之而不磷
　註風日是氣河有形質凡有形氣者未能
　無累也而風吹日累必有損傷恃源而往
　所以不覺亦猶吴得越之後謀臣必恃其
　功勳以無後慮遭戮是知物相利相必相
　爲害也

謂只風與日相與守河而河以爲未始其攖
也
　註實已損矣而不自覺
恃源而往者矣
　註所以不覺非不損也恃源往也
　䟽恃賴也攖損也風之與日相與守河於
　河攖損而不知覺恃其源流
故水之守土也審影之守人也審物之守物
也審
　註無意則止於分所以爲審

　䟽審安定也夫水非土則不安影無人則
　不見物無造物則不立故三者相守而自
　以爲固而新故不住存亡不停昨日之物
　於今已化山舟潜遁昧者不知斯之義也
故目之於明也殆耳之於聰也殆心之於殉
也殆
　註有意則無崖故殆
　䟽殉遂也夫視目所見聽耳所聞任心所
　逐若目求離朱之明耳索師曠之聰心逐
　無崖之知欲不危殆其可得乎

凡能其於府也殆殆之成也不給改
　註所以貴其無能而任其天然
　䟽夫運分别之智出於藏府而自伐能者
　必致危亡也故雖有成功不還周給而改
　悔矣
禍之長也兹萃
　註萃聚也苟不能忘知則禍之長也多端
　矣
　䟽滋多也萃聚也役於藏府自顯其能故
　凶災禍患增長而多聚之也

其反也縁功
　註反守其性則其功不作而成
　䟽自伐己能而反招禍敗者縁於功成不
　退故也
其果也待乆
　註欲速則不果
　䟽夫誠意成功决定矜伐有待之心其日
　固久
而人以爲己寳不亦悲乎
　註己寳謂有其知能

　䟽流徙之人心處愚暗寳貴己能成功而
　處執滯如是甚可悲傷
故有亡國戮民無已
　註皆有其身之禍
　䟽貪土地爲己有大寳取之無道國破家
　亡殘害黎元無數無窮已也
不知問是也
　註不知問禍之所由由乎有心而修心以
　救禍也
　䟽世有明人是爲龜鏡不知問禍敗所由

　唯惡貧賤愚之至也
故足之於地也踐雖踐恃其所不蹍而後善
博也
　䟽踐蹍俱履蹈也夫足之能行必履於地
　仍賴不踐之土而後得行若無餘地則無
　由安善而致博遠也此舉譬也
人之於知也少雖少恃其所不知而後知
之所謂也
　註夫忘天地遺萬物然後蜩翼可得而知
　也況欲知天之所謂而可以不無其心哉

　䟽知有明暗能有少多各止其分則物逍
　遥是以地藉不踐而得行心賴不知而能
　照所以處寂養恬天然之理故老經云有
　之以爲利無之以爲用此合諭也
知大一知大陰知大目知大均知大方知大
信知大定至矣
　䟽此略摽能知七大之者可謂造極自此
　以下歷解義
大一通之
　註道也

　䟽一是陽數大一天也能通生萬物故曰
　通
大陰解之
　註用其分内則萬事無滯也
　䟽大陰地也無心運載而無分解物形之
　也
大目視之
　註用萬物之自見亦大目也
　䟽各視其所見謂大目
大均縁之

　註因其本性今各自得則大均也
　䟽縁順也大順也物物各性足均平
大方體之
　註體之使各得其分則萬方俱得所以爲
　大方也
　䟽萬物之形各有方術蜘蛛結網之類斯
　體達之
大信稽之
　註命之所期無令越逸斯大信也
　䟽信實也稽至也循而任之各至其實斯

　大信也
大定持之
　註眞不撓則自定故持之以大定斯不持
　也
　䟽物各信空持而用之其理空矣
盡有天
　註夫物未有無自然者也
　䟽上來七大未有不由其自然者也
循有照
　註循之則明無所作也

　䟽循順也但順其天然智自明照
㝠有樞
　註至理有極但當冥之則得其樞要也
　䟽窈冥之理自有樞機而用之無勞措意
　也
始有彼
　註始有之者彼也故我述而不作
　䟽始有之者彼也故我述而不作也
則其解之也似不解之者
　註夫解任彼則彼自解解之無功故似不

　解
　䟽體從彼學而解也戒小成性故不似解
其知之也似不知之也
　註明彼知也
　䟽能忘其知故似不知也
不知而後知之
　註我不知則彼知自用彼知自用則天下
　莫不皆知也
　䟽不知而知故不知而後知此是眞知
其問之也不可以有崖

　註應物宜而無方
而不可以無崖
　註各以其分
頡滑有實
　註萬物雖頡滑不同而物物各自有實也
　䟽頡滑不同也萬物紛擾頡滑不同統而
　治之成資實道
古今不代
　註各自有故不可相代
　䟽古自在古不從古以來今今自存今亦

　不從今以生古物各有性故不相代换也
而不可以虧
　註宜各盡其分也
　䟽時不往來法無遷貿豈賴古以爲今邪
則可不謂有大揚搉乎
　註搉而揚之有大限也
　䟽如上所問其道廣大豈不謂顯揚妙理
　而搉實論之乎
闔不亦問是己奚惑然爲
　註若問其大搉則物有至分故忘己任物

　之理可得而知也奚爲而惑若此也
　䟽闔何不也奚何無識之類若夜游何不
　詢問聖人及其弱喪而迷惑困苦如是何
　爲也
以不惑解惑復於不惑是尚大不惑
　註夫惑不可解故尚大不惑愚之至也是
　以聖人從而任之所以皇王殊迹隨世爲
　名也
　䟽不惑聖智惑於凡情也以聖智之言辨
　於凡惑忘得反本復乎眞根而不能得意

　忘言而執乎聖迹貴重明言以不惑爲大
　此乃欲尚不惑豈能除惑哉斯又遣於不
　惑也

南華眞經註䟽卷之二十六





