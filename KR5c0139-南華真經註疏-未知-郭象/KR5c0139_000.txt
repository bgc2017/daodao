








南華眞經序
　　　河南郭象子玄撰
夫莊子者可謂知本矣故未始藏其狂言言
雖无會而獨應者也夫應而非會則雖當无
用言非物事則雖高不行與夫寂然不動不
得已而後起者固有間矣斯可謂知无心者
也夫心无爲則隨感而應應隨其時言唯謹
爾故與化爲體流萬代而冥物豈曾設對獨
遘而游談乎方外哉此其所以不經而爲百
家之冠也然莊生雖未體之言則至矣通天

地之統序萬物之性達死生之變而明内聖
外王之道上知造物无物下知有物之自造
也其言宏綽其㫖玄妙至至之道融微㫖雅
泰然遺放放而不敖故曰不知義之所適猖
狂妄行而蹈其大方含哺而熙乎澹泊鼓腹
而游乎混茫至仁極乎无親孝慈終於兼忘
禮樂復乎已能忠信發乎天光用其光則其
朴自成是以神器獨化於玄冥之境而源深
流長也故其長波之所蕩高風之所扇暢乎
物宜適乎民願弘其鄙解其懸灑落之功未

加而矜夸所以散故觀其書超然自以爲已
當經崑崙涉太虚而游惚怳之庭矣雖復貪
婪之人進躁之士暫而攬其餘芳味其溢流
仿佛其音影猶足曠然有忘形自得之懷況
探其遠情而玩永年者乎遂綿邈清遐去離
塵埃而返冥極者也
南華眞經䟽序
　　　唐西華法師成玄英撰
夫莊子者所以申道德之深根述重玄之妙
㫖暢无爲之恬淡明獨化之窅冥鉗揵九流

括囊百氏諒區中之至教實象外之微言者
也其人姓莊名周字子休生宋國睢陽蒙縣
師長桑公子受號南華仙人當戰國之初降
衰周之末歎蒼生之業薄傷道德之陵夷乃
慷慨發憤爰著斯論其言大而博其㫖深而
遠非下士之所聞豈淺識之能究所言子者
是有德之嘉號古人稱師曰子亦言子是書
名非但三篇之總名亦是百家之通題所言
内篇者内以待外立名篇以編簡爲義古有
殺青爲簡以韋爲編編簡成篇猶今連紙成

卷也故元愷云大事書之於策小事簡牘而
已内則談於理本外則語其事迹事雖彰著
非理不通理既幽微非事莫顯欲先明妙理
故前摽内篇内篇理深故每於文外别立篇
目郭象仍於題下即注解之逍遥齊物之類
是也自外篇以去則取篇首二字爲其題目
駢拇馬蹄之類是也所言逍遥遊者古今解
釋不同今汎舉紘綱略爲三釋所言三者第
一顧桐柏云逍者銷也遥者遠也銷盡有爲
累遠見無爲理以斯而遊故曰逍遥第二支

道林云物物而不物於物故逍然不我待玄
感不疾而速故遥然靡所不爲以斯而遊天
下故曰逍遥遊第三穆夜云逍遥者蓋是放
狂自得之名也至德内充无時不適忘懷應
物何往不通以斯而遊天下故曰逍遥遊内
篇明於理本外篇語其事迹雜篇雜明於理
事内篇雖明理本不无事迹外篇雖明事迹
甚有妙理但立教分篇據多論耳所以逍遥
建初者言達道之士智德明敏所造皆適遇
物逍遥故以逍遥命物夫無待聖人照機若

鏡既明權實之二智故能大齊於萬境故以
齊物次之既指馬蹄天地混同庶物心靈凝
澹可以攝衛養生故以養生主次之既善惡
兩忘境智俱妙隨變任化可以處涉人間故
以人間世次之内德圓滿故能支離其德外
以接物既而隨物升降内外冥契故以德充
符次之止水流鑑接物无心忘德忘形契外
會内之極可以匠成庶品故以大宗師次之
古之眞聖知天知人與造化同功即寂即應
既而驅馭群品故以應帝王次之駢拇以下

皆以篇名二字爲題既无别義今不復次篇
也而自古高士晋漢逸人皆莫不耽翫爲之
義訓雖注述無可間然並有美辭咸能索隱
玄英不揆庸昧少而習焉研精覃思三十年
矣依子玄所注三十三篇輒爲䟽解總三十
卷雖復詞情䟽拙亦頗有心跡指歸不敢貽
厥後人聊自記其遺忘耳



