










南華眞經注䟽卷之二十九尺三
河南郭象註
唐西華法師成玄英䟽
雜篇寓言第二十七
寓言十九
註寄之他人則十言而九見信
䟽寓寄也世人愚迷妄爲猜忌聞道已說
則起嫌疑寄之他人則十言而信九矣故
鴻蒙雲將肩吾連叔之類皆寓言耳
重言十七

註世之所重則十言而七見信
䟽重言長老鄉閭尊重者也老人之言猶
十信其七也
巵言日出和以天倪
註夫巵滿則傾空則仰非持故也況之於
言因物隨變唯彼之從故曰日出日出謂
日新也日新則盡其自然之分自然之分
盡則和也
䟽巵酒器也日出猶日新也天倪自然之
分也和合也夫巵滿則傾巵空則仰空滿

任物傾仰隨人無心之言即巵言也是以
不言言而無係傾仰乃合於自然之分也
又解巵支也支離其言言無的當故謂之
巵言耳
寓言十九藉外論之
註言出於已俗多不受故借外耳肩吾連
叔之類皆所借者也
䟽籍假也所以寄之也人十言九語者爲
假託外人論說之也
親父不爲其子媒親父譽之不若非其父者

也
註父之譽子誠多不信然時有信者輒以
常嫌見疑故借外論也
䟽媒媾合也父談其子人多不信別人譽
之信者多矣
非吾罪也人之罪也
註己雖信而懷常疑者猶不受寄之彼人
則信之人之聽有斯累也
䟽吾父也非父談子不實而聽者妄起嫌
疑致不信之過也

與己同則應不與己同則反
註互相非也
䟽夫俗人顚倒妄爲臧否與己同見則應
而爲是與己不同則反而非之
同於己爲是之異於己爲非之
註三異同處而二異訟其所取是必於不
訟者俱異耳而獨信其所是非借外如何
䟽夫迷執同異妄見是非同異既空是非
滅矣
重言十七所以已言也是爲耆艾

註以其耆艾故俗共重之雖使言不借外
猶十信其七
䟽耆艾壽考者之稱也已自言之不藉於
外爲是長老故重而信之流俗之人有斯
迷妄也
年先矣而无經緯本末以期年耆者是非先
也
註年在物先耳其餘本末無以待人則非
所以先也期待也
䟽期待也上下爲經傍通曰緯言此人直

置以年老居先亦無本末之智故待以耆
宿之禮非關道德可先也
人而无以先人无人道也人而无人道是之
謂陳人
註直是陳乆之人耳而俗便共信之此俗
之所以爲安故而習常也
䟽無禮義以先人無人倫之道也直是陳
乆之人故重之耳世俗無識一至於斯
巵言日出和以天倪因以曼衍所以窮年
註夫自然有分而是非無主無主則曼衍

矣誰能定之哉故曠然無懷因而任之所
以各終其天年
䟽曼衍無心也隨日新之變轉合天然之
倪分故能因循萬有接物無心所以窮造
化之天年極生涯之遐壽也
不言則齊
䟽夫理處無言言則乖當故直置不言而
物自均等也
齊與言不齊
䟽齊不言也不言與言既其不一故不齊

也
言與齊不齊也
註付之於物而就用其言則彼此是非居
然自齊若不能因彼而立言以齊之則我
與萬物復不齊耳
故曰無言
註言彼所言故雖有言而我竟不言也
䟽夫以言遣言言則無盡縱加百非亦未
偕妙唯當凝照聖人智冥動寂出處默語
其致一焉故能無言則言言則無言也豈

有言與不言之别齊與不齊之異乎故曰
言無言也
言无言終身言未嘗言
註雖出吾口皆彼言耳
終身不言未嘗不言
註據出我口
䟽此復解前言無言義
有自也而可有自也而不可有自也而然有
自也而不然
䟽夫各執自見故有可有然自他既空然

可斯泯
惡乎然然於然惡乎不然不然於不然惡乎
可可於可惡乎不可不可於不可
註自由也由彼我之情偏故有可不可
䟽惡乎猶於何也自他並空物我俱幻於
何處而有可不可於何處有然不然以此
推窮然可自息斯復解前有自而然可義
也
物固有所然物固有所可
註各自然各自可

无物不然无物不可
註統而言之則無可無不可無可無不可
而至也
䟽夫俗中之物倒置之徒於無然而固然
於不可而執可也
非巵言日出和以天倪孰得其乆
註夫唯言隨物制而任其天然之分者能
無夭落
䟽自非隨日新之變達天然之理者誰能
證長生乆視之道乎言得之者之至也

萬物皆種也以不同形相禪
註雖變化相代原其氣則一
䟽襌代也夫物云云禀之造化受氣一種
而形質不同運運遷流而更相代謝
始卒若環
註於今爲始者於昨已復爲卒也
䟽物之遷貿譬彼循環死去生來終而復
始此出襌代之狀也
莫得其倫
註理自爾故莫得

䟽倫理也尋索變化之道竟無理之可致
也
是謂天均天均者天倪也
註夫均齊者豈妄哉皆天然之分
䟽均齊也此總結以前一章之是謂天然
齊等之道即以齊均之道亦名自然之分
也
莊子謂惠子曰孔子行年六十而六十化
註與時俱也
䟽夫運運不停新新流謝是以行年六十

而與年俱變者也然莊惠相逢好談玄道
故遠稱尼父以顯變化之方
始時所是卒而非之
註時變則俗情亦變乗物以遊心者豈異
於俗哉
未知今之所謂是之非五十九非也
註變者不停是不可常
䟽夫人之壽命依年而數年既不定數豈
有邪是以去年之是於今非矣故知今年
之是還是去歲之非今歲之非即是來年

之是故容成氏曰除日無歲也
惠子曰孔子勤志服知也
註謂孔子勤志服膺而後知非能任其自
化也此明惠子不及聖人之韻遠矣
䟽服用也惠施未達抑度孔子謂其勵志
勤行用心學道故至斯智非自然任化者
也
莊子曰孔子謝之矣而其未之嘗言
註謝變化之自爾非知力之所爲故隨時
任物而不造言也

䟽謝代也而汝也未無也言尼父於勤服
之心乆已代謝汝宜復靈無復浪言也
孔子云夫受才乎大本復靈以生
註若役其才知而不復其本靈則生亡矣
䟽夫人禀受才智於大道妙本復於靈命
以盡生涯豈得勤志役心乖於造物此是
莊子述孔丘之語訶抵惠施也
鳴而當律言而當法
鳴者律之所生言者法之所出而法律者
衆之所爲聖人就用之耳故無不當而未

之嘗言未之嘗爲也
䟽嗚聲也當中也尼父聖人與陰陽合德
故風韻中於鍾律言教考於模範也哉
利義陳乎前而好惡是非直服人之口而已
矣
註服用也我無言也我之所言直用人之
口耳好惡是非利義之陳未始出吾口也
䟽仁義利害好惡是非逗彼前機應時陳
說雖復言出於口而隨前此即是用衆人
之口矣

使人乃以心服而不敢蘁立定天下之定
註口所以宣心既用衆人之口則衆人之
心用矣我順衆心則衆心信矣誰敢逆立
哉吾因天下之自定而定之又何爲乎
䟽隨衆所宜用其心智教既隨物物以順
之如草從風不敢逆立因其本靜隨性定
之故定天下之定也
已乎已乎吾且不得及彼乎
註因而乗之故無不及
䟽已止也彼孔子也重勗惠子止而勿言

吾徒庸淺不能逮及此是莊子歎美宣尼
之言
曾子再仕而心再化
䟽姓曾名參孔子弟子再仕之義列在下
文
曰吾及親仕三釜而心樂後仕三千鍾而不
洎吾心悲
註洎及也
䟽六斗四升曰釡六斛四斗曰鍾洎及也
曾參至孝求禄養親故前仕親在禄雖少

而歡樂後仕親没禄雖多而悲悼所謂再
化以悲樂易心爲不及養親故也
弟子問于仲尼曰若參者可謂无所縣其罪
乎
註縣係也謂參仕以爲親無係禄之罪也
䟽縣係也門人之中無的姓諱當是四科
十哲之流也曾參仁孝爲親求禄雖復悲
樂應無係罪門人疑此咨問仲尼也
曰既已縣矣
註係於禄以養也

夫无所縣者可以有哀乎
註夫養親以適不問其具若能無係則不
以貴賤經懷而平和怡暢盡色養之宜矣
䟽夫孝子事親務在於適無論禄之厚薄
盡於色養而已故有庸賃而稱孝子三仕
猶爲不孝參既心存哀樂得無係禄之罪
乎夫唯無係者故當無哀樂也
彼視三釜三千鍾如觀雀蚊虻相過乎前也
註彼謂無係也夫無係者視榮禄若蚊虻
鳥雀之在前而過去耳豈有哀樂於其間

哉
䟽彼謂無係之人也鳥雀大以諭千鍾蚊
虻小以比三釡達道之人無心係禄千鍾
三釜不覺少多猶如鳥雀蚊虻相與飛過
於前矣决然而已豈係之哉
顔成子游謂東郭子綦曰自吾聞子之言一
年而野
註外權利也
䟽居在郭東號曰東郭猶是齊物篇中南
郭子綦也子游子綦弟子也野質樸也聞

道一年學心未熟稍能樸素去浮華耳
二年而從
註不自專也
䟽順於俗也
三年而通
註通彼我也
䟽不滯境也
四年而物
註與物同也
䟽與物同也

五年而來
註自得也
䟽爲衆皈也
六年而鬼入
註外形骸也
䟽神會理物
七年而天成
註無所復爲
䟽合自然成
八年而不知死不知生

註所遇皆適而安
䟽智冥造物神合自然故不覺死生聚散
之異也
九年而大妙
註妙善也善惡同故無往而不冥此言乆
聞道知天籟之自然將忽然自忘則穢累
日去以至於盡耳
䟽妙精微也聞道日乆學心漸著故能超
四句絶百非義極重玄理窮衆妙知照宏
博故稱大也

生有爲死也
註生而有爲則喪其生
䟽處生人道沈溺有爲適皈死滅也
勸公以其死也有自也
註自由也由有爲故死由私其生故有爲
今所以勸公者以其死之由私耳
䟽公平也自由也所以人生也動之死地
者猶私愛其生不能公正故勸導也
而生陽也无自也
註夫生之陽遂以其絶迹無爲而忽然獨

爾非有由也
䟽感於陽氣而有此生既無所由從故不
足私也
而果然乎
䟽果决定也陽氣生物决定如此
惡乎其所適惡乎其所不適
註然而果然故無適無不適而後皆適皆
適而至也
䟽夫氣聚爲生生不足樂氣散爲死死不
足哀生死既齊哀樂斯泯故於何處而可

適於何處而不可適乎所在皆適耳
天有歷數地有人據吾惡乎求之
註皆己自足
䟽夫星歷度數玄象麗天九州四極人物
依據造化之中悉皆具足吾於何處分外
求之也
莫知其所終若之何其无命也
註理必自終不由於知非命如何
䟽夫天地晝夜人物死生尋其根由莫知
終始時來運去非命如何其無命者言有

命也
莫知其所始若之何其有命也
註不知其所以然而然謂之命似若有意
也故又遣命之名以明其自爾而後命理
全也
䟽夫死去生來猶春秋冬夏既無終始豈
其命乎其有命者言無命也此又遣其命
也
有以相應也若之何其无鬼邪
註理必有應若有神靈以致也

䟽鬼神識也夫耳眼應於聲色心知應於
物境義同影響豈無靈乎其無鬼者言其
有之也
无以相應也若之何其有鬼邪
註理自相應相應不由於故也則雖相應
而無靈也
䟽夫人睡中則不知外物雖有眼耳則不
應色聲若其有靈如何不應其有鬼者言
其無也此又遣其有也
衆罔兩問於影曰若向也俯而今也仰向也

括而今也被髮向也坐而今也起向也行而
今也止何也
䟽罔兩影外微陰也斯寓言者也若汝也
俛低頭也撮束髮也汝坐起行止唯形是
從以此測量必因形乃有言不待厥理未
詳設此問答以彰獨化耳
影曰叟叟也奚稍問也
註運動自爾無所稍問
䟽叟叟無心運動之貌也奚何也影答云
我運動無心蕭條自得無所可待獨化而

生汝無所知何勞見問也
予有而不知其所以
註自爾故不知所以
䟽予我也我所有行止率乎造物皆不知
所以悉莫辯其然爾豈有待哉
予蜩甲也蛇蜕也似之而非也
註影似形而非形
䟽蜩甲蟬殻也蛇蜕皮也夫蠐螬變化而
爲蟬蛇從皮内而蜕出者皆不自覺知也
而蠐螬滅於前蟬自生於後非因蠐螬而

有蟬蟬亦不待蠐螬而生也蛇皮之義亦
復如之是知一切萬有無相因待悉皆獨
化僉曰自然故影云我之因待同蛇蜕蜩
甲似形有而實非待形者也
火與日吾屯也陰與夜吾代也
䟽屯聚也代謝也有火有日影即屯聚逢
夜逢陰影便代謝若其同形有影故當不
待火日陰夜有形而無影將知影必不待
形而獨化之理彰也
彼吾所以有待邪

䟽吾所以有待者火日也心其不形火日
亦不能生影也故影亦不待於火日也
而况乎以無有待者乎
註推而極之則今之所謂有待者率至於
無待而獨化之理彰矣
䟽况乎有待者形也必無火日形亦不能
生影不待形也夫形之生也不用火日影
之生也豈待形乎故以火日况之則知影
不待形明矣形影尚不相待而况他物乎
是知一切萬法悉皆獨化也

彼來則我與之來彼往則我與之往彼彊陽
則我與之彊陽彊陽者又何以有問乎
註直自强陽運動相隨往來耳無意不可
問也
䟽彼者形也强陽運動之貌也夫往來運
動形影共時既無因待咸資獨化獨化之
理妙絶名言名言問答其具之矣
陽子居南之沛老聃西遊於秦邀於郊至於
梁而遇老子
䟽姓楊名朱字子居之往也沛彭城今徐

州是也邀遇也梁國今汴州也楊朱南邁
老子西遊邂逅逢於梁宋之地適於郊野
而與之言
老子中道仰天而歎曰始以汝爲可教今不
可也
䟽昔逢楊子謂有道心今見矜夸知其難
教嫌其異俗是以傷嗟也
陽子居不答
䟽自覺己非默然悚愧
至舍進盥漱巾櫛脱屨户外膝行而前

䟽盥洒也櫛梳也届逆旅之舍至止息之
所於是進水漱洒執持巾櫛肘行膝歩盡
禮虔恭殷勤請益庶蒙鍼艾也
曰向者弟子欲請夫子夫子行不間是以不
敢今間矣請問其過
䟽向被抵訶欲請其過正逢行李未有閑
庸今至主人清閑無事庶聞責㫖以助將
來也
老子曰而睢睢盱盱而誰與居
註睢睢盱盱跋扈之貌人將畏難而䟽遠

䟽睢盱躁急威權之貌也而汝也跋扈威
勢矜莊燿物物皆哀悼誰將汝居處乎
大白若辱盛德若不足
䟽夫人廉潔貞清者猶如汙辱也盛德圓
滿者猶如不足也此是老子引道德經以
戒子居也
陽子居蹴然變容曰敬聞命矣
䟽蹙然慚悚也既承教㫖驚懼更深稽首
虔恭敬奉尊命也
其往也舍者迎將其家公執席妻執巾櫛舍

者避席煬者避竈
註尊形自異故憚而避之也
䟽將送也家公主人公也煬然火也陽朱
往沛正事威容舍息逆旅主人迎送夫執
氈席妻捉梳巾先坐之人避席而走然火
之者不敢當竈威勢動物一至於斯矣
其反也舍者與之爭席矣
註去其夸矜故也
䟽從沛返歸已蒙教戒除其容飾遣其矜
夸混迹同塵和光順俗於是舍息之人與

爭席而坐矣


南華眞經註䟽卷之二十九

















