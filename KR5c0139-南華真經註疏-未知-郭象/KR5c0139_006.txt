










南華眞經注䟽卷之六福六
河南郭象注
唐西華法師成玄英䟽
內篇德充符第五(德充於内物應於外外内玄合信若)
(符命而遺其形骸也)
魯有兀者王駘
䟽姓王名駘魯人也刖一足曰兀形雖殘
兀而心實虚忘故冠德充符而爲篇首也
從之遊者與仲尼相若
注弟子多少敵孔子

䟽若如也陪從王駘遊行禀學門人多少
如似於仲尼者也
常季問於仲尼曰王駘兀者也從之遊者與
夫子中分魯
䟽姓常名季魯之賢人也王駘遊行外忘
形骸内德充實所以從遊學者數滿三千
與孔子同徙中分魯國常季未達眞趣是
以生疑
立不教坐不議虚而往實而歸
注各自得而足也

䟽弟子雖多曾無講說立不教授坐無議
論請益則虚心而往得理則實腹而歸又
解未學無德亦爲虚往之
固有不言之教無形而心成者邪
注怪其殘形而心乃充足也夫心之全也
遺身形忘五藏忽然獨往而天下莫能離
䟽教授門人曾不言議殘兀如是無復形
容而玄道至德内心成滿必固有此衆乃
從之也
是何人也

䟽常季怪其殘兀而聚衆極多欲顯德充
之美故發斯問也
仲尼曰夫子聖人也丘也直後而未往耳丘
將以爲師而況不若丘者乎
䟽宣尼呼王駘爲夫子答常季云王駘是
體道聖人也汝自不識人所以致疑丘直
爲參差在後未得往事丘將尊爲師傅諮
詢問道何況晩學之類不如丘者乎請益
服膺固其宜矣
奚假魯國丘將引天下而與從之

注夫神全心具則體與物冥與物冥者天
下之所不能遠奚但一國而已哉
䟽奚何也何但假藉魯之一邦耶丘將誘
引宇内禀承盛德猶恐未盡其道也
常季曰彼兀者也而王先生其與庸亦遠矣
䟽王盛也庸常也先生孔子也彼王駘者
是殘兀之人門徒侍從於尼父以斯疑怪
應異常流與凡常之人固當遠矣
若然者其用心也獨若之何
䟽然猶如是也王駘盛德如是爲物所歸

未審運智用心獨若何術常季不委發此
疑也
仲尼曰死生亦大矣
注人雖曰變然死生之變變之大也
而不得與之變
注彼與變俱故死生不變於彼
䟽夫山舟潛遁薪指遷流雖復萬境皆然
而死生最大但王駘心冥造物與變化而
遷移迹混人間將死生而俱往故變所不
能變者也

雖天地覆墜亦將不與之遺
注斯須之也
䟽遺失也雖復圓天顚覆方地墜陷既冥
於安危故未嘗喪我也
審乎無假
注明性命之固當
而不與物遷
注任物之自遷
䟽靈心安審妙體眞元既與道相應故不
爲物所遷變者也

命物之化
注以化爲命而無怪迕
而守其宗也
注不離至當之極
䟽達於分命冥於外物唯命唯物與化俱
行動不乖寂故恒住其宗本者也
常季曰何謂也
䟽方深難悟更請决疑
仲尼曰自其異者視之肝膽楚越也
注恬苦之性殊則美惡之情背

䟽夫物云云悉歸空寂倒置之類妄執是
非於重玄道中横起分别何異乎膽附肝
生本同一體也楚越迢遞相去數千而於
一體之中起數千之異異見之徒例皆如
是也
自其同者視之萬物皆一也
注雖所美不同而同有所美各美其所美
則萬物一美也各是其所是則天下一是
也夫因其所異而異之則天下莫不異而
浩然大觀者官天地府萬物知異之不足

異故因其所同而同之則天下莫不皆同
又知同之不足有故因其所無而無之則
是非美惡莫不皆無矣夫是我而非彼美
己而惡人自中知以下至于昆蟲莫不皆
然然此明乎我而不明乎彼者爾若夫玄
通泯合之士因天下以明天下天下無曰
我非也即明天下之無非無曰彼是也即
明天下之無是無是無非混而爲一故能
乗變任化迕物而不慴
䟽若夫玄通之士浩然大觀二儀萬物一

指一馬故能忘懷任物大順群生然同者
見其同異者見其異至論衆妙之境非異
亦非同
夫若然者且不知耳目之所宜
注宜生於不宜者也無美無惡則無不宜
無不宜故忘其宜也
䟽耳目之宜宜於聲色者也且凡情分别
耽滯聲色故有宜與不宜可與不可而王
駘混同萬物冥一死生豈於根塵之間而
懷美惡之見耶

而遊心乎德之和
注都忘宜故無不任也都任之而不得者
未之有也無不得而不和者亦未聞也故
放心於道德之間蕩然無不當而曠然無
不適也
䟽既而混同萬物不知耳目之宜故能遊
道德之鄉放任乎至道之境者也
物視其所一而不見其所喪視喪其足猶遺
土也
注體夫極數之妙心故能無物而不同無

物而不同則死生變化無往而非我矣故
生爲我時死爲我順時爲我聚順爲我散
聚散雖異而我皆我之則生故我耳未始
有得死亦我也未始有喪夫死生之變猶
以爲一既覩其一則說然無係玄同彼我
以死生爲寤寐以形骸爲逆旅去生如脱
屣斷足如遺土吾未見足以纓茀其心也
䟽物視猶視物也王駘一於死生物與彼
我生爲我時不見其得死爲我順不見其
喪觀視萬物混而一之故雖兀足視之如

遺土者也
常季曰彼爲己以其知
注嫌王駘未能忘知而自存
䟽彼王駘也謂王駘修身修己猶用心知
嫌其未能忘知而任獨之者也
得其心以其心
注嫌未能遺心而自得
䟽嫌王駘不能忘懷任致猶用心以得心
也夫得心者無思無慮忘知忘覺死灰槁
木泊爾無情措之於方寸之間起之於視

聽之表同二儀之覆載順三光以照燭混
塵穢而不撓其神履窮塞而不作其慮不
得爲得而得在於無得斯得之矣若以心
知之術而得之者非眞得也
得其常心物何爲最之哉
注夫得其常心平往者也嫌其不能平往
而與物過常故使物就之
䟽最聚也若能虚忘平淡得眞常之心者
固當和光匿燿不殊於俗豈可獨異於物
使衆歸之者也

仲尼曰人莫鑒於流水而鑒於止水
注夫止水之致鑒者非爲止以求鑒也故
王駘之聚衆衆自歸之豈引物使從己
䟽鑒照也夫止水所以留鑒者爲其澄清
故也王駘所以聚衆者爲其凝寂故也止
水本無情於鑒物物自照之王駘豈有意
於招携而衆自來歸凑者也
唯止能止衆止
注動而爲之則不能居衆物之止
䟽唯獨也唯止是水本凝湛能止是留停

生人衆止是物來臨照亦猶王駘獨懷虚
寂故能容止群生由是功能所以爲衆歸
聚也
受命於地唯松栢獨也在冬夏青青
注夫松栢特禀自然之鍾氣故能爲衆木
之傑耳非能爲而得之也
䟽凡厥草木皆資厚地至於禀質堅勁隆
冬不凋者在松栢通年四季常保青全受
氣自爾非關指意王駘聚衆其義亦然也
受命於天唯舜獨也正

注言特受自然之正氣者至希也下首則
唯有松栢上首則唯有聖人故凡不正者
皆來求正耳若物皆有青全則無貴於松
栢人各自正則無羡於大聖而趣之
䟽人禀三才命受蒼旻圓首方足其類至
多至如挺氣正眞獨有虞舜豈由役意直
置自然王駘合道其義亦爾郭注云上首
唯有聖人者但人頭在上去上則死木頭
在下去下則死是以呼人爲上首呼木爲
下首故上首食傍首傍首食下首下首草

木也傍首蟲獸也
幸能正生以正衆生
注幸自能正耳非爲正以正之
䟽受氣上玄能正生道也非由用意幸悉
自然既非正己復能正物正己正物自利
之他内外行圓名爲大聖虞舜既爾王駘
亦然而舜受讓人故爲標的也
夫保始之徵不懼之實勇士一人雄入於九
軍將求名而能自要者而猶若是
注非能遺名而無不任

䟽徵成也信也天子六軍諸侯三軍故九
軍也或有一人禀氣勇武保守善始之心
信成令終之節内懷不懼之志外顯雄猛
之姿既而直入九軍以求名位尚能伏心
要譽忘死忘生何况王駘體道之狀列在
下文也
而況官天地府萬物
注冥然無不體也
䟽綱維二儀曰官天地包藏宇宙曰府萬
物夫勇士入軍直要名位猶能不顧身命

忘於生死而況官府兩儀混同萬物視死
如生不亦宜乎
直寓六駭
注所謂逆旅
䟽寓寄也六骸謂身首四肢也王駘體一
身非實達萬有皆眞故能混塵穢於俗中
寄精神於形内直置暫遇而已豈係之耶
象耳目
注人用耳目亦用耳目非須耳目
䟽象似也和光同塵似用耳目非須也

一知之所知而心未嘗死者乎
注知與變化俱則無往而不冥此知之一
者也心與死生順則無時而非生此心之
未嘗死也
䟽一知智也所知境也能知之智照所知
之境境冥會能無所差故知與不知通而
爲一雖復迹理物化而心未嘗見死者也
豈容有全兀於其間哉
彼且擇曰而登假人則從是也
注以不失會爲擇耳斯人無擇也任其天

行而時動者也故假借之人由此而最之
耳
䟽彼王駘者豈復簡擇良日而登昇玄道
蓋不然乎直置虚淡忘懷而會之也君人
無心止水留鑒而世間虚假之人由是而
從之也
彼且何肯以物爲事乎
注其恬莫故全也
䟽唯彼王駘冥眞合道虚假之物自來歸
之彼且何曾以爲己務

申徒嘉兀者也而與鄭子産同師於伯昏無
人
䟽姓申徒名嘉鄭之賢人兀者也姓公孫
名僑字子産鄭之賢大夫也伯昏無人者
伯長也昏闇也德居物長韜光若闇洞忘
物我故曰伯昏無人子産申徒俱學玄道
雖復出處殊隔而同師伯昏故寄此三人
以彰德充之義也
子産謂申徒嘉曰我先出則子止子先出則
我止

注羞與刖者並行
䟽子産執政當塗榮華富貴申徒禀形殘
兀無復容儀子産雖學伯昏未能忘遣猶
存寵辱恥見形殘故預相檢約今其必不
並己也
其明日又與合堂同席而坐子産謂申徒嘉
曰我先岀則子止子先出則我止今我將出
子可以止乎其未邪
注質而問之欲使必不並己
䟽子産存榮辱之意申徒忘貴賤之心前

雖有言都不采領所以居則共堂坐還同
席公孫見其如此是故質而問之
且子見執政而不違子齊執政乎
注當以執政自多故直云子齊執政便謂
足以明其不遜
䟽違避也夫出處異塗貴賤殊致我秉執
朝政便爲貴人汝乃卑賤形殘應殊敬我
不能遜讓翻欲齊己也
申徒嘉曰先生之門固有執政焉如此哉
注此論德之處非計位也

䟽先生伯昏也先生道門深明衆妙混同
榮辱齊一死生定以執政自多必如此耶
子而悦子之執政而後人者也
注笑其矜悦在位欲處物先
䟽汝猶悦愛榮華矜誇政事推人於後欲
處物先意見如斯何名學道
聞之曰鑒明則塵垢不止止則不明也乆與
賢人處則無過乎今子之所取大者先生也
而猶出言若是不亦過乎
注事明師而鄙吝之心猶未去乃眞過也

䟽鑒鏡也夫境明則塵垢不止止則非明
照亦猶乆與賢人居則無過若有過則非
賢哲今子之所取可重可大者先生之道
也而先生之道退己虚忘子乃自矜深乖
妙㫖而出言如是豈非過者乎
子産曰子既若是矣
注若是形殘
猶與堯爭善計子之德不足以自反邪
注言不自顧省而欲輕蔑在位與有德者
並計子之德固不足以補形殘之過

䟽反猶復也言申徒形殘如是而不自知
乃欲將我並驅可謂與堯爭善子雖有德
何足言以德補殘猶未平復也
申徒嘉曰自狀其過以不當亡者衆
注多自陳其過狀以己爲不當亡者衆也
不狀其過以不當存者寡
注默然爲過自以爲應死者少也
䟽夫自顯其狀推罪於他謂己無愆不合
當犯如此之人世間甚衆不顯過狀將罪
歸己謂己之過不乆存生如此之人世間

寡少鄭子産奢侈矜伐於義亦然者也
知不可奈何而安之若命唯有德者能之
䟽若順也夫素質形殘禀之天命雖有知
計無如之何唯當安而順之則所造皆適
自非盛德其孰能然
遊於羿之彀中中央者中地也然而不中者
命也
注羿古之善射者弓矢所及爲彀中夫利
害相攻則天下皆羿也自不遺身忘知與
物同波者皆遊於羿之彀中耳雖張毅之

出單豹之處猶未免於中地則中與不中
唯在命耳而區區者各有所遇而不知命
之自爾故免乎弓矢之害者自以爲巧欣
然多己及至不免則自恨其謬而志傷神
辱斯未能達命之情者也夫我之生也非
我之所生也則一生之内百年之中其坐
起行止動靜趣舍情性知能凡所有者凡
所無者凡所爲者凡所遇者皆非我也理
自爾耳而横生休戚乎其中斯又逆自然
而失者也

䟽羿堯時善射者也其矢所及謂之彀中
言羿善射矢不虚發彀中之地必被殘傷
無問鳥獸罕獲免者偶然得免乃關天命
免與不免非由工拙自不遺形忘智皆遊
於羿之彀中是知申徒兀足忽遭羿之一
箭子産形全中地偶然獲免既非人事故
不足自多矣
人以其全足笑吾不全足者衆矣
注皆不知命而有斯笑
我怫然而怒

注見其不知命而怒斯又不知命也
䟽怫然暴戾之心也人不知天命妄計虧
全況己形好嗤彼之兀如此之人其流甚
衆忿其無知怫然暴怒愼忿他人斯又未
知命也
而適先生之所則廢然而反
注見至人之知命遺形故廢向者之怒而
復常
䟽在伯昏之所禀不言之教則廢向者之
怒而復於常性也

不知先生之洗我以善邪
注不知先生洗我以善道故邪我爲能自
反邪斯自忘形而遣累
䟽既適師門入於虚室廢棄忿怒反復尋
常不知師以善水洗滌我心爲是我之性
情自反復進退尋責莫測所由斯又忘於
學心遣其係累
吾與夫子遊十九年矣而未嘗知吾兀者也
注忘形故也
䟽我與伯昏遊於道德故能窮陰陽之妙

要極至理之精微既其遣智忘形豈覺我
之殘兀
今子與我遊於形骸之内而子索我於形骸
之外不亦過乎
注形骸外矣其德内也今子與我德遊耳
非與我形交也而索我外好豈不過哉
䟽郭注云形骸外矣其德内也今子與我
德遊耳非與我形交也而索我外好豈不
過也此注意更不勞别釋也
子産蹴然改容更貌曰子無乃稱

注已吾則厭其多言也
䟽蹴然驚慚貌也子産未能忘懷遣欲多
在物先既被識嫌方懷驚悚改矜誇之貌
更醜惡之容悟知己至不用稱說者也
魯有兀者叔山無趾踵見仲尼
注踵頻也
䟽叔山字也踵頻也殘兀之人居於魯國
雖遭刖足猶有學心所以接踵頻來尋師
訪道既無足趾因以爲其名也
仲尼曰子不謹前既犯患若是矣雖今來何

及矣
䟽子之修身不能謹愼犯於憲綱前已遭
官患難艱辛形殘若此今來請益何所逮
耶
無趾曰吾唯不知務而輕用吾身吾是以亡
足
注人之生也理自生矣直莫之爲而任其
自生斯重其身而知務者也若乃忘其自
生謹而矜之斯輕用其身而不知務也故
五藏相攻於内而手足殘傷於外也

今吾來也猶有尊足者存
注刖一足未足以虧其德明夫形骸者逆
旅也
吾是以務全之也
注去其矜謹任其自生斯務全也
䟽無趾交遊恭謹重德輕身唯欲務借聲
名不知務全生道所以觸犯憲章遭斯殘
兀形雖虧損其德猶存是故頻煩追討務
全道德以德比形故言尊足者存存者在
也

夫天無不覆地無不載
注天不爲覆故能常覆地不爲載故能常
載使天地而爲覆載則有時而息矣使舟
能沉而爲人浮則有時而没矣故物爲焉
則未足以終其生也
吾以夫子爲天地安知夫子之猶若是也
注責其不謹不及天地也
䟽夫天地亭毒覆載無偏而聖人德合二
儀固當弘普不棄寜知夫子尚不捨形殘
善救之心豈其如是也

孔子曰丘則陋矣
䟽仲尼所陳不過聖迹無趾請學務其全
生答淺問深足成鄙陋也
夫子胡不入乎請講以所聞無趾出
注聞所聞而出全其無爲也
䟽夫子無趾也胡何也仲尼自覺鄙陋情
實多慚故屈無趾今其入室語說所聞方
内之道既而蘧廬乆處芻狗再陳無趾惡
聞故默然而出也
孔子曰弟子勉之夫無趾兀者也猶務學以

復補前行之惡而況全德之人乎
注全德者生便忘生
䟽勉朂厲也夫無趾殘兀尚全生補其虧
殘悔其前行況賢人君子形德兩全便忘
死生德充於内者也門人之類宜朂之焉
無趾語老聃曰孔丘之於至人其未邪彼何
賔賔以學子爲
注怪其方復學於老聃
䟽賔賔恭勤貌也夫玄德之人窮理極妙
忘言絶學率性生知而仲尼執滯文字專

行聖迹賔賔勤敬問禮老君以汝格量故
知其未如至人也學子何爲者也
彼且蘄以諔詭幻怪之名聞不知至人之以
是爲己桎梏邪
注夫無心者人學亦學然古之學者爲己
今之學者爲人其弊也遂至乎爲人之所
爲矣夫師人以自得者率其常然者也舍
己效人而逐物於外者求乎非常之名者
也夫非常之名乃常之所生也故學者非
爲幻怪也幻怪之生必由於學禮者非爲

華藻也而華藻之興必由於禮斯必然之
理至人之所無奈何故以爲己之桎梏
䟽蘄求也諔詭猶竒譎也在手曰桎在足
曰梏即今之杻械也彼之仲尼行於聖迹
所學竒譎怪異之事唯求虚妄幻化之名
不知方外體道至人用此聲教爲已枷鎖
也
老聃曰胡不直使彼以死生爲一條以可不
可爲一貫者解其桎梏可乎
注欲以直理冥之冀其無迹

䟽無趾前見仲尼談講之日何不使孔丘
忘於仁義混同生死齊一是非條貫既融
則是帝之縣解豈非釋其枷鎖解其杻械
也
無趾曰天刑之安可解
注今仲尼非不冥也顧自然之理行則影
從言則響隨夫順物則名迹斯立而順物
者非爲名也非爲名則至矣而終不免乎
名則孰能解之哉故名者影響也影響者
形聲之桎梏也明斯理也則名迹可遺名

迹可遺則尚彼可絶尚彼可絶則性命可
全矣
䟽仲尼憲章文武祖述堯舜删詩書定禮
樂窮陳蔡圍商周執於仁義遭斯戮耻亦
猶行則影從言則響隨自然之勢必至之
宜也是以陳迹既興疵釁斯起欲不困弊
其可得乎故天然刑戮不可解也
魯哀公問於仲尼曰衛有惡人焉曰哀駘它
注惡醜也
䟽惡醜也言衛國有人形容醜陋内德充

滿爲俗所歸而哀駘是醜貌因以爲名
丈夫與之處者思而不能去也婦人見之請
於父母曰與爲人妻寧爲夫子妾者十數而
未止也
䟽妻者齊也言其位齊於夫妾者接也適
可接事君子哀駘才全德滿爲物歸依大
順群生物忘其醜遂使丈夫與同處戀仰
不能捨去婦人美其才德競請爲其媵妾
十數未止明其慕義者多不爲人妻彰其
道能感物也

未嘗有聞其唱者也常和人而己矣
䟽滅迹匿端謙居物後直置應和而已未
嘗誘引先唱
無君人之位以濟乎人之死
注明物不由權勢而往
䟽夫人君者必能赦過宥罪恤死護生駘
它窮爲匹夫位非南面無權無勢可以濟
人明其懷人不由威力
無聚禄以望人之腹
注明非求食而往

䟽夫儲積倉廪招迎士衆歸凑本希飽腹
而駘它既無聚禄何以致人明其慕義非
由食往也
又以惡駭天下
注明不以形美故往
䟽駘它容形異常鄙陋論其醜惡驚駭天
下明其聚衆非由色往
和而不唱
注非招而致之
䟽譬幽谷之響直而無心既不以言說招

携非由先物而唱者也
知不岀乎四域
注不役思於分外
䟽域分也忘心遣智率性任眞未曾役思
運懷縁於四方分外也
且而雌雄合乎前
注夫才全者與物無害故入獸不亂群入
鳥不亂行而爲萬物之林藪
䟽雌雄禽獸之類也夫才全之士與物同
波人無害物之心物無畏人之慮故鳥與

獸且群聚於前也
是必有異乎人者也
䟽一無權勢二無利禄三無色貌四無言
說五無知慮夫聚集人物必不從然今駘
它爲衆歸依不由前之五事以此而驗固
異於常人者也
寡人召而觀之果以惡駭天下與寡人處不
至以月數而寡人有意乎其爲人也
注未經月已覺其有遠處
䟽既聞有異故命召看之形容醜陋果驚

駭於天下共其同處不過二旬觀其爲人
察其意趣心神凝淡以覺深遠也
不至乎期年而寡人信之國無宰寡人傳國
焉
注委之以國政
䟽日月既乆漬鍊彌深是以共處一年情
相委信而國無良宰治道未弘庶屈賢人
傳於國政者也
悶然而後應
注寵辱不足以驚其神

䟽悶然而後應不覺之容亦是虚淡之貌
既無情於利禄豈有意於榮華故同彼世
人悶然而應之也
氾若而辭
注人辭亦辭
䟽氾若者是無的當不係之貌也雖無驚
於寵辱亦乃同塵以遜讓故氾然常人辭
亦辭也
寡人醜乎卒授之國無幾何也去寡人而行
寡人卹焉若有亡也若無與樂是國也是何

人者也
䟽愧慙也卒終也幾何俄頃也卹憂也寡
人是五等之謙稱也既見良人氾然虚淡
中心愧醜戀慕殷勤終欲與之國政屈爲
卿輔俄頃之間逃遁而去喪失賢宰實懷
憂卹情之恍惚若有遺亡雖君魯邦魯無
歡樂來喜去憂感動如此何人何術一至
於斯
仲尼曰丘也嘗使於楚矣適見豚子食於其
死母者


注食乳也
少焉胸若皆棄之而走不見己焉爾不得類
焉爾
注夫生者以才德爲類死而才德去矣故
生者以失類而走也故含德之厚者比於
赤子無往而不爲之赤子也則天下莫之
害斯得類而明己故也情苟類焉則雖形
不與同而物無害心情類苟亡雖則形同
母子而不足以固其志矣
䟽哀公陳己心迹以問孔子孔子以豚子

爲譬以答哀公丘曾領門徒遊行楚地適
見豚子飲其死母之乳眴目之頃少時之
間棄其死母皆散而走不見已類所以爲
然故郭注云生者以才德爲類死而才德
去矣故生者以失類而走也以況哀公素
無才德非是已類棄捨而去駘它才德既
全於赤子物之親愛固是其宜矣
所愛其母者非愛其形也愛使其形者也
注使形者才德也
䟽郭注云使形者才德也而才德者精神

也豚子愛母愛其精神民之慕君慕其才
德者也
戰而死者其人之葬也不以翣資
注翣者武所資也戰而死者無武也翣將
安施
刖者之屨無爲愛之
注所愛屨者爲足故耳
皆無其本矣
注翣屨者以足武爲本
䟽翣者武飾之具武王爲之或云周公作

也其形似方扇飾車兩邊軍將行師陷陣
而死及其葬日不用翣資是知翣者武之
所資屨者足之所使用形者神之所使無
足屨無所用無武則翣無所資無神則形
無所愛然翣屨以足武爲本形貌以才德
爲原二者無本故並無用也
爲天子之諸御不爪翦不穿耳
注全其形也
取妻者止於外不得復使
注恐傷其形

䟽夫帝王宫闈揀擇御女穿耳翦爪恐傷
其形匹夫娶妻惇於外務使役驅馳慮虧
其色比重舉譬以況全才也
形全猶足以爲爾
注採擇濱御及燕爾新昏本以形好爲意
者也故形之全也猶以降至尊之情回貞
女之操也
而況全德之人乎
注德全而物愛之宜矣
䟽爾然也夫形之全具尚能降眞人感貞

女而況德全乎此合譬也故郭注云德全
而物愛之宜矣哉
今哀駘它未言而信無功而親使人授己國
唯恐其不受也是必才全而德不形者也
䟽夫親由績彰信藉言顯今駘它未至言
說而己遭委信本無功績而付託實親遂
使魯侯虚襟授其朝政卑己遜讓唯恐不
受如是之人必當才智全具而推功於物
故德不形見之也
哀公曰何謂才全

䟽前雖標舉於義未彰故發此疑庶希後
答
仲尼曰死生存亡窮達貧富賢與不肖毁譽
飢渴寒暑是事之變命之行也
注其理固當不可逃也故人之生也非誤
生也生之所有常有言也天地雖大萬物
雖多然吾之所遇適在於是則雖天地神
明國家聖賢絶力至知而弗能違也故凡
所不遇弗能遇也其所遇弗能不遇也所
不爲弗能爲也其所爲弗能不爲也故付

之而自當矣
䟽夫二儀雖大萬物雖多人生所遇適在
於是故前之八對並是事物之變化天命
之流行而留之不停推之不去安排任化
所遇所適自非德充之士其孰能然此則
仲尼答哀公才全之義
日夜相代乎前
注夫命行事變不舍晝夜推之不去留之
不停故才全者隨所遇而任之
而知不能規乎其始者也

注夫始非知之所規而故非情之所留是
以知命之必行事之必變者豈於終規始
在新戀故哉雖有至知而弗能規也逝者
之往吾奈之何哉
䟽夫命行事變其速如馳代謝遷流不舍
晝夜一前一後反覆循環雖有至知不能
測度豈復在新戀故在終規始哉蓋不然
也唯當隨變任化則無往而不逍遥也
故不足以滑和
注苟知性命之固當則雖死生窮達千變

萬化淡然自若而和理在身矣
䟽滑亂也雖復事變命遷而隨形任化淡
然自若不亂於中和之道也
不可入於靈府
注靈府者精神之宅也夫至足者不以憂
患經神若皮外而過去
䟽靈府者精神之宅所謂心也經寒涉暑
治亂千變萬化與物俱往未當槩意豈復
關心耶
使之和豫通而不失於兊

注苟使和性不滑靈府閒豫則雖涉乎至
變不失其兊然也
䟽兊徧悦也體窮通達生死遂使所遇和
樂中心逸豫經涉夷險兊然自得不失其
適悦也
使日夜無郤
注泯然常任之
䟽郤間也駘它流轉日夜不停心心相係
亦無間斷也
而與物爲春

注群生之所賴也
䟽慈照有生恩霑動植與物仁惠事等青
春
是接而生時乎心者也
注順四時而俱化
䟽是者指斥以前事也才全之人接濟群
品生長萬物應赴順時無心之心逗機而
照者也
是之謂才全
䟽總結以前是才全之義也

何謂德不形
䟽已領才全未悟德不形義更相發問庶
聞後㫖也
曰平者水停之盛也
注天下之平莫盛於停水也
䟽停止也而天下均平莫盛於止水故上
文云人莫鑒於流水而必鑒於止水此舉
爲譬以彰德不形義故也
其可以爲法也
注無情至平故天下取正焉

内保之而外不蕩也
注内保其明外無情僞玄鑒洞照與物無
私故能全其平而行其法也
䟽夫水性澄清鑒照於物大匠雖巧非水
不平故能保守其明而不波蕩者可以軌
轍工人洞鑒妍醜也故下文云水平中準
大匠取則焉況至人冥眞合道和光和物
模楷蒼生動而常寂故云内保之而外不
蕩者也
德者成和之修也

注事得以成物得以和謂之德也
䟽夫成於庶事和於萬物者非盛德孰能
之哉必也先須修身立行後始可成事和
物之德以和而我不喪者方可以謂之德
也
德不形者物不能離也
注無事不成無物不和此德之不形也是
以天下樂推而不厭
䟽夫明齊日月而歸明於昧功侔造化而
歸功於物者此德之不形也是以含德之

厚比於赤子天下樂推而不厭斯而不離
之者也
哀公異日以告閔子曰始也吾以南面而君
天下執民之紀而憂其死吾自以爲至通矣
今吾聞至人之言恐吾無其實輕用吾身而
亡其國吾與孔丘非君臣也德友而己矣
注聞德充之風者雖復哀公猶欲遺形骸
忘貴賤也
䟽姓閔名損字子騫宣尼門人在四科之
數甚有孝德魯人也異日猶它日也南面

君位也初始未悟矜於魯君執持綱紀憂
於兆庶養育教誨恐其夭死用斯治術爲
至美至通今聞尼父言談且陳才德之義
魯侯悟解方覺前非至通憂死之言更成
虚幻執紀南面之大都無寔録於是隳肢
體黜聰明遺尊卑忘爵位觀魯邦若蝸角
視己形如隙影友仲尼以全道德禮司寇
以異君臣故知莊老之談其風清遠德充
之美一至於斯
闉跂支離無賑說衛靈公靈公悦之而視全

人其脰肩肩甕㼜太癭說齊桓公桓公悦之
而視全人其脰肩肩
注偏情一往則醜者更好而好者更醜也
䟽闉曲也謂攣曲全腫而行脤脣也謂支
體坼裂傴僂殘病復無脣也㼜盆也脰頸
也肩肩細小貌也而支離殘病企踵而行
瘤癭之病大如盆甕此二人者窮天地之
陋而俱能忘形建德體道談玄遂使齊衛
兩君欽風愛悦美其盛德不覺病醜顧視
全人之頸翻小而似肩肩之者

故德有所長而形有所忘
注其德長於順物則物忘其醜長於逆物
則物忘其好
䟽大癭支離道德長遠遂使齊侯衛主忘
其形惡
人不忘其所忘而忘其所不忘此謂誠忘
注生則愛之死則棄之故德者世之所不
忘也形者理之所不存也故夫忘形者非
忘也不忘形而忘德者乃誠忘也
䟽誠實也所忘形不忘德也忘形易忘德

難也故謂形爲所忘德爲不忘也不忘形
而忘德者此乃眞實忘斯德不形之義也
故聖人有所遊
注遊於自得之場放之而無不至者才德
全也
䟽物我雙遣形德兩忘故放任乎變化之
場遨遊於至虚之域也
而知爲孽約爲膠德爲接工爲商
注此四者自然相生其理已具
䟽夫至人道邁三清而神遊六合故藴智

以救妖孽約束以檢散心樹德以接蒼生
工巧以利群品此之四事凡類有之大聖
慈救同塵順物也
聖人不謀惡用知不斲惡用膠無喪惡用德
不貨惡用商
注自然已具故聖人無所用其己也
䟽惡何也至人不妖孽謀謨何用智惠不
散亂彫斲何用膠固本不喪道用德何爲
不貴難得之貨無勞商賈秖爲和光和物
是故有之者也

四者天鬻也天鬻者天食也
注言自然而禀之
䟽鬻食也食禀也天自然也以前四事蒼
生有之禀自天然各率其性聖人順之故
無所用己也
既受食於天又惡用人
注䟽禀之自然其理己足則雖沉思以免
難或明戒以避禍物無妄然皆天地之會
至理所趣必自思之非我思也必自不思
非我不思也或思而免之或思而不免或

不思而免之或不思而不免凡此皆非我
也又奚爲哉任之而自至也
䟽禀之自然各有定分何須分外添足人
情違天任人故至悔者也
有人之形
注視其形貌若人
無人之情
注掘若槁木之枝
䟽聖人同塵在世有生處之形害體道虚
忘無是非之情慮

有人之形故群於人
注類聚群分自然之道
䟽和光混迹群聚世間此解有人之形
無人之情故是非不得於身
注無情故付之於物也
䟽譬彼靈眞絶無性識既忘物我何有是
非此解無人之情故也
眇乎小哉所以屬於人也
注形貌若人
䟽屬係也迹閔嚚悋形係人群與物不殊

故稱眇小也此結有人之形耳
謷乎大哉獨成其天
注無情故浩然無不任無不任者有情之
所未能也故無情而獨成天也
䟽謷高大貌也謷然大教萬境都忘智德
高深凝照宏遠故歎美大人獨成自然之
至此結無人之情也
惠子謂莊子曰人故無情乎
䟽前文云有人之形無人之情惠施引此
語來質疑莊子所言人者必固無情慮乎

然莊惠二賢並遊心方外故常禀而爲論
端
莊子曰然
䟽然如是也許其所問故答云然
惠子曰人而無情何以謂之人
䟽若無性智何名爲人此是惠施進責之
辭問於莊子
莊子曰道與之貌天與之形惡得不謂之人
注人之生也非情之所生也生之所知豈
情之所知哉故有情於爲離曠而弗能也

然離曠以無情而聰明矣有情於爲賢聖
而弗能也然賢聖以無情而賢聖矣豈直
賢聖絶遠而離曠難慕哉雖下愚聾瞽及
雞嗚狗吠豈有情於爲之亦終不能也不
問遠之與近雖去已一分顔孔之際終莫
之得也是以關之萬物反取諸身耳目不
能以易任成功手足不能以代司致業故
嬰兒之始生也不以目求乳不以耳向明
不以足操物不以手求行豈百骸無定司
形貌無素主而專由情以制之哉

䟽惡何也虚通之道爲之相貌自然之理
也遺其形質形貌具有何得不謂之人且
形之將貌蓋亦不殊道與自然互其文耳
欲顯明斯義故重言之也
惠子曰既謂之人惡得無情
注未解形貌之非情也
䟽既名爲人理懷情慮若無情矣何得謂
之人此是惠施未解形貌之非情
莊子曰是非吾所謂情也
注以是非爲情則無是無非無好無惡者

雖有形貌直是人耳情將安寄
䟽吾所言情者是非彼我好惡憎嫌等也
若無是無非雖有形貌直是人耳情將安
寄
吾所謂無情者言人之不以好惡内傷其身
注任當而直前者非情也
䟽莊子所謂無情者非木石其懷也止言
不以好惡縁慮分外遂成性而内理其身
者也亦何則藴虚照之智無情之情也
常因自然而不益生也

注止於當也
䟽因任自然之理以此爲常止於所禀之
涯不知生分
惠子曰不益生何以有其身
注未明生之自生理之自足
䟽若不資益生道何得有此身乎未解生
之自生理之自足者也
莊子曰道與之貌天與之形
注生理已自足於形貌之中但任之則身
存

䟽道與形貌生理已足但當任之無勞措
意也
無以好惡内傷其身
注夫好惡之情非所以益生祗足以傷身
以其生之有分也
䟽還將益以酬後問也
今子外乎子之神勞乎子之精倚樹而吟據
槁梧而瞑
注夫神不休於性分之内則外矣精不止
於自生之極則勞矣故行則倚樹而吟坐

則據梧而睡言有情者之自困也
䟽槁梧夾漆几也惠子未遣筌蹄耽常筌
理䟽外神識勞苦精靈故行則倚樹而吟
詠坐則隱几而談說是以形勞心倦疲怠
而瞑者也
天選子之形子以堅白鳴
注言凡子所爲外神勞精倚樹據梧且吟
且睡此世之所謂情也而云天選明夫情
者非情之所生而況他哉故雖萬物萬形
云爲趣舍皆在無情中來又何用情於其

間哉
䟽選授也鳴言說也自然之道授與汝形
夭壽妍醜其理已定無勞措意分外益生
而子禀性聰明辯析明理執持己德炫燿
衆人亦何異乎公孫龍作白馬論云白馬
非馬堅守斯論以此自多信有其言而無
其實能伏衆人之口不能伏衆人之心今
子分外誇談即是斯之類也

南華眞經注䟽卷之六
