








靈寳九幽長夜起尸度亡玄章
茫茫三天上玄光照空暉仙人排雲出
玉女下靈扉梵響何悠悠繽紛五色旂
極月觀三界中元不平夷不聞人頌音
但有哭聲悲奄去不得住命速復怨誰
先身不修福福盡禍來追三魂七魄馳
迢迢何所依奉經遵三寳自值宿命歸
建齋大布施五隂必生尸報應无近逺
至心有㑹期以死早抜之生天髙巍巍
弟子東向三拜除去三萬劫生死之罪

窈窈无上臺遼遼雲中堂仰眄大羅宫
但見仙人房閻浮多惡人惡人必先亡
天誅不分别善惡或同郷咎田善不積
魂馳遊八荒對來奄就死此亦无豪强
因縁各自去父毋不能當念之死者苦
悲來五情傷上有七尺土丘冢何茫茫
三十六世乖七祖各分張願得出五道
隨聖遊十方
弟子北向六拜除去三十劫生死之罪
中元多惡人惡人必先亡命過如轉燭

魂魄歸蒼茫因縁任宿行苦樂那可常
愚人不作善死後心摧傷哀哉生死别
號哭斷人腸悠悠天地分此苦誰能當
大聖愍一切敕語五道王各持生死簿
來詣長夜堂召喚監殺君太山牛頭防
并勒三塗掾龍驛告十方死者巳自苦
早今度南宫衣食食天厨世世值樂郷
弟子西向三拜除去十二劫生死之罪
落落三天上峻極何巍巍天下之大罪
莫過忠孝虧萬劫入長夜永巳不復尸

先世有此𠎝今身禍來追坐此年中壽
魂魄共相馳父毋妻子乖精神復何依
命絶如山崩若水之東之故念死者苦
切切令人悲悠悠松柏下長殁何時歸
弟子東南向三拜除去十八劫生死之罪
天堂樂无極閻浮多五慾先身爲何殃
命斷何乃速魂魄馳何方精神漂何獄
父母妻子乖别離如壞屋悠悠三塗中
精神竟何屬愚人无所覩言之慘心目
唯願生南宫世世食天禄

弟子北向三拜除去千劫生死之罪
宿命生何原今身值清道因縁明師化
得受玄妙寳如何罪根深猝然不終老
奄忽折盛年命去何乃早魂魄入長夜
精神遊五道四大於此散六趣經苦惱
生生爲悲嘷宿昔傷懷抱何不度亡人
錢財等非草建齋重布施世世見師保
弟子北向九拜除去三十劫生死之罪
人皆欲求道求道心不精𡜍妬憎三意
墜入狐疑城坐口致云云九幽方始驚

死魂入惡道何日望太清哀哉死者苦
丘林何冥冥今日度亡人惟願更來生
弟子北向十二拜除去四十九劫生死之
罪
先世不作福今身恒苦衰奈何死者痛
輪轉五道機如水之注海一去何時歸
妻子於是别父母知是誰冥冥長夜裏
丘冢何纍纍生人日夜哭願得更生尸
哀哉死者苦迅速令人悲
弟子南向三拜除去三十劫生死之罪

生者何乃樂死者何乃苦冥冥長林下
上有奄忽土悠悠黄泉底精神向何所
妻子父毋别終歸墮七祖呼吸逐風塵
魂魄何所主死者亦不生看天天无柱
瓦雞將不鳴木人亦不語哀哉傷人情
悲哉切肝膂建齋度亡人留情何所處
唯願得生尸昇仙度七祖
弟子南向十二拜除去七十二劫生死之
罪
悠悠濁俗人倒見安識眞不知有父母

不知有君臣不解去來事不别有故新
守愚而夭命魂魄乃沈淪五道分之徃
幽幽長夜扄但聞哭尸聲不見歡樂人
不值宿命師一旦亡精神今日度亡者
願見起尸魂結胎在今辰飛行須㬰間
常與太上參散憂在北門佩契而背師
世世七祖昏
弟子西北向十二拜除去三十劫生死之
罪
先身好殺生命短怨神明狂人言背師

萬劫九幽兵兆身爲惡獸億載易善形
今身中夭死五苦無不經魂魄歸天地
精神何處生大聖念之痛哀哉傷人情
輕口道說人襍聲傷生民今日度亡者
願得復人形七祖還南宫三天九龍迎
弟子西向九拜除去三十劫生死之罪
迢迢九天臺峨峨紫鳯城哀哉三界苦
憂愁患難并悼問世愚人何以不長生
不信大聖教奄去四大零終日行惡業
不覺身命傾鑊湯沿劒樹求哀亦不矜

今日爲過度唯教復人形
弟子東向九拜除三劫生死之罪
宿運因表裏巍巍大羅天中有不死夫
端坐兆億年奉佩道說師世世長夜間
五道三塗中九幽相拘牽如此之罪人
永刼何得仙今日短命死皆由先身縁
𡜍妬才智人令汝命不延對至大㑹期
殺鬼終不原先不積善行急向亦不恩
建齋度亡人布施開道門
弟子西向三拜亡者即得解脫

天地由常存三光洞然明五行應四時
玄運不頽零亡者有何罪一旦罹寒庭
不知有妻子不識有父兄四大奄然去
身散而存名魂魄爲何恃精神何所生
今日過度之願得復人形
弟子西向九拜除去萬劫生死之罪
四諦貫梵行六度超世蹤三毒不能檢
何用佩三洞奉師吾我心不得乗九龍
以此短命死縱橫五道衝二心懷猶豫
那得度災洪今日度亡者願得見仙公

弟子西向九拜除去三萬劫生死之罪
人人皆求生生愚亦無益佩籙而妬師
世世與聖隔雖欲圖飛騰不得上玉曆
以此短命死死入九幽籍魂魄精神馳
長夜何時釋生存爲何計錢財常貪惜
一去終天地安知木與石今日過度之
殃咎願除釋
弟子西向十二拜除去三千劫生死之罪
天人仍下化愚者不知研各各利世養
苟得貪目前相妬競功名自說爭後先

輕師慢朋友萬劫不得仙死以入九幽
世世長夜淵魂魄馳五道鑊湯沿刀山
今日度亡者亡者願生天釋去一切罪
逍遙太上前
弟子東向三拜除去九十劫生死之罪
四符行之本六度咸玄光受道心不愍
令人命不長中心有猶豫那得不早亡
奉師如凡人調詿致禍殃慳貪不供養
世世值凶荒輕口說祕要過世入鑊湯
今日度亡者願早生天堂生女爲夫人

生男爲公王
弟子南向三拜除去十劫生死之罪
亡者初死宫生人爲立功月月常度之
自離五道衝六齋十直日三七去災洪
庚申并甲子眞人靡不從今日度亡者
願得乗九龍生死值太上世世見仙公
弟子北向九拜除去千劫生死之罪
賢者積萬善積善能得仙人死不爲度
魂魄何得遷先身不作善徘徊地獄門
借問有何罪坐口輕語言永劫入九幽

何日復登仙悠悠三塗裏六賊之所牽
今日相爲度行道歸自然三五七九法
建齋興福田
弟子南向九拜除去四十劫生死之罪
人身如五穀輪轉其當生種之有厚薄
善惡各有形愚智天地隔人亦有健儜
若䥫有柔剛如水有濁清人有貪亂者
亦有賢良貞唯有生者樂不見死者榮
幽幽長夜中劫運何時停上聖愍一切
哀哉傷人情

弟子東向三拜除去六劫生死之罪
閻浮非福地罪人相塗生不知命短促
但共爭功名私心妬賢善自取目前榮
則求人供養不知大命傾茍欲自進速
獲譴於神明奄然入長幽黄泉何冥冥
可念世愚人此身豈久停行善得仙者
萬世不頽零
弟子西向三拜除去三劫生死之罪
九幽多惡人善者不來居丘林龍不棲
井水無神魚先身无有福不得食天厨

輕口道說師死亡在斯須魂魄遊五道
精神歸虚无悠悠九幽裏萬劫歷三塗
今日度亡人願得隨龍鳬
弟子北向七拜除去萬劫生死之罪
遼遼守棺槨髣髴見紫庭奉道求上仙
第一得師明身佩无極契當有一切經
百伎多能者亦能道術成奈何死者苦
一旦失功名今日度亡者令悉登鳯城
弟子北向三拜除去萬劫生死之罪
仙人壽萬劫愚者亦不知佩契心不愍

自取亡身危口舌道說人速死傷誰爲
猛虎不可絆神龍不待羈此乃俟賢聖
不與愚人騎可念死者苦精神五道馳
今日欲度之昇仙常无爲
弟子西向七拜除去三萬劫生死之罪
人生㑹當死一切皆无常賢聖猶尸解
轉身昇天堂罪重必夭命善者爲延長
冨貴與貧賤斯是福不强兇頑不信道
那得見仙王大慈念一切令人心摧傷
過度巳說竟心各禮玉皇

弟子西北向九拜除去千劫生死之罪



靈寳九幽長夜起尸度亡玄章
















