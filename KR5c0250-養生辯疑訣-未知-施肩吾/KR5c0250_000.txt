








養生辯疑訣
栖真子施肩吾述
一氣無方與時消息萬物生死共氣盛衰處
自然之間而皆不知所以然而然其所禀習
在履載之下有形者先知其本知其本則求
無不通脩道先須正其源正其源則流無不
應若棄其本而外求背其源以邪究雖獵盡
百家學窮諸子徒廣虚論功條其攝養之效
得者觀之實爲自誤耳今歴觀世間好道之
流不可勝數雖知恬淡以自守全不知恬淡

之中有妙用矣雖知虚無以爲理全不知虚
無之中而無不爲矣若不知虚無恬淡妙用
之理徒委志於寂默之間妄作於形神之外
是謂無益之用非攝生之鴻漸也且神由形
住形以神留神苟外遷形亦難保抑又服餌
草木金石以固其形而不知草木金石之性
不究四時逆順之宜久而服之反傷和氣逺
不出中年之内疾害俱生使夫輕薄之流皆
謂繋風捕影不可得矣飜以學者爲不肖以
真隱爲詭逍不亦傷哉惑人嘗以此事而譏

余曰吾聞學道可致長生吾自童年至于暮
齒見學道之人巳千數矣服氣絶粒者驅役
考召者清靜無欲者修仙鍊行者如斯之流
未有不聞其死者也身殁幽壤之下徒以尸
解爲名推此而論之盖得者猶靈骨耳非可
學而得之余聞斯論不覺心愍于内神恍于
外沈吟之間乃太息而應之曰觀子向來所
說實亦鄙之甚矣迷乏尤矣今世人學人間
之事猶有成與不成又況妙本玄深昏昏默
默胡可造次而得之且大道無親感之即應

苟云靈骨無乃踈乎然夫服氣絶粒者且道
家之所尚人苟得之皆有不食之功身輕乏
效便自言腸胃無滓立致雲霓形體獲輕坐
希鸞鶴採餌者復以毛女爲憑呼吸者人引
靈龜作證曽不知真氣暗㓕胎精内枯猶執
滯理於松筠守迷端於翰墨良可嗟矣寧所
恠乎至於驅役考召之流盖是道中之法事
硏討至精窮其真誥誡爲身外之虚名妄作
人間之孟浪在巳無徴於延益於人有驗於
軫攘亂構休祥徒陳禍福如斯之輩並匪保

生之道也或以清靜無爲深居絶俗形同槁
木志類死灰不知天地動用之心不察隂陽
運行之理如此則雖遊恍惚其恍惚而無涯
縱合窅冥其窅㝠而莫測飜使希夷之外神
用罔然虚白之中玄關失守言議之際中有
髙真喟然而嘆曰守一非一履真非真此亦
近爲門階之由殊未窺其室中之用矣大凡
保氣棲神不可以湛然而得之亦不可以元
然而守之且神無方而氣常運形至靜而用
無窮是知保氣者其要在乎運棲神者其祕

在乎用吾嘗聞之於師曰體虚而氣周形静
而神會此盖爲出世之玄機無名之大用矣


養生辨疑訣





