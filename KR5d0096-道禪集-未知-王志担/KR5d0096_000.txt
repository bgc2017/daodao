








道禪集夫九
　　　　金坡王真人集
偶因同伴連日問禪法喜銘心堅求不一自
念才踈智拙詞情淺鈍有辱叢林無堪德業
不免夢中說夢頭上安頭栴檀林内荆棘花
開獅子叢中狐狸哮吼然非頓悟且是念頭
殊不轉身拾得一半若不拈些葛藤應是難
開鎖鑰先憑一精明爲透脫次認四顛用作
圓成忘名棄相滅假離眞不落三乘之路衝
開衆妙之門言中報響句内呈機無形慧劎

信手施爲絶相明珠向人親付句如秋月篩
瓊言似春花砌錦大抵指標示月月既見而
標無所施求魚必筌魚已得而筌何所用故
知畫屏打破了知出世家風桶底脫時便見
無生活計添一絲毫似眼中著刺減一絲毫
如肉上剜瘡不逢具眼人難通這般事意今
者不認自己眉毛擘破他人面目便教見色
聞聲免得撈天摸地參透者不妨放下拈來
慧通者何礙隨機變態是以補混沌七竅圓
融打虚空六合粉碎雖無驚人手段却有氣

槩機鋒此般會得渾如披霧覩天這箇圓通
恰似撥雲見日何勞萬水千山到處十洲三
島草鞋底莫覓良因蒲團上休問心要現前
八字打開目下兩手分付有眼睛底便合承
當無氣力底正好著力於後有頌大家證明
頌曰鐵觜銅聲意氣剛唇刀舌劎語如槍但
來相近人頭落不落人頭盡帶傷且問道帶
傷的是何人落頭的是何物無頭的耳目俱
全帶傷的如聾似瞽虚空共布鼓都敲那箇
是賔是主

　　　再留七十四頌
自然賔主兩無虧動靜雙忘合聖機道著本
來猶是病那堪更論妙玄微
妙玄打破意如何覿面分明會也麽拈出無
中白鷂子不須更論過新羅
日用平常得自然更無一法可堪傳不須拳
棒閑參信明月清風說盡禪
眼底微塵二百州山河大地一毫收十方三
界休它覓都盡金坡拄杖頭
走遍天涯不動身般般打破得圓成何須更

論長春景白日清風夜月明
悟後渾身是眼睛迷時有目却如盲世間擔
板人多少不信天光晝夜明
鐵人執板響無聲石女吹笙不動唇朽木三
冬生嫩笋寒岩别是一般春
廣學多知未契禪痴猫守窟謾徒然可憐今
古聦明士有眼如何不見天
人人盡有白觀音應物圓通莫外尋耳眼舌
聲俱契妙見聞知覺一般心
禪道從來不易求了明針芥自相投那堪内

外真空現恰似披雲見日頭
圓滿光明量等空分毫不廢刹那功頂門若
具全真眼八極遐觀一體同
虚空爲鼓我爲槌打破分明有甚疑撥轉道
中閑伎倆聖凡休歇兩無虧
一句當機振祖風從來水泄不相通有時虎
嘯龍吟罷躍出靈山性海中
光明遍體妙沖和塞滿虚空不厭多試問其
中端的處緑楊依舊舞婆娑
鐵笛無孔木人吹響亮一聲振地威驚起大

悲千手眼神通應便露全機
到處虚空一樣天何須向外訪幽玄身中自
有仙佛界照透十方在目前
莫把禪機作謎猜心空觀透自如來箇中嚼
破詩中味草木山河眼盡開
從始劫來不改容桃花去歲又今紅誰知百
草梢頭意却是元初舊主翁
一點靈光混九垓遇縁逐目是蓬萊春前柳
絮隨風舞臘後梅花伴雪開
抵掌撚髯笑一場悟來物物契眞常滿天春

色無高下徧地花枝自短長
狼虎叢中好立身奴兒婢子辯疏親家家可
透長安路能到長安有幾人
白牛常在白雲中出入無形跨曉風閑向丹
田耕日月靈苗滋種不勞功
道人行處不霑塵惟恐臨機悟不眞一向貪
游芳草徑豈知背却故園春
一念無生契本真葛藤相纏若灾迍驀然打
破玄關鎖明月清風自在人
一點靈光混太虚叅禪枉了費工夫平常體

得平常道體得平常道也無
覷向真如總是痴見聞知覺四重非識心達
本承當下猶落玄門第二機
端坐十方是一家寒岩枯木再生芽若人會
得長春景鐵樹分明盡放花
六月炎天暑怎當無根樹下葉隂凉紅爐一
點寒氷雪意自清虚趣自長
陡覺西風分外凉籬邊金菊暗傳芳秋光不
改當年信依舊黄花晚節香
欲要叅禪句句通翻南作北唤西東古人公

案都勾斷勘破如來妙脫空
觸境全彰更是誰住行坐卧緊相隨圓靈妙
覺人人有敗骨如山自不知
問人曾見兩泥牛鬥入東洋海底頭鼻孔寥
天消息斷一輪無相月當秋
眼病空花逐景迷一波纔動萬波隨病消花
謝禪天淨明月清風不自知
生鐵將來厨内炮鑄成酸餡并嘉殽人能嚼
破其中味倒把無常撲一交
西天十萬八千程要到端然坐是行詩句唤

回擔板漢點開腦後眼分明
大悮方知一字多阿誰教你念彌陀入門便
打三千棒快問師兄覺痛麽
萬縁休歇不須叅莫問前三與後三但得故
園風景淨遠山依舊鎖煙嵐
露地白牛放莫收饑餐渴飲恁春秋木人不
解牢緘舌說與青山暗點頭
萬象之中獨露身或嗔或喜或疏親那堪聞
見并知覺都是自家屋裏人
要知父母未生前只在人身不在天百雜撞

開頭粉碎肯教辜負祖師禪
蟾窟秋凉蚌孕胎明珠不向此中來聖凡交
映紅塵内一朵金蓮火裏開
目下如何是你家眼前不昧已揚沙人還薦
得隨縁底春鳥喃喃駡落花
東西南北作玄談六合之中是一菴從此不
居凡聖地遠山依舊碧如藍
無添無減妙圓常取捨之中自不堪肉上剜
瘡猶自可眼中卓剌便難甘
昨來打破太虚空認得從來舊主翁却把虚

空收拾住依然放在杳㝠中
莫恠狂吟不足哉能將凡昧性天開倘如唤
出無名主敢把虚空碎剪裁
虚空拈弄有來因要覔從前舊主人自此虚
空相識了方知體相是全真
達士相逢一豁開眼前眉底更何猜人能會
飲西江水騎得泥龍出海來
了得清虚一味禪饑來喫飯困來眠欲知向
上真消息雲外高松頂指天
教門誰與道家同妙在當人變態中秋月春

花冬雪霰元來却是主人翁
問你生涯世不知耳能觀物眼如眉壺中春
色無遷變物外風光自有私
萬里江天一色秋三山四海景清幽若能按
下神龍首免得隨波逐浪流
吐露玄機世罕知自纏自縛自生疑悟時日
出天開眼迷似風來水皺眉
一點靈虚象帝先從來諸聖未能宣却教物
外通消息澗水松風說盡禪
針關芥孔未爲窄海角天涯未是寬曠朗通

身無相眼分明不受别人瞞
可憐逐景看空花背却吾門覓别家不道本
來無箇事妙玄猶似眼中沙
堂前翠竹莫生煙柳外鶯聲滑似弦有眼師
禪還薦得不須更論老婆禪
見色聞聲契本真頭頭顯露法王身覺花滿
地誰能識自是靈苗不記春
杳杳禪心量等虚不言該盡萬家書就中薦
得從來的堪信眉毛眼上居
見物知心便識心識心大地變黄金身中自

有明珠寳休向驪龍頷下尋
有時把定不通風枉了先生錯用功推倒黄
頭金色老免教人唤主人翁
走遍天涯脚不移不移脚處契玄微猿啼雀
噪還知否說盡宗乘向上機
三身四知却無頭八解六通妙自周面目本
來元具好不施紅粉也風流
問道叅禪可𥋧難恰如平地起波瀾迷雲散
盡真空闊萬里江天一色寒
人來問我祖佛宗直指靈山第一峯有手果

然難模索無心却見舊時容
迦葉擎拳舉似伊阿難合掌更何疑葉彫無
影雙松樹花笑東風第一枝
我有靈丹世外方不勞修合要承當拆開腦
麝封頭藥穿過禪和鼻孔香
心境雙忘萬境彰無根樹下葉隂凉木人纔
待穿靴去石女相邀話短長
推倒玄玄不立真道禪識破眼中塵寒岩枯
木石生笋别是蓬萊一洞春
堅起拳頭會也麽低頭鷂子過新羅家風休

向迷人道話不投機一句多
本來面目等空齊纔念難明更是誰圓相不
須明月比慧光開照了無虧
大悟何須口上誇道禪識破眼中沙湛然照
透真空界八極同觀是一家
然則真空不在文興吟拙句暢之神太虚雖
是無形狀一度拈來一度新


道禪集(終)
