








玄門報孝追薦儀壹十三
　　自然朝行道
　　　師堂序立
　　　歩虚
　　　啓師
恭以金眞演敎弘敷拔度之文玉冊垂科茂
著昇遷之法存亡是頼幽顯均沾由是東極
垂救苦之慈北魁置拔亡之局可使亡魂受
度能令枯骨更生輒冐崇嚴俯垂鑑證恭惟
玄中敎主諸大宗師(幕下)道貫三才心涵萬

象隨方設敎應物流形爲生死之津梁作幽
冥之主宰切念(臣某)浮黎小兆靈寳微生叨
承無量之眞梯獲拜玄中之師範拯幽拔滯
濟物利人(臣)今謹爲(入意)尚慮亡魂無邊苦
爽自因宿世以至今生萬罪千愆陽非隂過
罪旣違於青律名必記於黒書囚閉寒庭拘
留幽獄若不皈投於玉陛焉能召到於皇壇
徑仰叩於天威乞俯憐於幽滯拜貢素悃上
瀆青玄請降恩光開明黒暗伏願眞慈汲引
聖德矜容告符命於河源變劎樹而作瓊樹

頒赤書於狴犴化刀山而爲寳山願垂照燭
之慧光茂蕆慈悲之誓願煥明長夜輝映幽
途庶俾亡魂均承道果脫重泉之報對登仙
境以逍遥仰賜玄恩早垂昭報但(臣)下情不
勝䖍禱之至領衆陞壇恭行典式
　　　唱道
　　　陞壇
　　　燒香頌
　　　各禮師存念如法
玄隂七靈九炁合形魂精魄爽二景回輪

飛光赫奕煥耀長春日月吐輝回合華英
大梵流布奔飛火鈴魔王受事朝謁帝京
含靈溥濟廣惠幽冥玉文敷告萬炁昇騰
和與道合眞
　　　鳴法鼓二十四通
無上三天玄元始三炁太上道君召出(臣)等
身中三五功曹左右官使者侍香金童傳言
玉女五帝直符直日香官各三十六人出出
者嚴裝關啓靈壇土地里域眞官等神(臣)今
正爾陞壇燒香行道謹奏爲(入意)其諸情悃

已録上聞願得
玉清道炁靈寳妙光流入(臣)等身中令(臣)所
啓之誠速達徑御
太上無極大道
東極青玄慈父太一救苦天尊(御前)
　　　請稱法位
具位(臣某)與弟子(某)謹同誠上啓
太上無極大道虚無自然元始天尊太上道
君靈寳天尊太上老君道德天尊髙上玉皇
上帝句陳上宫天皇大帝中天紫微北極大

帝東極青華大帝后土皇地祇十方已得道
大聖衆至眞諸君丈人東華南極西靈北眞
玄都玉京紫微上宫明皇道君上相上宰上
保上傅三十六部尊經玄中大法師五帝三
官四司九府九天天曹列位眞宰地府水司
五嶽四瀆名山洞府神仙聖衆三界官屬一
切威靈咸望洪慈俯垂洞鑑(臣)聞古之聖人
蓋與天地合其德四時合其序大哉孝行至
於日月爲之明王道爲之成蘭公得其說於
斗眞諶毋傳其書於太史是故淨明之法本

忠君孝親以存心盟眞之齋以報祖薦親而
立敎以此見學仙之士曷嘗不䔍意於親謂
滅其天常是特儒者自私之論若質諸道典
豈知天眞大孝之心伏念(臣某)猥以凡材叨
叅玄學奉經科而開化佩戒律以焚修離形
去智同大通雖有取顔淵之語愼終追逺則
歸厚常思廣曽子之言屬同門志切於薦親
爲祭酒義當於領奏陟降在左右幸曕帝眞
穆穆之光孝悌通神明諒鑑人子區區之請
旣承詞㫖敢不上聞

　　　宣詞
按如詞言備殫懇欵仰祈大道俯鑑小心(臣)
聞民生於三事之如一道出於一敎分於三
故資事父以事君則忠孝之義盡取於治身
而治國則清淨之化成其在棲眞者流尤以
報君爲重是以九眞妙戒以敬勤爲入德之
門三籙本科以焚修爲祝𨤲之意敎所由來
逺矣學者所冝則之以今陞壇行道請法衆
等運茲初捻上香
願此香煙騰空徑上供養

無上至眞道寳(臣)等首體投地皈命
太上三尊十方衆聖以是功德上祝
皇帝聖壽萬安伏願
道叅玄聖德配皇天眷命有德者昌宗社衍
萬年之慶無爲而民自化華夷歸一綂之中
今故燒香自皈依
道尊大聖衆至眞之德得道之後和保天長
存
(臣)聞人本乎祖孝始於親自禮經而言除七
廟二祧餘不在烝嘗之列以道書而論則億

曽萬祖猶應在薦拔之科蓋有先亡未受度
而不得仙亦有前世不祀祖而猶爲罪是故
女青禁典中存抜贖之文靈寳本章首列追
度之品凡道士修眞此爲先務故
天尊設敎具有明文以今陞壇行道請法衆
等運兹二捻上香
願此香煙騰空徑上供養
無上至眞經寳(臣)等首體投地仰依
太上三尊十方衆聖願以是功德歸流報孝
弟子(某)道俗二門玄祖上世先靈俾沐善功

俱超仙界伏願
三境下雞竿之詔九幽承龍簡之恩縁本思
舊宗早拔籍於泉曲之府混化歸元一即遷
神於朱火之宫今故燒香自皈依
經尊大聖衆至眞之德得道之後和昇入無
形
(臣)聞廣大精微君子之道可傳也劬勞鞠育
父母之恩莫重焉凡有血氣者且知用其情
豈思道德者而可忘其本蓋有生未伸於滎
養死尤切於追資王尊師依玉皇本行以薦

親卒如其志莫氏子誦青霄隱書而拔毋果
獲其成仰前哲之耿光冝後人之明鑑以今
陞壇行道請法衆等運茲三捻上香
願此香煙騰空徑上供養
無上至眞師寳(臣)等首體投地仰依
太上三尊十方衆聖願以是功德徑爲弟子
(某)拔度所薦亡者(某)神魂出離冥途上昇仙
境伏願乗三化五鍊之功出九夜重隂之苦
服飛根而生玉液早遊神大渺之堂咀靈芝
而漱金泉即飛歩洞陽之館今故燒香自皈

依
師尊大聖衆至眞之德得道之後(和)昇入無
形
　　　禮方
　　　各長跪懴悔
(臣)等伏聞太史昇仙傳九幽明眞之典天師
得道留三八謝罪之科非秖徒薦拔於先亡
特所以發明於孝道伏念亡者(某)浮生若夢
大患有身六塵徧染三業縈纒滋生罪垢五
藴非眞四大假合動渉塵縁顚連於是非物

我之途流轉於情慾愛僧之地心生口語日
積月深衡鑑無私固莫逃於考覈幽明異致
亦難憶其升沉以今報孝弟子(某)㓜師道德
之風未報劬勞之德倘先靈之未度將此念
以何安庸奉玄科以資冥福謹齎香花燈燭
法信供養之儀皈命
太上無極大道十方靈寳天尊十方救苦天
尊十郷神仙諸靈官伏願天恩昭曠宇量含
洪念先親汨没於世縁未能自拔凡平生詿
誤於憲網咸與維新俾脫籍於幽關早化形

於丹界然願存亡兩世俱逢天開地闢之時
道俗二門均囿日照月臨之下懴謝之後昇
入無形
　　　命魔
　　　歩虚
　　　三啓頌
　　　三禮
　　　重稱法位
具位(臣某)等重誠上啓
三清四梵八極九霄紫闕黃房雲宫星府至

眞至大無極無窮三界髙眞玄壇衆聖咸望
洪慈俯垂洞鑑伏念(臣)等樗櫟散材醯雞小
見栖遲玄宇雖知讀黄老之書傳習齋科豈
盡得陸張之意但以盟心於利濟輒忘越分
以行持惟三綱五常乃立人之大本而九幽
十類皆失道之窮魂爰謹薦揚庶期開度以
今奉爲(某)懴悔亡故(某)及祖宗父母九幽長
夜一切苦魂雖厠處於人倫自汨沉於天理
惟五敎之有親有義有别有序有信雖曰有
常犯六刑之不孝不弟不睦不婣不任至於

不恤居上無道爲下不忠禮義廉恥之俗微
放僻邪侈之習勝迷迷不覺一旦花殘銀海
而氣斷玉樓戀戀相牽萬劫足履刀山而手
攀劒樹以今弟子某求啓紫微之祕特修玉
匱之科驛簡通幽龍童效信仰惟大造特霈
殊恩神光所燭而無隱不通惠澤所加而何
𡨚不釋拔出地戸不爲地獄之沈囚朝禮天
顔俱到天尊之法㑹然願乾坤交泰日月貞
明海宇承平俱在八荒之壽域天人受度獲
登無上之至眞至於神虎官君龍符驛吏承

流宣化俱有開通冥道之勞崇德報功冝在
遷轉仙階之列上祈
天尊大慈之化下副(臣)等皈告之誠謹啓以
聞
　　　發願
一願元始符命二願幽夜開光
三願金籙度命四願黒簿除愆
五願苦海息浪六願火獄沈煙
七願怡神快樂八願解釋𡨚牽
九願聞經悟道十願進品仙階

十一願酆都罷對十二願學道成仙
　　　存神燒香
香官使者左右龍虎君侍香諸靈官當令(臣)
行道朝修之所自然生金液丹碧芝英百靈
衆眞交㑹在此香火爐前當願亡魂受度弟
子蒙恩十方仙童玉女接侍蘭煙傳(臣)向來
所啓之誠速達徑詣
太上無極大道
東極青玄慈父太一救苦天尊(御前)
　　　出堂頌

　　　下壇
　　　謝師
天門九重開式展朝元之禮地獄五苦解均
承度命之功謹扣謁於師垣特恭伸於謝悃
(臣某)適來謹爲報孝弟子(某)恭依敎典宣闡
朝儀慮有犯於繩規恐難逃於斧鉞仰祈慈
造俯賜矝容伏願金符度命而九地皆春丹
簡宣恩而諸囚罷對亡爽悉超於道岸永證
逍遥玄門茂振於宗風均沾化育(臣)干冐崇
嚴下情不勝恭謝之至

　　　回向
　　設醮謝恩
　　　歩虚
　　　灑淨
　　　宣衞靈呪
　　　請稱法位
具位(臣某)等同誠上啓
列聖咸望洪慈洞回昭鑑(臣)聞道者羣心
之用物莫能違孝爲百行之先人當自勉惟
父母之功莫大與乾坤之造同符是故諶毋

蕆敎於黄堂先明孝道玄帝傳經於玉篋具
述報恩豈徒養生䘮死之盡情亦欲積行修
縁而入妙蘇仙留橘井與慈母以立功眞武
宴谷巖爲二親而修果以此見人倫之大最
爲學道者之先伏念今時報孝弟子(某)寄跡
法中違離膝下奉甘食美服以養其口體旣
不能盡世俗之孝心求竒方妙藥以延其壽
年又安得如太平之經訓念捐世之太早莫
殺身以相從履霜露以興懷望松楸而掩淚
歳月逝矣不知魂魄以何依夢𥧌見之宛若

音容而相接爰修道果少福冥途然燈燒香
按玉匱盟眞之典陶魂鑄魄行紫樞飛梵之
科幸法事之告成諒靈光之響答伏願皇皇
大道赫赫髙眞俯憐至隱之情特廣好生之
德九龍傳驛風雷渙汗於幽都萬犴停刑雨
露昭蘇於罪爽俾魂神之超度獲時刻之昇
遷九祖生天庶不負出家之意一心慕道敢
忘加修已之功(臣)等下情不勝凝俟之至
　　　請班
　　　降聖

　　　宣詞
(臣)聞天雖髙而聽甚卑惟誠能動子欲養而
親不待從古皆然故曽參有三釜之悲而文
正懷一衾之恨以賢者尚篤此事豈方外獨
無是心未能盡養於生前必抱遺哀於身後
幸天尊垂玉匱拔亡之典使人子伸昊天罔
極之情比之廬墓以終身執䘮過禮效乎刻
木以爲象事亡如存論孝忱則有之皆無益
於死者豈若緑章封事陳哀悃於帝前白簡
飛符拔死魂於地下旣鬼有所歸矣於人獨

無恔乎乃知道敎之垂科能濟禮經之不及
伏念報孝弟子(某)自憐薄命少遭閔凶鞠育
劬勞其何能報焄蒿悽愴徒切于懷爰修鍊
度之科少益幽冥之福荷眞斿之委鑑設清
醮以謝恩伏願帝度其心天從所欲念先親
積德而未食其報憫微(臣)思孝而莫致其情
特頒渙汗之恩一洗沈冥之苦庶令逝魄早
脫幽關玉眸鍊質黃華蕩形即化形於丹界
緑字返生金房度命獲飛歩於上清蛻質登
眞轉輪得道(臣)等致恭上香謹陳亞獻

　　　宣進狀
(臣)聞乾元坤元乃人元之資始父相母相即
我相之肇基生生不窮念念相續艱難苦惱
縁茲而后有長育顧復何思之能酧至人達
道本原大意識眞父母滅貪嗔除險峻所以
報恩空結習割愛情自然去累使有相歸於
無相號眞空而實不空是爲入解脫門可以
到逍遥境伏念亡故(某)覊縻世網汨没妄縁
慾海愛河易縱無明之性電光石火難留觀
化之身命奄泉扄名登鬼録顧九結十纒之

未淨在三途五苦以何逃念當年遣子以出
家固其心之有托在今日濟幽而拔苦諒我
道之垂憐伏願特推錫類之恩丕廣度人之
德勑陶公仙伯以校籍命韓君司馬以度魂
庶今亡者(某)受事朱宫書名黄籙一百八十
煩惱業障俱消八萬四千塵勞妄縁都盡永
辤苦趣頓入仙宗從茲出入於六虚不復輪
迴於三界然願弟子(某)賞延先世師資宗祖
以同昇裕及後昆道俗眷縁而迪吉學仙有
遇進道無魔正妙通妙顯言有修誓不負報

恩之訓始相我相悉歸無着願早登眞一之
門(臣)等致恭上香酒陳終獻
　　　宣䟽
　　　送神
(臣)聞道非可象散則成炁聚則成形神本無
方聽之不聞視之不見惟精神之黙感則陟
降之如存適舉朝儀今當拜送伏想
三清上聖遊神寥廓之郷九地冥官復職幽
隂之境倐忽不知其所在彷徨恨莫以相從
(臣某)等骨肉行尸塵泥賤品叨逢道化備在

眞階或俯仰之失儀或歩趨之失節存奏昧
飛神之法書符違按筆之規仰祈棄過以録
功庶免因齋而獲罪德何以報當益勵於焚
修威不違顔願常蒙於賜對(臣)等下情不勝
攀戀之至瞻望霄衢一心拜送
　　　回軿頌
　　　送出化財


玄門報孝追薦儀











