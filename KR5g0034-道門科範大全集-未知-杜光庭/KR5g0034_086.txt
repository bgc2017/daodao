










道門科範大全集卷之八十六(八十七/同卷)甲十二
　　　廣成先生社光庭刪
　靈寳崇神火醮儀
　　自然行道
　　　法事陞壇如式
　　　各禮師存念如法
　　　宣衞靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪滅惡道炁周流

神光照夜隂翳俱收萬神降格扇景乗飈
羣生咸遂惠徧神州與道合眞
　　　鳴法鼓二十四通
　　　發鑪
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
靜夜行道謹奏為宣意其諸情悃已録告聞

願得太上十方至眞道炁靈寳瑞光下降流
入臣身中令臣所啓速違徑御
太上無極大道
昊天金闕玉皇上帝(御前)
　　　請稱法位
具住(臣)某等謹䖍誠上啓
三清上帝十極髙眞日帝月皇南宸北斗三
官五帝四聖眞仙演教傳經歷代師眞聖衆
酆都嶽瀆憲府洞天氷國雷司城隍温部當
境廟社應感一切衆眞咸望洪慈洞昭丹懇

臣聞大而化之謂之聖聖能充塞於兩間感
而遂通謂之神神能通變於四海本上穹之
星曜作下土之威靈代天而主制山川察氏
而虧盈禍福善之極者則臻其福善痾之深
者則肆以災痾嚴然無黨以無偏必可以正
而以直天以神而繩愆紏繆人以神而降▲
儲祥神人旣有於相依天道必能於監照德
斯孚佑恩豈忽忌醮主某幸處人倫切依神
庇甞奉犧牲之祭恐未盡於嚴恭敢陳蠲潔
之修庶獲伸於昭報諷瓊篇之隱韻歌碧落

之洞章欽仰元慈用延景貺某職當宣化志
在佐時務積行以修功期拯民而濟物凡有
陳露敢不上聞具有詞誠謹當宣奏
　　　宣詞
諦詳詞語灼見至誠非沖科何以感神道之
睠斿非道範何以増尊神之威福是用輙憑
道侣恭演仙科冀回有裕之天慈重益無邊
之神力臣聞君不自治付守令以主民天本
无言委神祇而賛化凡分職共理於靈祠福
地則承流宣化於壯縣名藩害盈益謙賞善

罰惡凡有吉凶之兆皆能影響之隨以令崇
神行道請法衆等運兹初捻上香願此香煙
供養
太上三尊諸天上帝以是功徳上祝
(神位)伏願眞乗頓悟道果彌髙享神福之無
窮昇仙階之上品然後福流國祚保佑帝圖
四海晏清八方寧靖今故燒香自皈依
道尊大聖衆至眞之德得道之後昇入無形
(和)與道合眞
(臣)聞祕言傳世即爲衆妙之門大道無形常

寓經綸之㫖教法本同一理賢愚自異雨途
苟能靜慮以研機乃可因心而㑹道以今崇
神行道請法衆等運茲二捻上香願此香煙
供養
璇霄列聖紫極髙眞以是功德上祝
(神位)伏願靈通益顯神武維揚徽稱廟食而
永昌仙職丹臺而髙證然後流恩幽趣賜澤
隂關凡居陛犴之滯魂速遂超昇於仙界今
故燒香自皈依
經尊大聖衆至眞之德得道之後昇入無形

(和)與道合眞
(臣)聞開導群生演先天之教典根元萬善義
當主於師尊證入之妙已逹乎先希夷之風
有傳於後眷兹信士欽乃善功以今崇神行
道請法衆等運兹三捻上香願此香煙供養
嶽瀆帝王地水仙衆以是功德歸流醮主某
家伏願恩休廣被災咎潜消世襲科名床滿
崔琳之笏家傳孝行宂盈郭巨之金經紀者
則貨財有餘在公者王事皆吉福如川至壽
與嵩髙十日雨而五日風民有秋成之望三

年耕而九年蓄世無憾歳之憂比屋無虞井
㕓康乂今故燒香自皈依
師尊大聖衆至眞之德得道之後昇入無形
(和)與道合眞
　　　重稱法位
具住臣某等謹重誠上啓
三清上帝十極髙眞日帝月皇南宸北斗三
官五帝四聖真仙演教傳經歷代師眞聖衆
酆都嶽瀆憲府洞天水國雷司城隍温部當
境廟社應感一切衆眞咸望洪慈洞昭謝悃

(臣)聞三天十極惟列聖之攸居九州八紘有
神祇而主宰蓋以帝御九重之宣命使其神
維四海以舒張是以天與神爲用者若水濟
舟神礜人交孚者如谷應響民仍禍福則神
目掣電祟起災祥則天監昭彰或佐國以興
功或爲氏而除害木馬有流汗之異金雞有
唱曉之期銅梁玉壘之殊功汶水珠江之盛
事況以天不降其大任地豈得乎太寧山川
隆不裂之基人鬼兩不傷之理此皆神道之
匡衞致令民命以恬安醮主某素欽奉於神

靈每興修於禴祭未盡䖍恭之禮常懷兢惕
之憂慮招瀆悔之殃難致安榮之喜用是恭
依妙典肅建蘭場列蘋蘻藴藻之儀薦心腹
肺腸之請仰靈光而設醮對神御以宣揚願
回不測之威靈俯鑒再三之懇禱伏冀五星
循度躋年穀之屢豐三階太平俾雨暘之時
若民拱北辰之德政士窺東璧之文章商賈
趨天市之垣仕進躡文昌之府農夫播種願
賜豐穰嬪娣蚕桑悉加𠑽衍更冀貪狼掃跡
天狗回頭萬里妖氛挽天河而一洗千靈垂

貺整箕柄以重張次乞郡縣肅清萬境寜靜
里閈亡水火之患方隅除疫癘之災和氣𠑽
盈太平交享盡荷裁成之化俱蒙再造之恩
上明
神君汪洋之徳下副兆民皈仰之忱謹啓以
聞
　　　十二願
　　　復鑪
謹攝香官使者左右龍虎君侍香諸靈官當
令臣向來行道之所自然生金液丹碧芝英

百靈衆眞交㑹在此香火鑪前當願十方仙
童玉女接侍蘭煙傳臣向來所啓之誠速達
徑御
至眞無極大道
昊天玉皇上帝(御前)
　　　岀堂頒
　　　出戶


道門科範大全集卷之八十六











