










道門科範大全集卷之十二
　　　廣成先生杜光庭刪定
　祈求雨雪儀
　　啓壇行道
　　　法事陞壇如式
　　　都講舉各禮師存念如法
　　　髙功宣衞靈呪
　　　東方
九炁青天明星大神煥照東郷洞映九門
轉燭陽光掃穢除氛開明童子號曰玄卿

備衞我軒上對帝君收魔束妖討捕兇群
奉承正道赤書玉文九天符命攝龍驛傳
普天安鎭我得飛仙和與道合眞
　　　南方
三炁丹天煥景流光熒星轉燭洞照太陽
上有赤精合契虚皇開明靈童號曰華房
總統火兵備守玉堂斬邪束妖剪截魔王
北帝所承風火莫當流鈴交煥翊衞壇場
正道流行敢有巴狂我享上功坐運魁罡
億劫長存保天無疆和與道合眞

　　　西方
七炁素天太白流精光耀金門洞照太冥
中有素皇號曰帝靈保神安鎭衞我身形
斷截邪源王道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
(和)與道合眞
　　　北方
五炁玄天元始徘徊辰星煥爛光耀太微
黒靈尊神號曰層威統冠飛天仙裙羽衣

備衞五門撿精捕非敢有干試豁落斬摧
玉符所告神眞八威邪門閉塞正道明開
映照我身三光同輝筞空駕浮舉形仙飛
和與道合眞
　　　中央
一炁黄天調理乾坤陶鎔隂陽總統玄眞
鎭星吐輝流煥九天開光童子號曰天璘
元炁陽精焰上朱煙洞照天下及臣等身
百邪摧落殺鬼萬千中山神呪普天使然
五靈安鎭身飛上仙和與道合眞

　　　舉鳴法皷二十四通
　　　髙功發爐
無上三天玄元始三炁太上道君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
日香官各三十六人出出者嚴裝顯服冠帶
垂纓關啓玄壇土地方域神眞臣今宿啓告
齋建壇蕆事謹奏爲入意其諸忱悃巳録告
聞願得
太上至眞道炁靈寳慧光下降流入臣身中

令臣所啓之誠速達俓御
至眞无極大道
昊天金闕玉皇上帝(御前)
　　　請稱法位
具位臣某與臨壇官衆等謹同誠上啓
虚无自然元始天尊無極大道太上道君大
上老君混元上德皇帝昊天至尊玉皇上帝
上宫紫微天皇大帝中天北極紫微大帝聖
祖上靈髙道九天司命保生大帝承天効法
厚德光大后土皇地祇元天大聖后五福十

神太一眞君三十二天帝君東華南極西靈
北眞仙都玉京七寳瑶臺紫微上宫靈寳帝
君明皇道君三十六部尊經玄中大法師上
相上宰上保上傅三皇五帝十一大曜星君
天地水三官北斗七元星君二十八宿星君
九宫十精太一眞君北極四聖眞君水府扶
桑大帝暘谷神君洞淵龍王十洞五嶽九江
水帝八海龍王三河四海五湖八澤溪谷川
源名山洞府靖廬福地五方行雨龍王風伯
雨師雷公電毋雲煙將吏府界縣境諸廟福

神三界應感一切眞靈臣聞一氣凝精渾淪
未判兩儀賦象清濁廼分遂普植於神靈總
範圍於造化雲行雨施雷動風馳天地節而
四時成隂陽和而萬物遂儻一極之未備則
庶咎以遄臨今某伏爲當境
春爰屇芳春尚愆甘澤懼常暘之亢令致
　　　農務之愆時
夏脩景常陽油雲未霈懼藴隆之爲虐致
　　　蕃啓之失時
秋序屇商秋時愆嘉澤在農田之久望慮

　　年榖之不登
冬(祈/雪)自屇嚴冬未霶嘉雪懼隂陽之失序恐
　　疫癘之興災是用祗潔華壇吉蠲熏
禱冀精衷之昭格迓沖貺之愽臨率霑優渥
之恩溥遂豐登之望臣等敬遵科簡恭薦齋
誠願賜鑒觀克諧丕應所啓玄感上御
至眞无極大道御前
　　　唱方禮方
臣聞二儀肇判裁雲篆於太虚三洞闡微括
筌蹄於妙藴著靈壇之祕範總薫事之令儀

凡露懇祈必諧通感伏念臣等禀質孱薄渉
道迂踈早依樓觀之師誤厠星簮之列告盟
之戒或忤犯於金科薦信之誠懼難通於玉
闕伏願髙眞垂憫上聖推慈恕巳積之諐違
許自新之勤恪無聲無臭庸敢怠於精思有
翼有嚴冀克臻於靈感今常暘稍亢(甘雨/嘉雪)久
愆編民憂旱暵之災(郡守/令尹)軫焦勞之慮式遵
寳籙崇啓清場祈十日之順調大霶嘉澤庶
三春之霑足普潤農田(夏云/活套)庶三農之霑足
普潤亢苗(秋云/活套)庶九秋之霑足咸樂豐年(祈/雪)

(云)祈六出之飛霙大霶嘉潤庶三登之恊兆
預慶康年凡資動植之靈盡荷生成之造禍
沉九地福起十方臣等志心稽首禮謝
无上虚皇至眞三寳
　　　吟三啓宣眞文三禮
　　　舉稱法位
具位臣某與合壇官衆等謹同誠上啓
大羅無上三清上帝太上昊天玉皇上帝九
品髙眞十方上聖諸天諸地眞經眞師圎穹
上象天府列眞厚地洞宫嶽瀆主宰扶桑大

帝暘谷神君洞淵龍王九江水帝十二河源
興雲致雨雷電風伯諸廟神祇城隍社令三
界應感一切眞靈臣聞圎清宅粹方厚儲精
咸宰制於神靈總權衡於造化雖吉凶之有
𩔖蓋禍福之無私是以沖科存請禱之文眞
教闡禬禳之範克誠是享至感斯通今當境
伏爲(甘雨/瑞雪)愆期亢暘爲沴匪遑寧處克罄齋
莊仰叩髙眞俯傾丹欵伏願重隂遵候霈澤
膺時致稼穡以豐登底軍民之康樂臣叨遵
師訓蚤佩眞符凡露薫祈理難裁抑況奉詞

旨敢不上聞啓壇詞誠謹當宣奏
　　　宣詞
按如詞㫖備極傾虔爲宣化以承流故長民
而輔世苟一物有失其所而大懼豈安於心
恐刑罰不當而人起怨嗟或撫字乖方而事
至煩擾積悔尤之浸久致時序以愆常於是
熏潔靈場稽參寳典虔省躬而引咎祈轉福
以及民仰惟三境髙眞九天上聖恕其旣住
許以自新調正隂陽均和律令庶良疇之沃
潤俾多稼之順成郡縣妥安軍民康樂臣等

恭依齋法夤露啓聞冀精意之感通迓厖休
之來格影隨響答願滿功圎須明旦虔誠依
法行道續以啓聞
　　　發願
　　　舉存神燒香
　　　髙功復爐
香官使者左右龍虎君侍香諸靈官當令臣
向來啓壇行科之所自然生金液丹碧芝英
百靈衆眞交㑹在此香火爐前當願十方仙
童玉女接侍蘭煙傳臣向來所啓之誠速達

俓御
至眞无極大道
昊天至尊金闕玉皇上帝(御前)
　　　知磬舉出堂頌
　　　出戸
　　　引至六幕堂



道門科範大全集卷之十二











