










道門科範大全集卷之二十三(二十四同卷)舍九
廣成先生杜光庭刪定
文昌注禄拜章道場儀
祝神行道
法事陞壇如式
舉各禮師存念如法
髙功宣衞靈呪
五星列照煥明五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空

出入冥無遊宴十方五雲浮蓋招神攝風
役使萬靈上衞仙翁和與道合眞
鳴法皷二十四通
髙功發爐
無上三天玄元始三炁太上五靈老君召出
臣等身中三五功曹左右官使者左右捧香
驛龍騎吏侍香金童傳言散花玉女五帝直
符直日香官各三十六人出出者嚴裝顯服
冠帶垂纓關啓玄壇土地方域神眞臣今陞
壇行道謹奏爲入意其諸忱悃巳録告聞願

得
太上十方正眞道炁靈寳瑞光下降流入臣
等身中令臣所啓之誠速達俓御
太上无極大道
三清上聖
昊天王皇上帝(御前)
請稱法位
具位臣某與合壇官衆等謹同誠上啓
七曲山司禄主者職貢舉眞君英顯武烈忠
祐廣濟王英惠皇后貽慶善惠公柔應賛祐

助順靜正夫人濟美公善助夫人承𥙿公順
助夫人威烈公主掌桂籍侍從官屬一切威
靈臣聞神不可測擴睿智以無方民莫能明
運威靈而接物仰惟水府之眞宰宅乃七曲
之秀峯紫闉髙照於潼江行宮普遍於列郡
雲行雨施雷厲風飛英靈鑒燭以無遺睿澤
霶流而不息布穹蒼之化育握禍福之樞機
無感弗通有祈必應醮官某欽崇玄典嚴啓
仙科伏願寳節丹幢暫離於洞府雲駢飈馭
來集於華壇監悃愊之拳拳流恩光於湛湛

(臣)等無任激切依歸之至酒陳初獻
奏樂
具位臣某等謹重誠上啓
七曲山司禄主者職貢舉眞君合祠一切眞
靈臣聞惟道善貸救人而無棄人至聖弗居
不德是以有德以凡求聖則疑於曠絶以聖
應凡則出於慈光仰惟
七曲山職貢舉眞君洞造道微深入聖域爲
儒七十三代歷世數千百年昭雲漢之詞章
凛冰霜之威烈剪妖孽於指顧之頃震風霆

於呼吸之間澤利含情恩霑庶彚奪蜀民之
命於豺狼之口納坤維之地於仁壽之郷蠢
蠢何知蚩蚩罔覺磨蜀山而勒石不足以紀
其德竭岷江而染毫不足以書其功豈謂至
眞應接凡士恍惚錫半宵之夢須㬰應一介
之求是謂道髙而無棄乎人德大而不有其
德今醮官某欽仰聖烈嚴啓華壇願垂降鑒
之慈俯遂凡庸之悃屬臣關奏敢不申騰所
有青詞謹當宣奏
宣詞

諦觀詞語灼見至誠激切懃拳曲盡心聲之
發齋莊恭敬恍臻神鑒之臨享此夕之多儀
介光亨之景福吉無不利迄用有成臣等無
任傾虔懇禱之至酒陳亞獻
奏樂
臣聞上天無爲頼神威之翊賛大道至妙資
神德以敷宣如兩曜爲天之光明若北斗作
帝之喉舌惟道德之脗合致體用之相資仰
惟七曲山職貢舉眞君與天爲徒執古之道
受上帝之眷命分下土之宏綱木馬汗流見

大慈之能勇雨途火熾知得一以矅靈今某
欽仰德威重伸丹悃伏願不行而至顯妙用
之無方所欲必從體天心而布惠臣等無任
傾虔祈祝之至酒陳終獻
奏樂
臣謹重誠上啓
七曲山職貢舉眞君合祠一切眞靈臣聞自
誠自明禮載前知之妙作睿作聖書名立極
之端惟淵懿以資深斯眇綿而作炳擴神明
而洞照本濬哲之流光仰惟七曲山職貢舉

眞君心醉群經神凝奥㫖超然自得旣乃聖
而乃神用之無窮宜能定而能應傳先儒之
心印掌士子之文衡醮官某欽仰眞儀禮周
薦獻伏願俯憐愚魯命巨鑿以破心孚佑顓
蒙賜綵筆而待問臣等無任傾虔慕戀之至
上香再拜奠湯
舉法事
重稱法位
具位臣某與闔壇官衆等謹同誠上啓
七曲山司禄主者職貢舉眞君英顯武烈忠

佑廣濟王主掌桂籍侍從官屬一切威靈臣
聞象立乾坤陳君臣之貴賤爻重否泰述大
小之往來何世不頼於材何材不資於世推
其利達之理宜有主張之權恭惟浩浩蒼天
皇皇后帝乃眷西顧委桂籍於七曲眞君不
可度思建洪鈞於四方善士是用恊賛無爲
之化裁成隂騭之功扇熈洽於群倫開休明
於六合醮官某自念性質椎鈍人品孱庸荷
眷祐之洪恩被惟新之大德但以夙親黄卷
未達亨衢仗仙階佩籙之官致書生干禄之

願大敷洪澤咸遂丹哀㸑下焦桐獲伸餘韻
月中仙桂更長新枝上願
聖君壽而四海阜安皇威振而九夷賔服多
士濟濟克諧晉接之亨百僚師師共底㤗通
之吉凡該動植皆沐恩休醮官某或身心之
不清或儀矩之紊序合壇衆士萬咎千愆並
冀眞慈俯垂原宥上以表神君汪洋之澤下
以副衆等虔祝之誠謹啓以聞
舉十二願
舉存神燒香

髙功復爐
香官使者左右龍虎君侍香諸靈官當令臣
向來靜夜陞壇行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭煙傳臣向來所啓之誠
速達俓御
太上无極大道
三清上聖
昊天玉皇上帝(御前)
舉回鸞返駕天尊

念善化財回向向衆



道門科範大全集卷之二十三
















