










道門科範大全集卷之七十一
道士修眞謝罪儀
臨午行道
法事陞壇如式
各禮師存念如法
宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落羣魔滅蹤
辟奸破妖明耀元功金符召制躡雲筞龍
謡歌慶㑹散花太空神化冝運四極安隆

伏御帝前罔有不恭與道合眞
鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直曰香官合三十六人出出者嚴装顯
服冠帶垂纓關啓玄壇土地方域神真(臣)今
臨午行道謹奉爲(入意)其諸情悃巳録奏聞
願得
太上十方至眞道炁靈寳瑞光下降流入臣

身中令(臣)所啓速逹俓御
太上無極大道
昊天玉皇上帝(御前)
請稱法位
具位(臣)某與合壇衆官等謹同誠上啓
三清上聖十極髙眞十方太上靈寳天尊消
愆滅罪天尊大慈延壽天尊長生保命天尊
九霄自然生神上帝度人太皇三十二天上
帝諸天天尊諸天上帝上清日月星斗河漢
羣眞三官四聖五師三省眞君九天天曹諸

位眞君歷代傳宗啓教諸大師眞雷霆神虎
天醫諸司官將太上諸階經籙中仙官將吏
天下名山得道神仙地府酆都大帝幽隂聖
衆水府扶桑丹林大帝浪苑眞仙人元五嶽
五天聖帝酆都地祇合干元帥太歳土火温
司聖衆州縣城隍主者當境廟社神祇福庭
土地眞官法壇諸司官將四界直符功曹使
者醮筵主宰一切眞仙恭望洪慈洞垂昭鑒
(臣)等先縁積慶獲奉
皇恩持真戒以修身執靈符而度命愧無寸

効將迪元風當激勵於精𠂻用宣行於祕𧷤
惟天在上俯憐有禱之誠況日之中共仰無
私之照登齋旣肅薦欵惟勤行道詞誠謹當
宣奏
宣詞
諦詳詞語備述丹𠂻仰冀感通俯從至願正
一道士某言念幸禀沖和之氣獲歸恬淡之
宗雖身染俗塵而心銘玄造常虞懈怠罔答
生成用諏㳙吉之辰特設祈禳之醮䖍伸丹
悃上瀆清虚謝巳往之愆尤希將來之福祐

(臣)等遵依科簡啓建壇場披靈寳科文按真
仙品格恭修齋直匪懈晨昏告上靈關五億
之天逹下懇徧三千之境冀回鑒祐普降恩
光克洽靈心恪酬至願以今臨午行道請法
衆等運兹初捻上香願此香煙騰空俓上供
養
太上三尊(臣)等皈身皈神皈命以是功德上
祝
今上皇帝伏願壽與天齊福如川至髙出百
王之上長爲九有之尊廟堂多稷契之忠郡

邑足龔黄之政百蠻率服多稼豐登物無扎
傷民安康靜來航海梯山之貢迎曰書月至
之祥承靈寳之齋功樂昇平之景運今故燒
香自皈依
道尊大聖衆至眞之德得道之後昇入無爲
(和)與道合眞
以今臨午行道請法衆等運兹二捻上香願
此香煙騰空俓上供養
太上尊經(臣)等皈身皈神皈命以是功德歸
流正一道士某多生上祖奕世先靈雖負其

道骨仙風莫諧輕舉空服乎荷衣蕙帶難脱
沈淪願乗靈寳之功受以飛仙之籙同列侍
臣於上帝並參法從於髙穹今故燒香自皈
依
經尊大聖衆至眞之德得道之後昇入無形
(和)與道合眞
以今午朝行道請法衆等運兹三捻上香願
此香煙騰空徑上供養
太上三師(臣)等皈身皈神皈命以是功德歸
流正一道士其身輕體逸如嬰兒之未孩炁

固神安逢猛獸之不據處春夏秋冬之序無
風寒暑濕之愆六鑿不萌百痾蕩散法裔共
膺於泰定門庭永集於祥禧有厄俱消無往
不慶今故燒香自皈依
師尊大聖衆至眞之德得道之後昇入無形
(和)與道合眞
懴方命魔歩虚三禮
重稱法位
具位(臣)某與合壇衆官等謹重誠上啓
虚無自然元始天尊太上大道君太上老君

昊天玉皇上帝勾陳天皇大帝北極紫微上
帝承天效法后土皇地祇道經師三寳天尊
上窮圓蓋之髙眞下極方輿之主宰有靈有
聖今古師宗醮筵一切眞仙恭望洪慈洞回
淵鑒(臣)等伏聞蕭臺劫仞髙峙於紫清貝闕
珠宫飛翬於碧落藴三天之妙炁藏八㑹之
靈文生化羣倫陶埏萬彚既蒙亭育敢憚欽
修(臣)等託跡凡籠棲心仙教授道之日登壇
以盟約當上報
國恩奉行經法凡有䖍告敢不以聞正一道

士某跡離麈縁生逢
聖世處黄冠之末學即紺宇以深居馘毒伐
惡以積功奉教宣科而濟世仍纒俗網毎混
常流儉足靜安不念赤松之戒苟貪損志莫
遵翊聖之文於六陽十直而憚持齋於三㑹
五臈而忘懴罪昧三關之調適致六賊之相
攘營營齋醮之小縁衮衮是非之苦海貪多
務得乍喜還嗔進止頻犯於壇䂓宣演不知
於禁忌背違科戒縱恣心神三明六暗之中
但迷邪境八節四時之内罔有善功百瀆自

傾氣亡液漏三彭得計禍結形枯深憂先世
以迷眞恐逐浮生之天喪求此懴禳之法少
伸首謝之誠遵奉典𢑱恪修齋直玉華散景
龍煙凝車蓋之形蓮熖騰輝鳯燭燦芝蘭之
氣薦以蘋蘩之潔藉以文彩之蠲果實惟嘉
酒醴旣㫖祈萬神之來享格一德之精純載
揚微妙之音上徹虚皇之聽所冀
三清上聖十極髙眞俯納微誠特垂巨貺命
三官而掌録敕五帝以下觀赦巳往之罪瑕
鍚將來之禄筭宻付長生之㫖潜敷駐世之

方飛天下觀大勲保舉雲凝靈府名入眞階
斷榖辟粮食至和隂陽之氣燒香接手入太
室璇璣之門逍遥上清超淩三界得證無爲
之果永除墮業之侵上願
國祚興昌帝圖安鎮海宇即臻於康靜黎民
共樂於昇平歳贍倉箱物無疵癘息波所及
幽顯俱霑各遂攸冝咸得其所(臣)等功圓六
度道證三便谷隱寒棲克登眞果上明
天尊大慈之澤下副(臣)等皈命之誠謹啓以
聞

十二願
復鑪
謹攝香官使者左右龍虎君侍香諸靈官當
令(臣)向來午朝行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭煙傳臣向來所啓之誠
速達徑御
至眞無極大道
昊天玉皇上帝(御前)
出堂頌



出户

道門科範大全集卷之七十一
















