










道門科範大全集卷之三十九
　　　三洞經籙弟子仲勵編
　安宅解犯儀
　　臨午行道
　　　法事陞壇如式
　　　各禮師存念如法
　　　宣衛靈呪
丹靈朱火炎霞激風赤輪剛運天光行衝
迸威包羅交變萬方流金豁落羣魔滅蹤
辟奸破妖明耀元功金符召制躡雲筞龍

謡歌慶㑹散花太空神化宜運四極安隆
伏御帝前罔有不恭(和)與道合真
　　　鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出岀者嚴裝顯
服冠帶垂纓關啓玄壇土地方域神真(臣)今
臨午行道謹奏爲入意其諸忱悃巳録告聞
願得

太上十方至真道炁靈寳瑞光下降流入(臣)
身中令(臣)所啓速達徑御
太上無極大道
昊天玉皇上帝(御前)
　　　請稱法位
具位(臣)某與闔壇官衆等謹同識上啓
太上無極大道元始天尊太上道君太上老
君十方無極大道道德衆聖天尊至真大帝
天帝三十六部尊經玄中大法師土府太皇
太始五帝中黄戊已應感直靈(臣)等夙荷玄

休躬逢道化五文散景三洞開光引至理於
重玄暢神功於妙用獲參祕𧷤得以禀修而
告盟之初立功爲本凡有皈向敢不上聞爰
有忱誠謹當宣奏
　　　宣詞
按如詞㫖誠切修崇臣等忝職玄科理宜開
度齋官某頃因繕緝土木興工慮犯真靈願
伸祈懴是敢按三清之格披九奏之儀奉信
列詞請修齋直冀憑關奏上達至真以今臨
午行道請法衆等運兹初捻上香

願此香雲騰空供養
十方無上道寳天尊(臣)等皈身皈神皈命首
體投地以是捻香功德上資宗廟尊靈列聖
昭穆上登聖品下福睿圖
皇帝德紹義農明均日月握金鏡以臨四海
調玉燭而育萬方朝有忠賢野無遺逸今故
燒香自歸依
道尊天聖衆至真之德得道之後保天長存
和與道合真
以今臨午行道請法衆等運兹二捻上香

願此香烟騰空供養
十方無上經寳天尊(臣)等皈身皈神皈命首
體投地以是捻香功德歸流齋官某家九祖
幽儀生天悟道七玄飛爽證品登真洎于宅
宇龍神隂陽將吏各安所部共洽無爲轉崇
秩於靈階叶殊功於道果今故燒香自歸依
經尊大聖衆至真之德得道之後升入無形
(和)與道合真
以今臨午行道請法衆等運兹三捻上香
願此香雲騰空供養

十方無上師寳天尊(臣)等皈身皈神皈命首
體投地以是捻香功德歸流齋官某福樹長
春道風遐被壽延禄永罪滅災銷然後夜府
寒庭三塗六趣俱超沉滯同契至真今故燒
香自歸依
師尊大聖衆至真之德得道之後永天長存
和與道合真
　　　唱方懴方命魔三啓三禮
　　　重稱法位
具位(臣)某與闔壇衆等謹同誠上啓

金闕虚无九清上帝土府太皇太始五帝中
黄戊已應感真靈(臣)聞大道既分聖人設教
取諸易象法彼上玄裁棟宇之規代巢穴之
制以利天下以覆羣生乃命天地神祇隂陽
將吏分階列品互有主張今古攸遵吉凶無
爽齋官某頃因營繕土木興工恐穿鑿靈蹤
侵傷神位犯休王之氣違禁忌之方爰啓壇
場用伸懴謝(臣)等按河圖品格披三洞典儀
率勵法流精修齋直稽䫙於三元之下披心
於萬聖之前懴悔罪瑕祈恩請宥冀因䖍懇

感降真靈謹爲弟子某上請倉明救敗君安
闕天玄君天休天陽君解患却厄君赤沙天
官君仙官計乎君始陽繕治君青龍道化君
主安宅利君除災却怪誅滅故氣收伏邪精
蠱毒摧鋒凶妖殄息又請漢明地皇君無上
監氣君爐火玉女前校大兵主收居宅之中
井竈之鬼又請揚方平石君主收土氣土翁
爲害之者又請髙倉天匠君主收地中丘墓
之氣禁忌之神使正氣流行凶邪摧伏居上
清泰常獲康宜家有禎祥門無天横六親蒙

福九祖生天壽禄増延罪咎銷解𡨚仇和釋
注訟沉零内外清安動靜昭暢上冀
聖圖悠久祚曆遐延萬國宅心八紘順化天
清地朗國富人歡瑞諜休符日書月至風雲
表貺海嶽蘇舒洎乎六趣九幽有生含識並
沾洪福各遂逍遥宅宇龍神隂陽正職仙功
懋賞安鎮方隅自幽及明普令升泰上明
天尊廣濟之澤下副(臣)等皈命之誠謹啓以
聞
　　　十二願

　　　復爐
香官使者左右龍虎君侍香諸靈官當令(臣)
向來臨午行道之所自然生金液丹碧芝英
百靈衆真交㑹在此香火爐前當願十方仙
童玉女接侍籣烟傳(臣)向來所啓之誠速達
徑御
至真無極大道
昊天玉皇上帝(御前)
　　　出堂頌出戸
道門科範大全集卷之三十九











