










道門科範大全集卷之七十三甲四
道士修眞謝罪儀
設醮行道
法事陞壇如式
各禮師存念如法
宣衞靈呪
五星列照煥明五方水星郤災木德致昌
熒惑消禍太白辟兵鎮星四㨿家國利亨
名刋玉簡字録帝房乗飈散景飛騰太空
出入冥無逰宴十方五雲浮蓋招神攝風

役使萬靈上衞仙翁
鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
設醮延眞燒香行道謹奉爲入意其諸情悃
已録奏聞願得
太上十方至眞道炁靈寳瑞光下降流入臣

身中令臣所啓速逹徑御
太上無極大道
昊天玉皇上帝(御前)
請稱法位
具位(臣)某與合壇衆官等謹同誠上啓
三清上聖十極髙眞十方太上靈寳天尊消
愆滅罪天尊大慈延壽天尊長生保命天尊
九霄自然生神上帝度人太皇三十二天上
帝諸天天尊諸天上帝上清日月星斗河漢
羣眞三官四聖五師三省眞君九天天曹諸

位眞君歷伐傳宗啓教諸大師眞雷霆神虎
天醫諸司官將太上諸階經籙中仙官將吏
天下名山洞府得道神仙地府酆都大帝幽
隂聖衆水府扶桑丹林大帝閬苑真仙人元
五嶽五天聖帝酆都地祇諸司元帥太歳土
火温司聖衆州縣城隍主者當境廟社神祇
觀庭土地眞官法壇諸司官將四界直符功
曹使者火池俵錢神吏醮筵主宰一切威靈
恭望洪慈普回淵鑒(臣)聞大道無象握萬物
於重霄眞宰何私育群生於率土繩愆紏繆

昭如影響之隨福善禍淫宻若枹鼔之應視
之不見感而遂通(臣)等奉按沖科恪修妙典
五節香浮於翠輦裊裊飛輕九微煙散於含
光煌煌慧炬花開瓊蘂果薦金盤萬象澄清
雅奏歩虚之韻九門髙敝遥迎筞景之儀伏
願紫炁浮空虚光逺燭九色之節軿羅八景
之中十絶之旛摇曵九霄之上雲車風馬鶴
馭鸞驂辭大有之妙庭降人間之眞舘愍羣
生之有請錄片善之不遺亨于克誠開以自
見(臣)與合壇官衆下情無任䖍切至恭祗迎

鶴馭
降聖初獻散花
再稱法位
具位(臣)某與合壇官衆等謹重誠上啓
虚無自然元始天尊太上大道君太上老君
昊天玉皇上帝勾陳天皇大帝北極紫微大
帝承天效法后土皇地祇諸天天尊諸天上
帝醮筵兩班合屬髙眞伏望洪慈洞回昭鑒
(臣)聞日月星辰在碧漢瑶空之上仙靈主宰
居清虚林麓之間或管攝於靈壇或隱居於

福地或鎮一方之首或爲五土之尊録善惡
之二書舉功過之兩簿故無私謟惟道是從
伏念(臣)等早簉眞風夙依道化受法門之庥
廕寄琳舘以安居慚亡十善之因何賛三清
之惠自從披戴幾度光隂未能感徹於神明
動有輕違於科戒初勤末怠有始無終奉法
心邪慈仁不正焚香失節存念違言慮三彭
暗奏於愆辜懼九府明書於罪目今則輙傾
丹悃廣列香燈請天界空界之羣眞延地府
水府之衆聖五嶽主宰十洞靈官願歆蘋藻

之羞錫以椿松之壽先覬恩覃帝道福及堯
天聖明與日月同輝雨露共乾坤普潤臣忠
子孝主聖父慈干戈靜而四海來賔法輪轉
而九天垂化五風十雨髙躋湯禹之年海晏
河清式恊羲軒之化(臣)等叨承師訓繆處職
司凡有皈投理冝關奏況奉詞旨敢不上聞
宣詞
詞旨具宣情誠懇切披陳肝膽傾寫肺心冀
伸臣子之衷庶謝謙躬之分伏乞
虚皇上聖穹昊髙眞咸賜威光同垂肹響然

願道士某名書上善命保長生隂功累積於
三千靈藥克成於九地紫文絳簡鐫題久視
之年丹䇿青編注上無窮之筭仙曹紀籍鬼
録除名八景靈書得煉炁修眞之術五文玉
篆獲飛騰沖舉之因道行日隆靈根頓悟金
木水火之厄永不侵傷青黄赤白之災長希
解免其或五行否泰三命迍邅厄㑹相仍衰
危造次今生過咎前世餘殃仰希含照之恩
咸賜赦原之惠次乞先師煉度宗派超升離
生死之苦門證逍遥之道岸同宗法屬學道

門人俱霑浩浩之恩克恊生生之慶(臣)某等
下情無任再拜酒陳亞獻
舉散花
重稱法位
具位(臣)某與合壇官衆等謹重誠上啓
虚無自然元始天尊太上大道君太上老君
昊天玉皇上帝勾陳天皇大帝北極紫微大
帝承天効法后土皇地祇諸天天尊諸天上
帝上窮圓蓋之髙眞下極方輿之主宰有靈
有聖今古師宗醮筵兩班合屬羣眞恭望洪

慈洞回淵格(臣)聞虚無自然乃三清之妙綂
南極司録寔九府之總權掌吉凶禍福之文
判長短死生之命功則添而過還滅善旣録
而惡必除故無阿黨之門難用苟求之事切
念(臣)等下元脆質三惑凡軀雖承帥匠之縁
指諭升騰之路其奈靈文寳法七百載而一
傳鳳篆龜圖六甲周而一遇非人不授非道
不傳渺渺清虚迢迢紫府總得長生之路應
無短折之人仰頼一志大乗棄捐三惑去離
愛纒之網咸除煩惱之縁自然道合三生人

全得一守身神而養壽斥尸鬼以全齡玄象
難尋有爲未捨猶寄神仙之宇尚居塵濁之
間道寡變通習踈隱顯性昏迷於至理行不
到於幽微返致三災來便四大按天師謝罪
之式建靈寳告眞之壇仰叩玄關聿陳丹悃
伏願三官玉籍赦違經破戒之愆五帝瓊篇
釋故作誤違之罪然後功德山之法水洗滌
麈泥智慧林之眞風昭甦朽木破𡨚力士保
全持戒之身護法神王匡佑修行之士門人
十哲徒弟四科悟三教之玄微覩衆眞之戸

牖所冀眞庭隆盛四海欽崇感至聖之親遊
傳無爲之妙訣重念(臣)等在法門之日淺或
求師之未深不知教法之宗罕識威儀之理
遂致爲人作福多無立應之功依教行持鮮
有感通之效切慮四司撿罪上帝言非以今
皈命首陳願希恩宥更冀祈求感格教法廣
被於十方禮念朝眞經誥普宣於四逺人天
敬仰壇信清芳皆霑潤澤之恩盡獲厖鴻之
福(臣)等無任再三皈命懇請之至酒陳終獻
散花

具位(臣)某謹重誠上啓上謝
九清十極萬聖千眞醮筵感降一切眞靈(臣)
等伏聞聖眞遐邈妙隱玄中之玄道境髙虚
端居象外之象仗薰芳而按景惟至懇以逹
神元造無私洞回昭鑒(臣)等廣陳香炷仰叩
眞仙自揣行藏多生遭遇處履吾皇之化宣
揚大道之風福賛人天溥資存没身披羽服
足履星壇巳逾十載之榮早沗百生之幸自
恨三關未靜一性猶昏服前之五欲六情安
能暫捨身中之三災九厄寧不慚來又慮學

昧神明情昏寳訣難認忘筌之理豈明脫識
之門晨夕忖思將何首露是以䖍依科律封
奏心詞度巳往之愆辜解未來之厄㑹伏願
洪慈廣布錫雨露之深恩浩福遐覃賛山河
之惠澤青龍白虎常施庇佑之功皓鶴玄龜
克恊年齡之慶又慮瞻星望聖觸非常身著
異衣口談道躭六賊而尤甚食五味以仍多
不敬師尊輕違天地攀縁妄起損害含生願
憑香火之功俱獲消禳之路所冀靈關朗照
慧性髙明得長生久視之書悟大藥金丹之

術光師法屬祖識宗親盡離幽暗之郷俱入
光明之界飛潜蠢動有識含生普頼道慈並
躋夀域(臣)等凝瞻法從結想太空極恨塵波
難㽞聖躅(臣)等下情不勝攀戀之至謹稽首
奉送
送聖化財
向來回向


道門科範大全集卷之七十三
