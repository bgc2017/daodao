










道門科範大全集卷之三十八
　　　三洞經籙弟子仲勵編
　安宅解犯儀
　　清旦行道
　　　法事陞壇如式
　　　各禮師存念如法
　　　宣衛靈呪
青陽虚映耀日回靈神虎辟邪飛天流鈴
摧奸滅試萬魔東形九微迴道八威攝精
千真校録三元蕩清左嘯中黄右筞六丁

七轉八合周旋天經聖化巍巍大道興行
慶雲流布合景黄庭(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左古官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神真臣今
清旦行道謹奉爲入意其諸忱悃巳録奏聞
願得

太上十方至真道炁靈寳瑞光下降流入臣
身中令(臣)所啓速達徑御
太上無極大道
昊天玉皇上帝(御前)
　　　請稱法位
具位(臣)某與闔壇官衆等謹同誠上啓
太上無極大道元始天尊太上道君太上老
君昊天至尊玉皇上帝勾陳星宫天皇大帝
中天星主紫微大帝承天效法后土皇地祇
十方無極大道道德衆聖天尊至真大帝天

帝三十六部尊經玄中大法師土府太皇太
始五帝中黄戊已應感真靈(臣)聞天尊孕化
大道垂功二氣裁形萬靈資始圓清上結懸
日月而列星辰方濁下凝布山川而融海嶽
由是百神受職以定方隅五帝司分各安其
位至乃清都紫閣百雉九重郡邑城池人倫
宅宇皆有法象以配乾坤爰資安鎮之功用
叶乂康之福(臣)等軄當行教佐國立功凡有
所祈理宜間奏況奉詞㫖敢不上聞
　　　宣詞

按如詞言情㫖丹切莫因精感上達真靈(臣)
等率勵法流按依科式敷壇列纂法地像天
鎮龍綵於十方貢詞誠於三境以今清旦行
道請法衆等運兹初捻上香
願此香雲騰空供養
十方無上道寳天尊臣等皈身皈神皈命自
體投地以是捻香功德上祝
當今皇帝陛下伏冀五山鎮地永比鴻圖八
海浮天長齊鳯曆祚超周漢聖越義農妃后
皇儲充光睿德諸王公主允契休符混車軌

於九圍集梯杭於萬寓令故燒香自歸依
道尊大聖衆至真之德得道之後保天長存
(和)與道合真
以今清旦行道請法衆等運兹二捻上香
願此香烟騰空供養
十方經寳天尊臣等皈身皈神皈命首體投
地以是捻香功德歸流齋官某家九世七玄
俾超夜府六親五族並證仙階宅宇清寧龍
神鎮守凶災殄息妖惡不興今故燒香自歸
依

經尊大聖衆至真之德得道之後昇入無形
和與道合真
以今清旦行道請法衆等運兹三捻上香
願此香烟騰空供養
十方師寳天尊(臣)等皈身皈神皈命首體投
地以是捻香功德歸流天地之内有識含生
咸沐道風盡登真果齋官某災祛未兆福降
無涯俱乗妙道之功永證長生之品今故燒
香自歸依
師尊大聖衆至真之德得道之後永天長存

和與道合真
　　　懴方三啓三禮
　　　重稱法位
具位(臣)某等謹同誠上啓
虚无至真三境天尊十方無極大道道德衆
聖天尊三十六部尊經玄中大法師土府太
皇太始五帝中黄戊巳應感真靈臣聞道化
未分混沌之首體玄功而不宰任真一以無
爲洎乎二象分靈三才設位清濁配乾坤之
質晦明彰晝夜之殊隂陽衆神各司其職於

是構兹棟宇代彼層巢既取法於天關遂主
張於隂騭所以乾天兌澤各有統臨離火巽
風互明衰盛順之則必符貞吉違之則自取
悔尤惟古及今率由斯道齋官某爰因卜築
恐有犯違神道難明常情靡測既畢功於土
木將展禮於香燈懴罪希恩祛災謝過大弘
齋薦上達至真是用敷列法壇按遵科典蘭
燈散彩下照九幽香穗凝烟上通三境轉經
行道普爲懴祈或犯忤靈祇侵傷地府或殘
害物命汙瀆靈蹤或觸動龍神違諸禁忌或

因力役致有怨咨或以遷移不選方所積成
釁咎因結災纏或在九宫八卦之中或在十
二支干之内或犯隂陽刑殺七十二神下繫
地司上言天府憑今懴謝並乞蕩除使齋福
普覃善功遐被降九龍符命宣告諸天運三
寳威神敕勒三界極兹夜府開諸光明安帝
業於九重播玄休於萬國五兵偃戢百榖豐
登齋官某家存殁乂康旋屬昭泰子孫忠孝
祚胤繁昌落罪簡於隂曹列仙名於真境隂
陽職秩内外神靈護法安人濟時利物共揚

道化助正却邪遐及幽明同臻妙道上明
天尊廣濟之澤下副(臣)等皈命之識謹啓以
聞
　　　十二願
　　　復爐
香官使者左右龍虎君侍香諸靈官當令(臣)
向來清旦行道之所自然生金液丹碧芝英
百靈衆真交㑹在此香火爐前當願十方仙
童玉女接侍蘭烟傳臣向來所啓之誠速達
徑御

至真無極大道
昊天玉皇上帝(御前)
　　　岀堂頌
　　　出戸
道門科範大全集卷之三十八





