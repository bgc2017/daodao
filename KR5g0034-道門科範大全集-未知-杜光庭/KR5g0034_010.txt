










道門科範大全集卷之十(十一十/二同卷)舍四
　　　廣成先生杜光庭剛定
　靈寳太一祈雨醮儀(此醮不關渉九皇凡/信止奏碧玉宫十二)
　(分道場依後壇圖可使十二分上等紙札/不許公吏上堦與事此醮大有感應可作)
　(十二位座位/不許苟簡)
　(降眞香茆香沉香/龍涎香清木香不用檀香有碍天條違者奪算)
　　靜夜行道
　　　法事陞壇如式
　　　都講舉各禮師存念如法
　　　髙功宣衞靈呪

青陽虚映耀日回靈神虎辟邪飛天流鈴
摧奸滅試萬魔束形九微迴道八威攝精
千眞校録三元蕩清左嘯中黄右筞六丁
七轉八合周旋天經聖化巍巍大道興行
慶雲流布合景黄庭和與道合眞
　　　都講舉鳴法皷二十四通
　　　髙功發爐
無上三天玄元始三炁太上老君召出臣法
衆等身中三五功曹左右官使者左右捧香
驛龍騎吏侍香金童傳言散花玉女五帝直

符直日香官各三十六人出出者嚴裝關啓
此間土地正神臣令靜夜燒香行道謹有某
州某伏爲當境自屇陽春久愆膏雨(夏云自/屇長羸)
(久愆甘雨秋云自/届商秋久愆嘉雨)請臣等於某處開建靈寳
太一祈雨道場罷散設醮一十二分仰祈眞
造俯察愚衷施甘澤以霶流副黎元之涸望
其諸誠懇具載青詞願得
太上十方正眞生炁下降流入臣等身中令
臣所啓之誠速達
上清紫微碧玉宫太一大天帝(御前)

　　　都講舉請稱法位
具位臣某與臨壇官衆等謹同誠上啓
上清紫微碧玉宫太一大天帝紫微碧玉宫
内院左仙龍王紫微碧玉宫内院右仙龍王
太一眞官天順君太一清靈寳川眞人東嶽
天齊仁聖帝江瀆昭靈孚應威烈廣源王内
院直事一使者内院直事二使者内院直事
三使者日直功曹當所土地三界應感一切
威靈臣聞五方雲篆實保家寧國之先三洞
明科廼濟物安民之要人天仰頼今古攸遵

上調刋宿之差𨇠下應群生之瀝禱切惟當
境自屇某時雨旣愆期稼將就槁憂方深於
溝壑功莫遂於田疇仰惟
上帝之好生忍視下民之就死故紓誠懇冀
獲殊休伏願天鑒順臨道恩善貸雲升氣上
指揮山澤之靈甲拆勾萌沐浴江河之潤凡
有懇悃敢不上聞齋意心詞謹當宣奏
　　　宣詞
　　　請官上香
詞意具宣齋誠必享臣聞龍之飛躍運變化

之無方物有始終顧生成之有待旣籲天之
瀝懇將指日以迎休以今陞壇行道請法衆
等運兹初捻上香願此香煙騰空俓上
上清紫微碧玉宫供養
太一大天帝合坐髙眞臣等歸身歸神歸命
大道願以是捻香功德奉爲某祈求雨澤溥
濟農耕願推變化之神用救旱乾之歳沛然
下雨大爲三日之霖倬彼甫田遂獲千倉之
稼今故燒香自皈依
師尊大聖衆至眞之德得道之後昇入無形

和與道合眞
臣聞一炁肇分群生以立運五行而化育斡
四序以推遷開國承家仰聖眞之垂範安人
利物惟至道之流恩故太上開祈謝之門俾
下民有號呼之路適遇旱乾之變恐妨播殖
之功(州縣官云嗟吏治之不良愍/下士民云恐數否之未亨)民飢之無
告雖遍求於靈迹尚未作於油雲恭叩
天慈乞回洪造以令陞壇行道請法衆等運
兹二捻上香願此香煙騰空俓上
上清紫微碧玉宫供養

太一大天帝合坐髙眞臣等歸身歸神歸命
大道願以是捻香功德奉爲某淨嚴公宇敷
設壇場祗奉髙眞宣揚祕典冀動清明之鑒
潜消亢旱之災興彼慈雲大霈霶𩃱之澤成
斯嘉榖遂爲富庶之秋今故燒香自皈依
師尊大聖衆至眞之德得道之後昇入無形
和與道合眞
臣聞五行相沴兹水旱之爲災萬物流行乃
榮枯之有數比愆甘雨將害豐年非殫獨潔
之誠曷冀霑濡之澤以今陞壇行道請法衆

等運兹三捻上香願此香煙騰空俓上
上清紫微碧玉宫供養
太一大天帝合坐髙眞臣等歸身歸神歸命
大道願以是捻香功德奉爲某夤奉眞靈請
求惠應願星光回照道廕興慈勑彼百神助
舉施生之職沛然三日願觀沾足之期今故
燒香自皈依
師尊大聖衆至眞之德得道之後昇入無形
　　　唱方懴方
臣聞至眞大聖霈惠澤以濟人无極元尊扇

祥風而育物是以十回演化九等垂科開廣
大之法門洒慈悲之甘露示之宥罪許以求
哀令某肅建道場虔齎法信皈命
上清紫微碧玉宫太一大天帝闔坐髙眞伏
願㝷聲赴感應念垂慈(官吏云吏積愆尤士/民云俗有奢滛乞)
少寛於威怒民罹飢饉冀終格於豐登齋功
廣被於無邊法雨溥霑於一切得道之後昇
入無形和與道合眞
　　　知磬舉三啓三禮
　　　重稱法位

具位臣某等謹同誠上啓
上清紫微碧玉宫太一大天帝闔坐髙眞臣
聞上天亢旱瞻雲漢之昭回下土焦熬歎水
源之枯竭不見鸛鳴之候但懷狼顧之憂虔
命羽流潔嚴(公宇/珍供)演揚奥典冀沐殊休邈天
德之未回惕危衷而増懼今則再嚴法㑹肅
建壇場仰百靈降鑒之恩俟一念潜通之應
則上明
天帝大慈之澤下副臣等請禱之誠謹啓以
聞

　　　知磬舉十二願
　　　都講舉存神燒香
香官使者左右龍虎君侍香諸靈官當令臣
道場之所自然生金液丹碧芝英百靈衆眞
交㑹在此香火爐前上願髙眞降福率土蒙
恩十方仙童玉女接侍香煙傳奏向來所啓
之誠速達
上清紫微碧玉宫太一太天帝御前
　　　知磬舉詠小學仙讃
道門科範大全集卷之十
