










道門科範大全集卷之十四
　　　廣成先生杜光庭刪定
　祈求雨雪道場儀
　　臨午行道
　　　法事陞壇如式
　　　都講舉各禮師存念如法
　　　髙功宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤
辟奸破妖明耀元功金符召制躡雲筞龍

謡歌慶㑹散花太空神化宜運四極安隆
伏御帝前罔有不恭和與道合眞
　　　舉鳴法皷二十四通
　　　髙功發爐
無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官各三十六人出出者嚴裝
顯服冠帶垂纓關啓玄壇土地方域神眞臣
今午朝陞壇行道謹奏爲入意其諸忱悃巳

録告聞願得
太上十方至眞道炁靈寳瑞光下降流入臣
等身中令臣所啓之誠速達俓御
大上无極大道
三清上聖
昊天玉皇上帝(御前)
　　　請稱法位
具位臣某與合壇官衆等謹同誠上啓
虚无自然元始天尊无極大道太上道君太
上老君混元上德皇帝太上開天執符御曆

含眞體道昊天玉皇上帝紫微天皇大帝中
天北極大帝聖祖上靈髙道九天司命保生
大帝后土皇地祇元天大聖后五福十神太
一眞君三十二天帝君三十六部尊經玄中
大法師東華南極西靈北眞仙都玉京金闕
七寳瑶臺紫微上宫靈寳至眞明皇道君上
相上宰上保上傅三皇五帝十一大曜星君
北斗七元星君二十八宿星君九宫十精太
一君北極四聖眞君扶桑大帝暘谷神王洞
淵龍王十洞五嶽九江水帝八海龍王三河

四瀆五湖七澤溪谷川源五方行雨龍王風
雲雷電隂陽主宰府界縣境諸廟神祇城隍
社令三界應感一切神靈臣聞上天之載雖
曰蓋髙下民其咨常加弗忍或隂陽之差序
遘風雨之愆常厥有誠祈必昭靈感今某爰
自臨民千里治政六條偶節候之爽和(雨云/雪云)
致(膏霖之未霈/祥霙之未兆)聿嚴齊祓夤露懇悰冀甘澤
之周覃慶大田之豐稔仰依道廕均被神
休臣等叨佩經科獲遵教典凡伸請禱敢不
上聞齋意心詞謹當宣讀

　　　宣詞
詞㫖具宣齋誠必享臣聞先天地者大道妙
隂陽者至神由精感之必通非忱辭之匪達
然三時行道冀成習坎之功而六轡馳輪巳
屇重離之位非馨斯格明德是祈奉祕籙以
精嚴祝寳圖之綿逺以今午朝陞壇行道請
法衆等運兹初捻上香願此香煙騰空上徹
供養
十方無上道寳天尊臣等皈身皈神皈命首
體投地以是捻香功德上祝

當今皇帝陛下伏願日星煥耀龜鼎燕寧頌
聲長振於嵩髙寳壽永伴於斗極雨暘常若
普天共載於凝和兵革無施率土洽臻於康
靖今故燒香自皈依
道尊大聖衆至眞之德得道之後保天長存
和與道合眞
以今午朝陞壇行道請法衆等運兹二捻上
香願此香煙騰空上徹供養
十方無上經寳天尊臣等皈身皈神皈命首
體投地以是捻香功德保綏郡宰逮及屬僚

伏願棠砌政平柳庭訟簡仁風揚於千里惠
澤洽於四民奉天永固於年齡報國益崇於
福禄五行恊順雨風無失度之愆六氣均和
禾稼有多登之慶今故燒香自皈依
經尊大聖衆至眞之德得道之後保天長存
和與道合眞
以今午朝陞壇行道請法衆等運兹三捻上
香願此香煙騰空上徹供養
十方無上師寳天尊臣等皈身皈神皈命首
體投地以是捻香功德溥祐居民迨兹境土

伏願灝蒼回睠象緯垂靈叱咤風霆敷施雲
雨(雪/云)六出呈祥重隂奠候屏驕陽之災祲救
旱歳之焦枯三農共慶於豐和比屋咸消於
疫癘今故燒香自皈依
師尊大聖衆至眞之德得道之後永保長存
和與道合眞
　　　唱方懴方命魔
　　　祈雨頌
至道含元氣隂陽育萬靈下民多過犯
上帝降刑名懇至勤朝禮虔心悔杳冥

願當垂雨雪洒潤遍無情
　　　三禮
　　　重稱法位
具位臣某與合壇官衆等謹同誠上啓
虚无三境至尊十方醮筵列聖恭望洪慈洞
回昭鑒臣聞道生五太之先彌綸無外神在
兩儀之表運量莫窮雖禍福自有基胎應吉
凶敏如影響是以禜雩之祀古人載之于禮
經齋醮之文上聖垂之於科典蓋式資於善
應豈特示於空言臣等叨籍靈宫濫師名教

爰遵寳藴祗建靈場今某伏爲亢旱爲憂嘉
生失望率正辭而薦信躬謝過以祈恩伏冀
紫極髙眞清都列象洞天嶽瀆福地靖廬遍
髙厚之神祇總隂陽之主宰無幽不達有感
皆通盡驅江海之潜鱗鬱布山川之佳氣雲
行雨施三農收霶潤之功春作秋成百穀恊
用成之望四民安分千里同休有生皆荷於
覆容無物不䝉於化育上明
天尊大慈之澤下副臣等虔禱之誠謹啓以
聞

　　　舉十二願
　　　舉存神燒香
　　　髙功復爐
香官使者左右龍虎君侍香諸靈官當令臣
向來午朝陞壇行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭煙傳臣向來所啓之誠
速達俓御
至眞无極大道
三清上聖

昊天玉皇上帝(御前)
　　　知磬舉出堂頌出戸
　　　引至六幕堂

道門科範大全集卷之十四
















