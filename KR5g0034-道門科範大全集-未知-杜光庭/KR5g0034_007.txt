










道門科範大全集卷之七(八九/同卷)舍三
　　　廣成先生杜光庭刪定
　消災星曜儀
　　啓壇行道
　　　法事陞壇如式
　　　都講舉各禮師存念如法
　　　髙功宣衞靈呪
　　　東方
九炁青天明星大神煥照東郷洞映九門
轉燭陽光掃穢除氛開明童子號曰玄卿

備衞我軒上對帝君收魔束妖討捕兇群
奉承正道赤書玉文九天符命攝龍驛傅
普天安鎭我得飛仙和與道合眞
　　　南方
三炁丹天煥景流光熒星轉燭洞照太陽
上有赤精合契虚皇開明靈童號曰華房
總統火兵備守玉堂斬邪束妖剪截魔王
北帝所承風火莫當流鈴交煥翊衞壇場
正道流行敢有巴狂我享上功坐運魁罡
億劫長存保天無疆和與道合眞

　　　西方
七炁素天太白流精光耀金門洞照太冥
中有素皇號曰帝靈保神安鎭衞我身形
斷截邪源王道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
和與道合眞
　　　北方
五炁玄天元始徘徊辰星煥爛光耀太微
黒靈尊神號曰層威統冠飛天仙裙羽衣

備衞五門檢精捕非敢有干試豁落斬摧
玉符所告神眞八威邪門閉塞正道明開
映照我身三光同輝筞空駕浮舉形仙飛
和與道合眞
　　　中央
一炁黄天調理乾坤陶鎔隂陽總統玄眞
鎭星吐輝流煥九天開光童子號曰天璘
元炁陽精焰上朱煙洞照天下及臣等身
百邪摧落殺鬼萬千中山神呪普天使然
五靈安鎭身飛上仙和與道合眞

　　　都講舉鳴法皷二十四通
　　　髙功發爐
無上三天玄元始三炁太上道君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
日香官各三十六人出出者嚴裝顯服冠帶
垂纓關啓玄壇土地方域神眞臣今宿啓告
齋建壇蕆事謹奏爲入意其諸情悃具載䟽
文以今啓壇設位備物陳儀儼清衆以無譁
演眞儀而有俶揆辰恊吉錫羡云初䖍罄精

誠上干層極天上天下咸乞聞知願得
太上至眞道炁靈寳慧光下降流入臣等身
中令臣所啓之誠速達徑御
至眞无極大道
三清上聖
昊天金闕玉皇上帝(御前)
　　　都講舉請稱法位
具位臣某與臨壇列職官衆等謹同誠上啓
大羅九皇至尊十方上聖三界應感一切眞
靈臣聞天不祐于鮮德内盡情而可以動穹

極之尊士不崇於匪儀外盡文而可以舉仙
科之祕惟致情文之謹乃蒙眞聖之臨況三
籙重黄籙之儀而九壇貴黄壇之盛今則恭
祓叢楹之祕肅開華𦇧之場旗獵天風召五
方之眞氣劒横北斗淨千里之妖氛衆香馥
以揚烟法皷琅而振響儼洪規而肇始勵衆
志以惟寅吟空洞謡歌之章延上聖髙尊之
馭大敷張於齋格用懴洗於罪根伏願凡悃
遥通帝心下降誕形丕應洞察至誠先遣監
齋監醮眞官侍經侍香仙媛傳言玉女奏事

金童來臨圭潔之場共領忱清之禱證明法
事周洽願心然後玉羽群翔駐鸞驂於靜夜
翠華咸建肆玉軑於層空或乗胎化之仙禽
或駕飛雲之天駟紛然來格敢不欽承啓兹
玄感上御
至眞无極道前
　　　知磬舉起敬賛
　　　唱十方
　　　禮足各長跪皈命懴悔
臣法衆等志心皈身皈神皈命

十方无極大道太上靈寳天尊恭望洪慈洞
垂巨澤普降洪恩臣聞盡天下之物不足以
交神明修胷中之誠斯可以應天地矧乃玄
元之教莫非清淨之門儻三業六根之過存
豈一純二精之能格當齋科之謹始欲塵慮
以先除庶藉宣揚以伸昭格伏念臣與醮主
某自從曠劫乃至今生三業根深十惡障重
有妙湛之體爲情所昏有虚明之用爲物所
蔽欲惡盛而性有雈葦聞見踈而智亦聾盲
不能外身而多身殃不能減口而多口過意

有所至愛有所爲積其有涯之生造徧無邊
之罪今則對列眞而懴悔體妙道以修爲諸
業生於諸根塵塵是妄有身孰不有患物物
迷眞爰即靈壇盡祛惡障心踈瀹而内觀無
礙性虚淨而外境不爲翦翦之佞皆除津津
之惡悉去巳作之故業永不蹈於覆車未造
之新殃更不投於深穽庶全身而逺罪無見
利以忘眞伏願衆聖洞昭皇靈逺燭以瑶池
之水洒濯於群心以甘露之華滌除於衆垢
衰相罪根之消滅靈光慧性之圎明恪堅爲

善之心仰俟降康之澤禍沉九地福起十方
臣等稽首禮謝
無上至眞三寳
　　　布眞文
　　　知磬舉三啓頌三禮
　　　重稱法位
具位臣某與合壇官衆等謹同誠上啓
虚无自然元始天尊太上玉晨大道君大王
金闕老君太上昊天玉皇上帝九皇至尊十
方靈寳天尊諸天大帝三十六部尊經玄中

大法師上相上宰上保上傅三官五帝十一
大曜星君十神太一眞君南斗六司星君北
斗七元星君周天乾象二十八宿十二宫神
三百六十五度諸天列宿本命元辰天曹職
司九天眞宰三山五嶽福地靖廬厚地洞宫
嶽瀆主宰三界應感一切眞靈臣聞天不顯
符黙有開先之命帝能降鑒俯垂眷祐之情
儻率勵於翹勤必導迎於景貺臣等式循科
法備舉明科壇開預夕之嚴詞吐中情之切
上資家國普濟幽明先期齋範之行俶載眞

庭之啓驛龍上奏羽蓋分馳鑒神壝之權輿
示天威於咫尺保全釐事將覃及於人天克
舉熏修庶雄成於志願披誠伊始隤祉有初
弟子詞誠謹當宣示
　　　宣詞
諦詳詞語灼見至誠罄純意以彌勤望眞斿
而乃睠霞裾旅集雲篆數披縟壇欵劒珮之
臨玉戺轉旌幢之影儼珍饈而侑供酌醴𨣧
以交神鍾虡奏音與信詞而並發爐香騰氣
隨馨德以升聞諒冥感之交通獲上靈之昭

應臣等備員攝事按式宣科先取隂時說戒
以今建壇爲始敷行法事伏乞
太上三尊十方衆聖玄中大法師應感眞靈
勑勒監齋曹屬土地眞官載肅威神式嚴壇
宇用徯雲駢之集以迎天仗之來使邪穢蕩
除埃氛逺隔宇宙澄寂八風不翔令臣等神
氣不遷思念立感啓奏上達成就齋功須明
旦清曉依法行道續以啓聞
　　　發願
　　　都講舉存神燒香

　　　髙功復爐
香官使者左右龍虎君侍香諸靈官當令臣
向來宿啓建壇之所自然生金液丹碧芝英
百靈衆眞交㑹在此香火爐前當願螘誠上
達鳯輦下臨察其五藴之情畢乃一壇之願
使災不生而禍不作壽彌久而福彌昌厥子
厥孫轉榮轉貴十方仙童玉女接侍蘭煙傳
臣向來所奏之誠速達俓御
至眞无極大道
三清上聖

昊天金闕玉皇上帝(御前)
　　　知磬舉出堂頌出戸
　　　引至六幕堂

道門科範大全集卷之七





