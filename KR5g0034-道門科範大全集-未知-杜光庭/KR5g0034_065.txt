










道門科範大全集卷之六十五(六十六六/十七同卷)啓九
　　　三洞經籙弟子仲勵修
　真武靈應大醮儀
　　清旦行道
　　　法事陞壇如式
　　　各禮師存神如法
　　　宣衛靈呪
青陽虚映耀日回靈神虎辟邪飛天流鈴
摧奸滅兇萬魔束形九微回道八威攝精
千真校録三元蕩清左嘯中黄右䇿六丁

七轉八合周旋天經聖化巍巍大道興行
慶雲流布合景黄庭(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神真(臣)今
清旦行道謹奏爲(宣意)其諸情悃巳録告聞
願得太上十方至真道炁靈寳瑞光下降流

入臣身中令臣所啓速達徑御
太上無極大道
昊天玉皇上帝(御前)
　　　請稱法位
具位(臣)某與合壇衆官等謹同誠上啓
太上無極大道元始天尊太上大道君太上
老君太上昊天玉皇上帝九皇上尊十方無
極太上靈寳天尊巳得道大聖衆至真諸君
丈人三十六部尊經玄中大法師北極佑聖
真武靈應真君三界應感一切真靈(臣)聞隂

陽逓遷惟北方負太隂之炁水火各旺獨真
君爲水位之精布政坎宫參功宸極成萬物
之終始司化機之翕張賛襄上帝之陶鈞總
括百靈之機要或飛行於太空之内或裵徊
於五炁之天神旌舉而海岳動揺劒炁衝而
雲雷振響祅氛電掃威令飈馳凡傾歸仰之
心必荷昭彰之祐某潔蠲壇席延企飈斿攄
精懇以欽承佇威靈之感格(臣)既承詞㫖敢
不上聞
　　　宣詞

諦詳詞語灼見至誠不仗明威安臻戩穀願
納蘋蘩之薦俾依天地之仁藹瑞炁於層空
霈爲德澤扇靈風於闔宇廣布恩波罔有神
恫迄無鬼責以今清旦行道請法衆等運兹
初捻上香
願此香煙騰空徑上太清宫中供養
真武靈應真君所化之身金闕老君三清玉
皇上帝伏願隆大道以垂慈冠列真而敷佑
使邊燧徹警兵鋒不鳴在朝無欺君敗國之
臣四方有愛民保邦之吏永無㓂亂同樂昇

平今故燒香自歸依
道尊大聖衆至真之德得道之後昇入無形
(和)與道合真
以今清旦行道請法衆運兹二捻上香
願此香煙騰空徑上北極太常府供養
真武靈應真君所屬武曲星君同北極衆聖
伏願示嘉應以宏敷煥靈芒而逺燭使醮主
某九先七祖不滯幽關見在親蘿倶消罪目
宿世絶𡨚魂之累重隂除冢訟之呼束勒群
魔之精斬馘六峯之鬼恢洪梵炁保佑斯人

今故燒香自歸依
經尊大聖衆至真之德得道之後昇入無形
(和)與道合真
以今清旦行道請法衆等運兹三捻上香
願此香煙騰空徑上神座供養
真武靈應真君伏願體金闕之明威爲玉京
之元輔廵行有截斷滅不祥使醮官某坎宫
除險厄之虞水德著聦明之性(修學/云)研經有
素掞藻無雙早階膴仕之華便躡亨衢之峻
(不修/學云)靈根堅固性識髙明出入起居罔有外

邪之染寢興食息永無時疾之嬰災逐氷消
善隨日長(有官/云)奮揚膴仕蹈厲髙資驟膺遷
陟之榮上結顒昂之眷四海望經綸之業百
僚仰方重之儀今故燒香自歸依
師尊大聖衆至真之德得道之後昇入無形
(和)與道合真
　　　重稱法位
具位(臣)某與合壇衆官等謹重誠上啓
太上無極大道元始天尊太上大道君太上
老君太上昊天玉皇上帝九皇上尊十方無

極太上靈寳天尊巳得道大聖衆至真諸君
丈人三十六部尊經玄中大法師北極佑聖
真武靈應真君三界應感一切真靈(臣)聞廓
仙霧於層階獲降時乗之駕啓靈場於淨舘
有踈肅設之嚴盡小已之寅恭荷威神之臨
鑒重念醮官某渉道甚淺禀生多艱浪煩造
化之功無補聖明之旦間關世路險阻備甞
汙蔑塵容姓名弗著常懼或爲學始勤而終
怠或履世多過而寡功或命曆之不遐或福
基之不厚七月十五太上說經之辰三月初

三真君降生之日有虧醮祭實負兢惶甲子
庚申禱祈踈禮七元四聖崇奉愆期處猒穢
以爲常啖葷辛而罔擇臨䘮弔而近死炁隨
習俗而觀邪風或認倘來之榮縱恣而殃連
上祖或恃一門之富驕淫而罪紀隂官非法
貪財違道干進皆自今而悛革庶復祐於神
明伏願俯鑒沖誠廣敷道䕃使齋官某門庭
榮盛福禄増延子孫蕃衍而克昌夫婦諧和
而偕老倉箱歲益金帛日増永消不測之災
長保無疆之壽弟子(臣)某重念邪正不兩立

善惡不並行因淑世之教衰致宵行之鬼盛
崇道者少信邪者多縁細民之貪心欲小家
之暴富諂事耗鬼剽奪里居飽腥血於餓腸
示變恠於暮夜或自空而擲瓦石或乗後而
盜資財或戲謔隂人往往而鬼胎乖露或剋
害小口時時而變證驚癎或吹口作聲而呼
人姓名或扣戸搥門而擾人居止或般糞穢
而狼籍或隨盤合而留連或託夢寐以相傳
或引先亡而作祟或示財而見恱或放火而
相驚凡兹至賤之祅邪頗覺盛行於人世無

幽不察願馳流火之鈴有罪必誅無惜巨天
之戮行太上之命振真君之威敢有土地之
停留先遣隂兵而誅斬絶百邪之横害濟羣
品以康寧魔精滅而火死灰飛災難祛而雲
消霧散羣心仰祝大庇是依上明
天尊大慈之澤下副(臣)等皈向之誠謹啓以
聞
　　　十二願
　　　復爐
謹攝香官使者左右龍虎君侍香諸靈官當

令臣向來清旦行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道
昊天玉皇上帝(御前)
　　　出堂頌
　　　出戸

道門科範大全集卷之六十五











