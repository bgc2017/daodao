










道門科範大全集卷之二十六(二十七二/十入同卷)
　　　三洞經籙弟子仲勵修
　祈嗣大醮儀
　　　清旦行道法事如式
　　　舉各禮師存念如法
　　　宣衛靈呪
青陽虚映耀日回靈神虎辟邪飛天流鈴
摧奸滅試萬魔束形九微迴道八威攝精
千真校録三元蕩清左嘯中黄右筞六丁
七轉八合周旋天經聖化巍巍大道興行

慶雲流布合景黄庭(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女互帝
直符直日香官各三十六人出出者嚴裝顯
服冠帶垂纓關啓玄壇土地方域神真(臣)今
清旦行道謹奏爲(入意)其諸忱悃巳録告聞
願得
太上十方至真道炁靈寳瑞光下降流入(臣)

身中令(臣)所啓速達徑御
太上無極大道
昊天玉皇上帝(御前)
　　　請稱法位
具位(臣)某與臨壇官衆謹同誠上啓
虚无自然元始天尊玉晨大道靈寳天尊萬
天教主道德天尊昊天至尊玉皇上帝勾陳
星宫天皇大帝中天星主紫微北極大帝承
天效法后土皇地祇神霄真王長生大帝東
極注生青華大帝九天應元雷聲普化天尊

九天雷祖上帝上清紫微碧玉宫太一大天
帝六天洞淵大帝六波天主帝君九天好生
可韓司丈人天尊九天採訪應元保運真君
九天上帝三十二天上帝五老上帝東華木
公道君西靈金母元君日宫太陽帝君月府
太隂皇君五方五德星君二十八宿星君北
斗七元上真道君南斗六司上真道君五福
十神太一真君上清四餘四曜星君天曹諸
司真君三元三官大帝泰玄樞機三省諸相
天君玄中太法師真君三天大法師真君北

極四聖真君上清雷霆院使真君雷霆九司
列職真君九天注生監生真君九天司禄梓
潼帝君九天衛房聖母元君本靖諸省府院
司經籙法部主宰真君三天門下三元真君
上章詞表靈官五嶽五天聖帝洞天福地靖
廬治化仙官本靖祖玄真師列位真人經籍
度列位真人北隂玄天酆都大帝東霞扶桑
丹林大帝三河四瀆五湖四海龍王名山大
川真宰九天金闕玉闕靈濟洪恩二位真君
今年某季典司風雷雨部威烈聖衆城隍里

社廟貌一切真靈(臣)聞有物混成生實先於
天地虚離獨立至亦出於隂陽或為之紀而
莫見其形不知其名而字之曰道故陽居大
夏而生育長養以爲事天祖羣物而包含徧
覆以無殊凡屬洪纎悉歸亭育不言而喻四
時行而百物生邪氣莫奸五榖熟而萬民殖
化工所繫慶賴攸均醮官某夙植善根獲聞
正道責躬引咎敢不祇畏上天奉戒修齋庶
幾以咈無子令(臣)關奏降聖歸依清旦詞誠
謹當宣奏

　　　宣詞
按如詞言丹誠懇切恭承聽覽少賜矜容望
垂至大之恩乞允綿長之祝(臣)聞易有太極
兩儀是生大哉乾元萬物資始凡戴天而履
地率負隂以抱陽得我之大者賦性於沖和
得我之小者播形於飛走故無物不霑於雨
露而有情盡出於陶鎔凡賴生成敢忘皈嚮
葵心雖逺猶傾向日之誠獺祭甚微亦展事
天之禮矧居人道復處中華有報有祈惟精
惟一醮官某齋明盛服揆日惟良欽若昊天

昭事上帝覬百神之來相庶一索以得男下
副禱祈式彰生化以今清旦行道請法衆等
運兹初捻上香
願此香雲騰空上徹供養
無上至真十方道寳臣等皈身皈神皈命首
體投地以是捻香功德上祝
當今皇帝陛下伏願本支百丗壽考萬年王
假有家天作之合繼姜嫄之履武載育生民
邁狄簡之祈天降祥玄鳥益慶藩垣之翰茂
膺長發之期福及醮官澤流後裔斯干考室

如松茂而竹苞中孚應天庶鶴鳴而子和今
故燒香自歸依
道尊大聖衆至真之德得道之後保天長存
和與道合真
以今清旦行道請法衆等運兹二捻上香
願此香雲騰空上徹供養
無上至真十方經寳(臣)等皈身皈神皈命首
體投地以是捻香功德歸流社稷尊靈宗祧
先聖伏願閟宫有䘏清廟肅雍對越在天夢
九齡而増與流光宗祀配上帝以無私下逮

醮官恩加先丗樂遊帝所聞廣奏於鈞天悽
愴焄蒿發昭明於神氣曲垂隂騭宜佑見存
今故燒香自歸依
經尊大聖衆至真之德得道之後永保長存
和與道合真
以今清旦行道請法衆等運兹三捻上香
願此香雲騰空上徹供養
無上至真十方師寳(臣)等皈身皈神皈命首
體投地以是捻香功德歸流遐邇遍及幽冥
伏願三辰順軌四海同文水旱長蠲兵刑寢

措五日風而十日雨無鳴條破塊之虞千斯
倉而萬斯箱有東作西成之願一門薦祉四
海蒙休共享福於華胥保㫒玄於衆妙犁牛
之子亦騂角以蕃滋老蚌増光藴明珠而具
足恩圴動植各遂生成今故燒香自歸依
師尊大聖衆至真之德得道之後永保利亨
(和)與道合真
　　　唱方懴方三啓三禮
　　　重稱法位
具位(臣)某等謹同誠上啓

太上無極大道三清三境天尊昊天玉皇上
帝三界應感一切真靈(臣)聞遇災而懼垂大
雅之格言見善則遷表義經之垂訓惟天爲
大悔過居先郊雨反風克彰明德熒惑退舍
亦契善言雖無聲臭之可尋宛若塤箎之相
應而況惡人齋戒沐浴則可以昭事於上帝
君子恐懼修省亦能主祭於長男非惟變咎
以爲祥乃使回心而嚮道醮官某伏念自從
前世以至今生意馬奔馳心猿狂率愧怍天
地訕謗君師不孝二親間離九族忘哀廢禮

或不祀於祖先棄子墮胎夙自殘於骨肉隂
賊犯上蔽賢害能黷真無猒遏糴不顧苟利
道於錐刀之末私富貴於壟斷之中樂禍喜
災妄絶他宗之祭祀欺孤伐冢巧増自已之
田園素無惻隱之心是亦强梁之行又或焚
山竭澤煑繭覆巢枉害衆生未償夙業自貽
譴責故觸神靈又或爲臣不忠殺人以政勞
民動衆爲禍首於一時尸位素餐曠天工於
百辟伐牛山於旦旦漏天網於恢恢凡百所
爲罔知紀極有一干此未或不亡以致朋淫

于家用殄厥世不德罔大將墜厥宗此皆先
聖之格言抑亦天心之可畏用是存誠潔已
攺往修來敬終日以乾乾罄小心而翼翼自
陳罪網仰丐恩憐伏願浩浩髙天皇皇后帝
發好生之大德敷曠蕩之深恩咸與惟新哀
此㷀獨庶傳種姓用守宗祊載育載生長堦
庭之蘭玉以嗣以續學弓冶之箕裘庶幾荀
氏之八龍不愧河東之三鳳願有加於帝力
冝俾肖於後昆懇禱之誠朝夕以冀再惟蕃
衍尤賴操修孤立於趙者爲十世之諸侯功

著於梁者爲八葉之宰相或使諌君而知臧
孫之有後或以隂德而信丙氏之必與于公
髙門張湯揚善儻使一二而悉數雖至千百
而匪周此皆作善降之百祥抑亦惟天佑于
一德儻有克艱厥後爲業所牽歷考古初亦
存龜鑑漢侯犯法四五世而靡有子遺虞詡
多𡨚二十年而不傳一口或以隂謀六出而
廢後或以爲將三代而覆宗受玉墮容尚招
惡報先配後祖豈保吉祥顧隂譴之甚明雖
它美而莫贖苟能見其過而內自省者將反

身而誠樂莫大焉某敢不寅畏天威歸依造
化誓從今日以友來生惟攺過以自新將迎
祥而集慶資生資始均有賴於乾坤成象成
形庶歸功於天地早符吉兆下慰凡情上明
天尊大慈之澤下副(臣)等歸命之誠謹啓以
聞
　　　十二願
　　　復爐
香官使者左右龍虎君侍香諸靈官當令(臣)
向來清旦行道之所自然生金液丹碧芝英

百靈衆真交㑹在此香火爐前當願罪𦊙蠲
消慶源増衍傾心受度即膺饋鯉之祥蒙道
順生允獲弄璋之慶一門被澤四海霑榮次
願十方仙童玉女接侍蘭烟傳(臣)向來所啓
之誠速達徑御
至真無極大道
昊天玉皇上帝(御前)
　　　出堂頌出戸

道門科範大全集卷之二十六











