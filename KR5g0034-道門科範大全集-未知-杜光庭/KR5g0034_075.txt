










道門科範大全集卷之七十五(七十六七/十七同卷)甲六
　　　廣成先生杜光庭刪
　上清昇化仙度遷神道場儀
　此儀用黄籙修眞十戒用明眞宿啓儀乃
　五錬生尸古儀宿啓也所以有遷㧞滅度
　之魂之句萬福天師著同學行道儀始自
　疾苦至于終亡皆須懴謝救㧞解災悔過
　且夫修道昇仙非師不度超凡證聖非友
　不成師猶父毋也同學爲兄弟也得不敬
　孝友愛承順和恱以遵其教乎師資同學

　旣離親戚棲庇山林骨肉逺矣親愛踈矣
　一旦有疾惟門人同學爲其選備方藥營
　修藥飲以療之其或修短有常奄從淪化
　即當誦經行道拜章上表懴罪謝愆以相
　遷度生死道義惟此爲先師友淪没弟子
　同學皆當齊集以髙德者爲法師其餘依
　位次第沐浴更衣可設壇出官關啓行事
　疾厄危㔹亡殁極傷應急就修不須宿啓
　各在依位主其職司爾其事若宿啓即依
　常法

　　清旦行道
　　　法事陞壇如式
　　　各禮師存念如法
　　　宣衞靈呪
金眞録霞煥映三天飛雲丹霄諸天控軿
晨暉啓旦隂翳俱捐九微震空五星回旋
萬天感應自然妙玄杳冥散佈分形百千
玄珠光耀瑞降壇乹幽明蒙惠灌錬金泉
魔王恐懼合景三田與道合眞
　　　鳴法鼓二十四通

無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官合三十六人出出者嚴裝
顯服冠帶垂纓關啓玄壇土地方域神眞臣
今清旦燒香行道謹奉爲入意其諸情悃巳
録奏聞願得
太上十方至眞道炁靈寳瑞光下降流入臣
身中令臣所啓速逹徑御
太上無極大道

昊天玉皇上帝
東極救苦青玄上帝(御前)
　　　請稱法位
具位(臣)某與合壇官衆等謹同誠上啓
虚無自然元始天尊太上大道君太上老君
昊天玉皇上帝勾陳天皇大帝北極紫微大
帝南極注生上帝東極救苦青玄上帝承天
效法后土皇地祇十方太上靈寳天尊諸天
天尊諸天上帝上清日月星斗河漢羣眞三
官四聖五師三省眞君九天天曹諸位眞君

歷代傳宗啓教諸大師眞雷霆神虎大醫諸
司官將太上諸階經籙中仙官吏兵天下名
山洞府得道神仙地府酆都大帝幽隂聖衆
水府扶桑大帝閬苑眞仙人元五嶽五天聖
帝酆都地秖諸司元師太歳土火瘟司聖衆
州縣城隍之神當境廟社神祇觀庭土地眞
官法壇諸司官將三界提魂攝魄神吏四界
直符功曹使者謄奏俵錢神吏醮筵主宰一
切眞仙恭望洪慈洞回昭鑒(臣)等微生賤質
謬預法流早契神期奉遵玄祕未能超形物

外隱影林巒服道思玄研習要妙但人間修
尚以香火爲功濟㧞幽塗超昇上境受法之
日約當奉行救度人天宣洪道德況奉詞㫖
敢不上聞
　　　宣詞
按如詞旨情深追慕(臣)等謹爲共相携率依
按典儀歸命十方冥祈三寳修齋行道請命
祈哀伏願至道垂慈哀原羣品隂罪陽過咸
乞消除使進品仙都升神上境式彰洪濟少
副哀嗚以今清旦行道請法衆等運兹初捻

上香願此香烟騰空徑上供養
太上三尊(臣)等至心皈身皈神皈命以是功
德歸流宗桃先聖社稷尊靈控御晨霞宴遊
霄極旁敷德澤蕃大本支
皇帝聖壽延長明齊二景仁風淳厚德邁三
宗民俗阜安兵戈偃戢今故燒香自皈依
道尊大聖衆至眞之德得道之後昇入無形
(和)與道合眞
以今清旦行道請法衆等運兹二捻上香願
此香烟騰空徑上供養

大道尊經(臣)等至心皈身皈神皈命以是功
德歸流仙化某洎三師玄祖法俗先亡伏願
遊神紫極鏄質廣寒逍遥碧落之庭縱適三
清之境消除塜訟庇佑門徒今故燒香自皈
依
經尊大聖衆至眞之德得道之後昇入無形
(和)與道合眞
以今清旦行道請法衆等運兹三捻上香願
此香烟騰空徑上供養
太上三師(臣)等至心皈身皈神皈命以是功

德歸流弟子某伏願道業日新智燈無量心
開意解體悟自然學道成眞名題青籙觀宇
肅靜大小咸寧今故燒香自歸依
師尊大聖衆至眞之德得道之後昇入無形
和與道合眞
　　　懴方命魔歩虚三禮
　　　重稱法位
具位(臣)某與合壇官衆等謹重誠上啓
虚無自然元始天尊太上大道君太上老君
昊天玉皇上帝勾陳天皇大帝北極紫微上

帝南極注生大帝東極救苦青玄上帝承天
效法后土皇地祇上窮圓蓋之髙眞下極方
輿之主宰有靈有聖今古師宗醮筵主宰合
屬眞仙恭望洪慈洞回昭格(臣)等育質三光
造形九炁凡胎尸穢漏質庸虚宿慶彌綸兹
逢道運幸生聖代蚤佩黄裳沐大宥之垂休
覩眞經之輔世叨逢祕檢繆奉丹盟不揆凡
材輙居法任科文肄業香火傾心爲己及人
祈恩請福今有弟子某奉爲仙化本師某早
從師範宗奉仙眞香火雖嚴形神未錬靈根

不固天運有終歸身太隂託形幽夜切恐平
生舉動悞犯眞科抵觸神眀冒干天地違越
禁忌搆此凶衰又恐六甲五行九宫八卦互
爲刑剋莫遂考終又恐先世流殃惡人呪詛
宿𡨚往債結釁所成伏連傳尸新故延染考
氣注訟侵逼魂神魍魎邪精乗爲夭害遷化
以後超度無由恐識滯鬼羣殃延見在是敢
修齋行道歸命至眞仰乞大慈特垂惠澤開
釋幽對超度先師馭日紫霄乗雲丹殿北辭
長夜南上絳宫演三洞之靈文爲太平之教

主圓光附體洞照太空導引世人永超長夜
所冀邊疆靜息風雨均調聖祚延長皇圖永
固弟子某等道念増進心識光明速登玄解
之郷永作人天之庇先師超度塚宅鎭安境
界龍神宫庭土地遷陞階品佑護生靈下窮
幽漠之郷倶被清升之澤上明
天尊大慈之化下副(臣)等祈向之誠謹啓以
聞
　　　十二願
　　　復鑪

謹攝香官使者左右龍虎君侍香諸靈官當
令臣向來清旦行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍蘭煙傳臣向來所啓之誠
速逹徑御
至眞無極大道
昊天玉皇上帝
東極救苦青玄上帝(御前)
　　　出堂頌出户
道門科範大全集卷之七十五
