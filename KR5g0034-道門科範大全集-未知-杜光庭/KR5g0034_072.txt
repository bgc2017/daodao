










道門科範大全集卷之七十二
道士修眞謝罪儀
晚朝行道
法事陞壇如式
各禮師存念如法
宣衞靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪滅惡道炁周流
神光照夜隂翳俱收萬神降格扇景乗飈

羣生咸遂惠遍神州與道合眞
鳴法鼓二十四通
無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官合三十六人出出者嚴裝
顯服冠帶垂纓關啓玄壇土地方域神眞臣
今落景行道謹奉爲入意其諸情悃巳録奏
聞願得
太上十方至眞道炁靈寳瑞光下降流入臣

身中令臣所啓速逹徑御
太上無極大道
昊天玉皇上帝(御前)
請稱法位
具位(臣)某與合壇衆官等謹同誠上啓
三清上聖十極髙眞十方太上靈寳天尊消
愆滅罪天尊大慈延壽天尊長生保命天尊
九霄自然生神上帝度人太皇三十二天上
帝諸天天尊諸天上帝上清日月星斗河漢
羣眞三官四聖五師三省眞君九天天曹諸

位眞君歷代傳宗啓教諸大師眞雷霆神虎
天醫諸司官將太上諸階經籙中仙官將吏
天下名山洞府得道神仙地府酆都大帝幽
隂聖衆水府扶桑丹林大帝浪苑眞仙人元
五嶽五天聖帝酆都地祇合干元帥太歳土
火温司聖衆州縣城隍主者當境廟社神祇
福庭土地眞官法壇諸司官將四界直符功
曹使者醮筵主宰合座威靈恭望洪慈洞回
昭鑒(臣)與衆等仰承聖澤得被眞風披三洞
之眞丈奉九清之玉檢晨興蠲潔夕惕修持

蓋從受道之初約以建功爲本再肅威儀於
清夜恭陳凡悃於紫宸瞻望眞斿導迎景貺
將祈監盼用副齋精行道詞誠謹當宣奏
宣詞
諦詳詞語灼見誠情諒叶眞慈必關聖監正
一道士某叨逢景運獲仰眞宗荷聖主之洪
恩出家入道沐
天尊之慈澤潔志修行佩受靈文稟修玄教
未造沖玄之妙有虧習錬之功罪目易彰福
田難搆用專誠而薦疑庻引咎以自新恭祓

壇場精嚴醮席法三洞焚修之格披十華朝
㑹之儀演暢法音敷揚大範莫不諸天齊到
五帝列言賞録功勤克期通感以今落景行
道請法衆等運兹𥘉捻上香願此香烟騰空
徑上供養
九品髙眞十方上聖臣等皈身皈神皈命以
是功德上祝
今上皇帝㐲願堯天廣覆舜日増明保生延
不㧞之基五山鞏固司命益無疆之壽歷劫
綿長國安民豐欣樂乎太平之世臣忠子孝

敦睦乎大有之年獬豸觸邪屈軼指佞慶雲
呈瑞景曜示祥天威振犬羊之羣五兵戰戢
土宇復關河之廣九域同文今故燒香自皈
依
道尊大聖衆至眞之德得道之後昇入無爲
(和)與道合眞
以今落㬌行道請法衆等運兹二捻上香願
此香烟騰空徑上供養
九品髙眞十方上聖臣等皈身皈神皈命以
是功德歸流道士某家九玄滯識七祖神儀

咸承浩蕩之恩並證逍遥之果丹臺絳闕景
侍玉皇霞殿雲房親朝大帝聽天鈞而自得
吟大洞以忌機惠被無涯福資來裔三師四
友俱陟仙階九夜三途咸登道果今故燒香
自皈依
經尊大聖衆至眞之德得道之後昇入無形
(和)與道合眞
以今落景行道請法衆等運兹三捻上香願
此香烟騰空徑上供養
九品上仙十方上聖(臣)等皈身皈神皈命以

是功德歸流道士某身中伏願道性圓明聖
心開發行運不逢於坎坷相貌長新流年永
絶於凶衰鬼神廕祐喜怒不留於胷臆精神
内固於丹田養浩如春住世生身之難老虚
心契道超凡入聖以長存今故燒香自皈依
師尊大聖衆至真之德得道之後昇入無形
(和)與道合眞
懴方命魔歩虚三禮
重稱法位
具位(臣)某與合壇衆官等謹重誠上啓

虚無自然元始天尊太上大道君太上老君
昊天玉皇上帝勾陳天皇大帝北極紫㣲上
帝承天效法后土皇地祇道經師三寳天尊
上窮圓蓋之髙真下極方輿之主宰醮筵列
聖一切真靈恭望洪慈洞回昭鑒臣等伏聞
混淪蕩蕩變通莫得而爲先芒角明明開闢
於斯而是判皇人筆傳於大梵後聖總著於
靈圖大象聿成洪源肇判散精則開明三景
下鎮則敷落五篇典誥旁流淵㣲逺布萬神
敬聽品物咸資(臣)等生禀至愚服膺上學遵

依玄教對越上真自禀命以修身常飾躬而
肄業金文玉扎粗識於筌蹄聖域仙階莫窺
乎影響唯堅誠信兾獲感通真格敷陳尊靈
必降道士某託身道域切庇霄真未能謝絶
於塵寰徒自沉迷於世網叅經佩戒雖加䇿
勵之心宻行隂功尚缺進修之力機靈素昧
衆善弗臻習氣未除諸縁常染細行分門於
八百未見指歸威儀備列於三千曽無精進
業根深固道果難成未登悟解之門恐墮塵
勞之障今則首體投地晨夕告天稽按明科

嚴陳淨醮經開玉笈像禮金容靈音振空洞
之章黎土集寳珠之衆香傳七驛達誠悃於
虚皇燈燦九㣲破幽昏於夜壑曲盡熏修之
志不違朝賛之勤以格真靈克諧昭應萬神
侍衞三界監觀奏簡玄都列言丹陛伏覬勅
下三界普告諸天降福流恩延生保命智通
玄悟永息昏迷厚禄遐齡常居法廕和平𡨚
咎消解災凶五行無刑剋之殃三景息照臨
之㑹上解璇璣天文宿曜十二分次之厄下
解山川嶽瀆九宫八卦分野之災夙罪積愆

深殃重釁前𡨚往債故殺誤傷三業六情無
邊過咎自今懴謝咸乞蕩除上願
帝道永安洪基益茂三光朗照四序均調包
舜海以涵濡廣堯曦而照燭五風十雨常滋
物產之豐八榖九蚕大足農民之望氣無繆
𥃊歳免災氛普及羣生旁資九有咸承道果
俱契真乗則上明
天尊大慈之化下副弟子謝罪之誠謹啓以
聞
十二願

復爐
謹攝香官使者左右龍虎君侍香諸靈官當
令臣向來落景行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳臣向來所啓之誠
速達徑御
至眞無極大道
昊天玉皇上帝(御前)
出堂頌出户
道門科範大全集卷之七十二
