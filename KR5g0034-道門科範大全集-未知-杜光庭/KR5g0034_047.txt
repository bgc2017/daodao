










道門科範大全集卷之四十七
廣成先生杜光庭刪定
解禳星運儀
設醮行道
法事陞壇如式
各禮師存念如法
宣衛靈呪
東方
九炁青天明星大神煥照東郷洞映九門
轉燭陽光掃穢除氛開明童子號日玄卿

備衛我軒上對帝君収魔束妖討捕兇羣
奉承正道赤書玉文九天符命攝龍驛傳
普天安鎮我得飛仙(和)與道合真
南方
三炁丹天煥景流光熒星轉燭洞照太陽
上有赤精合契虚星開明靈童號曰華房
總統火兵備守玉堂斬邪束妖剪截魔王
北帝所承風火莫當流鈴交煥翊衛壇場
正道流行敢有巴狂我享上功坐運魁罡
億劫長存保天無疆(和)與道合真

西方
七炁素天太白流精光耀金門洞照太冥
中有素皇號曰帝靈保神安鎮衛我身形
斷絶邪源王道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
(和)與道合真
北方
五炁玄天元始徘徊辰星煥爛光耀太微
黒靈尊神號曰層威統冠飛天仙裙羽衣

備衛五門檢精捕非敢有千試豁落斬摧
玉符所告神鎮入威邪門閉塞正道明開
映照我身三光同輝筞空駕浮舉形仙飛
(和)與道合真
中央
一炁黄天調理乾坤陶鎔隂陽總統玄真
鎮星吐輝流煥九天開明童子號曰天璘
元炁陽晶焰上朱烟洞照天下及臣等身
百邪摧落殺鬼萬千中山神呪普天使然
五靈安鎮身飛上仙(和)與道合真

鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴装顯
服冠帶垂纓關啓玄壇上地方域神真(臣)今
陞壇設醮行道謹奉爲(入意)其諸誠悃巳録
告聞願得
太上十方至真道炁靈寳瑞光下降流入(臣)
身中令(臣)所啓速達徑御

至真無極大道
昊天玉皇上帝(御前)
請稱法位
具位(臣)某等謹䖍誠上啓
虚无自然元始天尊太上大道君太上老君
昊天玉皇上帝九皇至尊十方上聖三十六
部尊經玄中大法師日月九曜星君南辰北
斗二十八宿周天玄象本命元辰星君三界
應感一切真靈(臣)聞剖判混茫肇分清濁二
儀列位九曜流輝生成垂不宰之功照燭著

無私之德古今不紊曆象攸尊所以順軌循
常則君臣蒙福謫見垂戒則家國同休靈化
克彰神功斯在天道不逺有感必通聖鑒匪
遥無祈不應醮官某以星辰行度有所照臨
伸螻蟻丹誠懼爲災厄憂勞炯戒䖍仰至真
惟切禱祈冀蒙福祐(臣)等竊尋經首河圖有
披告之文檢閱真科靈寳有懴祈之典敢縁
慈訓式備醮儀延降尊靈祀崇真聖伏願下
哀凡請俯降道場天光一臨萬生抃恱(臣)與
衆等無任瞻望聖駕激切屏營之至誠惶誠

恐稽首再拜恭迎
聖駕
降真獻茶
初獻散花
重稱法位
具位(臣)某等謹同誠上啓
九皇至尊十方上聖五星六曜三界威靈(臣)
聞天陽地隂一合而成象月盈日⬤互用以
正時分五緯以專司行周天而有度或重輪
表瑞或聚舍發祥或爲至徳之符上廣無私

之照依躔順軌灼爲治象之光變色作災昭
示機微之朕休戚上關於邦政烖祥亦係於
民生某有命在天交食乎地㮣六合而視巳
何啻蟭螟均一炁以禀形忍同草木粗知爲
善之㝡樂終以寡過而未能神歷其盈㑹交
此而賜罰帝臨有赫因迷復以降災尚通解
謝之門俾迪亨嘉之運爰憑道範肅敞星壇
騰精悃於鈞天降光靈於玄象(臣)今關奏敢
不上聞
宣詞亞獻

諦詳詞語灼見欽崇太上巍巍荷俯臨於法
席衆真濟濟咸拱侍於虚皇諒昭鑒於悃悰
必加憐於懇請伏願正璿璣於玉斗撫經緯
於天圖消五行衰敗之災解三命凶危之數
増長補短去危即安克膺耆艾之年永息災
凶之運(臣)等不任祈懇之至酒陳終獻
散花
(臣)謹䖍誠上啓
虚无上聖九曜尊星(臣)聞垂象上穹照臨下
土金木水火假休王以立功春夏秋冬任推

遷而成𡻕以康家國以福生靈大哉神休光
賛天地尚慮分野之内有鈎己凌犯之期躔
次之中有遲伏留逆之數大則災纏郡邑爲
兵水旱蝗少則禍及行年爲凶衰疾厄兢兢
憂懼氷炭在懷深恐履行多違操守乖悮六
情積咎三業成非既積罪尤更逢厄會善功
難著惡作易興非託醮祈無由洗滌是敢肅
恭香火精備醮筵仰紫府以冥心望丹霄而
稽首盡投素悃罄露凡情伏乞
衆聖哀憐列星憫䕶降以真炁陶以太和照

以靈光沐以神澤流恩降福解厄消災和順
五星均明四景無凌犯之變無薄蝕之虞萬
象咸寧百榖時稔五兵戢息四序調平君聖
臣忠人安物泰某或行運之内宫宿之中使
災不横生妖無妄作一十二宫之分各保休
祥二十八舍之間永無氛沴六星南紀司命
増延壽之文九府北元太尊鍚長生之簡三
光齊景萬善咸臻若醮官某有過咎災厄在
太陽熒惑二宫者請以赤帝真文爲解禳之
有過咎災厄在太隂辰星神首神尾四宫者

請以黒帝真文爲解禳之有過咎災厄在𡻕
星宫者請以青帝真文爲解禳之有過咎災
厄在太白星宫者請以白帝真文爲解禳之
有過咎災厄在鎮星諸曜星宫者請以黄帝
真文爲解禳之即使衆厄自消千災自殄神
安體豫益筭延齡福禄惟新凶衰不作眷屬
亨泰公私利宜門宇與隆云爲叶泰蒙如所
請永荷洪恩(臣)等無任禳謝之至誠惶誠恐
稽首再拜獻湯
祝真文宣䟽

(臣)謹重誠上啓
九清上聖三寳真靈乾象列星坤儀主宰今
則禮成清夜詞達昊穹金闕真遊駐屬車於
塵世璿霄上象迂法從於星壇心方切於欽
承儀巳臨於夤餞情不隨於文祝願效進修
凡自與於仙違徒深依戀冀垂肆赦允納䖍
祈恍真衛以言旋睇清光而順拜(臣)等不任
攀戀之至奉辭仙駕
發願
復爐

香官使者左右龍虎君侍香諸靈官當令(臣)
向來設醮之所自然生金液丹碧芝英百靈
衆真交㑹在此香火爐前當願十方仙童玉
女接侍蘭烟傳臣向來所啓之誠速達徑御
至真無極大道
昊天玉皇上帝(御前)
送聖焚燎

道門科範大全集卷之四十七












