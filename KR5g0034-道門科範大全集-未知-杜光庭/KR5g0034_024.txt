










道門科範大全集卷之二十四
　　　廣成先生杜光庭刪定
　文昌注禄拜章道場儀
　　散壇行道
　　　法事陞壇如式
　　　都講舉各禮師存念如法
　　　髙功宣衞靈呪
五星列照煥明五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空

出入冥無遊宴十方五雲浮蓋招神攝風
役使萬靈上衞仙翁和與道合眞
　　　鳴法皷二十四通
　　　髙功發爐
無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官各三十六人出出者嚴裝
顯服冠帶垂纓關啓玄壇土地方域神眞臣
今設醮陞壇行道謹奏爲(入意)其諸忱悃已

録告聞願得
太上十方至眞道炁靈寳瑞光下降流入臣
等身中令臣所啓之誠速達俓御
太上无極大道
三清上聖
昊天玉皇上帝(御前)
　　　請稱法位
具位臣某與合壇官衆等謹同誠上啓
太上虚无自然元始天尊(次啓/九皇)九天上帝三
十六天天帝三十二天天帝諸天上帝紫微

太微垣帝座星君五帝三元上眞三十六部
尊經玄中大法師十一大曜星君北斗南辰
星君二十八宿星君東璧文章星君七星賢
良眞君十二宫神眞君文昌星君三台星君
進賢星君少衆星眞君圎穹星宿眞君上清
太微南朱文昌眞人太上九氣文昌宮仙官
建生星斗眞君青城山九天丈人眞君潜山
九天司命眞君廬山九天採訪使者眞君五
嶽聖帝四瀆源王司禄主者職貢舉眞君英
顯武烈忠祐廣濟王貢舉掌籍考校官屬道

德應感一切眞靈臣聞大道甚夷廣闢祈求
之路上天善應廓開濟度之門有感必通無
幽不察故齋沐可以事帝而蘋蘩可以薦神
儻通精意之禋必遂降臨之願醮官某確守
儒業願赴科名幸靈寳垂修奉之規仙籙著
關宣之式敬伸愚悃嚴建齋壇懴洗罪愆而
身器昭明㑏降髙眞而心神飛越大則法天
象地小則酌水獻花諷玉笈之雲章誦寳函
之鳯篆今則一塵不動萬籟無囂依稀瓊佩
之揺髣髴仙韶之奏煙凝檀篆噐滌匏樽伏

願列聖垂憐衆眞恊應飈輪雲駕齊降於六
虚玉字瓊樓森臨於九地詔群靈於咸集享
一意之精懃擁百禄於簮紳錫湛恩於品彚
(臣)與醮官等無任慇懃懇祝俯伏望幸之至
奉迎仙駕
　　　降聖獻茶初進酒奏樂
具位臣某等虔誠上啓
虚无三境至尊昊天玉皇上帝諸天諸地諸
水諸山三界十方證明列聖臣聞大道無爲
而無不爲上聖救物而無棄物道頼人而敷

暢德因人以宣揚是謂道不虚行德不孤立
上而誘掖於群士下以化導於烝人恢張抱
一之風槖籥至眞之教醮官某夙沾玄化衣
被洪恩未造道微而禀固有之資未隆德業
而抱良能之素值聖主開進賢之路有司舉
較藝之章發兼濟之純衷起力行之大願爰
資羽䙱仰叩髙穹所念者道道無不爲所恃
者聖聖無棄物陳情瀝懇注想凝熏庶集妙
因早酬素志周天衆聖必昭鑒於丹誠大地
靈神諒俯歆於清夜屬臣關奏敢不上聞設

醮詞誠謹當宣奏
　　　宣詞
諦詳詞語灼見至誠心畫上通即達髙眞之
聽慈光下燭必臻所欲之從重念醮官某人
生難逢歳華易過將强學以待問期得志而
有行伏願道廕昭垂天禧廣霈咸滌歷生之
罪咎俾諧盛世之科名得其主而遇其時行
其義以達其道仰冀某億曽上祖逺近先魂
永離幽途陟九霄之仙品長垂宻䕃傳百葉
之榮光臣等無任恭䖍酒行亞獻

　　　奏樂
臣聞大道玄妙運一炁以陶成至眞自然散
一神而發育氣則貫通於萬𩔖神則鼓舞於
群倫同出異名混而爲一物禀之而無覺人
賦之而有靈是知至貴之身可謂胤眞之器
于以敷其妙用于以守其重玄欲此功之克
諧必壽年之有永醮官某受神氣於大道修
事業以爲儒苖而秀者然後足以猷行秀而
實者然後可以成就伏願髙眞春顧神聖照
臨降眞神以育其神流道氣而充其氣旣錫

之以聰慧必𢌿之而榮名旣𢌿之以榮名必
延之而遐壽庶效寸心之素克成兼濟之圖
仰冀見在尊親災厄蠲消休祥駢集松顔難
老玉液長存擁慶緒於將來垂清芬於後裔
臣等無任䖍懇戰越之至再拜酒陳終獻
　　　奏樂
臣謹重誠上啓
太上无極大道三境至尊昊天玉皇上帝十
方大聖三十六部尊經玄中大法師靈寳衆
眞五帝三官圎穹玄象天曹一切靈仙洞天

嶽瀆聖衆司禄主者職貢舉眞君掌籍考校
官屬道德應感一切眞靈臣聞無觀妙而有
觀儌靜徐清而動徐生蓋入乎有不失於無
雖應乎動而弗離其靜此道用之所以運而
德行之所以行矧先聖之垂彛貴篤學而入
仕不廢君臣之義以隆道德之風醮官某欽
奉眞筌允稽聖訓汲汲於行巳皇皇於得君
端一心以待時應清朝之遴選伏願帝啓其
智神誘其衷俾洞曉於玄根永敷揚於妙用
貯虹蜺於胷次摛錦繡於筆端奮迅亨衢施

行儒業上願
皇帝享無疆之壽群賢成弼亮之功玉燭調
而五榖豐海宇安而九夷服臣與醮官無任
荷恩戴德傾虔屏營之至再拜獻湯
　　　宣䟽
具位臣某與合壇官衆等謹重誠上啓
金闕虚无三清上帝昊天六御宸尊諸天天
尊諸天天帝靈寳衆眞五帝三官圎穹玄象
天曹一切靈仙洞天嶽瀆聖衆司禄主者職
貢舉眞君掌籍考校官屬道德應感一切眞

靈臣聞聖演雲章敷開天之奥㫖科遵玉笈
設祈禄之靈壇品物聿陳馨羞備薦龍駕駐
通宵之永椒漿上三獻之勤太常威神光臨
於濁界百靈上宰洞照於心神臣與醮官某
等前世今生未曽覺悟六根三業稔積愆尤
或殺害有情或侵傷庶𩔖違眞背道故作誤
爲罪積上宫名標黒薄或在七元曹局之内
或在三官宫府之中或係五嶽之司或屬四
瀆之簿未蒙原赦及不懴除又恐七曜加臨
五行刑剋支干數盡大小運窮三命衰微九

宫滯塞呪詛爲障冡訟爲災非託上眞無由
解謝今則特伸懴洗咸冀赦除上願
宗廟保安干戈永息民無疫癘之厄時無水
旱之愆賢俊登庸盜賊消弭蠻夷率服和氣
周流遐邇蔑愁歎之聲動植遂自然之性三
途離苦六趣超升長承至道之恩永奉髙眞
之化今則禮周三獻詞不再陳懼儀矩之譸
張重凡愚之過咎保虞屑瀆並願赦原仰冀
上界髙眞旋歸瑶闕下方列聖仍返仙曹流
光回盻於醮筵凡懇必諧於素願臣某與醮

官等無任攀戀知歸之至誠惶誠恐稽首頓
首再拜奉送眞聖
　　　舉十二願
　　　舉存神燒香
　　　髙功復爐
香官使者左右龍虎君侍香諸靈官當令臣
向來設醮陞壇行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭煙傳臣向來所啓之誠
速達俓御

至眞无極大道
三清上聖
昊天玉皇上帝(御前)
　　　舉出堂頌出戸
　　　引至六幕堂


道門科範太全集卷之二十四


