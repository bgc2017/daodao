










道門科範大全集卷之五十九
　　　廣成先生杜光庭刪定
　北斗延生醮說戒儀
　　法事陞壇如式
　　　念淨天地呪灑水序立
　　　髙功臨案
具位(臣)某等謹焚道德真香䖍誠奏啓
三清上帝十極髙真神霄九宸列御帝君上
清日宫太陽帝君月府太隂皇君南斗六司
延壽星君北斗九皇解厄星君東西中三斗

星君三台華蓋星君銀河二十八宿星君天
元人元福禄星君天司主照某本命元辰星
君當生行年一切星衆三官大帝考校罪福
聖衆北極四聖導從仙官靈寳教主五師真
君泰玄都省上相真君太極仙翁沖應孚佑
真君九州都仙神功妙濟真君僉書三省上
相真君玉堂演教侍宸仙衆三界十方一切
真宰咸望洪慈俯垂洞鑒(臣)今奉爲(宣意)其
諸情悃巳對敷宣諒沐
天恩鑒明祀事(臣)伏聞夫建齋之始先受修

真之戒以檢察身心感格天地今日道場乃
是弟子某建生本命上屬北斗某星君下降
之日北斗七星在太微之北爲人君之象爲
號令之主斟酌元氣臨制四方以建四時以
均五行運天地之中而人禀之以爲命第一
曰陽明貪狼太星君子生人屬之第二曰隂
精巨門元星君丑亥生人屬之第三曰真人
禄存真星君寅戌生人屬之第四曰玄冥文曲
紐星君卯酉生人屬之第五曰丹元廉貞剛
星君辰申生人屬之第六曰北極武曲紀星

君巳未生人屬之第七曰天關破軍關星君
午生人屬之一主天二主地三主火四主水
五主土六主木七主金一主秦二主楚三主
梁四主吴五主燕六主趙七主齊一主陽德
二主隂刑三主中禍四主征伐五主殺戮六
主五榖七主兵戈自一至四爲魁魁爲璇璣
自五至七爲杓杓爲玉衡凡人之生福禄壽
命與夫眷屬奴婢皆斗中主之按
太上老君言凡人性命五體悉屬本命星官
之所主掌本命神將本宿星官常垂廕祐主

持人命使保天年夫本命真聖毎𡻕六度降
在人間降日爲本命限期可以種種香花時
新五果法天像地請正一道士或於宫觀或
在家庭修齋設醮啓祝
北斗三官五帝九府四司薦福消災奏章懇
願隨力建功請行法事功德深重不可具陳
其有本命限期將至自身不知不設醮筵不
修香火不能投告北斗醮謝真君及轉真經
認本命真君名號此爲輕生迷本不媿人身
天司奪禄减筭除年致多夭喪身謝之後淪

没三塗漂諸六趣深可悲哀自致斯苦今日
設醮弟子某伏念本命之日禀氣受形之始
化生之本道家大洞帝一之法皆以本命之
日行持練神結氣保命生真誦度人之法亦
以本命之日行持魂神澄正萬炁長存則知
本命之根本不可虚過今日道場衆等當知
天命至重不可輕禱衆等雖佩至真參修大
法處身五濁染迹六塵啓奏之間不無窒礙
先當澄神靜慮仰奉戒約清靜身心上遵法
訓

天尊言修齋行道皆當一心請奉十戒諦受
勿忘専精黙念動思自然勿懐雜想擾亂形
神能如是者咸當諦聽
第一戒者不得傲忽聖真常懷恭敬仰對尊
　像真應化身心起精䖍供養無闕天真大
　神浮空而來專懷注想必獲降接
第二戒者不得輕慢經文常懷信重三洞大
　乗開導愚迷能發衆生無量道意傳寫讀
　誦一心玩味從迷起悟從悟成真必證道
　果

第三戒者不得誹謗法門常懷愛護教化衆
　生令各歸依廣獲受度紹隆正教洪道明
　法濟度存亡助國化人功垂永劫
第四戒者不得觸穢道場常懷精潔香湯沐
　浴始近玄壇不得以竈火焚香穢柴造食
　燈燭器皿無染脂垢食啖葷肉無來取禍
　婦人天癸未絶者不得升階身有臭穢不
　在呼使雞犬及一切禽畜不得相近
第五戒者不得放縱身心常懷畏謹不得臨
　壇髙聲呼罵叱喝及對聖像語笑輕忽及

　貪睡眠非時飲酒華色過前不得角眼斜
　視鞠躬小心如對君父
第六戒者不得爭競財利常懷廉遜施者受
　者勿諂勿怨令各懽喜廣建功德禄力溥
　霑塵沙世界
第七戒者不得減省法事常懷勤恪行道誦
　經燒香禮懴使功德滿足十極髙真盡得
　見聞𡨚債永消横魔不值人天獲果幽顯
　蒙恩使世間蠢動一切含識永入法門不
　沉苦趣

第八戒者不骨退轉道心常懷堅固勿因小
　慊便减誠意發増上願精進崇奉天真懽
　恱列名上清九祖超昇已身證道見存眷
　屬福田无量
第九戒者不得錯誤章奏常懷審訂大縁難
　遇大善難成若鹵莽滅裂不加參對則三
　天門下有所遣却志願不仲事屬徒勞福
　力未沾先獲咎戾深可震懼
第十戒者不得擾亂形神常懷專一喜怒哀
　樂不萌於心務致清明盡其在已廣發大

　願奉道修真願先得道者次第開度
巳上十戒衆等能持否
天尊言修齋行道四天帝王與諸天真皆駕
飛雲緑軿八景玉輿侍從玉女手執花旛前
導後從獅子白鶴嘯歌嗈嗈燒香散花浮空
而來瞻禮行道觀聽法音當先授十戒然後
行道夷心靜黙專想不二過中不味内外清
虚諸天監觀萬靈侍衛不骨自慢以招禍災
進退雍容不離儀格天真懽恱列名
上清

　　　奉戒回向



道門科範大全集卷之五十九





