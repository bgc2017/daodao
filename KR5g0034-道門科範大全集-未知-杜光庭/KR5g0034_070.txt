










道門科範大全集卷之七十(七十一七/十二同卷)甲三
　道士修眞謝罪儀
　　清旦行道
　　　法事陞壇如式
　　　各禮師存念如法
　　　宣衞靈呪
青陽虚映耀日回靈神虎辟邪飛天流鈴
摧奸滅試萬魔束形九微回道八威攝精
千眞校録三元蕩清左嘯中黄右筞六丁
七轉八合周旋天經聖化巍巍大道興行

慶雲流布合景黄庭(和)與道合眞
　　　鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞(臣)今
清旦行道謹奉爲入意其諸情悃巳録奏聞
願得
太上十方至眞道炁靈寳瑞光下降流入(臣)

身中令(臣)所啓速逹俓御
太上無極大道
昊天玉皇上帝(御前)
　　　請稱法位
具位(臣)某與合壇衆官等謹同誠上啓
三清上聖十極髙眞十方太上靈寳天尊消
愆滅罪天尊大慈延壽天尊長生保命天尊
九霄自然生神上帝度人太皇三十二天上
帝諸天天尊諸天上帝上清日月星斗河漢
羣眞三官四聖五師三省眞君九天天曹諸

位眞君歷代傳宗啓教諸大師眞雷霆神虎
天醫諸司官將太上諸階經籙中仙官將吏
天下名山得道神仙地府酆都大帝幽隂聖
衆水府扶桑丹林大帝閬苑眞仙人元五嶽
五天聖帝酆都地祇諸司元帥太歲土火温
司聖衆州縣城隍主者當境廟社神祇福庭
土地眞官法壇諸司官將三界提魂攝魄神
兵四界直符功曹使者醮筵主宰一切眞仙
恭望洪慈洞回淵鑒(臣)等夤縁夙命獲履法
門遵太極之元科佩上清之祕籙廣宣奥旨

以效㳙誠今則玉宇澄清寳壇嚴肅奉霄綱
而致欵跂眞馭以垂臨享此潔脩應其昭告
旣承詞㫖敢不上聞
　　　宣詞
按如詞陳情誠丹切正一道士(臣)某等叨承
福㑹願被眞風幸依清凈之門冀悟希夷之
旨而念塵勞障蔽擙惱攀縁馳心徒繫於三
清委跡難逃於陸海功微毫髮釁積丘山五
行爲命運之烖星曜搆照臨之厄非慿懴謝
莫遂消禳是以𧵥信質心延眞設禮命正一

之淨衆啓靈寳之清壇夙奉薫修克期通感
以今清旦行道請法衆等運兹初捻上香願
此香烟騰空徑上供養
至眞無上道寳(臣)等皈身皈神皈命以是功
德上祝
今上皇帝伏願寳圖鞏固椿壽遐長聖政日
新建皇極立大中之道帝德天輔亘萬世隆
不㧞之基兆庶宅心八方同軌文階武秩叶
賛熈朝玉葉金枝昭宣景運恩均遐邇澤被
幽明蒙道化以召和沐玄風而交泰今故燒

香自皈依
道尊大聖衆至眞之德得道之後昇入無形
(和)與道合眞
以今清旦行道請法衆等運兹二捻上香願
此香烟騰空徑上供養
至眞無上經寳(臣)等皈身皈神皈命以是功
德歸流正一道士(臣)某等三師九祖近化先
亡道俗親縁尊卑眷屬伏願削落地簡灌錬
形魂債訟息縁𡨚仇罷對入明霞之境沐流
火之庭永出重冥克登淨域真師玄友靈藥

神丹願拯昏迷逈賜通感今故燒香自皈依
經尊大聖衆至真之德得道之後昇入無形
(和)與道合眞
以今清旦行道請法衆等運茲三捻上香願
此香烟騰空徑上供養
至眞無上師寳(臣)等皈身皈神皈命以是功
德皈流正一道士(臣)某等師資長㓜法屬親
蘿旣未脫於俗𨞬願廣恢於道廕福庭崇觀
獲安處以無虞琳扎青書庶深潜而有得永
捐塵累克闡真風一子登仙九曽受賜今故

燒香自皈依
師尊大聖衆至真之德得道之後昇入無形
(和)與道合眞
　　　懴方命魔歩虚三禮
　　　重稱法位
具位(臣)某與合壇衆官等謹重誠上啓
虚無自然元始天尊太上大道君太上老君
昊天玉皇上帝勾陳天皇上帝北極紫微大
帝承天效法后土皇地祇道經師三寳天尊
上窮圓蓋之髙眞下極方輿之主宰有靈有

聖今古師宗醮筵合座真仙恭望洪慈普同
昭鑒(臣)聞清靜之教大闡於西周正一之風
宣行於東漢自虚皇之造物至道爲先曁盤
古之開天神化爲主東羅飛景西列靈丘南
挹丹陵北峙元闕乃有上聖執符之帝髙真
御極之尊坐鎮九清總攝三界斡旋二氣朝
㑹萬神廣扇慈風聿臨下土今遇天元之寳
運特敷龍漢之化源溥濟人倫俾登壽域正
一道士(臣)某生逢昭代長遇休期得▲玄門
獲披妙訓師資開度佩奉靈文縁累▲馳沉

迷邪境三㑹五臈有虧朝奏之功八節三元
多昧進修之禮六陽十直崇奉愆期甲子庚
申禱祈踈禮齋分九等豈洞曉於眞詮功立
三千罔有依於聖訓科禁至重舉措多違戒
律威嚴修持有闕心非意亂犯百八十條識
淺智愚冐三百大戒六情十惡遇積丘山九
結十緾愆深巨海釁盈黒簿罪結冥司致使
殃咎日深災危旋至所以叩玄關而有請望
丹闕以知歸揆曰投誠披心效信式敷壇席
備舉明科稽首諸天告盟三界馨薦芬芳於

百和華燈洞煥於九光五靈燦丹篆之符八
㑹演玄都之奥監觀法事三師垂保舉之恩
賞録齋功四司定禄命之簡赦除罪咎解釋
災𨇠道果圓成深造無爲之理眞源朗徹獨
觀衆妙之門出生死根離煩惱苦三師九祖
乗善貺以道遥五族六親沐神休而康泰上
願三光明曜五緯循𨇠氣序均調生靈共慶
干戈偃息三邊無烽燧之虞稼穡豐登九域
冨農桑之業下逮三塗幽境六趣同倫涵泳
神波沐俗靈澤普躋壽域咸樂真風道化所

資物情俱泰上明
天尊大慈之澤下副(臣)等皈向之誠謹啓以
聞
　　　十二願
　　　復鑪
謹攝香官使者左右龍虎君侍香諸靈官當
令(臣)向來清旦行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍香烟傳(臣)向來所啓之誠
速逹俓御

至眞無極大道
昊天玉皇上帝(御前)
　　　出堂頌
　　　出戸
道門科範大全集卷之七十





