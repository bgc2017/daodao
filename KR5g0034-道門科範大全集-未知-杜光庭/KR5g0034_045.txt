










道門科範大全集卷之四十五
三洞經籙弟子仲勵編
解禳星運醮儀圖敘
謹按道藏靈臺經云日月隂陽之精五星五
行之精日月交蝕神有首尾日建墜星月孛
五行之沴氣曰彗星紫炁天一在紫微之旁
曰道星其行天有遲疾順逆之不同年月度
數之各異分一十二次有七强五弱之宫是
爲廟爲王凡二十八宿所躔之度災福攸分
其或失位雖則吉星亦復爲災厄若暗曜災

星或臨吉方乃有轉禍爲祥之應以人行年
推歩五星之曜臨照所主災祥各有例說影
響無差當宜依法禳解可繪其聖像以香花
名果供獻請有道之士轉度人消災經不得
入鬼神祠廟問病弔喪又十一曜經云如五
星不順凌犯宫宿逮令塑繪十一曜形儀於
清靜處建立道場誦經行道又五星祕授經
云以異花珍果淨水名香至心恭誠以爲供
養是皆太上示人以畏天懼災之道也杜天
師舊有河圖九曜醮儀一卷後有十一曜懴

一卷於三時行持有所不備多以消災儀而
兼行今考諸天文星曆補其闕典云壇圖以
當醮人四柱今日者推十一矅所臨宫分作
星壇壇列四方之柱以絳繩十二丈經柱兩
層用黄紙作十二宫二十八宿四本主大小
運十一曜星官牌列絳繩之上下安十一曜
星燈隨方供養毎位香花酒果並如法
運星壇圖








解禳星運儀
啓壇行道
法事如式
各禮師存念如法
宣衛靈呪

五星列照煥明五方水星却災木徳致昌
熒惑消禍太白辟兵鎮星四據家國利亨
名刋玉簡字録帝房乗飇散景飛騰太空
出入𡨋無遊宴十方五雲浮蓋招神攝風
役使萬靈上衛仙翁(和)與道合真
鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯

服冠帶垂纓關啓玄壇土地方域神真(臣)今
建壇行道謹奉爲(入意)其諸誠悃巳録告聞
願得
太上十方至真道炁靈寳瑞光下降流入臣
身中令(臣)所啓速達徑御
至真無極大道
昊天玉皇上帝(御前)
請稱法位
具位(臣)某與合壇衆等今故燒香歸身歸神
歸命以是功德歸流

天子王侯百辟僚屬經籍度師山林巖棲修
真之士同學之人九親姻族天下人民飛行
動植一切衆生及弟子某家親縁眷屬今故
燒香普伸懴悔皈命
太上十方靈寳自然至真無上大道乞賜原
赦(臣)法衆等及醮官一門眷屬前世今生無
邊之罪得免離三災八難十苦九厄之中身
得道真飛行虚空白日升天侍衛道君逍遥
無上金闕七寳自然宫殿永與道合所啓通
感上御

至真無極大道衆聖御前
懴悔宣真文
重稱法位
具位(臣)某與合壇衆等同誠上啓
太上無極大道元始天尊太上大道君太上
老君昊天玉皇上帝紫微帝座辰極天皇上
方諸天大帝三十六部尊經玄中大法師十
一大曜真君南北二斗星君二十八宿星君
十二分次周天乾象本命元辰星官三界應
感一切真靈(臣)聞元始垂慈體太元而演道

青羅侍坐憫欲界以申言或分野之恒災或
兆民之逢厄上感玉顔之志喜昭垂金口之
格言謂日月五星之麗天其行有度歷太紫
列星而失序其變則災上屬帝王下臨臣庶
以照臨之分次示譴告之祅祥爰授以乾文
俾推窮於曆數復昇玄之神呪可安鎮於經
躔皆天尊爲世以垂文宜星曜變烖而爲福
奉爲某囿形下土禀炁上玄或惡曜以當躔
或吉星而失位豈逃災障爰致祈禳用遵蘂
笈之文肅舉璿圖之醮(臣)冒居教首莫究緯

書天理西行見聖深慚於關尹中星不守知
機徒仰於吴仙但知禮月以瞻星或可利人
而濟物既承詞悃敢不上聞
宣詞
諦詳詞語灼見至誠注想金容惕若玉京之
下馳神象緯燦然黄道之中天鼓自鳴瓊鍾
間發十方三界勃勃以來臨二曜九星皇皇
而列照騫林之㑹儼其未㪚玉衡之璣齊而
不差盟信有孚監觀在上(臣)等謹爲沐浴五
體洒濯一心依祕授以存思按真詮而行道

異花珍果與信香明水以將誠朱履星冠儼
金劒霞衣而蒞止敢忘夤畧祗俟感道伏願
太上三尊十方大聖敕勒靈寳官屬侍經威
神一合同心降臨壇所清蕩内外降伏妖魔
通達虚无感降真靈使齋功成就無有窒滯
明辰行道續更啓聞謹啓
十二願
復爐
香官使者左右龍虎君侍香諸靈官當令(臣)
向來建壇行道之所自然生金液丹碧芝英

百靈衆真交㑹在此香火爐前當願十方仙
童玉女接侍蘭烟傳(臣)向來所啓之誠速逹
徑御
至真無極大道
昊天玉皇上帝(御前)
出堂頌出戸



道門科範大全集卷之四十五
