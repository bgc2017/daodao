










道門科範大全集卷之五十三(五十四同卷)啓四
廣成先生杜光庭刪定
南北二斗同醮儀
設醮行道
法事陞壇如式
各禮師存念如法
宣衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飇散景飛騰太空

岀入冥無遊宴十方五雲浮蓋招神攝風
役使萬靈上衛仙翁(和)與道合真
鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神真(臣)今
設醮行道謹奉爲入意其諸誠悃巳録告聞
願得

太上十方正真道炁靈寳瑞光下降流入(臣)
身中令(臣)所啓速逹徑御
至真無極大道
昊天玉皇上帝(御前)
請稱法位
具位(臣)某與闔壇衆官等謹同誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼

星君南極大帝文人司馬六司星君本命元
辰洞天海嶽三界官屬一切真靈(臣)伏聞上
極無上大羅彌覆於諸天玄之又玄洪造實
根於元氣麗三辰而垂象尊紫極以御圖四
布于方七政綱維於南斗西揭之柄九元喉
舌於上天仰幹乾樞府包地紀經傳玉局稱
兩極之同科史驗銅儀觀周天之有度凡圓
首方趾之肖像皆南离北坎之降神敢不皈
依冀回恩貺奉道某冥心壇靖凝睇經躔潔
荷羞乳饌之蒸瀹火棗雲腴之薦九微騰焰

百末飛煙有嚴秩秩之筵佇降飄飄之駕伏
願九扇洞開於閶闔十方悉下於輪輿鶴蓋
成隂扈和鑾而有節霓旌啓道森儀仗以無
譁俯臨圭潔之場曲副翹勤之請(臣)與醮官
闔壇衆等不任激切延請之至誠惶誠恐稽
首再拜奉迎
聖駕
降真獻茶初獻散花
具位(臣)某䖍誠上啓
九清上聖十極髙真北斗尊帝七元輔弼星

君斗中真宰(臣)聞元氣無形斗杓於焉斟酌
周天有度玉衡所以斡旋建四時而成歲功
均五材而握民命六度下降自天子而達庶
人一年運行起漢津而終營室有尊帝以主
仙道建輔弼而佐斗功刑德生殺之相參官
禄壽富之攸繫虚心以存則可禦邪而敵害
按法而歩端能招真以致仙巍巍神功紀賛
莫盡奉道某託迹光明之下偷安臨照之中
清夜泬寥仰光芒而肅敬浮生膠擾於香火
之缺違致於欲壽而康遇災知懼許亟伸於

醮告爰恭啓於壇儀敬按金科輒伸懇請(臣)
既承詞悃敢不上聞
宣詞
按如詞言丹誠懇切諒徹九重之聽不違片
善之微若弟子某等身宫滯塞氣本休囚憂
致鬼於隂陽欲全生於覆載者請貪狼太星
君爲保護之若命元覉蹇星度刑妨欲去危
而即安求轉禍而爲福者請巨門元星君爲
消解之若彈冠願仕干禄代耕問官海之要
津躡天朝之華貫者請禄存真星君爲遷達

之若福基不厚産殖未饒於義利之交興願
富仁之兼美者請文曲紐星君爲増注之若
行全儒素藝絶詞華期志在崇髙之美得身
膺寵擢之榮者請廉貞綱星君顯佑之若順
考壽曆欲致耆年圖安以遺後昆好德而全
五福者請武曲紀星君爲延益之若嗣息未
蕃室家多難思保松蘿之固更延𤓰瓞之綿
者請破軍關星君爲全護之乞使某等志願
感通真靈降接萬願咸遂衆善興修(臣)與闔
壇衆等不任所請之至再誦大聖北斗都管

吉祥呪曰北斗九晨天中大聖上朝金闕下
覆崑崙調理網紀統制乾坤大魁貪狼巨門
禄存文曲廉貞武曲破軍髙上玉皇紫微帝
君大周天界細入微塵何災不滅何福不臻
元皇正炁來合我身天罡所指晝夜長輪俗
居小人好道求寧願見尊儀永保長生三台
虚精六淳曲生生我養我護我身形(臣)等稽
首致恭謹陳亞獻
散花
具位(臣)某謹䖍誠上啓

九清至尊十方上聖南斗大帝丈人司馬六
司星君斗中真宰(臣)聞日宫至陽之精發軔
於左界南斗列星之紀宣精於河源謂準日
以生成雖稱南而在北漢津黼黻專賢良命
禄之司曆象樞機主將相府庭之事運㑹而
靈圖正盛明則君道興倬爲躔度之元寔主
生民之命傾心以請無願不從奉道某等徒
聞挹酒之言難接乗槎之武仰觀分野南北
迷方俯建壇場坎离定位薦苾芬於縟坐佇
肹蠁於煙霄有災有患之禳除延福延生之

迓續奉道某若命元譾薄禄氣單微者請天
府司命君爲増益之若黒録著名青宫削籍
者請天相司録君爲回改之若壽曆不修世
途多梗者請天梁延壽君爲延祐之若衛生
乖和布筭有限者請天同益筭保生君爲保
全之若厄難相淩魂神不守者請天樞度厄
錬魂君爲禳鎮之若生意蕭條事機紏逆者
請天機上生君爲啓迪之即使奉道某對服
寵靈導迎休證百祥紛委衆惡伏藏式昭感
應之仁少付傾度之請臣與衆等不任懇禱

之至誦大聖南斗六星天紀延壽頌曰南斗
六星天中宰臣上參元化七政攸遵下主揚
州吴越斯分司命司録將相儲精天梁天同
壽筭司明樞機之宿上天府庭津梁雲漢綱
紀乾文光耀明瑩君道清平掌理爵禄褒進
(臣)鄰助天體道利物安人去留災福延促年
齡傾心求請無願不成魂神澄正壽命増新
光靈所被永享利貞弟子某命願得長生(臣)
等稽首再拜致恭謹陳終獻
散花

獻棗湯
具位(臣)某謹䖍誠上啓
九清十極三景諸真北斗七元南宫六紀元
辰本命海嶽洞天地水隂靈虚空主宰三界
應感一切真靈(臣)等輙冒瀆天之罪如陳𩔖
帝之壇玉局暫扶衆真侍座寳珠將入三獻
畢陳龍鶴天仙促返玉京之駕鳥龜雲篆將
騰青札之煙恐乖俯仰之儀自速幽明之譴
睇回鑾而結戀負芒𣗥以消愆願賜哀憐特
加寛貸一天星曜還次舍以有常三界仙班

返玄靈而無迹神交如在目送何從惟知晨
夜之仰瞻庶表初終之皈奉(臣)與闔壇衆等
不任依慕激切之至誠惶誠恐稽首再拜以
聞
十二願
復爐
謹攝香官使者左右龍虎君侍香諸靈官當
令(臣)向來啓壇行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠

速達徑御
至真無極大道
昊天玉皇上帝(御前)
出堂頌出戸
道門科範大全集卷之五十三
















