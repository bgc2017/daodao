










道門科範大全集卷之七十七
上清昇化仙度遷神道場儀
晚朝行道
法事陞壇如式
各禮師存念如法
宣衞靈呪
神光朗耀瑞氣帀旋箕斗映輝芝宇晏然
玉眸含眞寳壇純乹變夜作晝回子午前
太華流珠丹鳳飛玄息魔滅奸髙歩祥煙
天眞普集齊到帝前與道合眞

鳴法鼔二十四通
無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官合三十六人出出者嚴莊
顯服冠帶垂纓關啓玄壇土地方域神眞臣
今落景行道謹奉爲入意其諸情悃巳録奏
聞願得
太上十方至眞道炁靈寳瑞光下降流入臣
身中令臣所啓速逹徑御

太上無極大道
昊天玉皇上帝
東極救苦青玄上帝(御前)
請稱法位
具位臣某與合壇官衆等謹同誠上啓
虚無自然元始天尊太上大道君太上老君
昊天玉皇上帝勾陳天皇大帝北極紫微大
帝南極注生上帝東極救苦青玄上帝承天
效法后土皇地祇十方太上靈寳天尊諸天
天尊諸天上帝上清日月星斗河漢群眞三

官四聖五師三省眞君九天天曹諸位眞君
歷代傳宗啓教諸大師眞雷霆神虎天醫諸
司官將太上諸階經籙中仙官將吏天下名
山洞府得道神仙地府酆都大帝幽隂聖衆
水府扶桑大帝閬苑眞仙人元五嶽五天聖
帝酆都地祇合干元帥太歳土火温司聖衆
州縣城隍之神當境廟社神祇福庭土地眞
官法壇諸司官將三界提魂攝魄神吏四界
直符功曹使者謄奏俵錢神吏醮筵主宰合
座眞仙恭望洪慈洞垂淵鑒(臣)等宿荷玄恩

禀以正氣歸依道化參習真風祕訣真文靈
科妙典得諧披盻天澤弘深而弟子某以師
匠之親昔縁運㑹道科所重真訓所先生死
降升更相度脫今奉詞旨敢不上聞
宣詞
按如詞言誠深追慕竊慮先師奄從仙化神
識何之光景奔流音容遼絶向以生長濁俗
栖息玄門功行未圓修持多曠難超道域尚
阻幽途身謝三官受嬰衆苦緬惟幽夜悲痛
寔深臣等輙按典儀謹相𢹂率遵承科範宗

奉正眞仰憑開度之恩願報生成之力精嚴
香火冀表梯航滌慮冥心䖍修齋直以今落
景行道請法衆等運兹初捻上香願此香烟
騰空徑上供養
太上三尊臣等皈身皈神皈命以是功德歸
流宗祧社稷列聖尊靈浮灝氣於九清駕卿
雲於八極垂休介福保國寧人
皇帝北極延祥南山等祚寰瀛康泰中外輯
和朝有賢良野無遺逸萬方順化同契無爲
今故燒香自皈依

道尊大聖衆至眞之德得道之後昇入無形
(和)與道合眞
以今落景行道請法衆等運兹二捻上香願
此香烟騰空徑上供養
太上尊經臣等皈身皈神皈命以是功德上
資先師某伏願真乗導衞至聖保持浴神流
火之庭錬魄洞陽之境叅眞玉闕受號珠宫
賛大道之慈風啓群生之慧路及九玄七祖
經籍度師保舉監盟山棲同志俱霑勝澤並
陟真階今故燒香自皈依

經尊大聖衆至眞之德得道之後昇入無形
(和)與道合眞
以今落景陞壇行道請法衆等運兹三捻上
香願此香烟騰空徑上供養
太上三師臣等皈身皈神皈命以是功德歸
流弟子某家億曽萬祖親縁眷屬普及幽明
存者承福祐之資殁者獲昇遷之澤洎乎周
天八極動植含靈九夜三途遊魂滯魄荷太
上宣慈之貺沐天眞濟㧞之恩克遂逍遥永
荷貞吉今故燒香自皈依

師尊大聖衆至眞之德得道之後昇入無形
和與道合眞
懴方(東青西素南丹北冥三時通用)
(臣)等伏聞至道玄通隨機赴感天尊廣濟應
念垂慈悔謝則三業消清懴除則九泉開泰
(臣)等以今轉經行道歸命
十方無極太上靈寳天尊三光五嶽三河四
海三十六部尊經奉爲弟子某以先師某謝
絶世塵遷升真路仰慮前縁往劫此世以來
行教立功宣科濟俗違越禁戒負犯幽明傳

法修身逾眞忤聖後學爽金繒之信師資罹
輕泄之辜功過相因愆尤未解因今懴悔咸
乞蕩除伏願上聖弘慈至眞玄鑒告盟三界
敕勒四司五帝開恩三官赦罪地無報對水
絶盟言永出輪廻克昇長樂刋功帝簡垂祐
法門六道三塗同臻勝善禍沉九夜福起十
方率土普天咸登壽域得道之後昇入無形
(和)與道合眞
歩虚三禮
重稱法位

具位(臣)等與合壇官衆等謹重誠上啓
祖師三清玉帝昊天玉皇上帝十方三界一
切眞靈恭望洪慈普回昭鑒(臣)等夙荷玄休
早依道化參修大法佐國度人緬惟稟奉之
初實自師資之力而跡隨塵染身逺林泉乏
棲神養素之功虧利物濟時之效感通誠寡
憂惕常深弟子某竊惟先師某開濟恩深師
尊義重幽明有隔親奉無階惟罄齋誠仰伸
崇薦㐲慮粤從曩劫以洎此身生化以來功
過參積或含慈拯物演教度人違負經科冒

犯禁戒或施行道法抑徇人情乗勢愛憎妄
生嫌恨或興修觀宇遏水穿山驚駭龍神損
伐林木彼成此廢功立過生或傳法授經不
依年限慈能累道善必成非五帝四司未蒙
原赦三官九府猶繫罪名拘閉幽關無由遷
㧞以今修齋行道謝過希恩無量罪條將希
原宥伏願三尊大聖應感眞靈降罔極之恩
赦無涯之咎事無巨細咸乞蕩除即使名度
朱陵釁消黒簿太隂受錬丹霍遷神輪轉福
階登眞證品克臻道果永出化機前代今生

億曽萬祖存亡受福動植霑榮流向法門垂
休後學大弘神化常轉法輪臣等所謝所祈
仰通玄鑒殃消昔劫福降今辰上願國祚延
長帝王萬壽乾坤交泰日月貞明風雨順常
星辰合度干戈弭戢糓稼豐登歳有禎祥時
無疵癘幽明開泰蠢動安全普及含生俱契
常道上明
天尊大慈之澤下副臣等歸命之誠謹啓以
聞
十二願

復鑪
謹攝香官使者左右龍虎君侍香諸靈官當
令臣向來落景行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍蘭烟傳臣向來所啓之誠
速逹徑御
太上無極大道
昊天玉皇上帝
東極救苦青玄上帝(御前)
出堂頌

出戸

道門科範大全集卷之七十七


















