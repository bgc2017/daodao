










道門科範大全集卷之六十八甲一
　　　廣成先生杜光庭刪
　眞武靈應大醮儀
　　設醮行道
　　　法事陞壇如式
　　　各禮師存念如法
　　　宣衞靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飈散景飛騰太空

出入冥無遊宴十方五雲浮蓋招神攝風
役使萬靈上衞仙翁(和)與道合眞
　　　鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
靜夜行道謹奏爲(入意)其諸忱悃已録告聞
願得太上十方至眞道炁靈寳瑞光下降流

入(臣)身中令(臣)所啓速達徑御
太上無極大道
昊天玉皇上帝(御前)
　　　請稱法位
具位(臣)某與合壇衆等謹同誠上啓
太上無極大道元始天尊太上大道君太上
老君太上昊天玉皇上帝九皇上尊十方無
極太上靈寳天尊巳得道大聖衆至眞諸君
丈人三十六部尊經玄中大法師北極佑聖
眞武靈應眞君三界應感一切眞靈(臣)聞龍

漢紀號之初元始演法之日敷五雲之妙座
㑹十方之衆眞上元仙宫天樂自響俄於艮
位大震七聲奄闢天門下觀世界黒毒血光
之炁自下而衝太陽道境之中俯目皆見爰
有妙行發問異因欲請威光下除魔鬼感天
尊之慈訓述眞武之靈蹤淨樂國王善勝皇
后吞日光於夢寐誕聖子於宫闈禀目然之
神靈負過人之勇猛輔行正教難遏勤誠誓
斷天下之妖魔普救世間之羣品武當修道
功成於四十二年白日登天德正於北方水

位乃輟金童之侍俾持招眞之符遥往朔都
召其神將仙儀萃止歘駕來斯奉眷命於眞
皇期肅清於下境披髪而鳥雲拂踵跣足而
白玉瑩空躡八卦之神龜螣蛇亦附仗七星
之寳劒神水相隨雷電揚威風雲捧歩六丁
玉女六甲直符毒龍猛獸之紛紜巨虬獅子
之圍繞統吏兵之三十餘萬判人鬼於七日
之中彌天之妖炁蕩除作孽之𡨚魂解散生
人安泰國土清平復朝見於天尊永臨鎮於
北極今醮官某閱殊勲於寳帙難盡揄揚奉

眞馭於靈辰欲資祐𦔳爰擇儲祥之地用伸
延聖之儀陳醪醴以惟馨薦粢盛而有潔列
以九微之燭散以百和之香悉罄精𠂻上祈
沖鑒庶被無疆之福祉永依有赫之威靈(臣)
與醮官合壇衆等無任佇望仰請之至誠惶
誠恐稽首再拜奉迎眞馭
　　　降眞獻茶
　　　初獻散花
具位(臣)某謹䖍誠上啓
虚無自然金闕至尊十方無極太上靈寳天

尊巳得道大聖衆至眞諸君丈人三十六部
尊經玄中大法師北極佑聖眞武靈應眞君
三界應感一切眞靈(臣)聞英靈混合結萬炁
以齊仙澆僞兹生有羣隂之變異大則日月
薄蝕小則魑魅猖狂自動化失謬於中和使
品彚遂乖於至理洪惟大道寔念黔黎命靈
天正肅之神掃下土妄行之炁一揮皂纛咸
殄渠魁奉道醮官某等久奉眞光每叨靈䕃
幸仙仗降臨於是日望霄衢祗迓於皇威少
輸螻蟻之誠以接龍鸞之馭幸蒙降鑒益謹

欽承攄情悃之再三對靈光於咫尺(臣)旣承
詞悃敢不上聞
　　　宣詞
按如詞言誠深皈奉矧兹下土寔仰餘威驗
若形聲應同影響言念某蟪蛄末品草芥微
生惟勤香火之修莫究希夷之妙動違科禁
恐獲讉尤撫己兢惶捫心怵愓敬㳙榖旦肅
建靈場仰聖度之含容祈天休之普洽滌瑕
蕩垢即蒙一洗之恩度厄延生均荷維新之
擇(臣)等無任激切祈請之至再拜謹陳亞獻

　　　散花
(臣)謹重誠上啓
虚無自然金闕至尊十方無極太上靈寳天
尊巳得道大聖衆至眞諸君丈人三十六部
尊經玄中大法師北極佑聖眞武靈應眞君
三界應感一切眞靈(臣)聞捧金闕之明威化
身示世爲玉京之元輔𦔳正却邪斷滅不祥
巡行有截某夊欽聖德恭啓醮筵少伸崇報
之私願被照臨之賜深慮塵機荏苒積不赦
之深愆業火焚燒造無邊之巨釁非投上聖

曷保微生伏願與道圓融荷天眷佑雲行雨
施盡原巳往之非地闢天開廣示自新之路
庶蒙隂相得遂進修(臣)等無任激切懇請之
至再拜謹陳終獻
　　　散花宣䟽
(臣)謹重誠上啓
虚無自然金闕至尊十方無極太上靈寳天
尊巳得道大聖衆至眞諸君丈人三十六部
尊經玄中大法師北極佑聖眞武靈應眞君
三界應感一切眞靈(臣)聞上帝九門惟精誠

而可格洪範五福繫明德之能徼輙以薫場
仰延霞斾仙科粗息凡悃畢陳上簡帝心徹
大羅之渺渺仰陳天聽淩正色之蒼蒼願遷
無妄之災變作大來之福酌醴巳伸於潦薦
丹心惟効於葵傾仰望洪慈俯歆素志今則
丹輿緑輦排天路以回軒羽蓋瓊輪望雲衢
而返駕(臣)等仰瞻飈馭巳在雲霄徒切傾心
奉送聖駕(臣)等下情無任激切攀戀之至謹
啓以聞
　　　十二願

　　　復鑪
謹攝香官使者左右龍虎君侍香諸靈官當
令臣向來靜夜行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍蘭煙傳臣向來所啓之誠
速逹徑御
至眞無極大道
昊天玉皇上帝(御前)
　　　出堂頌
　　　出戸




道門科範大全集卷之六十八

















