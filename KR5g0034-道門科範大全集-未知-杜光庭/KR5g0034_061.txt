










道門科範太全集卷之六十一
　　　廣成先生杜光庭删定
　北斗廷生道場儀
　　靜夜行道
　　　法事陞壇如式
　　　各禮師存念如法
　　　宣衞靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飇散景飛騰太空

出入冥無遊冥十方五雲浮蓋招神攝風
役使萬靈上衛仙翁(和)與道合真
　　　鳴法鼓二十四通
無上三天玄元始三炁太上道君太上老君
召岀(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出岀者嚴裝顯
服冠帶垂纓關啓玄壇土地方域神真臣今
靜夜行道謹奏爲入意其諸情悃巳録告聞
願得太上十方至真道炁靈寳瑞光下降流

入(臣)身中令(臣)所啓速達徑御
太上無極大道
昊天玉皇上帝(御前)
　　　請稱法位
具位(臣)某等謹同誠上啓
虚元自然元始天尊太上大道君太上老君
昊天玉皇上帝九皇上真十方巳得道大聖
衆至真諸君文人三十六部尊經玄中大法
師圓穹玄象日月星辰北斗尊帝七元輔弼
星君南極大帝文人司馬六司星君本命元

辰洞天海嶽三界官屬一切真靈(臣)聞翕張
元氣北斗爲七政之樞機號令羣生北斗爲
上天之喉舌倬彼羣象屬兹命元以其運於
天地之中降其衷爲短長之命分𡻕直而各
王總化生之大原貴而王公下而士庶一均
賦與咸上禀於天元宻運回環迭有臨於辰
次以一年而觀乎時運凡六度降在人間當
其飇馭下翔靈思博濟定壽數之期限爲性
相之本根雖天道公而無私在物理求而必
與設醮弟子某素有道心之發欲臻善果於

身醮謝真君不忤靈期之虚過投告北斗仰
資萬炁以長存(臣)等備位真司留心齋法龍
章鳳篆披妙藴以洪敷寳笈琅函助仙風而
誕布況奉詞㫖敢不上聞齋意青詞謹當宣
奏
　　　宣詞
按如詞文誠切修奉廣陳供養備列威儀燎
以百和之香德馨並達明以九微之燭心鑒
遥通奠金醴以交神進瓊腴而薦品大則法
天像地小則酌水獻花備物以表誠䖍心而

致告求無邊之福利夙夜勤劬憑無上之法
橋存亡普度以今靜夜行道請法衆等運兹
初捻上香供養十方一切道寳(臣)等皈身皈
神皈命
太上元始天尊昊天玉皇上帝九品上聖以
是功德仰祝
今上皇帝陛下伏願景命有赫萬壽無疆玉
帛駿奔車書混一日月合璇璣之度隂陽均玉
燭之和河海晏清干戈偃戢無一夫之失所
得萬國之驩心並降之瑞荐臻太和之氣浩

作今故燒香自歸依
道尊大聖衆至真之德得道之後昇入無形
(和)與道合真
以今靜夜行道請法衆等運兹二捻上香供
養十方一切經寳(臣)等皈身皈神皈命
太上玉宸大道君紫微天皇大帝九品上真
以是功德歸流醮主某九世七玄億曽萬祖
隂宫夜府一切亡靈伏願錬沐神魂昇入洞
陽之境超離鬼籍别生景福之天受仙官拔
度之恩斷鬼神連逮之役慶流後裔功及宗

人今故燒香自歸依
經尊大聖衆至真之德得道之後昇入無爲
和與道合真
以今靜夜行道請法衆等運兹三捻上香供
養十方一切師寳(臣)等皈身皈神皈命
太上金闕老君紫微北極大帝九品上仙以
是功德歸流醮主某屇兹元命之辰別注殊
常之福逺爲期限並龜鶴以齊年除去害災
與珪璋而比德所有行年之上運限之中或
暗曜臨身或黒符加運或值運元之衝破或

當氣本之衰微並願本命星官本宿神將悉
來擁護無使傾危回死注生變凶爲吉仰資
道廕並荷玄休今故燒香自歸依
師尊大聖衆至真之德得道之後昇入無爲
(和)與道合真
　　　唱方懺方三啓三禮
具位(臣)某等謹同誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君文人三十六部尊經玄中大法

師圓穹玄象日月星辰北斗尊帝七元輔弼
星君南極大帝文人司馬六司星君本命元
辰洞天海嶽三界官屬一切真靈(臣)等伏以
太上慈悲爲衆生之父毋本命經訣作當世
之津梁儻匪慈航孰登道岸自聖真之𢌿付
許寰海之宣行永壽攺元之初至于今日太
清闡教之久傳及小臣不量弱質之凡輒演
真科之妙伏乞九清重盻三洞流光憫以大
慈開以大宥赦除弟子某爰從歷劫逮及今
生捨身受命從苦入苦漂沉六趣混合衆生

或富或貧或貴或賤或生夷域或在中華不
悟正真罔知經戒務追時好以取世資失性
任情貪財背義妬賢嫉善不親勝巳之人冒
法爲非不顧隂司之録罪根深重惡業縈纏
或得罪於榖父蠶母之神或受報於隂考陽
罰之數違明真之科典犯三元之品文五帝
四司記其自爲之孽三官九府校其所作之
非被天司之減筭除年無善功之消災懺罪
魂神被繫禍患來鍾或連年而疾病不痊或
累嵗而邪妖剋害近則先亡連復逺則塜訟

徵呼被下鬼之訴誣蒙上天之加譴連逮祖
禰流注子孫今投解謝之門乞免淪没之苦
未赦者赦未原者原應其請福延生之求聽
其修齋設醮之願所削落者皆三災九厄所
衛護者有萬聖千真易短促之年爲延長之
筭變災衰之運爲吉慶之期富貴聦明處人
中之殊勝快樂自在獲壽量之無窮均福利
於同居覃恩光於後裔上明
天尊大慈之澤下副(臣)等歸命之誠謹啓以
聞

　　　十二願
　　　復爐
謹攝香官使者左右龍虎君侍香諸靈官當
令(臣)向來靜夜行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道
昊天玉皇上帝(御前)
　　　出堂頌出戸



道門科範大全集卷之六十一







