










道門科範大全集卷之三十三
　　　三洞經籙弟子仲勵編
　誓火禳災儀
　　臨午行道
　　　法事陞壇如式
　　　各禮師存念如法
　　　宣衛靈呪
丹靈朱火炎霞激風赤輪剛運天光八衝
迸威包羅交變萬方流金豁落羣魔滅蹤
辟奸破妖明耀元功金符召制躡雲筞龍

謡歌慶㑹散花太空神化冥運四極安隆
伏御帝前罔有不恭(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神真(臣)今
臨午行道謹奏爲(入意)其諸忱悃巳録告聞
願得

太上十方至真道炁靈寳瑞光下降流入(臣)
身中令(臣)所啓速達徑御
至真無極大道
昊上玉皇上帝(御前)
　　　請稱法位
具位(臣)某與臨壇官衆謹同誠上啓
虚无自然元始天尊太上大道君太上老君
太上昊天玉皇上帝紫微天皇大帝紫微北
極大帝聖祖天尊大帝后土皇地祇元天大
聖后十方無極大道諸天天帝三十六部尊

經玄中大法師圓穹上象火星執法真君所
變所化列宿星君厚地洞天嶽瀆主宰南方
離位丙丁巳午火部官屬三界應感一切真
靈(臣)聞元精垂象紫微端北極之尊列曜交
躔火德御南昌之府幽賛生成之化廣敷臨
照之功居絳闕以垂光司丹天而布政所臨
分域可驗災祥應二數以秉權歷周天而舒
彩或星綱攺運或分野流祥凡處光明敢忘
寅畏醮官某叨居塵界幸託真休屬星火之
戒期正朱明之在候當此流金之日畏夫爍

石之威震懼靡寧省循自咎於是冥心謝過
克已懲愆啓淨醮於私居誦真詮於𨗉宇仰
惟霄極俯察輿情冀垂監在之休可使安常
之慶(臣)等忝居道職監主壇科望天門之九
重神游玉闕存洞章於太一黙想金姿冀回
有𥙿之慈施以無涯之澤(臣)既承詞悃敢不
上聞爰有心誠謹當宣奏
　　　宣詞
諦詳詞語備見忱恂天無臭而無聲唯聞善
聽道有情而有性所應不違將以感格者必

在至誠欲祈潜通者須憑善祝(臣)聞元從一
炁肇立隂陽彰洪化於太空育飛精於沖極
隆隆神岳眇眇天階萬靈翊衛於元皇列宿
制安於羣動在昔青童畫卦赤帝滋民龜龍
負河洛之文麟雀應嘉祥之命有熊治世金
毋傳符大範備以既陳天象幽而斯顯一人
崇則萬方昭泰百王順則千古攸遵咸繼位
於洪猷居中央而布徳今則薫風應律畏景
當時仰臨照之無私奉明威之有感式㳙良
日嚴啓仙科冀格髙真康延景福以今臨午

行道請法衆等運兹初捻上香
願此香雲騰空上徹供養
十方道寳天尊(臣)等皈身皈神皈命首體投
地以是捻香功德上祝
當今皇帝陛下伏願玉曆延洪丕基久大壽
同天地德並唐虞離明常運於照臨乾徤大
施於宰育
皇后坤徳厚載月魄齊輝翊賛聖君克昌大
業常推慈儉宣内則於九圍永布惠和慶本
支於萬世今故燒香自歸依

道尊大聖衆至真之德得道之後保天長存
和與道合真
以今臨午行道請法衆等運兹二捻上香
願此香雲騰空上徹供養
十方經寳天尊(臣)等皈身皈神皈命首體投
地以是捻香功德歸流某家九先滯識七祖
神儀過往親縁巳亡眷屬伏願金書度命玉
匱薦神靈府凝於黄雲仙門生於紫戸澡新
舊爽升陟丹庭均善利於億曽覃餘休於來
裔今故燒香自歸依

經尊大聖衆至真之德得道之後昇入無形
和與道合真
以今臨午行道請法衆等運兹三捻上香
願此香雲騰空上徹供養
十方師寳天尊(臣)等皈身皈神皈命首體投
地以是捻香功德歸流某家長幼尊卑親縁
眷屬三宫清淨九戸圓明八景榮形七元通
炁荷清都之純喜丕對洪休俾素志之感神
顯増洪筭推五行則冀收威於火德敘八卦
則祈解難於離宫退舍在兹回禄不至今故

燒香自歸依
師尊大聖衆至真之德得道之後永保長生
和與道合真
　　　懴方命魔三啓三禮
　　　重稱法位
具位(臣)某與臨壇官衆謹同誠上啓
虚无自然三清上聖昊天玉皇上帝九皇至
尊十方上聖三十六部尊經玄中大法師火
德上真三界應感一切真靈(臣)聞景曜舒光
髙聳太虚之上列星拱極端居寥廓之中總

化育以宣精輔生成而布德攝萬魔於三界
張列宿於諸天大闡真功普濟羣品醮官某
叨居道䕃獲處人倫念兹一介之微亦被三
辰之照但以色身所累妄想難除沉迷利害
之場汩没愛憎之境惟其稔内熱之禍當必
致自焚之災慮回禄之不虞乃先事而控告
㳙兹榖旦設此殊科心意精微香花芬馥諷
瓊編之隱韻誦玉笈之空歌不辭永日之勤
冀達髙真之聽伏願衆真來格多福漸臻蠲
疫癘於未形神無出祟却禍殃於方至火不

爲災俾里閈之咸安保室家而胥慶衆罪永
滅萬災不干使門戸之昌隆得生身之受度
世世昌熾乃子乃孫劫劫長存亘今亘古真
根不昧妄想悉除上願
皇帝羲皥齊華農黄繼躅峻鼇峰而等福廓
鵬海以増年妃后諸王輔寧大寳文階武列
翼亮洪基後冀二象昭融三光貞正薫風入
律和氣調時農功有積於京坻民俗咸登於
仁壽三徒九夜動植飛沉同均浩蕩之恩俱
契正真之果上明

天尊大慈之澤下副(臣)等懇切之誠謹啓以
聞
　　　十二願
　　　復爐
香官使者左右龍虎君侍香諸靈官當令(臣)
向來臨午行道之所自然生金液丹碧芝英
百靈衆真交㑹在此香火爐前當願十方仙
童玉女接侍蘭烟傳(臣)向來所啓速達徑御
至真無極大道
昊天玉皇上帝(御前)

　　　出堂頌
　　　出戸


道門科範大全集卷之三十三





