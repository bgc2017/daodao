










道門科範大全集卷之五十一
　　　廣成光生杜光庭刪定
　南此二斗同醮儀
　　臨午行道
　　　法事陞壇如式
　　　各禮師存念如法
　　　宣衛靈呪
丹靈朱火炎霞激風赤輪剛運天光行衝
迸威包羅交變萬方流金豁落羣魔滅蹤
辟邪破妖明耀元功金符召制躡雲䇿龍

謡歌慶㑹散花太空神化宜運四極安隆
伏御帝前罔有不恭(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神真(臣)今
臨午行道謹奏爲入意其諸情悃巳録告聞
願得

太上十方至真道炁靈寳瑞光下降流入(臣)
身中令(臣)所啓速逹徑御
太上無極大道
昊天玉皇上帝(御前)
　　　請稱法位
具位(臣)某與闔壇衆官等謹同誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼

星君南極大帝丈人司馬六司星君本命元
辰洞天海嶽三界官屬一切真靈(臣)伏聞圓
穹垂象盈虚先七政之推文曜交躔旋斡自
二司之始斗宿天之星紀啓羲明於書雲極
星天之帝車運玉衡而建月號南斗者乃居
於丑位稱北極者實御於中央喉舌化工權
輿曆象三百六十五度推尊天廟之提綱萬
有一千餘星悉受斗杓之操柄四序調於玉
燭三辰應於銅儀盡由兩極之主張叶賛一
元之運動凡囿形於人世皆禀氣於乾文品

固萬殊理歸一揆奉道某叨蓋輿之賦命荷
珠璧之儲精水火爲受性之原南北係降神
之府假四大之凡器植一真之深根敢不崇
玄庶幾反本立壇象斗環帝座以流光酌水
獻花企辰樞而展信式遵祕誥嚴奉殊科欽
承咫尺之威輒致再三之瀆(臣)棲身祕舘通
籍真階躡紀歩綱愧彭氏女昇仙之效然燈
事斗蔑鄧德誠伐叛之功惟知宏教於玄壇
或可降祥於善類既承詞悃敢不以聞
　　　宣詞

按如詞言丹誠懇切將上塵於帝所亦徧御
於星壇洪惟共理之司參輔無私之覆民生
均禀日用相須寳劔深潜尚騰光於舍次豐
狐異類猶展敬於魁杓既抱最靈之資宜識
有生之本道之真體寄運用於水火之官天
有常形職變動於經躔之宿爰舉同壇之醮
禮肅欽麗極之明威耿耿天梁跨河源而錯
峙煌煌玉斗杓龍角以左旋注想髙穹馳神
玄象願下風雲之駕俯歆藴藻之羞過者化
存者神覃休家國熾而昌康而壽均福顯幽

凝薫燎之芳馨格湛恩之汪濊以今臨午行
道請法衆等運兹初捻上香
願此香煙騰空徑上供養
太上三尊十方衆聖(臣)等皈身皈神皈命以
是功德上祝
今上皇帝陛下伏願离明並照辰極齊尊成
象成形擬諸身而髙拱自南自北陶至化以
來賔天歩無難人文有爛綱紀燦日星之序
地久天長菽粟如水火之多時和歲稔今故
燒香自皈依

道尊大聖衆至真之德得道之後昇入無形
和與道合真
以今臨午行道請法衆等運兹二捻上香
願此香煙騰空徑上供養
太上尊經十方衆聖(臣)等皈身皈神皈命以
是功德歸流某家上世先靈親踈眷屬隂宫
夜境滯爽幽魂出朔都溟渤之鄉造丹霍洞
陽之境抱日挾月襲沖炁於隂陽陶魄鑄魂
反真神於离坎達生榮界垂裕後昆今故燒
香自皈依

經尊大聖衆至真之德得道之後昇入無形
和與道合真
以今臨午行道請法衆等運兹三捻上香
願此香煙騰空徑上供飬
太上三師十方衆聖(臣)等皈身皈神皈命以
是功德歸流某家一門長少骨肉至親伏願
坎宫除險厄之虞南極介壽昌之祉樞機將
相箸福禄以川増魁斗杓罡驅凶魔而瓦解
懲忿窒慾而防患積精累氣以全生俾侈喬
年長依至道今故燒香自皈依

師尊大聖衆至真之德得道之後昇入無形
(和)與道合真
　　　唱方懴方命魔三啓三禮
　　　請稱法位
具位(臣)某與闔壇衆官等謹同誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼
星君南極大帝丈入司馬六司星君本命元

辰洞天海嶽三界官屬一切真靈(臣)伏聞造
物無物莫非普植於羣倫與生倶生孰是反
求於一己昧剛柔之負抱孤健順之生成迷
本忘真乗愆蹈過莫悟擢形於斯世端從稟
氣於𩾯鈞倬彼胚胎之初誠如渾沌之始分
化爐之真火神水爲人身之丹田絳宫离己
之日凝魂坎戊之月制魄六府五藏九竅百
骸皆次苐以成形洎圓滿而誕質或富或貴
或賤或貧各從情竇之萌莫匪世羅之絆六
欲障虚明之性七情斲久視之根既與道以

闊踈宜行世之坎坷天災物累鬼責人非運
元推屯否之臨身斡厄消暑寒之相㓂倚伏
之機皆藏於危穽避趨之路宜詰於通津玉
局遺言昭示解禳之法紫庭秘誥許陳懴謝
之儀可轉禍以爲祥庶遷善而逺罪今奉道
某慮災凶在運憂惕于中用遵金口之言恭
敞鬱庭之醮伏乞
虚无上聖寥廓髙真示以自新嘉其退省敕
下南宫六紀北斗七元迂景傾光隤祥介福
深災重患隨罡指以蠲除元炁真情斡斗杓

而増注調平星度安鎮天綱五行無流逆之
災三命息刑妨之厄固帶深根而養夀懷珠
抱玉以全生居之斯安動罔不吉均繁禧於
眷屬茂純嘏於門䦨上願
國壽延洪帝圖悠久三邊不警九譯歸仁物
𩔖叶於泰通平安遂性重隂廓於豐照離苦
超生願力難周恩光無盡上明
天尊大慈之澤下副(臣)等皈命之誠謹啓以
聞
　　　十二願

　　　復爐
謹攝香官使者左右龍虎君侍香諸靈官當
令臣向來臨午行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道
昊天玉皇上帝(御前)
　　　出堂頌出戸
道門科範大全集卷之五十一
