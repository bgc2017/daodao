










道門科範大全集卷之三十六
　　　三洞經籙弟子仲勵編
　誓火禳災設醮三時都懴儀
　　　清旦
　(臣)等至心皈命南方大聖火星執法真君
　侍從靈仙官屬星宫神仙和諸靈官
(臣)衆等伏聞上帝匪忱道無私於降鑒髙真
應感誠自格於靈承輒罄丹衷仰干洪造竊
以緯星應候祀閼伯於朱明列曜奠方配祝
融於鶉首黙運司天乏紀優持造化乏權其

伏見有時其吉凶有兆行天不紊應物無私
儻嚴知畏之心必降殊常之祉奉道某等幸
遇昇平之久時膺保合之和化被五行政修
六府食心食咮(音/呪)職嚴火正之官取柳取槐
法有四時之變象氣交順精誠感通運合升
明祥無災燀(音/闡)炎帝之紀充正而不乖太隂
之原無過與不及上自京闕逺覃庶邦火焚
具修時令咸舉家有徙薪之慮人懷爛額之
傷是用刻意金科叩心玉陛設蘋蘩之凈供
薦豺獺之微誠志心皈命南方離位丹天赤

皇上真道君火德執法真君祈變析旦昭明
星君蚩尤司詭星君天攙赤彗星君天隂晉
若星君官張天惑星君赤若天崔星君大火
宫中一切神仙諸靈官伏願道眼照臨靈威
覆護耀熒惑以循軌弭回禄而降休千里儲祥
萬家蒙祐人民乎泰無扎瘥水旱之殃氣運
恊和消伏明赫㬢之變然後方隅寧靜居止
鎮安普及各門咸依道䕃得道之後昇入無
形和與道合真
　　　臨午

(臣)等伏聞赤熛神弩祝融烈威在天司權有
或君或相之職在國出納有季春季秋之時
上則潔陽燧感格之情下則嚴木鐸修行之
禁隄防或失厲降自天延發有加幸免無地
大懼昏頑之俗罔悛僣忒之心天惡其盈鬼
瞰而罰永惟焦頭爛額而遏絶孰與滌慮洗
心而禱祠悔悟一萌照回淵鑒奉道某等捐
軀道䕃稽首真慈豺獺報微敢圖省察螻蟻
誠至咸冀徹聞惟靈輝上次之辰與仙馭下
游之分望蠲威命隂錫厖休里閈清寧井閭

澄泰不虞自息非意罔干兵火災傷尋度危
亡之厄晦明風雨更叨利順之功敢不皈依
以酬化育至心皈命南方離位丹天赤皇上
真道主火德熒惑星執法真君精炁所變傳
日旁月彗孛異星星君星中神仙諸靈官伏
冀垂慈人世憫察凡庸俯降塵寰監斯誠悃
流恩賜福赦罪釋愆絶焰焰之燎原無譆譆
之妖語鳥不鳴於亳社家以靖安星無孛於
大辰人皆康阜鷝鴋消去預禳無妄之災鶉
首居歆絳獲大來之慶得道之後昇入無形

和與道合真
　　　靜夜
(臣)等伏聞丹天絳府掌生録以無私離位朱
宫布陽威而有赫運靈芒而燭暗騰正氣以
流輝凡在照臨得遵皈仰今有奉道某等擇
芹捧塊露肝膽於朱陵潔志清心降雲霞於
赤府至心皈命南方大聖火德上真熒惑星
真君星中真人星中大神星宫神仙諸靈官
切以地回三舎驗彰前典之中道賛一人珠
貫九霄之上願回聖鑒久察丹誠躡丹霞紅

霧以上流擁緋斾明輿而下降納斯懇悃錫
以殊祥祛身罹命偶之災除口發心爲之過
草茅生聚度暑景以清涼土木形骸叶元陽
之氣序比屋免飛煙之恐連甍無烈焰之驚
普及羣生同依大化得道之後升入無形和
與道合真



道門科範大全集卷之三十六











