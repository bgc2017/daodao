










道門科範大全集卷之六十七
　　　三洞經籙弟子仲勵修
　真武靈應大醮儀
　　晚朝行道
　　　法事陞壇如式
　　　各禮師存神如法
　　　宣衛靈呪
太隂化生水位之精虚危上應龜蛇合形
周行六合威攝萬靈無幽不察無願不成
劫終劫始剪伐魔精救護羣品家國安寧

敢有小鬼欲來見形吾目一視五嶽摧傾
(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神真(臣)今
靜夜行道謹奏爲(宣意)其諸情悃巳録告聞
願得太上十方至真道炁靈寳瑞光下降流

入(臣)身中令(臣)所啓速達徑御
太上無極大道
昊天玉皇上帝(御前)
　　　請稱法位
具位(臣)某與合壇衆官等謹同誠上啓
太上無極大道元始天尊太上大道君太上
老君太上昊天玉皇上帝九皇上尊十方無
極太上靈寳天尊巳得道大聖衆至真諸君
丈人三十六部尊經玄中大法師北極佑聖
真武靈應真君三界應感一切真靈臣聞太

極纔分二炁列尊卑之象元精既判五行推
變化之方雖消長之無窮實本源之有自居
坎則歸根復命在艮則資始成終是故陽生
必自於隂方而帝出始臨乎震位資天一至
精之奥爲品庶泰陽之宗故我真君尊居北
闕發天地生成之德運隂陽鼓舞之神豈無
自而然哉亦有因而致也醮官某等恭披蘂
簡歷究仙蹤年紀開皇國稱淨樂陽精效瑞
覺孕秀之非常素魄載圓表誕彌之過歷降
靈紫殿毓德青宫豁達不覊肆神靈於天縱

清真自樂視富貴以雲浮行滿武當身飛璇
極遵玉皇之妙教鎮朔易之遐方子丑交逢
首諸宫而獨冠虚危夾輔環列宿之増光夫
何十地化衰六天魔盛兇威漸肆殺氣寢淫
既夭閼於生靈復蔽欺於天鑒𡨚聲洞達慈
㫖哀矜妙行啓陳侍童促召風行雷動既宣
勇猛之威電掃雲消盡勦妖邪之𩔖至令品
彚咸荷扶持醮官某等夙沐恩波叨聞聖範
逮事香火爰渉歲時武逢星馭之按臨敢薦
芹誠之精潔上以答芘休之德下以伸悔謝

之誠仰竢涵容俯慙塵黷諒此髙明之睠必
垂下視之恩瞻望雲霓不違咫尺懇祈激切
敢不上聞
　　　宣詞
按如詞𣢾備見乃誠仰惟聖德巍峩壓紫微
之近侍神功俊敏宣玉帝之洪威雖錫命於
朔方寔監觀於九有儲精水德鎮位星津飄
飇無方應人心而如響聦明不爽誅鬼𩔖以
無遺兹誓願之所成實宏區之仰賴今醮官
某心傾葵藿禮寓蘋蘩香噴瑞氣以氤氲燈

炷列星而晃耀鳳蠟吐三春之秀雪芽生兩
腋之風騰踏雲霄既上資於風馬光芒府庫
復薄薦於金錢誦祕誥於清霄延真游於菲
席以今靜夜行道請法衆等運兹初捻上香
願此香煙騰空供養
三清上聖昊天至尊北極真武靈應真君(臣)
等皈身皈神皈命以是運香功德上祝
今上皇帝伏願二儀並固三景齊明仁格堯
湯化超羲皥后妃嬪主太子諸王德賛紫宸
功扶皇極文武卿佐中外職寮敷渥澤以無

私致雍熈而成化干戈永戢水旱不興疫毒
消沈妖氛屏息今故燒香自皈依
道尊大聖衆至真之德得道之後昇入无形
和與道合真
以今靜夜行道請法衆等運兹二捻上香
願此香煙騰空徑上供養
北極真武靈應真君所屬武曲星君北極一
切聖衆(臣)等皈身皈神皈命以是運香功德
歸流奉道某家九世七玄億曽萬祖擢魂玄
夜鍊魄朱宫浴流火以登真列瑶編而證品

垂祥介福利祐見存今故燒香自皈依
經尊大聖衆至真之德得道之後昇入無形
(和)與道合真
以今靜夜行道請法衆等運兹三捻上香
願此香煙騰空供養
北極真武靈應真君三界應感一切威靈(臣)
等皈身皈神皈命以是運香功德歸流奉道
某等福善資薫神明賛佑五行三命永無刑
尅之凶宿債前𡨚盡契和平之樂壽涯増廣
罪目清平今故燒香自皈依

師尊大聖衆至真之德得道之後昇入無形
(和)與道合真
　　　重稱法位
具位(臣)某與合壇衆官等謹同誠上啓
太上無極大道元始天尊太上道君太上老
君太上昊天玉皇上帝九皇上尊十方無極
太上靈寳天尊巳得道大聖衆至真諸君丈
人三十六部尊經玄中大法師北極佑聖真
武靈應真君三界應感一切真靈(臣)聞驕奢
滛泆者邪之所親正直靖恭者神之所好雖

至真之莫測而此理之必然恭惟聖道雖洪
正人是與儻欲依棲於䕃佑宜先洗滌於積
愆仰冀大慈俯昭丹悃伏念醮官某等塵寰
膠擾世網縈纏六賊外攻三尸内誑庚申甲
子功果闕違四序三元薫修脫略五辛雜糅
遂昏染於五情三猒熏蒸乃醖成於三毒美
衣豐食不念從來謗語惡聲罔知所戒或䂓
圖財賄歛怨世俗之小人或殺害生靈重傷
天地之大德見取直情之見心無悔過之心
細行不矜正神逺離百邪得計萬死何堪幸

停天仗之雲軿敢瀝愚衷之血懇仰祈肆赦
許與自新伏願醮官某等内湛靈臺外齊止
水三宫皎潔六氣和平常安不二之神黙守
天元之妙丹田固宻鍊成養浩之功瓊液降
昇超得谷神之要呼吸灌三光之真炁綿延
齊九轉之遐年青篇摽功行之書黒簿落愆
尤之字常依正法宻借慈光出入行藏明神
協契温凊寒燠疫癘殄除魑魅魍魎之莫逢
富壽康寧之必致上願天清地靜
國泰民安同歸清靜之風共樂昇平之化上

明天尊大慈之澤下副(臣)等皈向之誠謹啓
以聞
　　　十二願
　　　復爐
謹攝香官使者左右龍虎君侍香諸靈官當
令臣向來靜夜行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道

昊天玉皇上帝(御前)
　　　出堂頌
　　　出戸

道門科範大全集卷之六十七





