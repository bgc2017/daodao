










道門科範大全集卷之八十一(八十二八十三同卷)甲九
東嶽濟度拜章大醮儀
清旦行道
法事陞壇如式
各禮師序念如法
宣衞靈呪
青陽虚映耀日回靈神虎辟邪飛天流鈴
摧奸滅試萬魔束形九微廻道八威攝精
千眞校録三元蕩清左嘯中黄右䇿六丁
七轉八合周旋天經聖化巍巍大道興行

慶雲流布合景黄庭與道合眞
鳴法鼔二十四通
發鑪
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
清旦行道謹奏爲(宣意)其諸情悃巳録告聞
願得太上十方至真道炁靈寳端光下降流

入臣身中令臣所啓速逹徑御
太上無極大道
昊天金闕玉皇上帝(御前)
請稱法位
具位(臣)某等謹䖍誠上啓
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西
齊靈王嶽下文武考校一切曹僚三界應感
一切眞靈咸望洪慈俯昭丹懇(臣)聞五明官

内天尊深憫於輪廻東極官中太乙常救於
苦趣蓋爲黔𥠖之昧道不知天地之貴人隨
欲海之漂流逐愛河而沉溺罪根巳積業綱
難迯因貪生而喪生由求苦而得苦一辭人
世長繫隂司故太上開濟度之門惟眞格有
薦㧞之品許歸誠而懴罪得解考以超昇俗
累永除難免根塵之六沖科廣被必聞赦宥
之三豈不矜恤於蠢愚尚可深懷於悔過奉
道某㗸哀茹苦瀝血輸誠嘆巳切於逝川念
更深於幽圄仰惟嶽府實收召於亡魂恭啓

齋壇冀感通於帝意備著詞旨敢不上聞
宣詞
按如詞言深切哀憫蓋送死可名於大事且
臨喪必倍於哀情雖亡者不可復追夜舟難
守然存者實懷思感齋悃方伸深惟管攝之
冥司實係崇髙之岱岳恐尚嬰於縲紲當廣
設於津梁曲盡精誠冀蒙鍊度以今清旦朝
元行道請法衆等運兹初捻上香願此香煙
騰空徑上供養
玉清聖境元始天尊十方道寳(臣)等皈身皈

神皈命以是功德上祝
今上皇帝(陛下)就如堯日八方均被於照臨
歌詠舜風萬類悉臻於繁阜兵不用而干戈
偃息刑不試而囹圄空虚德惟廣於好生域
盡臻於仁壽黄旗南運瑞氣長垂於斗牛青
海西還哭聲無聞於戰鬼敷錫五福皆爲有
道之民泰治萬年永保無疆之曆今故燒香
自歸依
道尊大聖衆至眞之德得道之後昇入無爲
(和)與道合眞

(臣)聞珠口集眞格日月之停景洞章嘯咏致
山嶽之吞煙惟因流響之雲營能感遊空之
仙聖以今清旦朝元行道請法衆等運兹二
捻上香願此香煙騰空徑上供養
上清眞境靈寳天尊無上經寳(臣)等皈身皈
神皈命以是功德歸流醮主某等住宅太嵗
尊神逐隅支干禁忌門丞户尉月煞日逰不
貽悮犯之殃並與寧居之慶亦罔恫而罔怨
各來顧以來歆格猶可以度思聽每聞於介
福今故燒香自歸依

經尊大聖衆至眞之德得道之後昇入無形
(和)與道合眞
(臣)聞誦九天之寳章得三官之考筭披三洞
之科典致百靈之護持倘依大範之巍巍必
膺遐福之簡簡以今清旦朝元行道請法衆
等運兹三捻上香願此香煙騰空徑上供養
太清仙境降生天尊十方師寳(臣)等皈身皈
神皈命以是功德歸流醮主某等合門昌盛
舉族繁榮冝家必詠於桃夭有子常歌於芣
苢禍殃掃蕩若霧捲以氷消福慶増隆如嶽

停而川至明經入仕者速升於青紫服田力
穡者累溢於倉箱式彰善積之家不憂鬼瞰
其室今故燒香自皈依
師尊大聖衆至眞之德得道之後昇入無形
(和)與道合眞
懴方三啓三禮
具位(臣)某等謹同誠上啓
虚无自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西

齊靈王嶽下文武考校一切曹僚三界應感
一切眞靈咸望洪慈俯昭丹懇(臣)聞哀死事
亡要篤如存之志履霜濡露必懷追往之心
書籍滿牀驗手容而可想桮棬在案知口澤
之猶存昔處生前要知其疾痛痾癢今居没
後敢忘其拘滯沉迷路隔幽明苦惱雖難於
代受情縁親愛薦嚴專務於追修神莫大於
嶽宗權常司於鬼録每察知於功過式兼制
於死生深惟往逝之魂愆尤難免恐在拘囚
之地解脫無由用罄凡誠仰祈善貸洗罪名

於黒簿煉生質於黄華速出泉關早登道岸
上明
天尊大慈之澤下副(臣)等皈命之誠謹啓以
聞
十二願
復鑪
謹攝香官使者左右龍虎君侍香諸靈官當
令臣向來清旦行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍蘭煙傳(臣)向來所啓之誠

速逹徑御
至眞無極大道
昊天玉皇上帝(御前)
出堂頌出戸
道門科範大全集卷之八十一





