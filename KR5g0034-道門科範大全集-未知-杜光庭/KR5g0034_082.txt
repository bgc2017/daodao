










道門科範大全集卷之八十二
　東嶽濟度拜章大醮儀
　　臨午行道
　　　法事陞壇如式
　　　各禮師存念如法
　　　宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤
辟奸破妖明耀元功金符召制躡雲䇿龍
瑶歌慶㑹散花太空神化冥運四極安隆

伏御帝前罔有不恭與道合眞
　　　鳴法鼓二十四通
　　　發鑪
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
臨午行道謹奏爲宣意其諸情悃乙録告聞
願得太上十方至眞道炁靈寳瑞光下降流

入臣身中令臣所啓速逹徑御
太上無極大道
昊天金闕玉皇上帝(御前)
　　　請稱法位
具位(臣)某等謹䖍誠上啓
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西
齊靈王嶽下文武考校一切曹僚三界應感
一切眞靈咸望洪慈俯垂丹懇(臣)聞處震卦

而爲大塗固當出萬物之首登泰山而小天
下亦常居群祀之先東乃始生之方岱爲管
攝之地生必東首昔人知向背之冝氣起東
隅造物全温厚之致固知嶽帝之德實符天
道之仁德本好生必欲赦除於有罪仁惟濟
衆豈不廣布於洪恩旣司出入之機寔制短
長之命苟有皈眞而向道必蒙釋死以興生
況死者人之所甚哀懼久淪於長夜而生者
人之所大欲願長處於明時況身有善惡之
殊故享年有夀夭之異跡巳絶於人世遽至

殂亡魂必往於岱宗未蠲罪累須與求哀而
懴悔未能補過以滌除奉道某家哀死悼亡
感今懷昔念重泉之頓隔無計攀援惟妙道
之可憑仰干超度爰企升中之地廣開解厄
之門于時陽景方中盡幽遐而徧照晝漏停
午肅壇陛以無塵想衆聖之來臨顧凡情之
上逹大頒善利速度亡魂臨午詞誠謹當宣
奏
　　　宣詞
按如詞旨深切悲哀(臣)聞薤露易晞悲傷莫

及樹風不靜慘怛難言深慮亡者陽過隂愆
未悟於安存之日神誅鬼責併臨於殞没之
時不見昭昭之人寰惟就冥冥之幽圄爰奉
九眞之妙戒式遵三洞之袐文以今臨午行
道請法衆等運兹初捻上香願此香煙騰空
徑上供養
玉清聖境元始天尊十方道寳(臣)等皈身皈
神皈命以是功德歸流亡人某冀洗多生之
罪獲逢肆眚之恩精誠潜感於帝心曲垂慈
憫祈禱遥聞於天聽俯賜哀矜知其往日之

愚迷許以兹辰之悔悟命獄卒而釋杻械付
司命而守形骸早離幽滯之途即逹逍遥之
境今故燒香自歸依
道尊大聖衆至眞之德得道之後昇入無形
(和)與道合眞
(臣)聞紫戸定録開度長夜之門黄華蕩形鍊
成生身之質自元始之垂教皆無量以度人
以今臨午行道請法衆等運兹二捻上香願
此香煙騰空徑上供養
上清眞境靈寳天尊無上經寳(臣)等皈身皈

神皈命以是功德歸流亡過其等伏願削除
罪簿罷對隂司落滅惡根脫蹤苦趣决山火
不流之獄推雷雨作解之恩身口意之愆尤
即從洗蕩神祇鬼之攝制共賜㴠洪得逢起
死之期俾受更生之化遵逹徃亡之迷路鑒
納哀懇之誠心今故燒香自歸依
經尊大聖衆至眞之德得道之後昇入無形
(和)與道合眞
(臣)聞執圓䂓而主人太皡顯司方之地不崇
朝而徧雨公羊紀觸石之功固惟喬岳之靈

務錫庶民之福以今臨午行道請法衆等運
兹三捻上香願此香煙騰空徑上供養
太清仙境降生天尊十方師寳(臣)等皈身皈
神皈命以是功德歸流亡過某等伏願愛河
靜浪苦海停波曩因淪誘而不知今日見聞
而頓悟嶽靈垂佑浮飛爽於幽𡪹空洞生神
歸混炁於梵輔永脫沉淪之厄速蒙錬度之
恩今故燒香自歸依
師尊大聖衆至眞之德得道之後昇入無形
和與道合眞

　　　懴方三啓三禮
具位(臣)某等謹重誠上啓
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西
齊靈王嶽下文武考校一切曹僚三界應感
一切眞靈咸望洪慈俯昭丹懇臣聞㑹同五
老常聽法於天尊光照九幽因起請於法解
深憫三塗之厄尤悲五苦之艱考治罪魂則
有巨天力士峻嚴隂獄則有執法神兵劒樹

刀山絶筋折骨護湯鑪炭粉質糜軀鳥啄虵
吞犂耕鋸解如斯苦惱實可嗟吁幸上聖之
大慈與說因縁之起得眞人之垂憫俾知善
行之修率因三業之纒亦自六塵之染觸情
徇意不知石火之難停受報罹殃飜使夜扉
之久閉尚許革心而嚮道皆得解考以條尤
廣造福田必仗琅函之經典稱揚聖號無踰
東極之天尊寔與斷疑惑之根俾獲悟希夷
之理醮官某重念哀方深於死没罪恐積於
生存業網未除法橋難上須憑妙善與滌前

非爰祗肅於齋壇式具嚴於褥禮名先嵩華
常驤首以遐瞻勢面雲亭寔注心而懇禱丹
輿緑輦期飈忽以來臨羽蓋霓旌想葳蕤而
下降洞鑒精忱之意宏開㧞度之門允同救
苦之上眞隨聲應感用濟沉淪之墜魄委順
成形早逢南極之注生兼得北都之部衞漸
階仙路不滯迷途普使存亡均諧利樂上明
天尊大慈之澤下副(臣)等皈命之誠謹啓以
聞
　　　十二願

　　　復鑪
謹攝香官使者左右龍虎君侍香諸靈官當
令臣向來臨午行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍蘭煙傳臣向來所啓之誠
速逹徑御
至眞無極大道
昊天玉皇上帝(御前)
　　　出堂頌岀戶
道門科範大全集卷之八十二











