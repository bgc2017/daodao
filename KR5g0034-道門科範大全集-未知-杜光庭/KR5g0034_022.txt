










道門科範大全集卷之二十二
　　　廣成先生杜光庭刪定
　文昌注禄道場儀
　　晚朝行道
　　　法事陞壇如式
　　　都講舉各禮師存念如法
　　　髙功宣衞靈呪
五星髙耀瑞氣飛浮元始集神天地交周
玉符寳節嘯命徹幽擲火揚威奸凶無留
萬魔振伏紛葩却消摧怪滅惡道炁周流

神光照夜隂翳俱收萬神降格扇景乗颷
群生咸遂惠遍神州和與道合眞
　　　鳴法皷二十四通
　　　髙功發爐
無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官各三十六人出出者嚴裝
顯服冠帶垂纓關啓玄壇土地方域神眞臣
今靜夜陞壇行道謹奏爲入意其諸忱悃巳

録告聞願得
太上十方至眞道炁靈寳瑞光下降流入臣
等身中令臣所啓之誠速達俓御
至眞无極大道
三清上聖
昊天玉皇上帝(御前)
　　　請稱法位
具位臣某與合壇官衆等謹同誠上啓
太上虚无自然元始天尊(次啓/九皇)九天上帝三
十六天天帝三十二天天帝諸天上帝紫微

太微垣帝座星君五帝三元上眞三十六部
尊經玄中大法師十一大曜星君北斗南辰
星君二十八宿星君東璧文章星君七星賢
良眞君十二宫神眞君文昌星君三台星君
進賢星君少衆星眞君圎穹星宿眞君上清
太微南朱文昌眞人太上九氣文昌宫仙官
建生星斗眞君青城山九天丈人眞君潜山
九天司命眞君廬山九天採訪使者眞君五
嶽聖帝四瀆源王司禄主者職貢舉眞君英
顯武烈忠祐廣濟王貢舉掌籍考校官屬道

德應感一切眞靈臣聞混元立道納品彚於
洪鈞列聖分司輔陶成之大德森羅列宿下
應中華紫微太微則主張於賢能南極北極
則注擬於爵禄東璧實圖書之府南星列賢
良之宫貴賤有司壽命有局總轄係天中之
宰賛行則地上之神泰山兼官職之曹七曲
持貢舉之柄髙卑玄用綱紀交參登庸俊良
輔翊邦政見天人之迭應知幽顯之相資格
太和於生靈用潜扶於梵氣豈特屬皇朝之
重典抑亦爲上帝之玄機醮官某叨大道之

陶甄荷明神之廕祐冀成名於當世庶行巳
於盛時上報洪恩下攄素志仗霞衣之淨侣
開雲笈於靈壇洗心棲神祈天請命臣致身
眞宇闡教人間當關達於齋禋式廣宣於慈
澤況奉精欵敢不上聞靜夜詞誠謹當宣奏
　　　宣詞
諦觀詞語灼見至誠所以吿眞者曲盡其方
寸之勤所以獲祐者必應其祈求之願續騰
芬馥俯罄精虔注想彌深仰祈昭鑒臣聞太
清演教貫虚靜以爲心尼父宣猷本中庸而

率性扇玄風於柱下傳奥㫖於洙濵惟皇天
未䘮斯文致聖道不斷如帶隆兹至教允屬
明君以今靜夜陞壇行道請法衆等運兹初
捻上香願此香煙騰空俓上供養
洞眞自然元始天尊洞玄大道玉宸道君洞
神大道混元老君太上昊天玉皇上帝一切
明皇道君臣等皈身皈神皈命首體投地以
是捻香功德上祝
當今皇帝伏願一德彌隆皇極永建黔首悉
沾於化雨青衿咸沐於教風耳目股肱俱星

辰之鍾秀左右前後皆嶽瀆之降神壽齊箕
翼之遐福等岡陵之固今故燒香自皈依
道尊大聖衆至眞之德得道之後保天長存
和與道合眞
臣聞寳珠垂黍敷妙法以難思玉局傳經演
眞詮之至正耀先天之法炬燭群品之迷途
眷兹入道以超凡必念此身之所本以今靜
夜陞壇行道請法衆等運兹二捻上香願此
香煙騰空俓上供養
虚无三境至尊昊天玉皇上帝一切明皇道

君臣等皈身皈神皈命首體投地以是捻香
功德歸流醮官某家九玄七祖歷世宗祧伏
願罪業冰消性根月朗逍遥三界之境遨遊
士寳之林垂福禄於後昆覃榮光於來裔見
在尊親同霑利樂伏願眞元愈固永延南極
之齡福祉駢臻長荷太清之廕今故燒香自
皈依
經尊大聖衆至眞之德得道之後永保長存
和與道合眞
臣聞鋪張道妙必資德道之上眞敷暢玄風

允頼重玄之至聖察群倫之根品應凡俗之
純誠位間天人理通幽顯以今靜夜陞壇行
道請法衆等運兹三捻上香願此香煙騰空
俓上供養
道經師寳天尊昊天玉皇上帝一切明皇道
君臣等皈身皈神皈命首體投地以是捻香
功德歸流醮官某等伏願恩覃六趣澤及四
生萬靈共慶於三登四海悉臻於五福升法
橋於道岸咸免輪迴頒符命於幽扄普蒙開
度伏願醮官某惡縁斷絶善果圎成或寸長

之可書俾榮名之成遂庶推廣濟仰答陶甄
今故燒香自皈依
師尊大聖衆至眞之德得道之後永保長存
和與道合眞
　　　唱方懴方命魔三啓三禮
　　　重稱法位
具位臣某與合壇官衆等謹同誠上啓
太上无極大道三境至尊昊天玉皇上帝十
方大聖三十六部尊經玄中大法師靈寳衆
眞五帝三官圎穹玄象天曹一切靈仙洞天

嶽瀆聖衆司禄主者職貢舉眞君掌籍考校
官屬道德應感一切眞靈臣聞皇天無親惟
善人之是與明道若昧貴上士之勤行金口
所傳瓊編攸著是知成已以成物率本於誠
明有德必有言寔由於操履蓋士之學也爲
道而道之傳也以文儻行有餘而學文則文
不浮於實行惟文行之兩勝宜事業之有光
斯古今以得賢爲難而明哲以知人爲病諒
髙眞之所祐必文行之相符醮官某爲儒家
者流學聖人之道質性昏塞操守卑凡知道

之在我而見之不明知行之難成而行之不
力耗耳目以逐末弊精神而背眞致黒簿之
多愆歎雲程之尚阻今則皈依
大道自悔前非履百行以無矜存一眞而克
已以爲干禄之本以爲事天之儀仰冀眞慈
俾諧志願錫以超騰之翼啓其經濟之圖臣
某謹爲考仙範於琅函露天章之雲篆關申
三界懴謝十方注想陳詞依時行道燈然法
炬燭昏暗以流光香達誠衷徹虚无而昭格
伏願玄都紫府金闕玉京萬聖垂覆祐之慈

千眞播護持之澤勑下三境普告諸天降福
延齡除災滅障上解宿曜十二次舍之厄下
禳九宮八卦分野之災一切積殃無邊重譴
前𡨚往債故殺誤傷三業六根縱溢過犯因
今懴悔咸乞蕩除使冀科名早諧利達上願
聖祚享無疆之曆皇圖膺不拔之基兵革不
興邊烽罷儆旱蝗不作休徵來臻俯冀七祖
超升九幽罷對五苦齊登於道岸三途俱沐
於玄風大霈恩光普均品彚上明
天尊大慈之澤下副臣等歸命之誠謹啓以

聞
　　　知磬舉十二願
　　　舉存神燒香
　　　髙功復爐
香官使香左右龍虎君侍香諸靈官當令臣
向來靜夜陞壇行道之所自然生金液丹碧
芝英百靈衆眞交會在此香火爐前當願十
方仙童玉女接侍蘭煙傳臣向來所啓之誠
速達俓御
至眞无極大道

三清上聖
昊天玉皇上帝(御前)
　　　舉出堂頌出戸
　　　引至六幕堂
道門科範大全集卷之二十二





