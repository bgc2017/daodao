










道門科範大全集卷之五十八(五十九同卷)啓六
廣成先生杜光庭刪定
北斗延生懴燈儀
法事如常
念天地自然呪洒淨
具位(臣)某謹同齋主某等同發䖍誠焚香供
養
北極紫微大帝北斗天英貪狼星君天任巨
門星君天柱禄存星君天心文曲星君天禽
廉貞星君天輔武曲星君天衡破軍星君左

輔右弼星君北宫衆聖伏望真慈降格燈壇
證盟祈禱入意伏聞元始開教普及於羣生
太上垂慈咸臻於衆品是以琅函玉笈顯示
齋科金簡瑶編敷宣醮法大啓祈禳之路廣
垂懴謝之儀凡禀生成實宜信奉今有修齋
弟子某等幸蒙真廕長處熈辰但資富侈之
情莫悟操修之理竊惟年運恐處災纏是用
按黄籙之真儀法雲天之列宿精䖍醮座建
立星壇法乾象之圓隨斗杓之建華光照曜
資續明破暗之功仙梵虚徐達薦福拔亡之

懇上願天真顧享仙馭遐臨鑒兹䖍禱之誠
賜以殊祥之慶災消此日福降今辰果沐恩
光萬生抃恱稽首皈依䖍誠讃詠
(臣)衆等至心皈命樞宫貪狼陽明真皇君
斗中神仙和諸靈官
(臣)等仰惟真君運轉圓穹神配道樞之動主
張髙漢功儀天德之清上符乾健之尊下鎮
羸秦之分統臨陽德崇號正星永耀神光潜
扶堅主克保萬年之慶長令下土之安妙化
永孚玄功罔測今奉道某仰託恩佑幸與人

倫既蒙臨照之光敢效皈依之志謹依科式
建立星壇備列香燈嚴陳法信皈命子生人
本命所屬北斗大聖貪狼星君伏願天心降
佑聖力扶持著生筭於青書削過尤於黒簿
禎祥畢至善貺來臻稽首皈依䖍誠讃詠
信禮髙上紫微垣北斗第一貪狼星君
貪狼延生回真四靈流暉下映洞達元冥
七元紀籍名列紫庭保身續壽永亨利貞
耳目開爽魂魄長寧攝養精炁與神同明
延生自然上昇玉清(和)願得長生

(臣)衆等至心皈命璿宫巨門隂精真皇君
斗中神仙(和)諸靈官
(臣)等仰惟真君循環太極尊聖號於天璿配
合坤元曜景光於土宇下配無疆之地德南
臨莫大之楚藩法律平施隂刑所屬德潜扶
於女后化允合於周南永輔一人君臨萬兆
信神光之黙運齊妙道以昭彰今奉道某感
荷生成信崇因果篤有歸依之願寧無䕃佑
之祈謹按科儀建成壇墠具列香花之獻嚴
輸法信之儀皈命丑亥生人本命所屬北斗

大聖巨門星君伏願充廣天心將施惠澤災
殃永殄福貺來臻十紀長安一門共慶稽首
皈依䖍誠讃詠
信禮髙上紫微垣北斗第二巨門星君
巨門延命玄靈散陳丹田通暢運合仙真
七元定籍名列紫文護身主壽福慶維新
辟除妖惡善瑞日臻去來無礙與神同倫
延命自然上升玉宸(和)願得長生
(臣)衆等至心皈命璣宫禄存真人真皇君
斗中神仙和諸靈官

(臣)等仰惟真君動化所宗允若天機之象人
倫攸屬長垂真宰之功主張火德之髙明統
御梁邦之鎮靜光昭善念永殄凶人長無邊
鄙之虞潜革蕭墻之禍今奉道某仰叨玄造
肅奉崇威盡忠孝之誠心竭夤恭之素志謹
依科式建立星壇齋備信儀粧嚴香火皈命
寅戌生人本命所屬北斗大聖禄存星君伏
願神心速應聖力潜扶千祥永萃於門庭五
福長資於命運動爲亨泰災厄蕩除稽首歸
依䖍誠讃詠

信禮髙上紫微垣北斗第三禄存星君
禄存度厄髙仙上靈流輝徧照内外肅靜
七元録籍名列紫庭扶身延壽禄位長亨
臟腑開朗動止咸寧光運合景與神同榮
度厄自然上升玉京(和)願得長生
(臣)衆等至心皈命權宫玄冥文曲真皇君
斗中神仙(和)諸靈官
(臣)等仰惟真君抑揚萬物長拖輕重之權消
長四時分正隂陽之候主和柔之水德資清
潤之吴邦天理攸司邦基所續無起邊陲之

禍有嚴征伐之威神化昭明聖功髙妙今奉
道某欽崇至道遵奉仙科惟兹積善之因自
致皈真之路謹依科式建立星壇備法信之
精嚴列香燈之煥爛皈命卯酉生人本命所
屬北斗大聖文曲星君伏願聖心昭假道力
扶持視履康强行藏清吉蕩千災於命位資
衆善於身宫稽首皈依䖍誠讃詠
信禮髙上紫微垣北斗第四文曲星君
文曲消災玄黄開陽仙靈隱見朗徹十方
七元掌籍名列紫房衛身益壽長啓福祥

明真降祐滌蕩凶殃華精炁結與神同郷
消災自然上昇玉堂(和)願得長生
(臣)衆等至心皈命衡宫廉貞丹元真皇君
斗中神仙(和)諸靈官
(臣)衆等仰惟真君平直在天善加臨於萬物
中和建極爲綱目於五音主土德而含光分
幽燕而作鎮世有凶頑之罪難逃殺戮之威
德在好生功成滅惡今奉道某去奢去泰惟
抱一以貢誠載願載瞻敢傾心而念道謹依
科式建立星壇備法信之精嚴薦香燈之蠲

潔皈命辰申生人本命所屬北斗大聖廉貞
星君伏願神功響應聖澤滂流災衰永蕩於
一身福禄長資於舉室門庭叶慶妖沴潜藏
稽首皈依䖍誠讃詠
信禮髙上紫微垣北斗第五廉貞星君
廉貞扶衰真宗降靈流霞散敷仙仗交盈
七元典籍名列紫營固身養壽慶合連并
髙玄接引優游五明駕景飛翔與神同靈
扶衰自然上升玉庭(和)願得長生
(臣)衆等至心皈命闓陽宫武曲北極真皇

君斗中神仙(和)諸靈官
(臣)等仰惟真君化功動闢德莫盛於闓陽氣
連宣通數有全於六律主敷榮於木德長鎮
守於趙邦願去危而即安永有豐而無歉物
富倉廪慶洽邦家今奉道某祗荷道恩式崇
天德毎罄皈依之願長懷夤畏之心謹按科
儀建成壇陛嚴持鎮信精設香花皈命巳未
生人本命所屬北斗大聖武曲星君伏願玄
造廣開靈休速降長消災患永保禎祥四序
康安舉家清吉稽首歸依䖍誠鑚詠

信禮髙上紫微垣北斗第六武曲星君
武曲散禍玄映禦空威靈備守妖邪絶蹤
七元注籍名列紫彤榮身増壽享福無窮
仙官扶衛歩躡雲中真炁降集與神同聦
散禍自然上升玉官(和)願得長生
(臣)衆等至心皈命瑶光宫破軍天關星真
皇君斗中神仙(和)諸靈官
(臣)等仰惟真君光杓指顧能令四序之分神
柄推移永作七星之主𩔖堅剛之金德長統
御於齊邦部曲精嚴干戈整肅長備禦姦之

用居多應敵之威有此武功式兹下土今奉
道某欽崇教法祗奉威神不敢怠於斯須願
少迴於肹蠁皈命午生人本命所屬北斗大
聖破軍星君伏願天心髙鑑聖澤下臨玉簡
延齡金編紀善永息惡曜凶星之照長無年
災月厄之侵眷屬寧康住居安吉稽首皈依
䖍誠讃詠
信禮髙上紫微垣北斗第七破軍星君
破軍益筭明霞散敷流光溥浹真炁長扶
七元慶籍名列紫書治身添壽常處懽娱

飛仙蹈舞遊晏玄都徹視表裏與神同居
益筭自然上升玉虚(和)願得長生
(臣)衆等至心皈命北斗左輔右弼星君斗
中神仙和諸靈官
(臣)謹䖍誠上啓
斗中真宰七元輔弼真君本命所屬星君合
座衆聖今奉道某等精嚴醮禮仰奉光儀靜
念端躬䖍心對聖按仙科之儀格事斗極之
真靈恭備香燈式陳壇墠蘭膏共煥訝芳蓮
競發於中宵寳焰齊明狀列宿分輝於下土

沐靈光之並照迷暗罪除蒙懴法之敷宣愚
癡障解今則祈恩謝過事畢功圓惟冀聖澤
遐沾恩光溥及上願天長地久國泰民安風
雨順調方隅寧靜次願奉道某等琅函玉笈
永昭積善之功丹簡瓊文益注長生之字福
符百順家集千祥乃子乃孫盡忠盡孝災殃
霧廓慶瑞雲臻四時克保於安康一宅長蒙
於利佑九幽長夜俱覩光明一切有情同登
道岸稽首皈依䖍誠讃詠
▲經

回向
餞神化財


道門科範大全集卷之五十八
















