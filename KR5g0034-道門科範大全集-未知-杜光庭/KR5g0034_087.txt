










道門科範大全集卷之八十七
靈寳崇神大醮儀
設醮行道
法事陞壇如常
各禮師存念如法
宣衞靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飈散景飛騰太空
出入冥無遊冥十方五雲浮蓋招神攝風

役使萬靈上衞仙翁與道合眞
鳴法鼓二十四通
發鑪
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
靜夜行道謹奏爲宣意其諸情悃巳録告聞
願得太上十方至眞道炁靈寳瑞光下降流

入臣身中令臣所啓速達徑御
太上無極大道
昊天金闕玉皇上帝(御前)
請稱法位
具位(臣)某等謹䖍誠上啓
三清上帝十極髙眞日帝月皇南辰北斗三
官五帝四聖眞仙演教傳經歷代師眞聖衆
酆都嶽瀆憲府洞天水國雷司城隍温部當
境廟社應感一切衆眞咸望供慈洞昭丹懇
伏聞天道杳冥惟德是輔神明正直與人相

依敬洗滌於凡心用感通於明德英靈如在
精爽必申恭惟
(神位)護國庇氏除害興利右刋祀典煥若列
星欣逢㳙吉之辰恭展蕭香之薦輿情共慶
庶𩔖咸熈幸垂肸響之符少副勤劬之請
降聖初獻散花
(臣)謹同誠上啓
三清上帝十極髙眞醮筵證盟一切眞宰願
啓洪慈洞回清鑑伏聞惟神善貸救人而無
棄人至聖弗居不德是以有德以凡求聖則

疑於曠絶以聖格凡則出於慈光恭惟
(神位)得一炳靈降神下土剪妖去孽如拈木
之無難佐國興邦乃奮威之有健佳辰幸㑹
報德寧忘黍稷𤓰花粗致欽崇之禮聦明正
直佇回隂隲之私今有詞誠謹當宣奏
宣詞亞獻散花
詞文昭告諒達聦明今弟子某激切䖍祈曲
盡心聲之發洪靈不測有如谷應之期伏冀
臨在上而質在旁曲應凡庸之禱聽思聦而
視思敬俯垂莫大之恩㐲聞自神自明禮載

前知之妙作威作福書明立極之端惟淵懿
之資深斯𦕈綿而作炳曠神明而洞照本睿
哲之流光恭惟
(神位)天𨇠分曜山岳英華旣乃聖而乃神能
立天而立道威靈顯赫徽號褒崇某確意精
修蕙餚欽奉伏冀英靈如在妙化來歆監其
禮而録其誠聽其言而觀其行神之愛予民
福無窮衆等䖍恭謹陳終獻
散花
(臣)謹重誠上啓

三清上帝十極髙眞醮筵證盟一切眞宰咸
望洪慈俯回昭鑑伏聞人爲天地之心無心
則天地空其用神乃隂陽之本亡本則隂陽
蔑其靈天不人不因人不天不主天人交感
則三才共治神鬼相符則一德潜寧恭惟
(神位)與天爲徒執古之道受上帝之眷命執
下土之紘綱惟我國家欽崇祀典無災無害
者褒之廟號有功有績者錫以徽稱俾能扶
佑於邦家迄又安寧於民社醮主某衘恩有
日報德失時畧伸芹薦之儀用致心歸之切

今則禮周三獻詞不再陳祈大德之有容福
小民之無爽而今而後罪若露而見睍即消
自東自西福若河而值冬不決道途平坦家
室安然官私口舌並消除火盜虎狼俱屏息
凡居出入長頼
神麻但某等下情不任䖍祝之至
十二願
復鑪
謹攝香官使者左右龍虎君侍香諸靈官當
令臣向來設醮行道之所自然生金液丹碧

芝英百靈衆眞交㑹在此香火鑪前當願十
方仙童玉女接侍蘭煙傳臣向來所啓之誠
速達徑御
至眞無極大道
昊天玉皇上帝(御前)
出堂頌辭師
送聖化財


道門科範大全集卷之八十七











