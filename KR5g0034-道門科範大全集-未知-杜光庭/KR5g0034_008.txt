










道門科範大全集卷之八
廣成先生杜光庭刪定
消災道場儀
設醮行道
都講舉各禮師存念如法
髙功宣衞靈呪
五星列照煥明五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空
出入冥無遊宴十方五雲浮蓋招神攝風

役使萬靈上衞仙翁和與道合眞
都講舉鳴法皷二十四通
髙功發爐
無上三天玄元始三炁太上老君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
曰香官使者各三十六人出出者嚴裝顯服
冠帶垂纓關啓此間土地方域神眞臣今設
醮朝修謹奏爲入意其諸丹悃具載䟽文願
得

太上十方正眞生炁靈寳瑞光下降流入臣
等身中令臣所奏之誠速達俓御
至眞无極大道
三清上聖
昊天金闕玉皇上帝(御前)
都講舉請稱法位
具位臣某與合壇官衆等謹同誠上啓
虚无自然元始天尊太上玉晨大道君太上
金闕老君太上昊天玉皇上帝九皇至尊十
方靈寳天尊諸天大帝三十六部尊經玄中

大法師上相上宰上保上傅三官五帝十一
大矅星君十神太一眞君南斗六司眞君北
斗七元星君周天乾象二十八宿十二宫神
三百六十五度諸天列宿本命元辰天曹職
司九天眞宰三山五嶽福地靖廬厚地洞宫
嶽瀆主宰三界應感一切眞靈臣聞玉天嚴
逺難陞浩劫之家金洞渺清徒仰素靈之館
粤尊帝而在上握化紀以居中啓十方無礙
之心應物而動號三界大慈之父視人如傷
俯仰鬱羅之臺卷舒投芥之劫回瞻萬兆悲

晉晷之蜉蝣俯盻九塵嘆漢宫之螻螘自惟
下俗分絶仙階益憑受著之科詳罄精微之
懇今有某嚴持信幣宻欵仙庭冀天鑒之下
觀察塵情之片善伏願九清至聖離曲宻之
茟宫十極元皇從飛虚之法駕百億天丁後
轡丹飈千二官君前迎翠輦擲火萬里下呼
陽而召隂旋香三輪上出日而入月極東遊
於熾水盡西景於虞汧南造朱陵之宫中盤
黄凝之府北盡夜城之闕下殫丘寒之泉至
於魯稱教父由太極之從行西號世尊自延

眞而宻侍元始符命疇敢不祗俯傾心請之
誠仰望雲臨之駕臣等與齋官某無任欽竚
之至稽首頓首再拜奉迎聖駕
降兩班聖位
三界衆眞醮筵列聖向伸拜請諒沐光臨請
各整於僊班共祗迎於
帝馭
降帝雲輿
鸞輿至止鶴駕臨軒與醮列眞如儀朝禮朝
禮旣周請陞醮席禮官上香設拜初進酒

知磬舉散花奏樂
具位臣某與臨壇官衆等謹重誠上啓
三清上聖寳界眞靈竊以一元布景本無髙
下之私萬兆肖形盡育清和之炁旣死生之
寖逺遂好惡之森繁穢身縱溺於沉迷
大道毎垂於善貸或罪根之彌甚慮隂責之
潜加苟悟百非即消萬禍今弟子某識神冥
滯營魄震驚由浩劫以淪胥亡元靈而奔躁
不攀覺樹樂登於炎鋒不契眞庭甘焚於火
宅六曹縱逸三業纒綿迪惟髙聖之宣慈大

庇含生而開度今弟子某皈道自首祈天博
容伏乞
至聖上靈髙眞大帝垂恩度厄錫命除殃解
片體之隂愆除億曽之冥録閱罪先期於冰
釋迎釐次竚於雲臻俯伏對揚屏營待報欲
陳詞意仰進丹閽臣雖巳考詳尚虞舛駮輒
冒天禁戰悸申聞齋意詞誠謹當宣奏
宣詞
按如詞言文理甚切披陳血贍傾冩精誠府
伸臣子之誠庶盡謙恭之分仰乞

諸天上聖三府威靈俯賜威光洞垂昭鑒伏
願齋功紀籍道果資身増命禄於將來保椿
齡於向去仰荷眞靈之德將祈福祐之恩臣
與醮官等無任懇祈之至再拜上香酒陳亞
獻
奏樂
臣謹重伸上啓
九清上聖十極髙眞合座應感一切眞靈臣
聞玉帝鑒觀金眞伺察感群生之布欵采庶
品以流恩上士希仙即萬眞而奬就善人徼

福乃百順以妙嚴眞貴精微事符響答今弟
子某騰詞清夜驛意紫閽爰啓誠心覬膺靈
貺伏願解除世網進補仙階如許映全家俱
入華陽之館類劉綱盡室溥陞單緑之天隂
陽之數巳逃生死之根永謝或干利仕使亦
踐於崇髙或計資儲使亦豐於貨殖尊卑富
壽中外興昌幽明息訴訟之𡨚出處有亨嘉
之美慶均嗣續惠及親踈水火兵賊之災凶
無侵閭里夫婦女男之否厄不犯形軀庶保
生全永嚴香火臣與醮官等無任激切之至

再拜上香酒陳終獻
奏樂
臣謹重誠上啓
醮筵感降三府眞靈臣聞太極肇分二儀列
髙卑之象元精旣散五行推變化之方一寒
一暑而歳成一隂一陽而道立火炎而雨潤
雷動而風行生之成之盡出於陶鎔鼓舞動
者植者莫逃於消息盈虚理有盛衰時有損
益於坎則歸根復命於艮則反始成終是以
陽生必自於北方帝出乃由於震地蓋一元

之所始寔萬化之所宗故辰極端然居中則
衆星所以拱北發天地好生之德運隂陽不
測之神恢張出入之機總覽生成之柄況人
之禍福與時之盛衰悉在統臨盡由宣納設
醮弟子某久荷生成之德肅嚴香火之誠敢
盡懴禳恭伸懇請念天人之交可畏唯善是
親諒神明之德無私至誠可感願霈慈悲之
澤爲收悔謝之誠臣與醮宫等無任激切之
至再拜獻湯
奏樂

重稱法位
具位臣某與臨壇官衆等謹重誠上啓
大羅九皇至尊十方上聖三界應感一切眞
靈臣聞黷則不告聖人垂簡易之文天且弗
違至道演披陳之典臣等欽崇上聖願被靈
恩敢不淨穢丹元洞防司殺奉明科而視禮
約仙禁以踐言一日告盟百身無攺今則法
事粗息罄寳月於洪儀夜如何其落銀河於
清漢鳯冠燈焰將欲暗於百巵鵲尾爐煙時
巳然於千和洞章八闋玉酒三鍾燎朱火於

天錢即歸空際促瓊鐘於仙籟將返霄間玉
節邐迤於紫虚寳蓋飄飄於碧漢向還玉京
者無極之尊帝復昇金闕者太上之眞皇衆
靈咸從於丹轅列聖皆驂於紫䇿傍飛月鳯
指洞室以分驅控馭雲龍瞰滄溟而下邁神
司復職將吏還司委釐福以充庭敞靈光之
在目至於生生萬彚皆均樂育之私寂寂九
幽盡被超昇之澤臣等凝瞻法從結想太空
極恨塵波難留聖躅臣與醮官等不勝攀戀
之至奉送聖駕

知磬舉送聖頌
都講舉存神燒香
香官使者左右龍虎君侍香諸靈官當令臣
設醮朝修之所自然生金液丹碧芝英百靈
衆眞交㑹在此香火壚前當願十方仙童玉
女接侍蘭煙傳臣向來所啓之誠速達徑御
至眞无極大道
三清上聖
昊天金闕玉皇上帝(御前)
舉寳花圓滿天尊奏樂

送神化財向來回向禮畢



道門科範大全集卷之八





