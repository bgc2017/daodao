










道門科範大全集卷之三
　　　廣成先生杜光庭刪定
　生日本命儀
　　晚朝行道
　　　都講舉各禮師存念如法
　　　髙功宣衞靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪滅惡道炁周流
神光照夜隂翳俱收萬神降格扇景乗飈

群生咸遂惠遍神州和與道合眞
　　　都講舉鳴法皷二十四通
　　　髙功發爐
無上三天玄元始三炁太上虚无大道君召
出臣等身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇天帝天眞當召此間
土地里域眞官正神急上關啓臣今晚朝陞
壇行道謹奏爲入意其諸忱悃巳録告聞願

得太上十方至眞道炁靈寳瑞光下降流入
臣等身中令臣所啓之誠速達徑御
至眞无極大道
三清三境天尊
昊天玉皇上帝
星主紫微大帝御前
　　　都講舉請稱法位
具位臣某與合壇法衆等謹同誠上啓
斗極祖師洞眞大道元始天尊斗極宗師洞
玄大道太上道君斗極眞師洞神大道太上

老君玉皇大天尊玄穹髙上帝斗中之尊天
皇大帝斗中之主紫微大帝北斗髙上玉皇
尊帝君太微玉帝玄卿大帝北斗太尉陽明
貪狼玉晨君北斗上宰隂精巨門玉晨君北
斗司空眞人禄存玉晨君北斗遊擎玄冥文
曲玉晨君北斗斗君丹元廉貞玉晨君北斗
太常北極武曲玉晨君北斗上帝天關破軍
玉晨君北斗玉帝洞明外輔玉晨君北斗帝
眞隱元内弼玉晨君斗中天罡萬眞節度奎
光帝君北斗九皇夫人九隂内妃三台華蓋

星君三官五帝九府四司斗中道德諸君無
鞅聖衆六十甲子本命星君玄中大法師三
天大法師寳上眞人二仙使者九宫官屬一
切眞靈臣聞天地之德曰生延生者大道洪
範之福曰壽保壽者至眞所以大道垂文至
眞演教延生保壽豐國安人臣等獲奉眞乗
棲身道域披八㑹九光之篆覩瓊編玉籍之
文皆以曠劫宣行先天流布理國太平之㫖
修身延壽之篇而寓迹塵寰和光陸海惟期
敷賛以著微功凡有所陳理宜關奏況奉詞

㫖敢不上聞
　　　宣詞
按如詞言所宜上達蓋以(初誕/本命)之日志切香
燈虔啓法壇精修齋直拂三清之寳牒披三
洞之簡章太一度符之篇五靈奉籍之要皆
以凝神三境屬念上玄期禀受於初天仰宗
元於大道用祈通感宜合眞靈滌慮洗心願
孚眞佑以今晚朝陞壇行道請法衆等運兹
初捻上香願此香煙騰空俓上供養
無上至眞道寳臣等皈身皈神皈命首體投

地仰依
太上三尊十方衆聖願以是捻香功德上資
社稷宗廟列聖尊靈宴處玉京流祥寳祚克
昌大業廣福群生齋主某七祖九玄登眞證
道錬神丹闕超迹玄隂三界十方同臻勝福
今故燒香自皈依
道尊大聖衆至眞之德得道之後永保長存
和與道合眞
以今晚朝陞壇行道請法衆等運茲二捻上
香願此香煙騰空徑上供養

無上至眞經寳臣等皈身皈神皈命首體投
地仰依
太上三尊十方衆聖願以是捻香功德上祝
當今皇帝伏冀睿圖隆永聖壽遐長握金鏡
以低臨萬方昭泰儼珠旒而端穆八海澄清
朝有忠貞俗臻富壽儲皇妃后恊賛昌期公
主諸王保寧休運火䑕燭龍之外賝賮爭馳
虞泉蒙谷之郷車書混一今故燒香自皈依
經尊大聖衆至眞之德得道之後保天長存
和與道合眞

以今晚朝陞壇行道請法衆等運兹三捻上
香願此香煙騰空俓上供養
無上至眞師寳臣等皈身皈神皈命首體投
地仰依
太上三尊十方衆聖願以是捻香功德歸流
齋主某家巳身眷屬内外親縁福壽増延罪
瑕蠲蕩災凶殄息禎瑞咸臻普及人天同均
巨福今故燒香自皈依
師尊大聖衆至眞之德得道之後永保長存
和與道合眞

　　　懴方命魔三啓三禮
　　　都講舉重稱法位
具位臣某與臨壇官衆等謹同誠上啓
三清上聖十極髙眞斗府神仙醮筵眞宰恭
望洪慈洞垂昭鑒臣聞萬聖傳眞三尊垂訓
濟生保命正教所先由是三洞寳經諸天奥
㫖或内修閉視嚥景胎元或瓊蘂玉霜五金
九鼎或留神食炁制魄拘魂或飛歩遯形藏
天隱地皆欲延其有限造彼無涯使蕣華參
騫木之林朝箘齊大椿之列千門善誘咸俾

精修或愚夫有捕影之譚而上士契勤行之
効明科要訓今古攸遵今齋主某宿禀正眞
志崇玄奥達體道修生之理悟重玄祕妙之
門屬(𥘉誕/本命)之辰啓焚修之㑹冥心十極稽首
諸天行道轉經祈眞請福臣等輒相𢹂率依
按典儀共罄丹誠仰希洪澤伏冀至眞上聖
無極髙尊俯鑒所陳滂流景祐賜朱陽玉闕
文昌上宫韓君開延壽之符司馬鍚長生之
籙眞靈翊衞和炁資薰右宫削短促之篇左
簡注遐長之算禄祚増廣罪咎消平眷屬乂

康幽明舒泰上願
帝王萬壽社稷安寧異域殊庭同文共軌三
光朗晏六炁宣和榖稼豐登龍神恊賛年無
疵癘俗洽雍熈洎乎夜府泉關三塗六趣惠
澤蕩焦勞之苦天光開昏暗之衢並出幽沉
盡蒙升度旁周十極遐及九圍動植生靈俱
登壽域上明
天尊大慈之澤下副臣等皈命之誠謹啓以
聞
　　　知磬舉十二願

　　　都講舉存神燒香
　　　髙功復爐
香官使者左右龍虎君侍香諸靈官當令臣
向來晚朝陞壇行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭煙傳臣向來所啓之誠
速達俓御
至眞无極大道
三清三境天尊
昊天玉皇上帝

紫微北極大帝御前
　　　和磬舉
　　　出堂頌
　　　出戸
　　　引至六幕堂


道門科範大全集卷之三


