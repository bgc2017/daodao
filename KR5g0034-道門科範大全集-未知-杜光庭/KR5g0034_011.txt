










道門科範大全集卷之十一
　　　廣成先生社光庭刪定
　靈寳太一祈雨儀
　　設醮行道
　　　法事陞壇如式
　　　都講舉各禮師存念如法
　　　髙功宣衞靈呪
五星列照煥眀五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空

出入冥無遊宴十方五雲浮蓋招神攝風
役使萬靈上衞仙翁和與道合眞
　　　都講舉鳴法皷二十四通
　　　髙功發爐
無上三天玄元始三炁太上老君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
日香官各三十六人出出者嚴裝關啓此間
土地里域眞官正神臣今設醮行事謹有某
州某伏爲當境自屇陽春久愆膏雨(夏云自/屇長羸)

(久愆甘雨秋云自/届商秋久愆嘉雨)請臣等於某處開建靈寳
太一祈雨道場罷散設醮一十二分位仰祈
洪造俯察愚衷施甘澤以霶流副黎元之涸
望其諸誠懇具載青詞願得
太上十方正眞生炁下降流入臣等身中令
臣所啓速逹
上清紫微碧玉宫太一大天帝(御前)
　　　髙功出受法籙治職靈官
謹出臣等身中五體眞官功曹吏出上仙上
靈二官直使正一功曹左右官使者隂陽神

決吏科車赤符吏罡風騎置吏驛馬上章吏
飛龍騎吏等官各二人岀出者嚴裝顯服冠
帶垂纓整其威儀駐立(臣)前後左右左官使
者持幢在前右官使者建節在後陽神決吏
立左隂神決吏立右狼吏虎賁察奸勾騎天
騶甲卒天丁力士咸受臣口中詞語分别關
啓此間土地正神監察考召甲子諸官君將
吏等同誠上啓
上清紫微碧玉宫太一大天帝陛下隂陽主
宰一切威靈臣等夙慕眞風早依至敬敢殫

誠悃祗叩穹旻今某以節候爽和致愆雨澤
實吏民之憂懼遂懇禱以傾虔昭薦吉蠲冀
諧感應今則嚴科云畢芳醮嗣陳諒盻蠁以
丕臨鑒齋明之允格庶均道廕溥佑蒼黔功
曹使者飛龍騎吏以次分别速得上達臣等
誠惶誠恐頓首頓首激切之至謹啓以聞
　　　都講舉請稱法位
具位臣某與臨壇官衆等謹同誠上啓
上清紫微碧玉宫太一大天帝紫微碧玉宫
内院左仙龍王紫微碧玉宫内院右仙龍王

太一眞官天順君太一清靈寳川眞人東嶽
天齊仁聖帝江瀆昭靈孚應威烈廣源王内
院直事一使者内院直事二使者内院直事
三使者日直功曹當所土地臣聞造化至仁
生物必思於成物吏民無告呼天終冀於囘
天仰紫微北極之垣遡碧玉上清之境將祈
嘉澤俯罄凡衷伏望聖慈愍臣有救時之心
恕臣以瀆聖之罪尊臨寳座曲鑒丹衷俯伏
天階奉迎仙駕臣等無任瞻天望聖激切屏
營之至稽首再拜

　　　降聖上香獻茶
具位臣某等謹同誠上啓
上清紫微碧玉宫太一大天帝闔坐髙眞臣
聞天地之於萬物均於生成隂陽之於四時
不無差忒念農民之良苦乃雨澤之猶稽禾
稼將至於焦枯倉箱曷望其豐積貧窮所迫
將盜賊之肆行流轉無歸或父子之不保顧
隂陽之爲盭豈天地之不仁政或乖方吏則
有罪但知省懼猶冀哀矜伏願
上帝鑒觀列眞降格驅六丁之將吏挽彼天

河同四海之龍王霈兹法雨普霑一切大慰
有情臣法衆等無任稽首再拜上香初獻酒
　　　舉玉清樂奏樂
臣等伏聞忠臣拜井地湧飛泉孝子居廬庭
零甘露夫一節可稱尚關於聰聽何萬民無
告獨外於仁私惟其神之所潜是以應之如
響敢不肅懷祗懼對越威靈伏願廣推從欲
之仁大布好生之德三年耕九年蓄似古之
人五日雨十日風樂今之歲凡有懇悃敢不
奏聞醮意青詞謹當宣奏

　　　宣詞
按如詞言巳伸宣奏精誠激切冒瀆天聰臣
等伏聞雨施雲行造化有無方之益木饑火
旱豐凶無一定之常麗乎數者雖不可逃享
于誠者庶幾易動矧食貨係民生之本而隂
陽惟人事之占恩庶政之乖和宜常暘之示
譴敢忘恐懼修省之念更罄懇禱歸依之誠
所冀忱恂少通淵妙惟皇上帝以生育長養
而爲功哀此下民俾鰥寡孤獨而得所庶寛
官吏之責實頼神明之休臣與醮官無任傾

虔稽首再拜上香亞進酒
　　　舉上清樂奏樂
(臣)等謹重誠上啓
上清紫微碧玉宫太一大天帝合座髙眞臣
聞道判三才有物總歸於覆載天經七政群
生咸在於照臨妙若難名誠焉可格切念一
(春夏/秋冬)不雨千里如焚耒耨之利束手而無所
施山川之神乞靈而莫之應惕然恐懼靡所
歸投是用恭叩紫宸畢敷丹悃伏願聖眞無
聞神化宻移仰大帝之庭鼓雷霆而潤風雨

俾曽孫之稼多稷黍而如茨梁載歌豐年永
安樂土臣與醮官無任激切懇禱之至稽首
再拜上香終獻酒
　　　舉太清樂奏樂
臣謹重誠上啓
上清紫微碧玉宫太一大天帝闔坐髙眞臣
聞天有大德德本好生民㒺常懷懷於樂土
若天不雨則苖盡槁年不登則民有飢念千
里之如焚憫三農之告病歳未期於無恙民
敢釋於隱憂伏願攝彼威光沛爲慈惠乗時

救旱施霖溥濟於方輿俾俗蒙恩擊壤咸歌
於帝力所有䟽文謹當宣讀
　　　宣䟽
　　　都講舉重稱法位
具位臣某等謹同誠上啓
太一大天帝闔坐髙眞臣聞峻若泰山尚容
拳石注如滄海終納細流若蘋蘩藴藻可以
薦神則齋戒沐浴亦能事帝荷神遊之肯降
整仙仗以言旋禮不尚繁旣盡再三之瀆神
無常享願施終始之恩仰睇清霄俯躬拜送

臣與醮官無任攀戀之至稽首再拜奠湯
　　　知磬舉送神頌
　　　舉存神燒香
　　　髙功復爐
香官使者左右龍虎君侍香諸靈官當令臣
設醮之所自然生金液丹碧之英百靈衆眞
交㑹在此香火爐前上願髙穹降福闔境蒙
恩十方仙童玉女接侍香煙傳奏臣所啓速
達
上清紫微碧玉宫太一大天帝御前

　　　寳花圓滿天尊化財
　　　向來回向
　　太一清靈寳川眞人
　　太一眞官天順君
　紫微碧玉宫内院左仙龍王壇
上清紫微碧玉宫太一大天帝
　紫微碧玉宫内院右仙龍王圖
　　東嶽天齊仁聖帝
江瀆廣源王(錢公若在事南岳盡其境上之岳也他/境則易爲江室則易南岳爲之可也)
道門科範大全集卷之十一
