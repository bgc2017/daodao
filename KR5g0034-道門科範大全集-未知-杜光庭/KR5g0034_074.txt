










道門科範大全集卷之七十四甲五
道士修眞謝罪十方懴儀
東方(懺謝不能知道之罪)
衆等伏聞木生於三得成形於天地帝出乎
震育萬物於屯蒙青龍司歳籥之先北斗轉
天關之始少陽所蒞盛德難名今謹有佩籙
道士某等夙代清修今生慶㑹感師恩而𢌿
付依教法以操持尚慚根器淺微靈源障塞
行道而不能知道未甞觀空養形而不能忘
形動皆執相或馳說而自滿自圓或聞道而

若存若亡冨貴貧賤之間不能齊物喜怒好
惡之觸必致焚和何以混天人之同塗了生
死之一致負上聖奬成之大德違玄師化度
之格言結罪目於三官落仙名於五帝敬伸
懺謝仰匃恩憐謹齎香花法信供養之儀至
心皈命
東方無極太上靈寳天尊九炁天君東郷神
仙諸靈官仰惟上德好生至仁利物青書宥
過東華定仙開虚無自然之心授太一含眞
之道匪遲匪疾綿永永而不窮無門無旁洞

皇皇之四逹化天下回心而嚮道均聖人一
視以同仁得道之後昇入無形和與道合眞
南方(懴謝不能爲國報恩之罪)
衆等伏聞虚中作離萬物相見而長養次二
曰火大人繼明而照臨交於木而化育生靈
資於水而陶鑄品彚至士所禀大功克成今
謹有佩籙道士某等生處中華身陶聖化惟
皇在御聽民所歸俾承清淨之風有𥙷聖明
之化而以棲遲苟活休息自安無懷道抱德
之實以化人乏還淳返素之用而復古飾人

間之禮樂希世上之功名空叨水土之恩濫
處簮裳之列南官仙籍無梵行之可書衡嶽
隂曹記愆尤之無數惟聖人南面而聽治惟
國家盛德以御天旣請命於蒼穹敢歸心於
分野謹齎香花法信供養之儀至心歸命
南方無極太上靈寳天尊三炁天君南郷神
仙諸靈官仰惟盛德在火聖人嚮明享壽考
於萬民綿本支於百世次願佩籙道士某等
六司宥過三炁流光在藏爲心以虚受人而
神應常靜於時爲夏納隂居内而火亦不流

俾能抱一而守中庶可長生而度世得道之
後昇入無形(和)與道合眞
西方(懴謝不能補報祖先父母之罪)
衆等伏聞嚴凝而義物咸頼以西成尊正而
和民率歸於兊說先肅殺而輔大化後靜退
而表少隂順天應人剛中柔外今謹有佩籙
道士某等世薫善念身沗玄司感父母之生
成荷祖宗之積累而未閑禁戒多昧禀修八
節不進於表章五臘不嚴於祭祀𦆵分形器
生生皆自於親恩雖隔古今世世有虧於子

職顧父母慈而無憾惟天地公而無私自作
之孽難逃不孝之愆無赦敢忘悔艾恭致首
陳馳誠於七寳金門注想於西那玉國乃上
智問報恩之境依元尊甞說法之宫謹齎香
花法信供養之儀至心歸命
西方無極太上靈寳天尊七炁天君西郷神
仙諸靈官仰惟金光下燭玉簡昭回祖先俱
沐於昇遷父母各増於殊勝次願佩籙道士
某等西龜授道謁仙母而錬甲庚金虎居離
交眞龍而入戊已無暴其氣而眞元自守不

勞乎神而壽命無期魔試不侵心源自定得
道之後昇入無形和與道合眞
北方(懴謝不報師恩之罪)
衆等㐲聞太極未分含三才而混沌五行旣
判因一炁以循環陽伏於内而萬物藏辰居
其所而衆星拱樞機造化主宰生靈今謹有
佩籙道士某等識匪生知理難自得獲處道
家之列率由師匠之恩始自訓提知孝悌忠
信之大本迄于傳度指虚無清淨之眞乗德
參天地之髙恩踰父母之大而以尊承素昧

給養有虧負摳衣授道之恩違㰱血引盟之
誓泄機微於塵世傳道祕於非人至於遇禍
以招殃尚復怨師而咎道想罪書於九府恐
身謝於三官謂迎師則北面以尊崇故謝過
望坎宫而懇請謹齎香花法信供養之儀至
心歸命
北方無極太上靈寳天尊五炁天君北郷神
仙諸靈官仰惟北辰掌握於仙名壁宿主張
於道術宗師傳度永隆弘教之心保舉監盟
益務成人之美無師不度有翼必飛俱諧功

行之圓共證昇仙之果得道之後昇入無形
(和)與道合眞
東北方(懴謝行教宣科不精不法之罪)
衆等伏聞神功不宰爲天地之始終妙本自
然運隂陽之動止伸其轉物之手授以出震
之龍變化有常推移不忒今謹有佩籙道士
某等本太上之子爲道家者流未能隱谷以
存神約以居𨞬而演教而以誠心易散妙法
難精宣科而條理乖張臨事而威儀跛倚想
法亂而六魔相笑存思缺而萬神不居願力

么微幽明無所依頼性情撓亂天人難以感
通不能契聖以契凡孰爲成物而成務恐黒
書之紀過憂仙籍之斷功苟慢自陳必貽隂
譴謹齎香花法信供養之儀至心歸命
東北方無極太上靈寳天尊梵炁天君東北
方神仙諸靈官仰惟申敕四司告聞九府復
功行於銖積寸累赦過尤而霧捲雲披驛意
傳言感應聲而上徹升章謁𣢾俾隨願以克
諧然後抗志雲阿棲身山洞得逍遥於一世
之上息輪轉於三界之中得道之後昇入無

形(和)與道合眞
東南方(懴謝不嚴敬奉經戒符籙之罪)
衆等伏聞元化裁形必有主張之者靈風煦
物寔司命令之權齊乎巽而振美盛明輔以
箕而歛揚鼓舞大德至隱百姓何知今謹有
佩籙道士某等挺質凡胎棲身道廕優㳺琳
宇或不謹於焚修左右洞章或不嚴於敬重
佩籙而踰階越次持齋而廢日亂時官將吏
兵三㑹而不言功賞衣冠劒履常居而多見
混淆道力寡淺而尸鬼交攻戒行細微而威

神不護通經而駮雜本旨小智自私行教而
㳂襲浮辭大淳未至所以奉天而事無響應
違科而罪與生俱用陳懴謝之儀以冀赦原
之澤謹齎香花法信供養之儀至心歸命
東南方無極太上靈寳天尊梵炁天君東南
郷神仙諸靈官仰冀聖慈赦宥靈澤漸陶雷
動風馳散愆尤之紛委清淵雲潤沃念慮之
恭莊使保全性命之眞遂和同天人之際隨
符仙從護法靈官録顯績之服勞計仙眞之
保奏得道之後昇入無形(和)與道合眞

西南方(懴謝不能虚已接物之罪)
衆等伏聞承天至順配剛徤以成形行地無
疆擴含弘而役物隂功莫大厚德難名今謹
有佩籙道士某等禀秀五行獨靈萬物均有
生於塵世幸入道於玄門益冝自化以修心
庶可虚含而接物自以不能御氣動必縱情
不和其心而與物交爭不順其身而與世相
仵無一德而爲常安之術合兩怒則多溢惡
之言護短而巳不自知歛怨而人豈無憾繆
於心而傷和氣溺於言而汚法身與人並立

而無以化人僞道養形而未能造道敢昧自
欺之過以貽天降之殃敬負罪以首陳誓責
躬而悛攺謹齎香花法信供養之儀至心歸
命
西南方無極太上靈寳天尊梵炁天君西南
郷神仙諸靈官仰惟坤儀至信地道流謙願
分厚德載物之休光使有常善救人之功用
虚明道性一順逆以和融粹熟心聲謹樞機
而安定福將自至禍莫由生更祈不動之仁
盡赦從前之罪得道之後昇入無形和與道

合眞
西北方(懴謝法天象地履斗驅神之罪)
衆等伏聞太極含三兩儀判而定位乹元用
九萬物覩而流形得一氣以貞純御飛龍而
不息發揮入卦保合太和今謹有佩籙道士
某等宅志希夷㳺心浩素内存神而錬道外
行教以化人雖科法之具存豈凡庸之是任
重以形神至濁道行無聞攅星斗於峩冠飾
雲霞於羽服躡魁罡於履屐之下地穢人凡
驅神鬼於掌握之中功微德薄踐八卦之文

於壇墠降十方之氣於身田或養胎息於三
元暗竊隂陽之氣或錬内丹於九轉髙奔日
月之光素非仙相之人冐學聖功之道無非
僣越有犯光靈敬伸懴謝之誠以逭譴尤之
責謹齎香花法信供養之儀至心歸命
西北方無極太上靈寳天尊梵炁天君西北
郷神仙諸靈官仰惟乹元至徤天道弗違錫
以純陽爲換塵凡之胎骨示其要道使知仙
化之根元四體安和百神鎮守庶精修於上
法得無愧於前功得道之後昇入無形和與

道合眞
上方(懴謝歷世不知覆載冒犯三光之罪)
衆等伏聞梵炁彌羅上極虚無之界元綱流
演化開萬億之天洪惟至道之尊綂御自然
之化神功不宰浩劫長存今謹有佩籙道士
某等自無始以來至有形之後一靈凋䘮莫
還五太之淳六賊沉迷自致三生之業曽超
於慾界色界之内復墮輪廻甞修於小乗中
乗之因自生退轉或居中土而本原不返或
處殊方而聲教無聞大乗之道果難成三界

之業輪易轉戴天履地負隂抱陽莫酬覆燾
之恩動有乖張之罪四序寒暄之愆忒嗟怨
天時三辰經緯之昭明犯衝光景逆數千生
之罪貫盈萬種之愆從此自新願垂肆赦謹
齎香花法信供養之儀至心歸命
上方無極太上靈寳天尊三十六天帝君玉
京仙都紫微金闕三清三界梵炁天君上郷
神仙諸靈官仰冀大道宣慈髙眞垂憫下十
方之世界赦萬劫之愆尤紫微太微催促舉
仙之運南斗北斗解消臨命之災元精滿於

泥丸眞炁凝於靈府神明來舍臓腑清涼慧
性髙明福縁殊勝得至人之降接指道學之
玄微回化有情同登無漏得道之後昇入無
形和與道合眞
下方(懴謝害物傷生之罪)
衆等伏聞大方無隅擴八紘而厚載元形綂
地含萬物以化生惟后土之司權分百靈之
受事不言而信得一以寧今謹有佩籙道士
某等有生於混沌之𥘉失道於洪荒之後仁
義禮智與大僞之並出賢愚善惡禀天性之

自然率爲棄本之人動有貪生之過資萬物
而致養不知覆載之恩縱一巳而自安不念
飢寒之者極口腹之欲而恣傷生𩔖侈服用
之美而枉害成形莫知反身習爲常性五嶽
四瀆之府罪目紛紜酆都泉曲之司黒書委
積幸今世潜身於道廕盡千生訟過於玄司
誓修未來庶臻無咎謹齎香花法信供養之
儀至心歸命
下方無極太上靈寳天尊髙皇九土十二仙
眞后土太靈四瀆五嶽下方世界一㔹神仙

諸靈官伏願衆靈赴感厚德有容敷在宥之
渥恩赦無邊之深過圓融善念發開惠源靜
重柔和咸與物而無礙虚無清淨早證道以
長生上窮碧落之髙下極黄泉之杳人皆反
本物咸遂生得道之後昇入無形和與道合
眞

道門科範大全集卷之七十四













