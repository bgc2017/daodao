










道門科範大全集卷之二十八
　祈嗣大醮儀
　　晚朝行道
　　　法事陛壇如式
　　　各禮師存念如法
　　　宣衛靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪滅惡道炁周流
神光照夜隂翳俱收萬神降格扇景乗飈

羣生咸遂惠遍神州和與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神真(臣)今
靜夜行道謹奏爲(入意)其諸忱悃巳緑告聞
願得
太上十方至真道炁靈寳瑞光下降流入(臣)

身中令臣所啓速達徑御
至真無極大道
昊天玉皇上帝(御前)
　　　請稱法位
具位(臣)某與臨壇官衆謹同誠上啓
虚无自然元始天尊玉晨大道靈寳天尊萬
天教主道德天尊昊天至尊玉皇上帝勾陳
星宫天皇大帝中天星主紫微北極大帝承
天效法后土皇地祇神霄真王長生大帝東
極注生青華大帝九天應元雷聲普化天尊

九天雷祖大帝上清紫微碧玉宫太一大天
帝六天洞淵大帝六波天主帝君九天好生
可韓司丈人天尊九天採訪應元保運真君
九天上帝三十二天上帝五老上帝東華木
公道君西靈金母元君日宫太陽帝君月府
太隂皇君五方五德星君二十八宿星君北
斗七元上道真君南斗六司上生真君五褔
十神太一真君上清四餘四曜星君天曹諸
司真君三元三官大帝泰玄樞機三省諸相
天君玄中大法帥真君三天大法帥真君北

極法主四聖真君上清雷霆院使真君雷霆
九司列職真君九天注生監生真君九天司
禄梓潼帝君九天衛房聖母元君本靖諸省
府院司經籙法部主宰真君三天門下三元
真君上章詞表靈官五嶽聖帝洞天福地靖
廬治化仙官本靖祖玄真帥列位真人經籍
度列位真人北隂酆都大帝扶桑丹林大帝
三河四瀆五湖四海龍王名山大川真宰九
天金闕玉闕靈濟洪恩二位真君風雲雷雨
部威烈聖衆城隍里社廟貌一切真靈(臣)聞

碧落浮黎受六甲保胎之品紫陽玉笈開九
天生神之章皆百靈隱韻之音結三洞飛玄
之氣說之八遍則婦人懷妊鳥獸含胎讀之
九過則萬靈唱恭司命敬諾皆太上廣好生
之德勑元陽開大有之民使民知道以知身
莫不有宗而有本顧惟後學希慕神仙非此
文則生氣無津九戸閡塞得此經則胎神明
注三宫煥騰錫氣布年超凡入聖實脩行之
徑路爲得道之階梯不但女子可以奉行亦
使形神不相逺離(臣)等受任之日濟度存心

夙佩靈章許傳齋範既晨興而蠲潔又夕惕
以薫修遵上天俯仰之儀奉金籙告盟之格
憫凡心之有禱望霄漢以投詞爰有心誠謹
當宣奏
　　　宣詞
按如詞㫖備竭丹衷仰冀玄恩洞回洪造𥨸
以欽崇大道毎勤精一之誠激切卑情不避
再三之瀆帷人處世在胎曰身本出一源遂
分六用目視五色耳聽五音鼻以別香舌惟
了味或運臂而使指或布武而駿奔惟一㸃

之靈光乃化工之成就如埏埴器運鈞軸以
陶成譬木偶人發機關而後用矧居人道實
有司存炳蘭炷於夜分振雲𨫼於天表駐九
龍之寳駕舞三疊之胎仙伏願迂景俯臨分
輝下盻主世生道降沖氣以爲和有玉嬰兒
庶無中之養就更希餘祉漙及含靈以今靜
夜行道請法衆等運兹初捻上香
願此香雲騰空上徹供養
十方無上道寳天尊(臣)等皈身皈神皈命首
體投地以是捻香功德上祝

當今皇帝陛下宗維磐石治格垂裳朱芾斯
皇保君王於家室皇建有極歛時福於庶民
盈升可比於椒聊信厚不殊於麟趾俾萬有
嵗常聞嵩嶽之呼則百斯男允恊華封之祝
今故燒香自歸依
道尊大聖衆至真之德得道之後保天長存
和與道合真
以今靜夜行道請法衆等運兹二捻上香
願此香雲騰空供養
十方無上經寳天尊(臣)等皈身皈神皈命首

體投地以是捻香功德歸流某家億曽萬祖
昇形於劫仞之臺百子千孫備順於太和之
世發明道眼落㓕惡根五臟華敷三宮寧靜
天人爲子保胎息於玄牝之根元氣降身納
戊己於精神之府今故燒香自歸依
經尊大聖衆至真之德得道之後永保長存
和與道合真
以今靜夜行道請法衆等運兹三捻上香
願此香雲騰空供養
十方無上師寳天尊(臣)等皈身皈神皈命首

體投地以是捻香功德歸流某徧良縁於三
界無物不周散善果於十方有形皆度干戈
止息夷夏率從疫癘不興休祥沓至(臣)等師
資善友皆證果以昇形翊衛神靈率言功而
進職竚頒符命普及幽明沐此勝因俱登道
岸今故燒香自歸依
師尊大聖衆至真之德得道之後永天長存
和與道合真
　　　唱方懴方三啓三禮
　　　重稱法位

具位(臣)某與臨壇官衆謹同誠上啓
金闕至尊三清上帝昊天玉皇上帝三界應
感一切真靈(臣)聞天道貴生妙門普度上無
復祖號碧落爲種民之天近取諸身分元始
居泥丸之上五行共禀七政同科故道生一
一生二二生三三生萬物爲胎命流布之源
而人法地地法天天法道道法自然爲形相
範圍之本凡夫性命皆憑道生一切聖賢盡
出胎育是以一身之内嬰兒姹女法象隂陽
無英白元間隔金木珠凝氣液有五行顚倒

之機火運金精藏三田反復之義修之者可
混合於百神悟之者可超凌於三界有人於
此以道爲宗非惟後嗣之可求抑亦聖胎之
成就(臣)等質穢氣濁功淺行微仰對靈心䖍
依上善惟堅誠懇庶獲感通今者醮官某妙
藴心香離諸疑網乗愆蹈咎恥作俑於禍根
修德反身戒探湯於惡果皈依紫極凝叩玄
關内竭丹衷仰干洪造伏願玉京三境金闕
髙真保胎神王長生大聖鑒其誠悃鍚以湛
恩勑五帝三官及四司九府齎持符命開度

存亡燭以神光達之天府七先九祖俱蒙錬
質之功四友三師各證無爲之果消罪名於
北府注生籍於南官懷赤子以注心制魔王
而保舉出入無疾升一陽於來復之初聲氣
相求備三索於純乾之體然後諸塵漏盡六
度功圓俾錬氣以成形即長生而久視上明
天尊大慈之澤下副(臣)等皈命之誠謹啓以
聞
　　　十二願
　　　復爐

香官使者左右龍虎君侍香諸靈官當令(臣)
向來靜夜行道之所自然生金液丹碧芝英
百靈衆真交㑹在此香火爐前當願十方仙
童玉女接侍蘭烟傳(臣)向來所啓速達徑御
至真無極大道
昊天玉皇上帝(御前)
　　　出堂頌出戸


道門科範大全集卷之二十八











