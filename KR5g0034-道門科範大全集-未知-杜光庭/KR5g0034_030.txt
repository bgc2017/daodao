










道門科範大全集卷之三十(三十一同卷)傍四
三洞經籙弟子仲勵編
誓火禳災說戒儀
法事陞壇如式
念淨天地呪
洒水序立
髙功臨案說戒
具位(臣)某等謹焚道香德香無爲清靜自然
真香䖍誠奏啓
虚无自然元始天等太上道君太上老君昊

天玉皇上帝九皇至尊十方上聖諸君丈人
三十六部尊經玄中大法師圓穹上象火德
熒惑星君鶉火鶉首鶉尾之次雍秦周洛楚
荆之分列宿星君厚地洞宫嶽瀆主宰三界
應感一切真靈咸望洪慈俯垂洞鑒(臣)今奉
爲(宣意)其諸情悃已對敷宣諒沐
天恩鑒明祀事(臣)伏以夫南方火德熒惑星
君主掌萬物燭幽洞微福善禍淫助天行化
攷之前代效驗灼然按前漢天文志云熒惑
出則大兵入則兵散還止息乃爲死喪冦亂

在其野亡地以戰則不勝孝景四年七月癸
未入東井行隂道又以九月癸未入輿鬼戊
寅日出占之曰爲誅伐火災其後有栗氏事
未央東闕災元鼎中守南斗占之曰所守爲
亂賊喪兵其國絶祀南斗越分野其後相殺
王及太后漢兵誅之滅其國前漢熒惑示現
凡十七八莫非凶亂之起也後漢中元二年
火星犯太微西南星爲將相後太尉司徒坐
事免官永平十三年犯輿鬼爲大喪質星爲
大臣誅戮後楚王英顔忠等妖謀事覺而死

後漢熒惑示現凡二十餘莫非禍災之至也
降自晉宋隋唐五代之間不可備録此於行
度之間變起在國者如此按五星明體經云
熒惑照人命壽促貧窮順於命壽至五旬刑
剋妻男多有障難照於疾厄刑折風勞逆在
運宫行年必死此於照臨之位災應在人者
如此至於祝融回禄變現人世火自天降名
之曰災因世人之罪惡貫盈則遭其禍秦起
阿房宫覆壓三百餘里五歩一樓十歩一閣
取之盡錙銖而用之如泥沙楚人一炬火三

月不滅此因人爲所致也縻竺甞從洛陽乗
車而歸未至家見一婦人求寄載臨別曰我
是天人使我焚東海縻竺家今巳寄君車又
不可不燒君但速歸我當緩來竺乃至家收
資財以避之至日中而火大發此以警悟世
人也汝南桓景因費長房謂之曰九月九日
汝家有火災可速去令家人各以絳囊盛茱
茰登髙山飲菊花酒禍乃可銷景如其言舉
家登髙少頃還見牛羊雞犬皆暴死焉後人
因而仍此有禳制之法也漢桓帝於正旦大

㑹羣臣欒巴含酒望西南而噀帝問其故答
曰蜀有火炎故以救之遣使訪之果云賴大
雨從東北而來雨中有酒氣此有救解之術
昔熒惑守心屬宋之分野景公憂之乃出君
人之言三遂徒三度劉琨守江陵民家失火
琨乃向火叩頭請罪俄而反風滅之此有回
旋之道夫禍福之來皆人所召天心仁愛法
許祈禳今有奉道某等同啓丹誠修建誓火
禳災道場命臣等宣行科範請福禳災保寧
境土建壇之初倘非敘述醮事敷演科戒則

何以感格上靈今當以臨壇十戒宣示同齋
之人各請受持咸當靜聽
第一戒者不得擾亂形神常懷專一喜怒哀
樂不萌於心務致精明以格上聖
第二戒者不得傲忽聖真常懷恭敬企仰尊
像心起精䖍天真大神浮空降接
第三戒者不得輕慢靈文常懷信重三洞經
典玩味誦持從悟成真求證道果
第四戒者不得誹謗法門常當敬護弘道明
法濟度幽明各令歸依廣獲受度

第五戒者不得忤觸道場常懷精潔齋戒沐
浴始近法壇臭穢腥血無求取禍雞狗禽
畜無使突來
第六戒者不得放縱身心呼呌喝罵語笑讙
譁睡眠酗酒昭事上真如對君父
第七戒者不得退轉道心常懷堅固勿因小
慊便滅誠意精進崇奉福利無窮
第八戒者不得減省法事常懷勤恪行道誦
經朝真拜聖使功德滿足幽顯沾恩
第九戒者不得錯悮章奏常懷精審若鹵莽

滅裂不加參對則三天門下有所譴却圖
福反禍深可震懼
第十戒者不得商較財利常懷謙讓施者受
者各得歡喜無使怨恚自損福田
巳上十戒衆官能持否答曰能持
天尊言凡拜章行道四天帝王皆駕飛雲緑
軿八景玉輿侍從真人玉女手執華旛前導
鳯歌後從天鈞白鶴師子嘯歌邕邕燒香散
花浮空而來瞻禮行道觀聽法音天真下降
萬靈朝焉如是豈可不盡某法邪當先受十

戒然後行道庠序雅歩靜心閑意坐起卧息
不離儀格天真歡悅列名上清可謂得道方
寸之門
謹白齋官齋法尊嚴威禁至重當須掃洒庭
宇毎令潔靜約飭内外大小肅靜勿以常俗
諠雜干冒真靈若有善信男女願聞道法沐
浴齋潔來詣法壇瞻禮皈依同沾福利若傲
誕輕慢不信正真如是之者必招冥譴登齋
之士可不畏之
結願下壇




道門科範大全集卷之三十

















