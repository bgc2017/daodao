










道門科範大全集卷之三十四
　　　三洞經籙弟子仲勵編
　誓火禳災儀
　　晚朝行道
　　　法事陞壇如式
　　　各禮師存念如法
　　　宣衛靈呪
五星高耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪滅悪道炁周流

神光照夜隂翳俱收萬神降格扇景乗飈
羣生咸遂惠遍神州(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴装顯
服冠帶垂纓關啓玄壇土地方域神真(臣)今
靜夜行道謹奏爲(入意)其諸忱悃已録告聞
願得

太上十方至真道炁靈寳瑞光下降流入(臣)
身中令(臣)所啓速達徑御
至真無極大道
昊天玉皇上帝(御前)
　　　請稱法位
具位(臣)某與臨壇官衆謹同誠上啓
虚无自然元始天尊太上道君太上老君太
上昊天玉皇上帝紫微天皇大帝紫微北極
大帝聖祖天尊大帝后土皇地祇元天大聖
后十方無極大道諸天天帝三十六部尊經

玄中大法師圓穹上象火星執法真君所變
所化列宿星君厚地洞天嶽瀆主宰南方離
位丙丁已午火部官屬三界應感一切真靈
(臣)聞陽靈表瑞火德承天分日域以繼明御
離方而定位爰司夏曆以正嵗功由是出入
絳霄循環黄道應期不紊謫見無私雖懸象
著明係乎邦國而垂災介福亦及生靈(臣)等
叨荷靈休蹈兹昌運未能洗心錬質遁跡嵓
巒混濁塵寰因循俗境而濟人助國救物爲
先凡有投誠理宜昇達況奉詞悃敢不上聞

爰有心訶謹當宣奏
　　　宣詞
按如詞言丹誠激切叩之斯在格以不違伏
聞眇𨗿髙穹幽微上境熒煌火德寔應鶉星
數推地二之神宿而彌壯位據離明之正尊
而不親生土剋金出寅入戌考炎涼而知伏
見眂祲象而辨妖祥在職有功猶配食心之
享乞靈救疾尚惇祭爟之儀矧此凡微毎叨
真廕常軫淵氷之慮恭投豺獺之誠肅按祕
文俯陳明薦以今靜夜行道請法衆等運兹

初捻上香
願此香雲騰空上徹供養
太上三尊(臣)等皈身皈神皈命首體投地仰
惟大聖火星執法真君伏願暫捨躔宫遥臨
法㑹朱旛赤斾紫霧紅霞靈突相參獰神所
侍輝輝天際扇育物之晴風赫赫空中垂照
臨之景貺有禳必去無舋不來金燼蘭膏照
九幽之隂慝檀烟瑶水驅不善之時殃惟冀
大火安流畢方竄匿偕五行之有慶覬三伏
以無虞舉至止之百祥歸藹然之多士杳杳

洪造區區此心今故燒香自歸依
道尊大聖衆至真之德得道之後保天長存
和與道合真
以今靜夜行道請法衆等運兹二捻上香
願此香雲騰空上徹供養
太上三尊(臣)等皈身皈神皈命首體投地以
是捻香功德仰惟大聖火星執法真君虚中
作離包神水渟含之德日晶爲性抱畢月生
化之宜以苦滋甘居常屬禮䖍誠有感照燭
無私惟冀社稷尊靈宗祧先聖怡神絳闕證

品朱宫流䕃帝圖永昌大業茂隆億載慶集
千祥今故燒香自歸依
經尊大聖衆至真之德得道之後昇入無形
和與道合真
以今靜夜行道請法衆等運兹三捻上香
願此香雲騰空上徹供養
太上三尊(臣)等皈身皈神皈命首體投地以
是捻香功德仰惟大聖火星執法真君願藏
烜燿威光不致侵門害魚之咎乞止赫烈形
勢永無焚廐傷人之憂凶悉未萌吉皆來兆

聞祈不忒見請皆從仍冀某家丹籙祛災清
都介福家門叶泰善念惟新旁周品彚之中
倶契真常之妙今故燒香自歸依
師尊大聖衆至真之德得道之後永保平康
和與導合真
　　　三啓三禮
　　　重稱法位
具位(臣)某與臨壇官衆謹同誠上啓
太上三清上聖昊天玉皇上帝九皇至尊十
方上聖三十六部尊經玄中大法師火德上

真三界應感一切真靈(臣)聞濫處人倫繆居
聖世幸承靈寳䕃育得覩蘂笈真科聞有福
善禍淫在操心之所致恐其信邪倒見莫反
念以歸依惟無上之元尊假有爲之妙法昭
垂經典永覺昏蒙禳於未兆之間安有追前
之悔今醮官某投誠大道瀝懇諸天每惟自
不覺知漸小愆而致甚常憂變更運數或積
業以難逃夙夜靡遑行藏在念七珍五穀慮
有積而不散之非六畜二蠶恐昭物極惡盈
之罪今陳菲薄醮禮禱謝熒惑星君恭按閼

伯之規模願遂景公之仁感憫兹惕若鍚以
安然里域無卒暴之驚居止有清閑之慰四
時寧謐八節欣怡絶燈燭非次之光息爐竈
殊常之焰普及各門康泰一境澄清樂業安
居懷仁率善上願二儀昭泰三景輝華九穀
滋豐五兵韜戢龍神警衛疫毒無侵謀生遂
安逸之歡在野有謳歌之樂飛沉遂性動植
舒榮九夜開光三途罷對見大道無方之應
契聖明有感之祈普及幽遐俱升福岸上明
天尊大慈之澤下副(臣)等皈命之誠謹啓以

聞
　　　十二願
　　　復爐
香官使者左右龍虎君侍香諸靈官當令臣
向來靜夜行道之所自然生金液丹碧芝英
百靈衆真交㑹在此香火爐前當願十方仙
童玉女接侍蘭烟傳(臣)向來所啓速達徑御
至真無極大道
昊天玉皇上帝(御前)
　　　出堂頌




　　　出戸


道門科範大全集卷之三十四














