










道門科範大全集卷之二十一
廣成先生杜光庭刪定
文昌注禄道場儀
臨午行道
法事陞壇如式
都講舉各禮師存念如法
髙功宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤
辟奸破妖明耀元功金符召制躡雲筞龍

謡歌慶㑹散花太空神化宜運四極安隆
伏御帝前罔有不恭和與道合眞
舉鳴法皷二十四通
髙功發爐
無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官各三十六人出出者嚴裝
顯服冠帶垂纓關啓玄壇土地方域神眞臣
今臨午陞壇行道謹奏爲入意其諸忱悃巳

録告聞願得
太上十方至眞道炁靈寳瑞光下降流入臣
等身中令臣所啓之誠速達俓御
太上无極大道
三清上聖
昊天玉皇上帝(御前)
請稱法位
具位臣某與合壇官衆等謹同誠上啓
太上虚无自然元始天尊(次啓九皇)九天上帝三
十六天天帝三十二天天帝諸天上帝紫微

太微垣帝座星君五帝三元上眞三十六部
尊經玄中大法師十一大曜星君北斗南辰
星君二十八宿星君東璧文章星君七星賢
良眞君十二宫神眞君文昌星君三台星君
進賢星君少衆星眞君圎穹星宿眞君上清
太微南朱文昌眞人太上九氣文昌宫仙官
建生星斗眞君青城山九天丈人眞君潜山
九天司命眞君廬山九天採訪使者眞君五
嶽聖帝四瀆源王司禄主者職貢舉眞君英
顯武烈忠祐廣濟王貢舉掌籍考校官屬道

德應感一切眞靈臣聞徧覆包函運玄功而
莫測聰明正直賛道化於無窮惟至大故爲
群品之所依惟至神故爲凡庸之所託自樸
散而爲器任官必惟其人善人爲不善之師
才士爲不才之養醮官某安居濁俗業習儒
冠執古御今以侍熈朝之網羅研精覃思以
應有司之科目念得失之有命知富貴之在
天求而弗獲者下愚夙障之纏感而必從者
至眞大慈之澤是用伸虔祈之素悃啓太上
之靈科望閶闔於杳冥神游玉陛散芳馨於

寥廓黙想金容臣等奉寳籙之玄文宣瓊京
之至教屬兹傾懇當爲申騰臨午詞誠謹當
宣奏
宣詞
諦觀詞語灼見至誠諒上聖之垂憐眷此心
之輸欵赦過尤而冰釋錫禄算以川増載馥
爐薫俯伸丹悃臣聞域中四大而王與其尊
洪範九疇而皇建其極賢能資之以登用人
民頼之以安寧以今臨午陞壇行道請法衆
等運兹初捻上香願此香煙騰空俓上供養

太上三境至尊无極道寳臣等皈身皈神皈
命首體投地以是捻香功德上祝
當今皇帝伏願壽若南山福如巨海兵戈偃
息大一統以無疆海宇乂寧占五星之同色
賢士不遺於草野俊民咸覲於清光錫福庶
民阜成萬彚今故燒香自皈依
道尊大聖衆至眞之德得道之後保天長存
和與道合眞
臣聞濁世大恩無如生育之重凡人遺體固
宜論報之難此身因之以有爲此道頼之而

有立以今臨午陞壇行道請法衆等運兹二
捻上香願此香煙騰空俓上供養
太上瓊樓玉檢一切經寳臣等皈身皈神皈
命首體投地以是捻香功德歸流今辰醮官
某家資度億曽萬祖九世先靈伏願錬沐神
魂超出群迷之徑滌除愆咎别生景福之天
入希夷門斷輪迴路光生閥閱慶流子孫見
在尊親同霑利樂伏願眞氣集而盛充谷神
全而和暢福基愈固壽算増延今故燒香自
皈依

經尊大聖衆至眞之德得道之後昇入無形
和與道合眞
臣聞禄豈徒致致之必有其基名豈徒成成
之必有其本禄以善積而始致名因德修而
及成以今臨午陞壇行道請法衆等運兹三
捻上香願此香煙騰空俓上供養
太上玄都瑶闕證眞一切師寳臣等皈身皈
神皈命首體投地以是捻香功德歸流醮官
某伏願天啓智能神扶德業俾善功之山積
致科名之鼎來除已往之愆集有餘之慶所

有行年之上命運之中或暗曜臨身或黙符
加運或值運元之衝破或當氣本之衰微上
願各沐玄休仰承道廕變凶爲吉注禄延齡
今故燒香自皈依
師尊大聖衆至眞之德得道之後永保長存
和與道合眞
唱方懴方命魔三啓三禮
重稱法位
具位臣某與合壇官衆等謹同誠上啓
太上无極大道三境至尊昊天玉皇上帝十

方大聖三十六部尊經玄中大法師靈寳衆
眞五帝三官圎穹玄象天曹一切靈仙洞天
嶽瀆聖衆司禄主者職貢舉眞君掌籍考校
官屬道德應感一切眞靈臣聞髙者下者皆
妙道之委形生之畜之盡一元之沖氣道寔
一元之祖孰測其神人處兩儀之中獨鍾其
秀雖曰九流之異俱禀五行之和或星宿儲
精或山川孕粹寔資造化之陶冶以爲道德
之塤箎賦以英靈𢌿之妙用渾若樸而曠若
谷事善能而動善時所以立政教於庶民發

中和於萬國醮官某託玄功之橐籥荷造化
之肧胎洪恩未報於㳙埃浮世虚叨於歳月
願應明時之舉以酬平日之心毎懼業障洪
深福縁鮮薄恭致齋明之醮夙開蠲潔之壇
憑妙範以薦誠藉爐熏而致懇伏願九清垂
盻列聖流光憫以洪慈開以大宥所有醮官
某爰從歷劫逮及今生不悟正眞罔知經戒
縱情恣慾背義爲非積惡甚多擢髮難數譴
逮先祖殃流後昆今投解謝之門冀得自新
之路未赦者蒙赦未原者蒙原應其干禄之

心聽其歸誠之願變災衰之運爲吉慶之期
丹桂髙科遂生平之素志黄耉鮐背與盛世
以同休均福利於群生覃恩光於八極上明
天尊大慈之澤下副臣等歸命之誠謹拜啓
以聞
知磬舉十二願
舉存神燒香
髙功復爐
香官使者左右龍虎君侍香諸靈官當令臣
向來臨午陞壇行道之所自然生金液丹碧

芝英百靈衆眞交㑹在此香火爐前當願十
方仙童玉女接侍蘭煙傳臣向來所啓之誠
速逹俓御
至眞无極大道
三清上聖
昊天玉皇上帝(御前)
舉出堂頌出户
引至六幕堂

道門科範大全集卷之二十一
