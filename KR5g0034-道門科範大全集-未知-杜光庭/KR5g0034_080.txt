










道門科範大全集卷之八十
　東嶽濟度拜章大醮儀
　　啓壇行道
　　　法事陞壇如式
　　　各禮師存念如法
　　　宣衞靈呪
　　　東方
九炁青天明星大神煥照東郷洞映九門
轉燭陽光掃穢除氛開明童子號曰玄卿
備衞我軒上對帝君收魔束妖討捕兇群

奉承正道赤書玉文九天符命攝龍驛傳
普天安鎮我得飛仙與道合眞
　　　南方
三炁丹天煥景流光熒星轉燭洞照太陽
上有赤精合契虚皇開明童子號曰華房
總綂火兵備守玉堂軒邪束妖剪截魔王
北帝所承風火莫當流鈴交煥翊衞壇場
正道流行敢有巴狂我享上功坐運魁罡
億劫長存保天無疆與道合眞
　　　西方

七炁素天太白流精光耀金門洞照太冥
中有素皇號曰帝靈保神安鎮衞我身形
斷絶邪源王道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
與道合眞
　　　北方
五炁玄天元始徘徊辰星煥燦光耀太微
黒靈尊神號曰層威統冠飛天仙裙羽衣
備衞五門檢精捕飛敢有干試豁落斬摧

玉符所告神鎮八威邪門閉塞正道明開
映照我身三光同輝䇿空駕浮舉形仙飛
與道合眞
　　　中央
一炁黄天調理軋坤陶鎔隂陽總綂玄眞
鎮星吐輝流煥九天開明童子號曰天璘
元炁陽精熖上朱煙洞照天下及臣等身
百邪摧落殺鬼萬千中山神呪普天使然
五靈安鎮身飛上仙與道合眞
　　　鳴法鼔二十四通

　　　發鑪
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
陞壇行道謹奏爲宣意其諸情悃巳録告聞
願得太上十方至眞道炁靈寳端光下降流
入臣身中令臣所啓速逹徑御
太上無極大道昊天金闕玉皇上帝(御前)

　　　請稱法位
具位(臣)某等謹同誠上啓
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西
齊靈王嶽下文武考校一切曹僚三界應感
一切眞靈咸望洪慈俯回清鑒(臣)聞七竅鑿
而混沌死有情皆爭五綦至而淫僻生無主
乃亂在旣繁而旣庶將孰主而孰張人君奉
天道以建邦必分之於牧伯藩屏上帝握化

權而御物實付之於嶽瀆神祇故主聖臣賢
之任操賞罰以御其生在天地神祇之靈方
録功而制其死式俾積善積惡之衆無逃一
生一死之機明旣有於人非幽必罹於鬼責
故護短飾非者邦刑所不免則藏奸匿慝者
天罰所必加懲愆首過者亦爲國法之含容
請命求哀者必在冥司之解釋爰有崇眞之
醮實勤悔過之誠稽首震方皈心嶽帝願託
仁慈之鑒廓開赦宥之門察凡懇於今辰㧞
罪魂於長夜所啓玄感上御

至眞無極道前
　　　懴悔三啓三禮
(臣)謹䖍誠上啓
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后嶽下文武考校一切曹僚
三界應感一切眞靈願啓洪慈俯昭丹懇(臣)
聞木旺東方實謂藏魂之地山臨魯國尤崇
望祀之儀冠五嶽以獨尊總百神而爲貴考
慱物之志名尤重於天孫按風俗之通文有

藏於金匱壽分修短驗武帝探冊之祥簿有
職司見吉礐迓吏之至信禀生於衆庶皆係
命於嶽靈所由始而所由終亦主生而亦主
死二十四獄常紏惡以詰奸八十六司必紀
功而書過用罄皈依之志追思往逝之魂慮
因處世之艱危或染多生之罪垢一入狴牢
之内難免拘囚頻嬰捶楚之苛不勝痛酷用
希恩而解釋式致敬以禱祈(臣)等即事有初
啓壇伊始式准天尊之如命敬宣醮主之詞
誠啓壇詞文謹當宣奏

　　　宣詞
諦詳詞語深可悲哀蓋哀死而悼亡遂披肝
而瀝膽深慮罪愆之久積魂繫隂司或因按
牘之未明辱從獄卒用陳情而控告祈垂聽
以哀矜洗滌愆非憐其不覺而不悟曲從凡
悃知其克敬以克親風馬雲車俯齋壇而下
降霓旌絳節迓仙馭以來臨仰望眞慈下資
冥福(臣)等恪因淨宇肇舉洪儀伏乞
太上三尊十方衆聖垂神省覧鑒察丹誠乞
敕勒此間土地里域眞官一合同心併力營

衞掃蕩内外清淨壇場降伏妖魔馘滅邪祟
使(臣)等心安神定思念立感啓奏上逹善功
成就無有窒滯所願随心須節次依法行道
續更啓聞
　　　十二願
　　　復鑪
謹攝香官使者左右龍虎君侍香諸靈官當
令臣向來靜夜行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍香煙傳臣向來所啓之誠

速逹徑御
至眞無極大道
昊天玉皇上帝(御前)
　　　出堂頌出戸
道門科範大全集卷之八十





