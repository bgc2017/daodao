










道門科範大全集卷之五十七
廣成先生杜光庭刪定
北斗延生儀
設醮行道
陞壇法事如式
各禮師存念如法
宣衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飇散景飛騰太空

出入冥無遊宴十方五雲浮蓋招神攝風
役使萬靈上衛仙翁(和)與道合真
鳴法鼔二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神真(臣)今
靜夜行道謹奏爲(入意)其諸忱悃巳録告聞
願得太上十方至真道炁靈寳瑞光下降流

入(臣)身中令(臣)所啓速達徑御
太上無極大道
昊天玉皇上帝御前
請稱法位
具位(臣)某等謹同誠上啓
虚无自然元始天尊太上大道君大上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼
星君南極大帝丈人司馬六司星君本命元

辰洞天海嶽三界官屬一切真靈(臣)等伏聞
人身難得中土難生假使得生正法難遇兹
仙經之所載非道力以難諧能起信心定由
夙習況我含元之極常爲真聖之宗玄德巍
巍明威赫赫慕之者出生離死奉之者保命
延年深妙難窮存亡永賴醮官某等一心歸
命萬慮屏除謝天地之生成感隂陽之化育
孜孜不倦肅肅彌加準式奉章依儀悔過信
道心之深重脩典禮之精嚴用罄禱祈仰惟
孚應伏願日月賜照臨之德乾坤全覆載之

功恩同雨露之私澤比山河之大使奉道醮
官某等頓消危厄立保康寧長符應驗之文
永合通靈之呪三台五緯溥施救護之仁萬
聖千真悉效扶持之信言猶未巳誠復有加
將一一以皈依盡區區而讃禮庶昭凡懇上
格天心願冀感通永資福壽(臣)與醮官合壇
衆等不任激切顒俟之至誠惶誠恐稽首再
拜奉迎
聖駕
降真獻茶初獻散花

具位(臣)某等謹重誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼
星君南極大帝丈人司馬六司星君本命元
辰洞天海嶽三界官屬一切真靈(臣)等伏聞
巍巍功德巳深歸慕之誠抑抑威儀將遂馨
香之薦元酒上質祈有合於天心行潦由中
敢式昭於帝座上願北斗七元星君威容自

在聖德恢張妙萬物以無私度羣生而不息
永廓髙明之鑒長敷造化之仁使醮官某克
副凡心無違至願被恩光而烜赫漸惠澤以
清涼(臣)等䖍奉之至持北斗七元尊號吉祥
聦明神呪
北斗七星玉真仙靈貪狼巨門保臣長榮
禄存文曲使臣聦明廉貞武曲衛臣安寧
破軍輔弼護臣身形恒居吉慶永處福齡
注上生籍除落死名神清氣朗洞達幽明
禦邪攝鬼羣妖摧傾學道修真我願合成

七元扶衛飛昇紫庭弟子皈命願得長生
上香亞獻散花
(臣)謹重誠上啓
闔座應感一切真靈(臣)等伏聞天恩罔極圖
報斯難誠意有加慇懃莫倦再酌玄明之酒
仰酬昭鑒之威上願北斗七元星君斡造化
於乾坤運變通於品𩔖與天合德長垂溥博
之仁以道爲心無有聖凡之間使醮官某精
誠感格志願圓諧萬福來同千災永息(臣)等
不任䖍祝懇禱之至持北斗七元消災延壽

神呪
北斗九辰中天大聖上朝金闕下覆崑崙
調理綱紀統制乾坤大魁貪狼巨門禄存
文曲廉貞武曲破軍髙上玉皇紫微帝君
大周天界細入微塵何災不滅何福不臻
元皇正炁來合我身天罡所指晝夜常輪
俗居小人好道求靈願見尊儀永保長生
三台虚精六淳曲生生我養我護我身形
弟子皈命願保長生
上香終獻散花

(臣)謹重誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼
星君南極大帝丈人司馬六司星君本命元
辰洞天海嶽三界官屬一切真靈(臣)等伏聞
祗嚴天道須憑三獻之誠誓戒凡心敢墮七
元之賜恩將畢集誠則無窮上願北斗七元
星君永垂肹蠁之仁長賜生成之澤使醮官

某等除殃滅罪薦福延生冥冥悉遂於感通
赫赫永昭於眷祐(臣)等不任再三懴謝䖍祝
之至持大聖北斗救苦神呪
大聖北斗七元君能解三災厄
大聖北斗七元君能解四殺厄

大聖北斗七元君能解五行厄
大聖北斗七元君能解六害厄
大聖北斗七元君能解七傷厄
大聖北斗七元君能解八難厄

大聖北斗七元君能解九星厄

大聖北斗七元君能解夫妻厄
大聖北斗七元君能解男女厄
大聖北斗七元君能解産生厄
大聖北斗七元君能解復連厄
大聖北斗七元君能解疫癘厄
大聖北斗七元君能解精邪厄
大聖北斗七元君能解虎狼厄
大聖北斗七元君能解蟲蛇厄
大聖北斗七元君能解劫賊厄
大聖北斗七元君能解枷棒厄

大聖北斗七元君能解横死厄
大聖北斗七元君能解呪誓厄
大聖北斗七元君能解天羅厄
大聖北斗七元君能解地網厄
大聖北斗七元君能解水火厄
大聖北斗七元君能解刀兵厄
奉請七元君大聖善通靈濟度諸厄難
超出苦衆生若有急告者持誦保安寧
盡憑生百福咸契於五星三魂得安健
邪魅不能停五方降真炁萬福自來并

長生超八難皆由奉七星生生身自在
世世保心清善似光中影應如谷裏聲
三元神共護萬聖眼同明無災亦無障
永保道心寧弟子歸命禮願得壽長生
具位(臣)某與闔壇衆官等謹重誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼
星君南極大帝丈人司馬六司星君本命元

辰洞天海嶽三界官屬一切真靈(臣)聞大古
道全人皆守樸下元數盡世並澆漓大聖垂
慈諸天開悔依科降聖用洗滌於凡心准教
修辭允哀憐於帝座告成禮物同菲薄之蘋
蘩畢獻酒漿𩔖濁汙之行潦但昭志信以罄
丹誠用伸悔過之儀願助還淳之性庶不罹
於咎犯將獲免於愆尤禮與誠隆言隨意切
備威儀於此日達詞意於今時願絳節霓旌
難久留於下土而雲車鶴蓋亦將返於上穹
願賜恩波永流惠澤益茂生成之德彌隆覆

育之恩克慰凡情孔昭天道使醮官某南宫
注禄北府除殃戸納千祥門招百福子孫有
衍疾疫無侵潜消水火之災明保公私之吉
祖先解脫𡨚債超昇所願皆成無求不獲仰
賴無極之慶長臻莫大之休然念(臣)法衆等
濁惡仍存塵勞未滌外乏威儀之具内忘精
一之心未能逺降休祥或復先招過咎恩惟
北斗七元星君合座真聖矜哀愚昧咸在赦
原是嚮是宜永副䖍恭之請如箕如翼丕承
遐逺之恩拜送雲軿不勝依戀(臣)與醮官無

任瞻望
聖駕激切奉辭依皈之至以聞
十二願
復爐
謹攝香官使者左右龍虎君侍香諸靈官當
令(臣)向來靜夜行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道

昊天玉皇上帝(御前)
出堂頌出戸
送聖

道門科範大全集卷之五十七





