










道門科範大全集卷之六
　　　廣成先生杜光庭刪定
　懴禳疾病儀
　　晚朝行道
　　　法事陞壇如式
　　　都講舉各禮師存念如法
　　　髙功宣衞靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪滅惡道炁周流

神光照夜隂翳倶收萬神降格扇景乗飈
群生咸遂惠遍神州和與道合眞
　　　都講舉鳴法皷二十四通
　　　髙功發爐
無上三天玄元始三炁太上虚无大道君召
出臣等身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇天帝天眞當召此間
土地里域眞官正神急上關啓臣今晚朝陞

壇行道謹奏爲入意其諸忱悃巳録告聞願
得太上十方至眞道炁靈寳瑞光下降流入
臣等身中令臣所啓之誠速達俓御
至眞无極大道
三清上聖
昊天玉皇上帝(御前)
　　　都講舉請稱法位
具位臣某與合壇官衆等謹同誠上啓
虚无自然元始天尊无極大道太上大道君
大聖祖髙上大道金闕玄元天皇大帝太上

老君髙上玉皇十方巳得道大聖衆至眞諸
君丈人三十六天帝君玉虚上帝玉帝大帝
東華南極西靈北眞玄都玉京金闕七寳玄
臺紫微上宫靈寳至眞明皇道君日月九曜
南辰北斗星君三官五帝九府四司斗中道
德諸君無鞅聖衆六十甲子本命星君玄中
大法師三天大法師東嶽上卿司命眞君西
極總眞王君名山洞府得道神仙三界應感
一切眞靈臣聞混成構象眞一凝光天地禀
之以權輿隂陽運之以生化盛衰倚伏善惡

紏紛日月有代謝之期寒暑有推遷之數惟
兹大道統貫幽明延福垂休廣濟群品臣等
早探眞訣獲眄靈圖三洞琅函有祈禳之品
九天金札傳拯護之文四萬劫而敷弘五億
天之宗奉制伏妖惡徵召魔靈佐國立功扶
危救物凡有祈向敢不上聞
　　　宣詞
按如詞言理惟虔切弟子某災纒未息疾厄
未平歸命諸天披心大道請崇齋直延降威
靈䡛運丹誠共希玄祐以今晚朝陞壇行道

請法衆等運兹初捻上香願此香煙騰空俓
上供養
無上至眞道寳臣等皈身皈神皈命首體投
地仰依
太上三尊十方衆聖願以是捻香功德歸流
皇帝九廟尊儀駕景三清流祥萬國鴻基克
固鳯曆永昌敬祝
太子諸王允扶大業以及臣寮百辟匡賛睿
圖車軌大同梯航畢集今故燒香自皈依
道尊大聖衆至眞之德得道之後保天長存

和與道合眞
以今晚朝陞壇行道請法衆等運兹二捻上
香願此香煙騰空俓上供養
無上至眞經寳臣等皈身皈神皈命首體投
地仰依
太上三尊十方衆聖願以是捻香功德歸流
某家七祖九玄幽儀滯爽超辭地壤昇翥天
衢息注訟於冥關流福祥於後裔九幽地獄
咸覩慈光六趣群生同躋善域今故燒香自
皈依

經尊大聖衆至眞之德得道之後永保長存
和與道合眞
以今晚朝陞壇行道請法衆等運兹三捻上
香願此香煙騰空俓上供養
無上至眞師寳臣等皈身皈神皈命首體投
地仰依
太上三尊十方衆聖願以是捻香功德歸流
弟子某身𡨚債和平災凶銷解邪衰冰泮疾
厄雲收南斗延生東宫注禄洎諸眷屬普及
人天同享善功咸臻道域今故燒香自皈依

師尊大聖衆至眞之德得道之後永保平康
和與道合眞
　　　懴方命魔三啓三禮
　　　重稱法位
具位臣某與醮壇官衆等謹同誠上啓
三清上帝十極髙眞三界𤒏筵兩班列聖恭
望洪慈洞回昭鑒臣等參佩寳文夙漸靈澤
竊披玄奥志在敷揚思立善功廣被群品弟
子某災凶在運疾厄所纒列欵表心虔誠禱
福請崇齋直關奏眞靈是敢遵按典儀轉經

行道懴謝弟子某前生今世宿罪深尤或違
天地覆載之仁或虧日月照臨之德犯二氣
五行之性傷三光六紀之和前𡨚未除後罪
重結故殺誤傷肆意任心不識因縁罔知忌
諱六情所起于犯幽明三業所爲負越經訓
成兹報對構此災危又恐犯觸龍神興工土
木侵傷地理違爽天時又恐宿曜所臨年運
所犯九宫刑剋八卦衝妨疾厄旣深憂危是
切敢因啓齋設欵懴謝過愆燒香然燈祈天
請命災殃罪咎咸乞懴除使太一延生三元

却死靈童投藥大帝降符六府調和百關宣
暢壽延禄永禍滅福生弟子某家九祖生天
六親蒙祐九幽六趣動植飛沉各遂所宜咸
承福利上願
龍圖鴻業地久天長文德允修武功遐著川
浮聖澤日並睿明八卦九疇再彰於清洛連
珠合璧重覩於玄穹百榖無愆三農有積疵
癘不作水旱無侵風雨以時干戈永戢遍該
含識下及幽途川嶽職寮隂陽臣佐誅邪助
正弘道安人齊契道階俱昇福岸則上明

天尊大慈之澤下副臣等懴謝之誠謹啓以
聞
　　　知磬舉十二願
　　　都講舉存神燒香
　　　髙功復爐
香官使者左右龍虎君侍香諸靈官當令臣
向來晚朝陞壇行道之所自然生金液丹碧
芝英百靈衆眞交㑹在此香火爐前當願十
方仙童玉女接侍蘭煙傳臣向來所啓之誠
速達俓御

至眞无極大道
三清上聖
昊天玉皇上帝御前
　　　知磬舉
　　　出堂頌出戸
　　　引至六幕堂



道門科範大全集卷之六











