










道門科範大全集卷之八十五甲十一
廣成先生杜光庭刪
東嶽濟度上章大醮三時懴方儀
清旦
(臣)衆等至心皈命十方無極太上靈寳天
尊五嶽聖帝四瀆源王三界十方一切神
仙諸靈官䖍誠懴悔
伏聞仙官洞府能解厄以除災東嶽水司寔
主生而制死萬方瞻仰蓋因民命之所司一
念皈依必獲帝心之回眷願垂慈憫俯察凡

情許令懴罪以懲愆盡與滌瑕而蕩垢今醮
主某㔹念亡過某人生偶合於四大形成巳
具於六根因根生塵積塵成垢必惡積而不
掩致罪大而難迯欲㧞九夜之魂須懴六根
之罪蓋以見因可欲明匪心目内觀不知色
即是空徒令物擾於外非禮勿視終有愧於
顔淵膠目而明亦深慚於莊叟恱美麗姚冶
之態耽青黄黼黻之觀況有見金而迷人安
能考詳而視履如斯造罪是謂眼根今日今
時願從懴悔又若欣褻語而側聽得邪說而

樂聞遇遏雲繞塵之聲豈無耽惑聞急絃促
柱之響寧免流連信從乎謬論狂謀貪玩乎
淫言穢語不知非禮而勿聽豈謂尚德而爲
聦如斯造罪是謂耳根今日今時願從懴悔
又若五臭所熏百物交感或𩔖幕中之客剛
愛偷香更聞海畔之夫飜成逐臭食求厚味
爭分飲饍之羶香服美衣竒爲恱綺羅之蘭
麝不知鼻徹爲顫徒令顙困於中如斯造罪
是謂鼻根今日今時願從懴悔又若耽恱五
味留戀八珍厭顔回之簞瓢恱易牙之芻豢

但期口腹之足欲不知鼎鑊之生𡨚況復利
口覆邦巧言亂德傷人矛㦸忘周雅之莫捫
主辱樞機因張儀之尚在徒令言有召禍不
知味即是空如斯造罪是謂舌根今日今時
願從懴悔又若一身求肆於安佚不顧人勞
四体務極於優游惟光自本侈慾於髙堂廣
厦淫心於羙食鮮衣使之驕已以虧他不免
顰眉西悒怏語以害人而利已必應動目以
睢盱常欲壞人以自成豈念施恩而愽濟如
斯造罪是謂身根今日今時願從懴悔又若

心妄性本意入情田慳貪嫉妬之由生喜怒
哀樂之自出不念宣尼之四絶徒惑荀況之
五綦弗定天君心猿屢放莫持志帥氣馬難
拘捨是爲非從邪背正養性豈知於寡欲循
情惟取於逕行如斯造罪是謂意根今日今
時願從懴悔如上懴悔六根之罪伏願髙眞
宥罪衆聖垂慈許其覺後而覺先錫以更生
而更死黒簿潜消於積業朱陵即度於亡魂
垂𥙿後昆常蒙道䕃得道之後昇入無形和
與道合眞

臨午十方懴
(臣)衆等至心皈命東方玉寳皇上天尊九
炁天君一切神仙諸靈官䖍誠懴謝
伏聞在東爲木於德主仁人昧仁心必乖仁
德不能懴洗曷免愆尤醮主某奉爲亡人某
懴悔不仁之罪爰自多生以至今生或忘惻
隱之心罔抱寛慈之志在家靡愛親之念孝
養全虧入仕無憂主之誠忠勤頓闕鰥寡孤
獨曷務撫存疾苦困窮弗思拯濟推内溝而
不被澤深愧伊生笑有刀而潜殺人但如義

甫弃遺宗族徒令相怨於一方委逺弟兄寧
肯同居而共被問津莫荅擠壑是圖旣因六
行之無聞豈固一夫之不獲如斯罪犯有害
寛仁切慮亡過某身亡之後墮落東方風雷
之獄或在東嶽聖帝考官之司輾轉幽關無
由解脫今日至心皈命東方世界玉寳皇上
天尊九炁天君伏願敕下泰山開度亡過某
盡洗不仁之罪獲霑木德之恩得道之後昇
入無形(和)與道合眞
(臣)衆等至心皈命南方玄眞萬福天尊三

炁天君一切神仙諸靈官䖍誠懴謝
伏聞在火司南於德爲禮人乖火德蓋昧禮
經身積愆尤須求洗雪醮官某奉爲亡人某
懴悔無禮之罪自從多生以至今生或忘辭
遜之心弗藴恭勤之志儀旣乖於謙制事亦
失於履和處卑賤而瀆尊居㓜弱而犯上几
席寧思於下坐道途必務於先行横逆郷黨
之間淩蔑君親之際夷俟踞肆常欲對於聖
人𥘵裼裸䄇不媿凂於賢哲豈知顔子憂視
聽言動之非寧憶先王美動容周旋之中墮

與慢而兼用驕與傲以相成縱誕若斯禮儀
全失今切慮亡過某身亡之後墮落南方火
翳之獄或在南嶽聖帝考官之司輾轉幽關
無由解脫今日至心皈命南方世界玄眞萬
福天尊三炁天君伏願敕下南方開度亡過
(某)盡洗無禮之罪超昇快樂之天得道之後
昇入無形和與道合眞
(臣)衆等至心皈命西方太妙至極天尊七
炁天君一切神仙諸靈官䖍誠懴謝
伏聞在金主西於德爲義人亡金德蓋昧義

方身積愆尤須求洗雪醮官某奉爲亡人某
懴悔不義之罪自從多生以至今生或忘羞
惡之心甘受爾汝之實食禄耽寵尤且後君
刎頸結交尚欲賣友事已志於井辯利寧尚
於乹和弗思孟氏之答梁但效宋牼之悅楚
不勝其欲則化從夏癸可謂之残則惡𩔖商
辛不能絶穿窬而無害人豈知循漸摩而由
正路取非有而近於盜況復適市而攫金戮
不辜而過於嚴方且舞文而成獄如斯罪慮
莫適由行切慮亡人某身亡之後墯落西方

金剛之獄事繫西嶽聖帝考官之司輾轉幽
關無由解脫今日至心皈命西方世界太妙
至極天尊七炁天君伏願敕下西方開度亡
過某盡洗不義之罪獲聞至道之功得道之
後昇入無形和與道合眞
(臣)衆等至心皈命北方玄上玉宸天尊五
炁天君一切神仙諸靈官䖍誠懴謝
伏聞在水居坎於德爲智人乖水德蓋無智
心身積愆尤須求洗雪醮官某奉爲亡過某
懴悔無智之罪自從多生以至今生弗辨是

非之禮但懷愚昧之情不自知而不知人豈
舉直而能直枉睫在眼而弗見扄居中而愈
昏我固有直於四端徒成憒憒寔當知於其
二者反自冥冥淩禮犯義不識愛敬於君親
捨信弃忠豈知敦睦於朋友光難回於反照
詐且並於今愚道固易知而易行剛欲背道
民有後知而後覺尚愧齋民徒勞蒙而履刑
不悟蹇而知止罪誠難免智巳全迷切慮亡
人某身亡之後墮落北方溟泠之獄事繫北
嶽聖帝考官之司輾轉幽關無由解脫今日

至心皈命北方世界玄上玉宸天尊五炁天
君伏願敕下北方開度亡過某盡洗無智之
罪即生快樂之天得道之後昇入無形和與
道合眞
(臣)衆等至心皈命東北方度仙上聖天尊
梵炁天君一切神仙諸靈官䖍誠懴謝
伏聞水居北方善能利物人無利物貪愛資
深身積愆尢須求洗雪醮官某奉爲亡人某
懴悔貪愛之罪自從多生以至今生不能損
已以利他惟務損人而益己但知憂惟不足

豈知分無求多計頃千百而爲田翁藏鏹鉅
萬而爲錢虜不知易滿百歳有如隙駒剛欲
不㧞一毛以爲身禍或欺孤兒寡婦奪家産
而不還若爲坐賈行商倍價直而自喜謗僧
毀道全无喜捨之心見餒遇寒曽靡矜憐之
意賖貸取一倍之利未滿欲心賔友費十百
之錢巳形愠色況有殺人取貨詎知分人以
財如此愆非積成殃禍切慮亡過某身亡之
後墮落東北方鑊湯之獄事繫岱宗考官之
司輾轉幽關無由解脫今日至心皈命東北

方世界度仙上聖天尊梵炁天君伏願衆聖
垂慈亡魂受度盡洗貪愛之罪得生快樂之
天得道之後昇入無形和與道合眞
(臣)衆等至心皈命東南方好生度命天尊
梵炁天君一切神仙諸靈官䖍誠懴謝
伏聞東方木德又欲廣生人無好生殺害爲
甚未能洗雪曷免愆尤醮主某奉爲亡人某
懴悔殺害之罪自從多生以至今生惟甘適
口之嚙肥不念有生之畏死彎弓挾彈落飛
羽於雲中垂網沉鈎出游鱗於水底濡沫未

忘而鬐鬛巳頓摶風在念而羽翮皆摧犬豕
牛羊皆極情而擊剌鷄鶩鵝鴈嘗循意以烹
前聲呼號於刀斧之前血淋漓於鼎爼之上
封刳解剥不思均是色身煑炙炮燔但謂甘
充口腹思魯恭之馴雉用意何殊想西巴之
放麑存心曷異非能不忍其死徒令多喪其
生積此愆尤寧無䧟墜切慮亡人某身亡之
後墮落銅柱之獄事繫岱宗考官之司輾轉
幽關無由解脫今日至心皈命東南方好生
度命天尊梵炁天君伏願衆聖垂慈亡魂受

度盡洗殺害之罪即生快樂之天得道之後
昇入無形(和)與道合眞
(臣)衆等至心皈命西南方太靈虚皇天尊
梵炁天君一切神仙諸靈官䖍誠懴謝
伏聞南方火德又在貌嚴人失貌嚴必居邪
行不求洗雪曷免愆尤醮主某奉爲亡過某
懴悔邪行之罪自從多生以至今生或懷婬
佚之心失守廉潔之操擬求思於漢上懋期㑹
於桑中美澤陂之蒲荷贈溱洧之芍藥有女
懷春而誘於士匪來貿絲而即我謀盛服而

強其委禽踰墻而樓其處子志希任逹梭折
齒而不慙情慕合歡琴挑心而切喜但知粉
白黛緑有美顔容豈謂目挑心招深乖禮義
事有形於盜嫂跡且至於𥨸妻積此罪愆必
貽殃禍切慮亡人某身亡之後墮落西南方
屠割之獄事繫岱宗考官之司輾轉幽關無
由解脫今日至心皈命西南方太靈虚皇天
尊梵炁天君伏願衆聖垂慈亡魂受度盡洗
邪行之罪得生快樂之天得道之後昇入無
形(和)與道合眞

(臣)衆等至心皈命西北方無量太華天尊
梵炁天君一切神仙諸靈官䖍誠懴謝
伏聞西方金德又在禁非人不禁非偷盜爲
甚不求洗雪曷免愆尤醮主某奉爲亡人某
懴悔偷盜之罪自從多生以至今生不貴西
山之髙惟慕東陵之猾目窺手探晝伏夜行
徒患其貪若宋邦之向氏不知其道慙齊地
之國生曽非勤苦之得財但務穿窬而取賄
擔囊負櫃飜更喜於緘縢抉門斬關豈更憂
於扄鍵落㡌而得藏揲但若祖班同舍而償

誣金豈如直子赭𥚑而識曽貽張敞之擒察
眉可知難逭郤雍之見謾言先勇而後義復
有王藏而頼姦積此非邪遂成殃咎切慮亡
人某身亡之後墮在西北方火車之獄又關
岱嶽考官之司輾轉幽關無由解脫今日至
心皈命西北方无量太華天尊梵炁天君伏
願衆聖垂慈亡魂受度盡洗偷盜之罪得生
快樂之天得道之後昇入無形和與道合眞
(臣)衆等至心皈命上方玉虚明皇天尊一
炁天君一切神仙諸靈官䖍誠懴謝

伏聞天道貴正以一存誠人無正誠背違天
道不能洗雪曷免愆尢醮官某奉爲亡人某
懴悔無信之罪自從多生以至今生綺語妄
言背盟負約軍巳亡於甲胄尚冀安全車非
有於軏輗猶言行可金殊季布之諾責在友
朋紳異子張之書怨形州里不念能開之金
石或且矯誣於鬼神可復其言終殘魯語二
三其德遂愧周詩浮僞虚誣豈徒欺物而兼
爲欺已詭譎誕幻不能動人而豈復動天但
欲掩世俗之聾盲曽不畏日月之照臨積失

誠信難免愆尤切慮亡人某身亡之後墯落
冥途事繫三元考官之司無由解脫今日至
心歸命上方玉虚明皇天尊一炁天君伏願
三官解釋亡者超升盡除無信之愆得證逍
遥之果得道之後昇入無形(和)與道合眞
(臣)衆等至心皈命下方真皇洞神天尊九
壘土皇君一切神仙諸靈官䖍誠懴謝
伏聞地道貴信帷直以方人無信直背違地
道不能洗雪曷免愆尢醮主某奉爲亡人某
懴悔不正之罪自從多生以至今生身如鈎

曲事異短方捨正路而不由蹈邪徑而常往
謟詐而害良善姦詭而嫉正人直義不容見
夷吾編棧之喻邦雖有道無史魚如矢之心
毀譽不見於直行機巧遂聞於無恥童五尺
而來適市必務肆欺詩三百而貴無邪不知
可蔽用力惟從於回遹求福罔念於不回積
此愆尢自貽罪戾切慮亡人某身亡之後墮
在九幽之獄事繫酆都泉曲考官之司輾轉
寒郷無由解脫今日至心皈命下方真皇洞
神天尊九壘土皇君伏願酆都罷對泉曲宥

魂盡洗不正之愆永證逍遥之果得道之後
昇入無形(和)與道合眞
靜夜都懴
(臣)衆等志心歸命十方太乙救苦天尊東
嶽天齊仁聖帝淑明坤德大皇后司命眞
君炳靈孚佑王護國顯應侯西齊大王十
宫真君六曹八十四司判官一切神仙諸
靈官䖍誠懴謝
伏聞古鏡含光或縁垢穢明蟾委照尚被雲
遮鏡本無瑕垢從外蔽月非有翳雲自傍生

垢旣磨而鏡罔不明雲盡捲而月無不照況
斯人之均禀亦覺性之圓明但性逐情移欲
因物誘心不存於養性欲遂至於恣情造罪
造惡而弗知忘本忘初而不返倘或一朝而
覺悟即令萬罪以蕩除故上天開大宥之門
在衆聖廣惟新之化惠風鼓蕩掃除色界之
塵法雨流行洗滌多生之障誠心皆容於懴
悔今日用罄於皈依醮主某伏念亡過某切
慮生存之日習邪勝正背覺合塵淩侮君親
暴蔑師長不務仁心而愛物常多巳是而非

人貫朽粟陳豈興哀於鰥寡食鮮衣美寧軫
念於飢寒罔羅水陸之禽魚不管䘮身失命
鞭撻門庭之奴僕豈憐刻骨傷肌喜驕傲而
矜已自賢好嘲謔而玩人䘮德權衡度量有
輕重大小之欺契劵質劑有塗注攺抹之妄
謗毁僧道苦怯欺愚多行呪咀而褻瀆鬼神
自恃豪強而背違天地暴横郷黨嫉妬賢良
見金寳而生貪隂謀奪取㭊田産而自厚詎
肯平分私囑官吏而冤陷無辜連結俠少而
毆擊良善婬良家子汙比丘尼假貸不還而

背約食言賣儥取息則逞奸售僞如斯罪戾
盡出非邪今日皈命髙真實懷痛悔投誠嶽
帝惟務深懲伏願沛澤流恩滌瑕蕩垢破幽
牢於長夜指覺路於迷途釋罪東宫速休考
對注生南極即使超昇出苦惱河逹逍遥岸
仍洎九玄七祖六趣三途俱脱隂曹並生天
道冡訟不興於往逝伏連無及於後人利及
存亡功霑水陸得道之後昇入無形和與道
合眞
道門科範大全集卷之八十五











