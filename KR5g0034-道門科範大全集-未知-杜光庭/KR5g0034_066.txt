










道門科範大全集卷之六十六
三洞經籙弟子仲勵修
真武靈應大醮儀
臨午行道
法事陞壇如式
各禮師存念如法
宣衛靈呪
北方玄天杳杳神君億千變化玄武靈真
騰天倒地驅雷奔雲隊仗千萬掃蕩妖氛
雷公侍從玉女將軍鬼神咸伏龍虎潜奔

威震五嶽萬靈咸遵鳴鍾擊鼓遊行乾坤
搜捕逆鬼破碎魔魂除邪輔正道炁常臻
(和)與道合真
鳴法鼓二十四通
無上三天玄无始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神真(臣)今
臨午行道謹奏爲(宣意)其諸情悃巳録告聞

願得太上十方至真道炁靈寳瑞光下降流
入臣身中令(臣)所啓速達徑御
太上無極大道
昊天玉皇上帝(御前)
請稱法位
具位(臣)某與合壇衆官等謹同誠上啓
太上無極大道元始天尊太上大道君太上
老君太上昊天玉皇上帝九皇上尊十方無
極太上靈寳天尊巳得道大聖衆至真諸君
丈人三十六部尊經玄中大法師北極佑聖

真武靈應真君三界應感一切真靈(臣)聞資
生資始物咸禀於二儀有義有知人最靈於
萬物九天合德三洞化形神炁之三萬六千
俱來扶衛骨節之三百六十無不混通但以
邪僻侈而迷真惡根深而蔽善於隂陽之數
盡當小大之劫終魔鬼流行遏絶生人之壽
筭諂求餘福類皆倒見之愚蒙曽不省其本
原日信從其邪道有昏迷沉亂之感無忠孝
仁義之名本非死期横被六天之傷殺遽絶
人命致令衆怨之升聞老少未盡其天年魂

魄無依於人世遂使穢雜之炁有盤給之多
真一之形無保全之所度彼下元之苦厄憑
兹真武之神君剪伐魔精拔濟魂爽仗慈尊
之力部萬垓之兵斬妖滅邪而六合清明掃
穢除氛而三光瑩淨正法愈盛邪炁消除還
天下之和平解庶民之疑慮萬國有安寧之
慶九幽停考對之聲神功所施萬劫咸賴設
醮弟子某夙叨真䕃久處塵寰毎思作善之
祥專執事真之禮草茅凡質惟存葵向之誠
螻蟻偷生素𥨸河流之潤獲淹歲月莫報恩

光爱(因諏譔聖涓吉)之辰特設迎祥之醮輒憑道侣
仰謝北靈祗嚴上象之尊敢怠方函之奏忱
詞可格謄閒雖舉於舊章神理難窮昭禱率
攄於精意願回飇景俯察丹衷弟子青詞謹
當敷奏
宣詞
按如詞言誠深皈奉緬想五雲之座載飛百
和之煙天帝羣真如㑹上元之殿朔都主宰
前趨八景之宫蕭臺森竦於太空仙奏虚徐
於碧落衆真侍座羣魔束形敢不竭勵精誠

祗承肹蠁庶荷穹祇之貺以覃家國之休以
今臨午行道請法衆等運兹初捻上香
願此香煙騰空徑上太清宫中供養
真武靈應真君所化之身金闕老君三清上
聖玉皇上帝臣等皈身皈神皈命以是捻香
功德上祝
今上皇帝福澄八海壽等二儀同日月之祥
華照臨莫極廣乾坤之至德覆燾無垠百揆
有倫三邊罷警干戈偃戢襁負咸歸隼楛狼
鈎梯山自至氷蠶神獸航海來庭蠢動含生

悉登仁壽今故燒香自歸依
道尊大聖衆至真之德得道之後昇入無形
(和)與道合真
以今臨午行道請法衆等運兹二捻上香
願此香煙騰空徑上北極太常府供養
真武靈應真君所屬武曲星君同北極衆聖
(臣)等皈身皈神皈命以是捻香功德歸流奉
道某家九世神儀億先神識超離長夜升覩
光明瑩神丹霍之庭擢景洞陽之府天衣耀
彩仙簡列名流貺子孫參真霄漢今故燒香

自歸依
經尊大聖衆至真之德得道之後昇入無形
(和)與道合真
以今臨午行道請法衆等運兹三捻上香
願此香煙騰空徑上神座供養
真武靈應真君(臣)等皈身皈神皈命以是捻
香功德歸流奉道某家六姻九族眷屬絲羅
俱治勝縁常蒙道佑潜祛罪釁宻解災纏債
訟消平𡨚仇和釋凶人惡鬼無謀害之機暗
曜黒符免照臨之厄神真佑護動止亨通今

故燒香自歸依
師尊大聖衆至真之德得道之後昇入無形
(和)與道合真
重稱法位
具位(臣)某與合壇衆官等謹同誠上啓
太上無極大道元始天尊太上大道君太上
老君太上昊天玉皇上帝九皇上尊十方無
極太上靈寳天尊巳得道大聖衆至真諸君
丈人三十六部尊經玄中大法師北極佑聖
真武靈應真君三界應感一切真靈(臣)聞靈

應誕敷請問爰從於妙行妖氛鼓孽斷除昔
賴於威神念末世之多難致羣魔之再盛敢
興沴氣以擾良民欲冀肅清用伸抑鬱醮官
某𥨸以城邑郊墟之下妖孽所憑山川林壑
之間精靈所舍或依棲叢薄或放蕩汀洲雨
嘯風嘷鼓𡨚聲於四野雲屯月晦出燐火於
中宵儻遇兹姦必傷正命或自經溝壑或受
刃鋒鋩或入火蹈河時作癲癎之狀或含酸
茹苦常懷驚怖之憂醮官某等切恐舉世生
靈或被兹苦伏冀真君不違誓願大展威靈

驅此妖邪歸乎空寂天清地靜永絶憑陵同
與生靈不勝大願醮官某等𥨸以姦雄鬼域
躡宫殿以遊空兇狡邪精肆妖迷而誑物或
依棲樓閣或居止山林夜昏則燈火熒煌野
曠則笙歌雜遝布宣邪氣𥨸取珍藏禍虐生
民以覬牲醪之祭矜持詐力能收少壯之魂
儻遏兹姦必傷正命或久貧而亟富或巳得
而復亡轉徙無常利貪人之禱祀侵凌不巳
致形體之沉淪醮官某等切恐舉世生靈或
被兹苦伏冀真君不違誓願大展威靈驅此

邪妖歸乎空寂天清地靜永絶憑陵同與生
靈不勝大願醮官某等𥨸以江湖河海有潜
蛟伏鰐老黿巨鼈之精林麓山川有封豕長
蛇毒蟲猛獸之屬乗其波險遽起吞舟伺彼
足音便懷肆毒變生倉卒死在須史儻遇兹
姦必傷正命或罣綣山椒之下或沉埋魚腹
之中或吸嚥邪氛雷鳴鼓脹或觸投猛噬血
濺形枯醮官某等伏恐舉世生靈或被兹苦
伏冀真君不違誓願大展威靈驅此妖邪歸
乎空寂天清地靜永絶憑陵同與生靈不勝

大願醮官某等𥨸以(蜀中云坤輿鬼井之地東南云荊蠻閩粤之地)
蟲毒興妖山林田野之家邪巫作怪飛符噀
水割口焚身呪詛指空果聞枉夭精神在已
俄被拘囚羹釡欲甞巳中血蟲之害鐵鞭微
舉遽驚僵仆之虞儻遇兹姦必傷正命或嘯
呼終日或昏醉經年或狂亂無端認空花而
作伴或喑嗚不語得暴疾以云殂醮官某等
伏恐舉世生靈或被兹苦伏冀真君不違誓
願大展威靈驅此妖邪歸乎空寂天清地靜
永絶憑陵同與生靈不勝大願醮官某等𥨸

以塚墓丘陵之腐骨化作屍蟲嶄巖溟渤之
腥嵐起爲煙瘴或流傳飛疰或漸漬熏陶縁
息未分巳有復連之兆精神或憊遂成中滿
之痾儻遇兹姦必傷正命或形臞骨立或腹
伏氣奔或華蓋委垂血不藏於靈府或瓊池
耗竭水遂溢於丹田醮官某伏恐舉世生靈
或被兹苦伏冀真君不違誓願大展威靈驅
此妖邪歸于空寂天清地靜永絶憑陵同與
生靈不勝大願醮官某等𥨸以無邊塵劫流
轉世間巳死𡨚魂仇讎身後或負違財貨或

殘害形軀禍結𡨚纏痛深報重得便者必居
人𩔖陽作交親伺隙者必處幽途隂爲鬼祟
乗時造釁待間中傷儻遇兹姦必傷正命或
纏綿疾病或闘合萬兵或呻吟枕蓆之間求
生無路或僵踣街衢之上欲訴何門醮官某
等伏恐舉世生靈或被兹苦伏冀真君不違
誓願大展威靈驅此妖邪歸于空寂天清地
靜永絶憑陵一切有情咸臻至道上明
天尊大慈之澤下副(臣)等歸命之誠謹啓以
聞

十二願
復爐
謹攝香官使者左右龍虎君侍香諸靈官當
令(臣)向來臨午行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道昊天玉皇上帝御前
出堂頌出戸
道門科範大全集卷之六十六











