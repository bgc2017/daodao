










道門科範大全集卷之二十七
祈嗣大醮儀
臨午行道
法事陞壇如式
各禮師存念如法
宣衛靈呪
丹靈朱火炎霞激風赤輪剛運天光八衝
迸威包羅交變萬方流金豁落羣魔滅蹤
辟奸破妖明耀元功金符召制躡雲筞龍
謡歌慶㑹散花太空神化宜運四極安隆

伏御帝前罔有不恭和與道合真
鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神真(臣)今
臨午行道謹奏爲入意其諸忱悃巳録如聞
願得
太上十方至真道炁靈寳瑞光下降流入(臣)

身中令(臣)所啓速達徑御
太上無極大道
昊天玉皇上帝(御前)
請稱法位
具位(臣)某與臨壇官衆謹同誠上啓
虚无自然元始天尊玉晨大道靈寳天尊萬
天教主道德天尊昊天至尊玉皇上帝勾陳
星宫天皇大帝中天星主紫微北極大帝承
天效法后土皇地祇神霄真王長生大帝東
極注生青玄上帝九天應元雷聲普化天尊

九天雷祖大帝上清紫微碧玉宫太一大天帝
六天洞淵大帝六波天主帝君九天好生可
韓司丈人天尊九天採訪應元保運真君九
天上帝三十二天上帝五老上帝東華木公
道君西靈金毋元君日宫太陽帝君月府太
隂皇君五方五德星君二十八宿星君北斗
七元上道真君南斗六司上生真君五福十
神太一真君上清四餘四曜星君天曹諸司
真君三元三官大帝泰玄樞機三省諸相天
君玄中大法師真君三天大法師真君法主

四聖真君上清雷霆院使真君雷霆九司列
職真君九天注生監生真君九天司禄梓潼
帝君九天衛房聖毋元君本靖諸省府院司
經籙法部主宰真君三天門下三元真君上
章詞表靈官五嶽聖帝洞天福地靖廬治化
仙官本靖祖玄真師列位真人經籍度列位
真人北隂酆都大帝扶桑丹林大帝三河四
瀆五湖四海龍王名山大川真宰九天金闕
玉闕靈濟洪恩二位真君風雲雷雨部威烈
聖衆城隍里社廟貌一切真靈(臣)聞主器莫

若長子蓋有重於承傳天道常與善人惟宻
移於造化宛不言而善應隨有感以必通粤
目神靈爲之主宰在昔髙禖請子必嚴郊外
之祈堯帝多男亦假華封之祝況兹凡陋敢
昧歸依當一意以告䖍冀三元之道養欽哉
首上圩頂孔父有禱於尼丘駿極于天申甫
降神於嵩嶽或元精之育固或昴宿之儲蕭
邑姜夢帝則文在手而曰虞燕姞夢蘭則使
稱天而與巳未有不關於造化而能自遂於
生成醮官某伏念功淺行微禍盈惡積放於

利而多怨曠仁宅而弗居獲罪于天克艱厥
後念胙之土而命氏傳自古初苟墜厥緒而
覆宗誰尸伏臘恐一旦溘先於朝露則九原
有愧於先靈顧隻影以自憐僅如絲而不絶
年髙絳縣辱久矣於泥塗鬼哭若敖將餒而
於求食毎𢝼惸而知懼常慄慄以祈天又虞
冡訟之牽連欲丐洪恩而普度乃嚴淨宇祗
薦嘉誠(臣)等職奉金科身叅寳籙祈男禱嗣
音毎誦於監生仙化成人經獲聞於上品凡
攄情素敢不上聞爰有心誠謹當宣奏

宣詞
諦詳詞語灼見忱誠(臣)聞不孝有三無後爲
大生道非一本出於虚擬天地而參諸身致
中和而育萬物宜内循於一巳庶有格於萬
靈用薦苾芬將祈肹蠁九重金格奉靈寳之
祕言三級瑶壇延衆真於珠舘八天雲篆安
鎮九宫兩極星燈光連五斗瀝陳丹悃拜伏
朱章庶憑衆妙之功用格多男之慶以今臨
午行道請法衆等運兹初捻上香
願此香雲騰空上徹供養

十方無上道寳天尊(臣)等皈身皈神皈命首
體投地以是捻香功德上祝
當今皇帝陛下伏願璇璣調理龜鼎燕寧絶
災異而不書滌妖氛而永息龍樓鶴禁繼照
重明甲觀𥁞堂含飴増慶百子恊螽斯之詠
六宫歌芣苡之詩俾萬物各得其宜無一夫
或失其所今故燒香自歸依
道尊大聖衆至真之德得道之後保天長存
和與道合真
以今臨午行道請法衆等運兹二捻上香

願此香雲騰空上徹供養
十方無上經寳天尊(臣)等皈身皈神皈命首
體投地以是捻香功德歸流某家九世七先
億曽萬祖伏願天慈赦宥道氣發舒拔苦除
愆和𡨚釋對如下九幽泉曲之府速登朱陵
流火之庭受錬生方道遥仙界絶惡根而斷
滅俾胎注以蠲除庶無夭横之災永保綿長
之慶今故燒香自歸依
經尊大聖衆至真之德得道之後永天長存
和與道合真

以令臨午行道請法衆等運兹三捻上香
願此香雲騰空上徹供養
十方無上師寳天尊(臣)等皈身皈神皈命首
體投地以是捻香功德歸流某壽德齊明魂
神澄正結天地氤氲之氣流注百關禀隂陽
埏埴之功冥符八景育嬰端就寢息無驚錫
其肯穫之人流以有餘之慶桑弧蓬矢將有
事於四方燕頷虎頭或封侯於萬里恩霑九
有澤及含生今故燒香自歸依
師尊大聖衆至真之德得道之後永保利亨

和與道合真
唱方懴方命魔三啓三禮
重稱法位
具位(臣)某等謹重誠上啓
金闕虚无三寳天尊昊天至尊玉皇上帝勾
陳星宫天皇大帝中天星主紫微大帝承天
效法后土皇地祇神霄真王長生大帝諸天
天尊諸天天帝三界應感一切真靈(臣)聞茫
茫九有形質既分蠢蠢含生陶鎔莫測雖世
間有有無有皆暗昧於始終而一氣生生之

生實全繄於水火苟賦形於宇内總托化於
仙郷唯南斗之六虚乃太微之都紏領天樞天
機之二省有司命司録之尊神延壽益筭則度
厄於長生大君起死迴骸則主録於韓君司馬
咸彰品物號南昌之上宫濟拔三塗置朱陵
之火府儻超離於隂境先沐浴於天池聞八
天隱語之音接三洞飛玄之氣玉眸錬質黄
華蕩形再返人寰各正性命然念世人罪福
盡達天司丹筆善分列爲等級姓𩔖既别毫
髪無私行齊八百者即證果以登真刑屬三

千者乃計功而補過三官鼓筆常料别於種
人萬聖督仙實無間於晝夜皆有條而不紊
故善應以無方唯此丹天功髙紫極凡繄道
䕃注上生名皆逆推三世之業因以計定一
生之禄筭玉曆考誕彌之月慶雲開化育之
門俾全受錬之魂即注更生之所或寄胞於
貧寒之所或賦形於積善之家考筭毫分搜
羅人品千至父母有夙世之良因萬劫子孫
亦三縁之和㑹共業所感聚爲一家然後九
炁齊年二儀同化帝君品命聖母履綱道與

之貌而天與之形陽爲之魂而隂爲之魄四
肢五體各整具於形神六甲三元悉扶承於
胎命又千和而萬合至十月以九周惟九天
司馬不下於命章則萬品生根莫彰於神奥
大矣哉驚天駭地貴亦難勝陶魄鑄魂神靈
微妙齋官某爰念日暮途逺嗣緒世微恥門
戸之彫零究生源之本始載嚴淨宇遐企上
真庶通蠲潔之誠以格蕃昌之裔伏願九天
聖母浮駕雲軿八方胎神各領官屬流布至
真之氣灌溉胞命之門胎元結於黄房祥烟

塞於死戸時貴月吉擁三界以齊臨形具神
全保萬靈而稱慶允獲自天之祐旁依錫𩔖
之仁乃子乃孫肯堂肯構上明
天尊大慈之澤下副(臣)等皈命之誠謹啓以
聞
十二願
復爐
香官使者左右龍虎君侍香諸靈官當令(臣)
向來臨午行道之所自然生金液丹碧芝英
百靈衆真交㑹在此香火爐前當願忱誠上

達睿澤旁流赦巳往之愆尤開自新之軌路
九玄七祖釋注訟以昇形六甲三元保胎真
而固本庶獲寧馨之子率歸仁壽之郷次願
十方仙童玉女接侍蘭烟傳(臣)向來所啓之
誠速達徑御
太上無極大道
昊天玉皇上帝(御前)
出堂頌出戸

道門科範大全集卷之二十七











