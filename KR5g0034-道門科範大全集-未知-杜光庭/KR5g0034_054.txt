










道門科範大全集卷之五十四
廣成先生杜光庭刪定
南北二斗同醮寳燈儀
靜夜行道
法事陞壇如式
念靜天地呪洒水
具位(臣)某等謹䖍誠上啓
虚無自然元始天尊太上大道君太上老君
昊天玉皇上帝九皇上真十方已得道大聖
衆至真諸君丈人三十六部尊經玄中大法

師圓穹玄象日月星辰北斗尊帝七元輔弼
星君南極大帝丈人司馬六司星君本命元
辰洞天海嶽三界官屬一切真靈俯降燈壇
證明䖍禱謹奉爲(宣意)其諸情悃巳對敷宣
以今關祝星燈請衆誦天尊聖號爲某等合
門眷屬解災解厄延福延生稽首皈依䖍誠
讃詠
信禮無上大羅天星主紫微大帝
(臣)衆等至心皈命樞宫大聖貪狼陽明真
皇君斗中神仙和諸靈官

伏聞飛晨合景樞星掌劫㑹之權司政紏非
陽明主璇璣之運上宰九天之化中監五嶽
之靈下總人倫傍分品𩔖定死生之有命鑒
善惡以無私以今某恭𣢾芻心䖍依妙範至
心皈命樞宫大聖貪狼陽明真皇君伏願回
光啓曜垂淵鑒於玄壇増禄延年注生名於
青簡稽首皈依䖍誠讃詠
信禮髙上紫微垣北斗第一貪狼星君
貪狼延生回真四靈流輝下映洞達玄冥
七元紀籍名列紫庭保身續壽永亨利貞

耳目開爽魂魄長寧(和)願得長生
(臣)衆等至心皈命璇宫大聖巨門隂精真
皇君斗中神仙和諸靈官
伏聞星有五門俠三光而逺映門開四照合
萬氣以騰輝校天府之昇遷主兆民之禄壽
委質難逃於淵鑒通津寔𩔖於明梁以今某
蕆事瑶壇馳誠金闕至心皈命旋宫大聖巨
門隂精真皇君伏願身度千災命延百福天
開神宇氣襲真源碧簡題名固長年於劫石
丹臺紀籍増上筭於靈椿稽首皈依䖍誠讃

詠
信禮髙上紫微垣北斗第二巨門星君
巨門延命元靈散陳丹田通暢運合仙真
七元定籍名列紫文護身注壽福慶維新
辟除妖惡善瑞日臻去來無礙與神同倫
延命自然上升玉宸(和)願得長生
(臣)衆等至心皈命璣宫大聖禄存真人真
皇君斗中神仙(和)諸靈官
伏聞偃息華蓋徒知空歩之名潜洞太虚莫
測飛身之妙八景九天之上道契青籙以通

真五嶽四瀆之髙仙𨽻黄臺而受事矧兹下
士實仰餘光以今某潔已齋盟法爲壇墠至
心皈命璣宫大聖禄存真人真皇君伏願慶
叶遐年福資浩劫三千萬之甲子地久天長
一十二之靈門陽開隂閉翛閑白日嚥味冲
和稽首皈依䖍誠讃詠
信禮髙上紫微垣北斗第三禄存星君
北斗度厄髙仙上靈流輝遍照内外肅清
七元録籍名列紫庭扶身延壽禄位長亨
臟腑開朗動止咸寧光運合景與神同榮

度厄自然上升玉京(和)願得長生
(臣)衆等至心皈命權宫大聖文曲玄冥真
皇君斗中神仙和諸靈官
伏聞星主玄冥位司游擊隱微潜耀領北斗
之三宫福善禍淫攝黒靈之五炁或殄除凶
勃飛火甲於六天或剪馘不祥耀朱兵於四
鄙凡居動植皆自生成以今某嚴潔壇場肅
清塵垢至心皈命權宫大聖文曲玄冥真皇
君伏願削罪除愆落九隂之鬼録拘魂制魄
得七返之仙方行藏無非横之虞視息合太

和之慶承資上善永叶殊祥稽首皈依䖍誠
讃詠
信禮髙上紫微垣北斗第四文曲星君
北斗消災玄黄開陽仙靈隱現朗徹十方
七元掌籍名列紫房衛身益壽長啓福祥
明真降祐滌蕩凶殃華精炁結與神同郷
消災自然上升玉堂(和)願得長生
(臣)衆等至心皈命衡宫大聖廉貞丹元真
皇君斗中神仙和諸靈官
㐲聞杳靄崑臺之上交映七門隱芒金蓋之

輝潜通二景絳木結素華之實瓊津凝冶煉
之膏校録上真統攝鬼神之部提綱下學權
輿生死之機以今某澡雪靈襟遵承科簡至
心皈命衡宫大聖廉貞丹元真皇君伏願善
履三光削三災於短景順迎五運植五福於
深根稽首皈依䖍誠讃詠
信禮髙上紫微垣北斗第五廉貞星君
北斗扶衰真宗降靈流霞散敷仙仗交盈
七元典籍名列紫營固身養壽慶合運并
髙玄接引優游五明駕景飛翔與神同靈

扶衰自然上升玉庭(和)願得長生
(臣)衆等至心皈命闓陽宫大聖武曲北極
真皇君斗中神仙(和)諸靈官
伏聞玉樓炳景隱飛華辰極之星瓊簡燦文
紀迴度空常之道定法輪之階級考志學之
功勤飛芒耀於八門無幽不燭擲流金於萬
里有礙皆通以今某委迹塵寰宅心道域至
心皈命闓陽宫大聖武曲北極真皇君伏願
一念關陞萬靈序佑瀉明河於碧漢克注遐
年聳巨嶽於瑶穹永躋上壽稽首皈依䖍誠

讃詠
信禮髙上紫微垣北斗第六武曲星君
武曲散禍玄映禦空威靈備守妖邪絶蹤
七元注籍名列紫彤榮身増壽享福無窮
仙官扶衛歩躡雲中真炁降集與神同聰
散禍自然上升玉宫(和)願得長生
(臣)衆等志心皈命瑶光宫大聖破軍天關
真皇君斗中神仙和諸靈官
伏聞天迴地轉瑶光推空洞之輪斗建星躔
靈皇紀運行之度位尊上帝威制羣魔正氣

所臨萬物遂生成之性飛綱所指百邪無逃
遁之形以今某滌垢舒壇披誠奉教至心皈
命瑶光宫大聖破軍天關真皇君伏願道契
丹臺南上益長生之字罪消幽府北都鐫不
死之名四序營爲盡叶光華之慶全家視履
咸歸清浮之風稽首皈依䖍誠讃詠
信禮髙上紫微垣北斗第七破軍星君
破軍益筭明霞散敷流光普浹真炁潜扶
七元度籍名刋紫書治身添壽常處歡娱
飛仙蹈舞遊宴玄都徹視表裏與神同居

益筭自然上升玉虚(和)願得長生
(臣)衆等至心皈命南斗第一天府司命上
相鎮國真君斗中神仙和諸靈官
伏聞天賦羣靈均有自然之命人懷大本咸
歸皇極之尊欽之者福所由生敗之者禍因
而起允爲宰制實在司存儻有祈禳冝修誠
懇以今某洗心滌慮養氣存神夙懷嚮道之
心仰畏在天之象至心皈命南斗第一天府
司命上相鎮國真君伏願天聽其衷咸迪長
生之道人膺永命悉無短折之凶稽首皈依

䖍誠讃詠
信禮髙上太微垣南斗第一鎮國真君
稽首南辰第一之星號曰司命實掌命根
今有弟子立壇告星上奏天司仰投化鈞
惟天上相鎮國主兵願賜分光俯鑒丹誠
續以命元永保安寧(和)願得長生
(臣)衆等至心皈命南斗第二天相司録上
將鎮嶽真君斗中神仙和諸靈官
伏聞太微之初道無常體我生之後物有定
名災祥在德而貴賤同差吉凶由人而賢愚

靡間眷兹主者賦之自然儻伸祈禱之誠必
獲昭彰之報以今某正心專意向道歸真仰
成象之著明仗上靈之佑助至心皈命南斗
第二天相司録上將鎮嶽真君㐲願恢洪上
道黙收紏察之威普度生靈式序修禳之善
稽首皈依䖍誠讃詠
信禮髙上太微垣南斗第二鎮嶽真君
稽首南辰第二之星號曰司録實紀生人
今有弟子燃燈告真注想丹天長生之庭
惟天上將鎮嶽主兵迂景分光鑒映翹勤

注名丹籙永錫年齡(和)願得長生
(臣)衆等至心皈命南斗第三天梁延壽保
命真君斗中神仙和諸靈官
伏聞長生久視乃大道之體常保命延年實
凡情之所欲在天則命固存而不易在人則
生必貴於不傷欲其有延豈無所禱將叩司
存之職宜修瞻嚮之誠以今某專意志明仰
天觀象冀真靈而降格俾壽考之増崇至心
皈命南斗第三天梁延壽保命真君伏願誕
布至心茂迪綿長之筭鋪張生德永無夭横

之虞稽首皈依䖍誠讃詠
信禮髙上太微垣南斗第三延壽真君
稽首南辰第三之星號曰延壽主制年齡
今有弟子象斗延真冥心南極河漢之津
惟斗天梁濟度羣倫願賜降接得免災迍
續以遐壽介福如春(和)願得長生
(臣)衆等至心皈命南斗第四天同益筭保
生真君斗中神仙(和)諸靈官
伏聞數肇而存多斯爲美命降而短長乃爲
祥苟方寸之不欺庶年齡之益久真靈昭格

精懇是求以今某欲増耆艾之年欽若昭回
之象道存恍惚響應形聲至心皈命南斗第
四天同益筭保生真君伏願大慈下濟長如
春日之生遐筭巨増永若髙山之固稽首皈
依䖍誠讃詠
信禮髙上太微垣南斗第四保生真君
稽首南辰第四之星號曰益筭御炁生神
今有弟子醮告仙真給志南昌太微之庭
惟斗天同壽命所經願垂矜允丹録書名
介以耆年永保無傾(和)願得長生

(臣)衆等至心皈命南斗第五天樞度厄文
昌錬魂真君斗中神仙(和)諸靈官
伏聞二炁宻移亦有盛衰之理五行迭運豈
無消息之機彼有勞生豈無厄運真聖既司
於救度黔黎宜謹於忱恂以今某恐懼飭躬
欽崇觀象誓皈依於大道願受度於真休至
心皈命南斗第五天樞度厄文昌錬魂真君
伏願命資百福潜消不測之虞身度三災常
保自身之慶稽首皈依䖍誠讃詠
信禮髙上太微垣南斗第五度厄真君

稽首南辰第五之星號曰度厄消蕩災迍
令有弟子招真致靈翹想朱陵文昌之辰
惟斗天樞開闔化鈞願流道炁制魄拘魂
賜以長年善業増新(和)願得長生
(臣)衆等至心皈命南斗第六天機上生監
簿大理真君斗中神仙和諸靈官
伏聞仙人作德恥一物之不知聖道應時爲
中心之妙用降衷立命受氣賦形眷掌握於
生成敢䖍恭而請禱以今某齋心嚮道精意
瞻天仰思長育之恩敢昧祈禳之禮至心皈

命南斗第六天機上生監簿大理真君伏願
體乾坤之生德以運權衡保性命以委和咸
歸道䕃稽首皈依䖍誠讃詠
信禮髙上太微垣南斗第六上生真君
稽首南辰第六之星號曰上生掌握天經
今有弟子好道希真皈向离宫星紀之庭
惟斗天機組織乾文願垂光景庇護身形
監領簿録注福延齡(和)願得長生
▲經
向來朝斗祝燈功德並巳周圓伏以道集虚

而應物運生化以無窮天垂象以示人在吉
凶而可鑑惟二司之真宰乃萬象之元綱自
非夙習真源安得今披寳藴以今醮官某潔
清塵慮恭命羽流望辰極以舒壇法璇璣而
建斗瓊鐘逸韻誠通象外之天玉篆凝煙想
見斗中之聖伏冀六司合照美成衆善之因
七政分輝均賜全家之福然願億曽萬祖逺
化近亡盡離幽暗之郷俱入光明之界上窮
圓蓋下帀方輿同沐勝縁齊登
道岸稽首皈依

無極大道再念星移斗轉天尊長生保命天
尊不可思議功德


道門科範大全集卷之五十四
















