










道門科範大全集卷之九
　　　廣成先生杜光庭刪定
　消災星曜儀
　　散壇行道
　　　法事陞壇如式
　　　都講舉各禮師存念如法
　　　髙功宣衞靈呪
五星列照煥明五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空

出入冥無遊宴十方五雲浮蓋招神攝風
役使萬靈上衞仙翁和與道合眞
　　　都講舉鳴法皷二十四通
　　　髙功發爐
無上三天玄元始三炁太上老君召出臣等
身中三五功曹左右官使者左右捧香驛龍
騎吏侍香金童傳言散花玉女五帝直符直
日香官使者各三十六人出出者嚴裝顯服
冠帶垂纓關啓此間土地方域神眞臣今設
醮朝修謹奏爲入意其諸丹悃具載䟽文願

得
太上十方正眞生炁靈寳瑞光下降流入臣
等身中令臣所奏之誠速達徑御
至眞无極大道
三清上聖
昊天金闕玉皇上帝(御前)
　　　請稱法位
具位臣某與醮壇官衆等謹同誠上啓
虚无自然元始天尊太上玉晨大道君太上
金闕老君太上昊天玉皇上帝九皇至尊十

方靈寳天尊諸天大帝三十六部尊經玄中
大法師上相上宰上保上傳三官五帝十一
大曜星君十神太一眞君南斗六司星君北
斗七元星君周天乾象二十八宿十二宫神
三百六十五度諸天列宿本命元辰天曹職
司九天眞宰三山五嶽福地靖廬厚地洞宫
嶽瀆主宰三界應感一切眞靈臣聞昔在延
康氣未分於清濁肇判太極形乃正於方圓
一生二而二生三地法天而天法道上羅星
斗下列山川三清爲衆聖之尊四府受萬靈

之職杳冥之外恍惚之中或結煙以成宫或
聚雲而作殿群仙羅列上朝浩刧之尊萬象
回旋髙拱紫微之帝以至大千沙界無極神
郷府有泉曲之名山有羅酆之號官則掌於
天地水局則分於左右中三十六曹二十四
獄杳杳鼇岫浩浩鵬溟鯨揚波而噴雲雷蜃
吐霧而成樓閣金臺玉觀隔弱水以無邊蛟
室龍宫鎭深淵而莫測陽間衆聖廟食尊神
誠能禦於大菑或以化而勤事黄帝正名百
物后土列位九州乃至郡邑之封城隍之守

爲國家者有社稷焉載於祀典之文合於聖
王之法是以太虚清朗列宿熒煌燈交蘭芷
之光香裊沉檀之炷伏望鸞驂鶴馭翩聮齊
下於遥天風馬雲車絡繹俯臨於凡界臣與
代禮官等謹稽首再拜奉迎聖駕
　　　降兩班聖位
三界衆眞醮筵列聖向伸拜請諒沐光臨請
各整於仙班共祗迎於
帝馭
　　　降帝雲輿

鸞輿至止鶴駕臨軒與醮列眞如儀朝禮朝
禮旣周請陞醮席禮官上香設拜初進酒
　　　知磬舉散花奏樂
具位臣某與臨壇官衆等謹重誠上啓
三清上聖寳界眞靈臣聞鬱羅蕭臺太上所
居之處大浮𥠖土天尊說法之時感一國以
傾心召十方而詣座初登獅子之上次入寳
珠之中接引衆生敷揚妙道始於一遍則聾
病皆愈終於十回則枯骨成人四炁朗清悉
神光於宇宙五色鬱勃益仙仗於虚徐自是

正法恢張眞詮流布上以消於災變下以度
於人民兩曜無此而不明二儀無此而不立
非眞人莫之能悉惟上士可以力行若夫太
上降於周初天師生於漢世傳拜表上章之
法示建齋設醮之儀可謂炳若丹青昭然日
月顧慚臣等謬列仙班蓬心未達於玄關蒿
目難窺於聖域抱黄回紫那曉於七液周流
出青入玄豈明於二氣吐納修眞旣昧濟世
爲先念醮主某身處凡籠心皈至道舉族齊
莊之致禱稽首皈命以迎眞伏惟

天象髙明報應猶如於影響凡情懇切祈禳
莫若於純誠故黍稷以非馨惟蘋蘩之可薦
所陳丹悃具在詞文仰對髙眞謹當宣奏
　　　宣詞
按如詞言誠深修奉所宜謄奏必獲感通臣
聞開明三景敷落玉篇此乃謂之天根故能
保於劫運元綱流演旣周帀於十方梵氣彌
羅乃生成於萬物至於首出庶物隂隲下民
司災福則有星曜以推移示感應則有雷霆
之震怒惟

皇上帝獨主御於群生彼蒼者天實覆臨於
下土故有修禳之法以爲醮謝之方醮主某
伏念性本悾恫生爲假借託聖主休明之運
染中華禮義之風貪嗔癡豈免於過訧身口
意寧無於罪咎爰從多劫乃至今生或事君
以末忠或養親而不孝捨慈捨儉或違三寳
之文行盜行婬或犯九眞之戒愛憎在念謟
曲存懷指天地以詛盟引神祇而呪誓貿遷
交易惟利已以虧人動作施爲輒乖眞而背
道俯逐走獸仰射飛禽縱殺生於刀几之間

恣懽樂於杯盤之上遂使業深滄海罪積丘
山三尸奏於上穹五帝言於地府司命奪算
不善而有餘殃天道禍滛獲罪而無所禱今
兹懴悔並願消除仰憑
太上之恩俯赦多生之罪自今巳往寧忘攺
過之心來者可追庶獲自新之路臣與醮官
等無任激切之至再拜上香酒陳亞獻
臣某等謹同誠上啓
三清上聖寳界眞靈臣聞大道無形强名曰
道萬物歸而不爲主百姓用而莫能知到襄

城之野則七聖皆迷聽東郭之言則九年大
妙副墨初開於洛誦玄冥得自於參寥方求
魚則未可以忘筌欲盡意則莫先乎立象然
後知色不色玄覽可以無疪觀空亦空虚室
從而生白盡性則始於日損復命則終於無
爲入衆妙門離諸疑網三十六部五千餘言
或傳受於人間或祕藏於天上崇奉敬禮者
獲福輕泄漏慢者招殃醮主某重念草芥微
生昆蟲薄類望髙穹而注想瞻碧落以投誠
猶獺祭魚顧有感通之德如葵向日惟傾祈

仰之心所以誦三洞之經文伸(二/三)時之香火
璇璣皆轉而諸天齊到琳琅振響而萬神皆
聽託兹甚重之功求介不回之福上消陽九
之數下禳百六之災長幼康寧内外清肅上
生監簿標名姓於丹臺注算眞君増壽年於
青簡長生久視日富月昌享五福之全躋降
百年之有永必有餘慶允符大易之文消諸
不祥克叶仙經之語臣與醮官等無任懇祈
之至再拜上香酒陳終獻
　　　奏樂

具位臣某與臨壇官衆等謹同誠上啓
虚无至聖三界群眞恭望洪慈洞回昭鑒臣
聞至道宏深叩之匪易眞慈杳邈格以甚難
況蒙降鑒之私無殆吉蠲之薦矧敢施薄而
望重在誠詞切以志懃固有瀆於聖聦願少
回於眞聽醮主某叨生之後惟善是從慮三
業之愆非玷列曹之筆牘星文㑹合災數當
𨇠若非宻布於祈禳何以有干於赦宥臣等
謹依科式嚴列詞情沐浴身心精誠關奏冀
升元極永副凡情乞爲醮主某上消天災下

散地禍解除一年之内四季之月五星行度
四柱相刑不祥一切之災貴使壽算遐長如
松椿之有永災屯不作若蘭蕙之馨香門閥
光華子孫榮盛輯寧景化沐詠淳風三光明
照於上穹九稼滋豐於下土邊烽罷警荒徼
歸仁山川效祥神明㑹福三塗六趣俱息幽
牢動植飛沉咸均養育天司地府月職幽僚
嶽瀆山川神明正秩揚道風而助化蕩邪沴
以安人上願天地節而四時成隂陽和而萬
物遂巽風坎雨毎潤浹於田疇旱魃水妖無

侵凌於分野鬼邪滅爽時疫不敢流行神明
護門怪異自然消伏溥天率土夀域春臺臣
等無任恭虔再拜獻湯
　　　奏樂
　　　重稱法位
具位臣某與臨壇官衆等謹同誠上啓
大羅九皇至尊十方上聖三界應感一切眞
靈臣聞上極圓羅下窮方載無邊列聖有位
眞仙或領金闕瓊宫或治酆都岱嶽或居河
海或主壇祠其降也浮空而來其去也不行

而至萬騎齊動擁儀仗之自然九鳯交鳴駕
風雲而迅速臣等仰瞻雲馭巳在青霄徒切
傾心謹當拜送
　　　知磬舉送聖頌
　　　都講舉存神燒香
香官使者左右龍虎君侍香諸靈官當令臣
設醮朝修之所自然生金液丹碧芝英百靈
衆眞交㑹在此香火爐前當願十方仙童玉
女接侍蘭煙傳臣向來所啓之誠速達俓御
至眞无極大道

三清上聖
昊天金闕玉皇上帝(御前)
　　　舉寳花圓滿天尊奏樂
　　　送神化財向來回向禮畢
道門科範大全集卷之九





