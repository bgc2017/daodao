










道門科範大全集卷之三十五(三十六/同卷)傍六
　　　三洞經籙弟子仲勵編
　誓火禳災儀
　　設醮行道
　　　法事陞壇如式
　　　各禮師存念如法
　　　宣衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飈散景飛騰太空

出入冥無遊宴十方五雲浮蓋招神攝風
役使萬靈上衛仙翁(和)與道合真
　　　鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神真(臣)今
設醮行道謹奏爲入意其諸誠意巳録告間
願得

太上十方至真道炁靈寳瑞光下降流入(臣)
身中令(臣)所啓速達徑御
至真無極大道
昊天玉皇上帝(御前)
　　　請稱法位
具位(臣)某與臨壇官衆謹同誠上啓
虚无自然元始天尊太上大道君太上老君
昊天玉皇上帝紫微天皇大帝紫微北極大
帝聖祖天尊大帝后土皇地祗元天大聖后
十方無極大道諸天天帝三十六部尊經玄

中大法師圓穹上象火星執法真君所變所
化列宿星君厚地洞天嶽瀆主宰南方離位
丙丁巳午火部官屬三界應感一切真靈(臣)
聞大道玄妙混成太極之初至真自然倬爲
天地之祖機權造化開闔隂陽分八卦而撫
萬形建四時而成庶彚所以陽居大夏是爲
長養之方候應南訛式專化育之事於是炎
帝御宇熒惑司方分五事於禮文專四方之火
政或當見而忽伏或既縮而復盈其變不常
皆爲明罰今醮官某嚴陳故事祗奉陽靈屬

星火之正時報離明之盛德招延道侣祗按
沖科嚴設壇場仰延飇馭伏願帝車接軫自
虎關閶闔而來星馭交驂從豹尾勾陳而下
澗蘋在薦浻酌有嚴(臣)無任瞻望激切屏營
之至再拜望雲奉迎仙駕
　　　降聖獻茶初獻散花
(臣)謹䖍誠上啓
太上三清玉帝昊天玉皇上帝三界應感一
切真靈(臣)聞太陽分景是爲熒惑之星離德
宣精亦名赤帝之子八十萬里而騰彩一百

餘日而周天其所居留必形災福亂常以戒
昏政循度以表明時同五星聚而天下咸歸
與四星合而王者受慶儻亡亂而失德則盈
縮之無常仰視乾文寔存災數合嵗星則饑
饉合太白則播遷與土合則政益乖與辰合
則兵不利月蝕其宫則爲戰亂心孛其度則
主燎焚惟修德而可禳在省躬而知畏運數
雖關於國論災祥寔系於民生醮主某深慮
積業招殃修詞請命仰荷聿臨於法席敢稽
敷露於凡情設醮詞誠謹當宣奏

　　　宣詞
按如詞言丹誠懇切醮主某念以生逢妙化
夙仰真風正當炎夏之期乃屬熒惑之度居
常荷德久堅祗畏之心出或爲災故啓預禳
之典諷寳經之祕祝露雲篆之真文妙範聿
陳宏科備舉天人交際憑精祲而傾䖍儀物
備豐諒馨香之昭格儼衆真之侍坐瞻上帝
之端居一意欽承百靈交㑹伏願龍旗鳳葆
開下界之休祥日轂霞車弭炎官之威烈(臣)
等無任請命祈恩之至酒陳亞獻

　　　散花
(臣)聞謹終如始者人之本懼災向善者理之
常生成既賴於乾坤動靜豈離於水火隂陽
爲局魂魄所司冬則主事於伺辰夏則秉權
於熒惑爰兹九夏昏見三星庸知閼伯之紀
時正值祝融之行度醮官某伏念生居凡俗
長處人倫畫而𤑔薪夜而燭道用雖憑於人
火罹或變於天災無私之德難量有過之民
常懼謹䖍誠於回禄慮有孛於大辰祓社振
除惟信鄭僑之盡禮瓉圭弭救末憑禆竈之

知天重敷祕典之文載願髙真之鑒望心星
之退舍正天度於髙穹育萬物之豐成禆羣
生之共濟可潘可炙不罹扇毒之虞爰處爰
居無致徙薪之慮今則蓮燈欲燼赫曜日之
餘光寳篆將銷散浮雲之輕靄千真畢集三
獻巳終龍與將返於丹霄鸞仗欲迴於絳闕
懼致再三之瀆冐塵咫尺之威並願洪慈俯
垂寛貸(臣)等無任祈請之至酒陳終獻
　　　散花
　　　重稱法位

具位(臣)某謹重伸上啓
九清上聖三界真靈(臣)等輒嚴祭爟之儀以
祓燎原之厄玉京上聖荷迂景於紫壇南極
衆星亦傾光於黼座巳盡流霞之獻尚騰明
燭之煇再瀝懇於諸天乞弭災於上象既展
禮於熒惑之度更舒誠於變化之星惟執法
之餘光散炎精而示罰析旦欲彊於君道昭
明蓋主於兵喪蚩尤如旗見王者之征伐天
攙如劒謂將帥之殺傷司危所以平乖爭赤
彗所以掌誅滅此皆附日而有象復有因月

而垂芒有天隂晉若之名有天惑官張之號
赤若異彩天崔殊形莫非災厄之官悉有照
臨之分下降則爲風伯有神則稱火精勢焰
相乗光怪交作願仗天尊之道炁盡收火德
之餘威國歩無艱勿揚威於多壘邦家有慶
遂樂業於四民火無焚廐之小烖人無表道
之先警暑雨時而沴氣不作隂陽和而年穀
屢豐(臣)尚慮五星凌犯青彗逆流在東方青
龍七宿分野者請以青帝真文爲解禳之若
五星凌犯赤彗逆流在南方朱雀七宿分野

者請以赤帝真文爲解禳之若五星淩犯白
彗逆流在西方白虎七宿分野者請以白帝
真文爲解禳之若五星凌犯黒彗逆流在北
方玄武七宿分野者請以黒帝真文爲解禳
之若五星凌犯黄彗逆流在中央勾陳三垣
帝座北斗七元星君者請以黄帝真文爲解
禳之上願
帝主萬年本支百世天文有序地紀常容國
富家康時和俗阜然後醮官某家等神安體
𥙿益筭延齡福禄維新凶衰不作眷屬亨泰

所止肅清井邑靜安方隅寧謐凡有祈請悉
荷保全普及生靈均叨庇佑臣等無任祈謝
之至拜首天階謹伸奉送
　　　復爐
香官使者左右龍虎君侍香諸靈官當令(臣)
向來設醮之所自然生金液丹碧芝英百靈
衆真交㑹在此香火爐前當願十方仙童玉
女接侍蘭烟傳(臣)向來所啓速達徑御
至真無極大道
昊天玉皇上帝(御前)

　　　送聖化財

道門科範大全集卷之三十五







