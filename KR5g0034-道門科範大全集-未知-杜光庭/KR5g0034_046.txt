










道門科範大全集卷之四十六(四十七四十八同卷)啓一
廣成先生杜光庭刪定
解禳星運儀
入夕行道
法事陞壇如式
各禮師存念如法
宣衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飇散景飛騰太空

出入冥無遊宴十方五雲浮蓋招神攝風
役使萬靈上衛仙翁(和)與道合真
鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神真(臣)今
建壇行道謹奉爲入意其諸誠悃已録告聞
願得

太上十方至真道炁靈寳瑞光下降流入(臣)
身中令(臣)所啓速達徑御
至真無極大道
昊天玉皇上帝(御前)
請稱法位
具位(臣)某等謹同誠上啓
太上无極大道元始天尊太上道君太上老
君昊天玉皇上帝天皇辰極上帝髙真十方
得道諸君丈人玄中大法師十一大曜星君
圓穹上象南辰北斗二十八宿本命元辰星

君三界應感一切真靈(臣)聞道集虚而有容
强名太極天積炁而无質獨見三辰日月爲
隂陽之宗盈縮辨寒暑之序散爲五緯經以
列星凡七曜之所纏災祥可驗歷周天而失
次禍福爰私惟其循黄道以无差可以見國
家之至治三十五分占逆順於乾綱一十二
辰別華戎於坤紀凡在範圍之内悉歸臨照
之中修德而災曜可禳積行而德星或聚信
人事天機之應如影隨響答之符奉道某久
依三景之照臨孰外五行之生剋遇災而懼

居懷震惕之心見善則遷用迪泰來之慶敢
憑神呪上格光靈臣職雖效於箋天學未諳
於宣夜晨昏有覺視雞鵠以包羞飲食無忘
尚豺獺之知敬既承詞悃敢不上聞
宣詞
按如詞語諒徹層宸大羅玉清儼萬聖聞經
之坐太微帝座闢三光受事之庭咸俯景以
下臨並傾光而垂照朝日夕月采儀璘存注
之方祭斗禜星準歩躡空常之法庶託霄宸
之廕用禳運數之差以今靜夜行道請法衆

等運兹初捻上香
願此香烟騰空徑上供養
太上三尊十方衆聖(臣)等皈身皈神皈命以
是功德上祝
今上皇帝陛下伏願帝德無爲樞北辰而髙
拱壽星有爛正南面以靈長二景璧連五星
珠貫共告太平之瑞式昭至德之萌今故燒
香自皈依
道尊大聖衆至真之德得道之後昇入無形
(和)與道合真

以今靜夜行道請法衆等運兹二捻上香
願此香烟騰空徑上供養
太上尊經十方衆聖(臣)等歸身歸神歸命以
是功德歸流弟子某家億曽萬祖九世先亡
伏願掲日月之明破諸幽閉覩星辰之列復
被靈光煉形流火之庭濯質黄華之水爲星
爲月還生仁壽之郷成象成形不外聖明之
世今故燒香自歸依
經尊大聖衆至真之德得道之後昇入無形
和與道合真

以今靜夜行道請法衆等運兹三捻上香
願此香雲騰空徑上供養
太上三師十方衆聖(臣)等歸身歸神歸命以
是功德歸流奉道某等一門眷屬伏願君表
儲祥隂靈消慝仁深信厚土木垂休禮重義
榮火金介福水德潜開於上智彗星無滓於
太清庶成積善之家均燕無災之福今故燒
香自皈依
師尊大聖衆至真之德得道之後昇入無形
和與道合真

唱方懴方三啓三禮
重稱法位
具位(臣)某等謹重誠上啓
太上无極大道元始天尊太上道君太上老
君昊天玉皇上帝天皇辰極上帝髙真十方
得道諸君丈人玄中大法師十一大曜星君
圓穹上象南辰北斗二十八宿本命元辰星
君三界應咸一切真靈(臣)聞天開碧落宣精
耀於三辰星拱紫微職推移於五緯月三珥
而天下喜日再中而帝業隆𡻕星明而榖稔

國昌鎮星留而邦寧福厚太白尚義以戒窮
兵熒惑守心乃聞退舍辰不失行則豐年樂
𡻕彗成夕見則除舊布新暗虚爲建墜之星
所以爲日月之蝕天乙乃道徳之曜所以制
吉凶之宜降於人而爲神麗乎天而成象盈
虧有準進退靡差凡三百六十五度之多與
萬有一千餘里之衆盡曰經常之宿咸歸見
伏之中作福作災或遲或疾奉道某自惟一
介之賤均受兩儀之和虎繞龍盤毎自戕於
爐鼎陽開隂閉居不檢於樞機悉由一念之

差遂致五帝之戾虧仁義禮智之節傷金本
土火之行鬼責人非天灾物累星辰凌犯推
運數之屯竒葉本休囚致身宫之滯塞隂陽
爲冦寒暑乖和真逢世道之亨知自人爲之
誤奉道某洗心謝過責巳畏威遵璿軸以鋪
陳締星壇而延佇伏乞霄宸上聖象緯羣真
特施渙汗之恩曲赦貫盈之咎調平星度安
鎮乾文三命五行悉蠲於戰剋列星七政同
賜於休祥躔角而壽考耆厖歷尾而嗣昆繁
衍心宿篤父子室家之好房星固關鍵管籥

之機南斗盛而爵禄行東璧明而賢能舉奎
爲武庫岡或不充胃爲天倉咸臻有衍畢晦
絶踰垣之盜鬼藏無噉室之妖箕歙而口舌
消虚暗而凶喪弭盡一天而徧告佑舉室以
咸冝上願
國壽延洪帝圖悠久時和俗阜物富人安式
臻五紀之和各遂羣生之性上明
天尊廣濟之澤下副(臣)等皈嚮之誠謹啓以
聞
十二願

復爐
謹攝香官使者左右龍虎君侍香諸靈官當
令(臣)向來建壇行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道
昊天玉皇上帝(御前)
出堂頌出戸
道門科範大全集卷之四十六











