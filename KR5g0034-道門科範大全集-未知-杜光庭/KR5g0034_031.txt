










道門科範大全集卷之三十一
三洞經籙弟子仲勵編
誓火櫰災道場儀
啓壇行道
法事陞壇如式
各禮師存念如法
宣衛靈呪
東方
九炁青天明星大神煥照東郷洞映九門
轉燭陽光掃穢除氛開眀童子號曰玄卿

備衛我軒上對帝君收魔束妖討捕兇羣
奉承正道赤書玉文九天符命攝龍驛傳
普天安鎭我得飛仙
南方
三炁丹天煥景浮光熒星轉燭洞照太陽
上有赤精合契虚皇開明靈童號曰華房
總統火兵備守玉堂斬邪束妖剪截魔王
北帝所承風火莫當流鈴交煥翊衛壇場
正道流行敢有已狂我享上功坐運魁罡
億劫長存保天無疆

西方
七炁素天太白流精光耀金門洞照太冥
中有素皇號曰帝靈保神安鎮衛我身形
斷絶邪源王道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
北方
五炁玄天元始徘徊辰星煥爛光耀太微
黑靈尊神號曰層威統冠飛天仙裙羽衣
備衛五門檢精捕非敢有干試豁落斬摧

玉符所告神鎮八威邪門閉塞正道明開
映照我身三光同輝筞空駕浮舉形仙飛
中央
一炁黄天調理乾坤陶鎔隂陽總統玄真
鎮星吐輝流煥九天開明童子號曰天璘
元炁陽精焰上朱烟洞照天下及臣等身
百邪摧落殺鬼萬千中山神呪普天使然
五靈安鎮身飛上仙
鳴法鼓二十四通
無上三天玄元始三炁太上道君太上老君

召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇上地方域神真(臣)今
啓壇行道謹奏爲入意其諸忱悃已録告聞
願得
太上十方至真道炁靈寳瑞光下降流入(臣)
身中令(臣)所啓速達徑御
太上無極大道
昊天玉皇上帝御前

請稱法位
具位(臣)某與臨壇官衆謹同誠上啓
虚无有然元始天尊太上道君太上老君昊
天玉皇上帝九皇至尊十方上聖諸君丈人
三十六部尊經玄中大法師圓穹上象火德
熒惑星君鶉首鶉火鶉尾之次雍秦周洛楚
剕之分列宿星君厚地洞宫嶽瀆主宰三界
應感一切真靈(臣)聞大道混融並資陶於一
氣元精既判咸禀受於五行惟火德之攸司
總南訛之大柄凡初覆育悉荷照臨某念共

業以無知恐招殃於不測危疑度日激切馳
誠瀝膽披肝獻花酌水恪遵靈訓祗奉明威
瞻紫纛之前驅從翠華之下狩普加洪覆俾
遂安居占舍次之休祥保郷鄰之綏靖(臣)等
告盟之始廣濟爲光觀其祗畏之詞宜在關
陞之列仰希大造允納䖍祈醮官詞誠謹當
宣奏
宣詞
諦詳詞語灼見至誠不忘累𡻕之祈禳仰覲
萬靈之憫覆醮儀既戒齋範聿陳殫精意以

申聞竭輿情而俯豫伏願慈顔妙感道力旁
通未離玄座而周遍十方不下宴居而已超
塵劫敢憑靜念昭事虚皇少歆祭爟之儀爲
退守心之度伏乞玄都列聖紫極髙真洞鑒
乃衷誕垂丕應勑勒監齋使者里域真官奏
事金童傳言玉女靈寳官屬一合同心降臨
壇所肅清内外降伏妖魔使(臣)等百神營衛
一念清虚啓奏咸通思念立感醮功上徹善
録天司普及醮官某家消蕩千災増延百順
息除焚燎掃蕩瘟邪同歸道德之風共樂昇

平之化明旦依法行道續更以聞謹啓
十二願
復爐
香官使者左右龍虎君侍香諸靈官當令(臣)
向來啓壇行道之所自然生金液丹碧芝英
百靈衆真交㑹在此香火爐前當願十方仙
童玉女接侍蘭烟傳(臣)向來所啓速達徑御
至真無極大道
昊天玉皇上帝(御前)
出堂頌出户



道門科範大全集卷之三十一







