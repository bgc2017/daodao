










道門科範大全集卷之八十四甲十
　　　廣成先生社光庭删
　東嶽濟度拜章大醮儀
　　散壇行道
　　　法事陞壇如常
　　　各禮師存念如法
　　　宣衞靈呪
五星列照煥明五方水星却災木德致昌
熒惑消楇太白辟兵鎮星四據家國利亨
名刋玉簡字録帝房乗飈散景飛騰太空

出入冥無遊冥十方五雲浮蓋招神攝風
役使萬靈上衞仙翁與道合眞
　　　鳴法鼔二十四通
　　　發鑪
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
靜夜行道謹奏爲宣意其諸情悃巳録告聞

願得太上十方至眞道炁靈寳瑞光下降流
入臣身中令臣所啓速逹徑御
太上無極大道
昊天金闕玉皇上帝(御前)
　　　請稱法位
具位臣某等謹䖍誠上啓
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西
齊靈王嶽下文武考校一切曹僚三界應感

一切眞靈(臣)聞至岱而柴廵狩尚欽於虞帝
卜郊而望命祀尤敬於魯邦應木德而主仁
善能爲長當春時之首歳物所由生固知嶽
帝之仁本好生惡殺而爲事兼制天民之籍
亦注生出死而爲功凡兹總總而林林皆荷
生生而化化豈忍虐於呼號屠割之地非欲
留於幽囚圄犴之中但縁有衆之愚䝉罪皆
自取毎循凡情之愛惡欲固無窮逞嬌婬而
邪僞百端恣姦巧而變詐萬狀罪未正則必
使議罪刑有律則不容迯刑尚冀泣辜之仁

亦希讞獄之請出其能攺豈不如圜土之罷
氓死或㗸𡨚詎使有𣗥林之哭鬼用求哀而
請命願補過以懲愆修大道縁以爲法橋遵
大道教以爲慧炬求大道庇以爲法雲依大
道慈以爲法雨庶沐漏泉之澤早㧞幽夜之
魂罄累日之恭勤極凡誠之悃愊注想太清
之境祈羽葆之降臨歌詠歩虚之章企雲駢
而來下暫離金闕前嘯九鳳和鳴俯蒞凡筵
後吹八鸞翔舞聖意感通於須㬰之際眞馭
往來於倐忽之間必將人欲而天從應許下

情而上逹臣等無任䖍誠奉迎聖駕
　　　降聖初獻散花
(臣)某等謹䖍誠上啓
虚無自然金闕七寳上帝東宫太乙救苦天
尊傳經演教歷代師眞東嶽泰山天齊仁聖
帝淑明皇后嶽下文武考校一切曹僚三界
應感一切眞靈臣聞五嶽分奠於寰區獨岱
宗而爲首百靈交㑹於嶽府蓋民命之所司
非獨探䇿以爲符亦由出祥而顯化㨾石自
立曽孫果紹於唐宗暴風所飄祖龍終覆於

嬴氏在王者而尚司其成敗況民編皆制其
死生爰念先亡豈超流俗觸情望行或貪嫉
愚癡而嗔恚以物從欲亦放僻邪侈以驕淫
三業爲伐性之斧斤萬罪作喪身之鴆毒昔
居人世𦊙擭䧟阱而不知今入幽關枷鎻杻
械之難免正名定罪雖有餘辜沛澤流恩尚
希曲赦大道本從於善貸愚𠂻敢效於維新
爰仗黄冠式陳浄醮披肝瀝膽備陳悔往之
辭引頸注心尤切徯來之望玉檢登封之地
想嚴駕於雲輿石閭降禪之方企虚徐於仙

仗惟恍惟惚而潜交精意來寧來燕而大賜
洪庥不卑筐筥錡釜之供特享蘋蘩藴藻之
薦禮方行於初獻誠旣盡於一純雖慙明德
之惟馨尚有祝詞之陳信願察哀情於此日
早抽苦爽於隂扉設醮詞誠謹當宣奏
　　　宣詞
諦詳詞語灼見哀𠂻何必逰曲阜之都始能
傾向豈惟上大庭之庫方極瞻依念亡魂之
有歸實嶽靈之兼綂肉其枯骨用周十遍之
經𢌿以生成必洞九天之奧資注筭於東斗

得受錬於南宫哀死悼亡雖曰人歸於土更
生受化復祈天與之形(臣)等至誠頓首再拜
謹陳亞獻
　　　散花
(臣)某等謹同誠上啓
虚無自然金闕七寳上帝東宫太乙救苦天
尊傳經演教歷代師眞東嶽泰山天齊仁聖
帝淑明皇后嶽下文武考校一切曹僚三界
應感一切眞靈(臣)聞天非夭民元命皆由於
自絶人苟䧟罪上聖豈忘於恤刑不令惡無

所懲未顯業皆自作旣路隔三清之逺必獄
沉九地之多一落重隂或經累劫蓋南方號
爲火翳墜之者爛額焦頭西方䥫曰金剛入
之者鎚心又腹溟泠處於極北則苦百毒之
丘寒普掠居於中央則墜八逹之風樹銅柱
屠割之異火車鑊湯之殊皆因往日之循情
故有兹時之受苦況此東方之獄亦有號於
風雷必關聖帝之神豈不施其威柄幸天尊
之光明徧照不使全迷雖隂司之考掠嚴行
豈無曲貸用罄䖍恭之志冀蒙濟度之恩名

香已逹於三天旨酒方行於再獻髣髴靈旛
之至依稀鑾輅之臨伏願感通必至於交孚
哀痛詎令於無告在穹窿日觀之下早出幽
明近隱奥天門之中即離苦惱許悔惡而遷
善俾證道以登眞臣等恭䖍頓首再拜謹陳
終獻
　　　散花
具位(臣)某等謹重誠上啓
虚無自然金闕七寳上帝東宫太乙救苦天
尊傳經演教歷代師眞東嶽泰山天齊仁聖

帝淑明皇后太子貴妃殿上炳靈公西齊靈
王嶽下文武考校一切曹僚三界應感一切
眞靈臣聞龍漢出書已後始廓向道之門赤
明開劫以來惟以度人爲事神靈普殖仙化
成人聖毋衞房而司馬在庭主録勒籍而司
命定筭豈欲毒斯民而苦其死蓋將蕃庶𩔖
而與其生然人爲或致於逆天故隂獄必逢
於䧟地冤仇所集鬼神所誅作不善因受大
苦報頼有元始之符命許時刻以昇遷亦有
魔王之洞章録功勤而保舉俾死魂之受錬

得生炁以固根比都羅酆解厄即離於泉府
南昌宫闕監生更頼於尊神執籙把籍而齊
到帝前禀命賦形而周流宇内皆承元梵之
恢漠各得下鎮於泥丸醮主某深念亡魂未
登生界在魯邦所瞻之地猶滯泉郷思孔氏
其萎之歌久辭人世況有禍殃之未洗實爲
楚毒之難勝用懇請於仙游備陳懴悔仍掃
除於淨宇嚴列供陳賫香信以誓心朝眞靈
而謝過今則樽行三獻宵入五更惟益勵於
恭䖍庶仰希於眷佑伏願洗除罪咎鑒納精

誠肯旌三寳之功消名黒簿早被九龍之命
注禄青宫乗晨景而希陽翹開大有而通玄
戸禀形受錬得登流火之庭隨願往生遂躋
仁壽之域臣與醮主某等下情無任䖍祝之
至
　　　十二願
　　　復鑪
謹攝香官使者左右龍虎君侍香諸靈官當
令臣向來靜夜行道之所自然生金液丹碧
芝英百靈衆真交㑹在此香火鑪前當願十

方仙童玉女接侍蘭煙傳臣向來所啓之誠
速逹徑御
至眞無極大道
昊天玉皇上帝(御前)
　　　出堂頌出户
　　　送聖回向

道門科範大全集卷之八十四













