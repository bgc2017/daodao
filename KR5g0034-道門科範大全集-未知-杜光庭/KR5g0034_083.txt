










道門科範大全集卷之八十三
東嶽濟度拜章大醮儀
晚朝行道
法事陞壇如武
各禮師存念如法
宣衞靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧恠滅惡道炁周流
神光照夜隂翳俱收萬神降格扇景乗飈

羣生咸遂惠徧神州與道合眞
鳴法鼔二十四通
發鑪
無上三天玄元始三炁太上道君太上老君
召出臣身中三五功曽左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神眞臣今
靜夜行道謹奏爲宣意其諸情悃巳録告聞
願得太上十方至眞道炁靈寳瑞光下降流

入臣身中令臣所啓速逹徑御
太上無極大道
昊天金闕玉皇上帝(御前)
請稱法位
具位(臣)某等謹䖍誠上啓
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西
齊靈王嶽下文武考校一切曹僚三界應感
一切眞靈咸望洪慈俯昭丹懇(臣)聞封取金

泥告代尚存於王者文傳玉册定壽寔統於
人倫上連空洞之天旣稱仙境下制死生之
命籍備隂官顧惟近逝之亡魂必有未消之
黒簿罪雖未取當議罪於輕重淺深志苟深
懲必許容於悲哀懴悔咸與維新之路俾知
更始之期矧度生度命之天尊皆本東居而
闡化在唱恭唱諾之司馬亦因東向以誦章
審知嶽帝之仁不拒凡夫之請醮官某等悼
隙駒之易逝便隔幽明懼氣馬之不良常趍
險路生前造罪曽違先覺之心没後罹殃遂

受無量之苦墮地獄而必懷痛悔在人世而
當與追修庶能格帝之心或有回天之怒業
根罪網霧捲氷消善果福田雲行雨施三元
育質復聞太一之執符八景具神又得帝君
之品命今則嚴更報漏初傳甲夜之籌皎月
當天正廓層空之景冝伸控告用致齋誠靜
夜詞誠謹當宣奏
宣詞
按如詞言深切哀憫(臣)聞非元始符命不足
以伸遷㧞之階非玉帝唱名个足以造登仙

之境須憑至道用濟亡魂以無爲而革有爲
之非以無形而去有形之累准沖科而啓瀆
冀仙馭以齊臨更攄哀痛之情仰望矜憐之
造以今落景行道請法衆等運兹初捻上香
願此香煙騰空徑上供養
玉清聖境元始天尊十方道寳(臣)等皈身皈
神皈命以是功德歸流醮官某家合門眷聚
舉室尊卑過往蒙休早超登於仙路見存獲
慶各終享於𦒿年皓首厖眉表柱無慙於遼
鶴鮐背倪齒支牀必取於靈龜黄籙書削死

之文青華注増年之籍驗天鍚難老之瑞蔑
日𣅳大耋之嗟今故燒香自皈宿
道尊大聖衆至眞之德得道之後昇入無形
(和)與道合眞
(臣)聞侍仙玉郎生神首開於嚢錦長生大聖
度人先起於東方以今夕景行道請法衆等
運兹二捻上香願此香煙騰空徑上供養
上清眞境靈寳天尊無上經寳(臣)等皈身皈
神皈命以是功德歸流醮官某家二門先祖
七世髙曽伏願並乗金簡之文速逹玉京之

路超蹤三界得保舉於魔王升名九宫遂朝
謁於大帝赴龍門之受㑹獲鳥毋之督仙無
復冢訟之纒綿蔑有子孫之殃注今故燒香
自皈依
經尊大聖衆至眞之德得道之後昇入無形
(和)與道合眞
(臣)聞九錬更生道實崇於濟死十方無極功
莫大於度人以今夕景行道請法衆等運兹
三捻上香願此香煙騰空徑上供養
太清仙境降生天尊十方師寳(臣)等皈身皈

神皈命以是功德歸流旁薦五姓男女孤魂
四生異𩔖枯骸朽骨未離幽滯之郷戴角披
毛不免鞭䇿之苦冥漠魍魉𧍒蝡蛸蟯䘮精
爽而全迷抱血氣而無識或不充於口腹隕
落溝渠或横被於干戈膏濡草澤崖顚谷墜
水溺火焚䘮身圄犴之中絶命道途之側皆
罹冤枉之酷未逢薦度之縁出没三途輪廻
六趣伏願並乗道力悉頼眞慈頓捨前日之
愚迷不爲䧟墜得遇今宵之接引咸遂超昇
脫身魑魅之中蛻迹塵沙之地盡復生於人

𩔖咸得聽於法音今故燒香自皈依
師尊大聖衆至眞之德得道之後昇入無形
(和)與道合眞
懴方三啓三禮
具位(臣)某等謹重誠上啓
虚無自然金闕七寳上帝東官教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西
齊靈王嶽下文武考校一切曹僚三界應感
一切眞仙咸望洪慈俯昭丹懇(臣)聞管輅終

年自許登山而治鬼處厚食禄亦爲司命之
䇿名蓋三十六空洞之天眞靈必㑹況七十
二封禪之主禮制尤崇旣兼統於幽冥寔專
司於禍福雖書注於生籍必先制於亡魂考
過計功厥有正邪之異升名落簡豈無遲速
之殊苟非滌慮以洗心詎可贖愆而𥙷過醮
官某家興哀痛首隕淚傷心畫像空存豈見
丁寧之語奠觴雖舉尤深惨切之情歡娛頓
阻於閨門拘録方歸於嶽府無文不度式修
可度之縁無文不生願結資生之果欲請囑

於詎士難效前人求㑹遇於少年豈復同學
惟誦香林之妙法且傳碧落之空歌建立淨
壇燈熒煌而破暗致恭靈寳香馥郁以騰空
庶殫悃悃之誠逕逹嵓嵓之嶺伏願霽氷霜
於夜府沛雨露於幽局五錬陶鎔俾得隨於
生化萬罪蕩釋仍復覩於光明死者有知得
諧頓悟生者懷感愈切皈依漙及含情均蒙
濟度上明天尊大慈之澤下副臣等皈命之
誠謹啓以聞
十二願

復鑪
謹攝香官使者左右龍虎君侍香諸靈官當
令臣向來靜夜行道之所自然生金液丹碧
芝英百靈衆眞交㑹在此香火鑪前當願十
方仙童玉女接侍蘭煙傳臣向來所啓之誠
速逹徑御
至眞無極大道
吴天玉皇上帝(御前)
出堂頌出户
道門科範大全集卷之八十三











