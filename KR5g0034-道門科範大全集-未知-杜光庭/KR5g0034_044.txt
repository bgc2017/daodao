










道門科範大全集卷之四十四(四十/同卷)五傍十
　　　三洞經籙弟子仲勵編
　安宅解犯謝竈儀
　　靜夜陞壇
　　　法事如常
具位某謹與本宅居住奉道某等以今焚香
䖍誠上啓
大聖司命竈君竈君夫人六癸玉女光姑室
女竈下炊母行火力士火父火母文墨小吏
擔柴力士膏粱君子竈上姹女硎上童子五

方旺相竈君大竈小竈君紫微天神玉池夫
人五方六府神左扶天帝神右房天帝神左
温天帝嬌孫右温天帝嬌女天上三十六竈
君地下三十六竈君三元四始五土衆神主
薄孝眷神天禁地忌五行神回靈將軍日直
土地五方龍王天帝竈君部屬一切衆靈伏
以設祀受官名巳摽於往古化金爲器事亦
載於前經黄帝行親祀之䂓萬古敢非躬之
祭某一家之内良賤之人旦夕所爲無所知
識干冒神竈憂念弗遑出處公私運謀造作

慮結迍邅之事或興禍横之靈啓謝未由但
多惶懼今則揆兹良日致祭獻之禮儀告請
衆神乞慈憐而普降中外神聖允納䖍祈逐
香霧以齊臨念傾心而流貺昭然聖智靡怠
情勤弟子無任䖍禱之至頓首再拜酒行初
獻
　　　散花
　　　宣牒或詞
以今焚香重伸上啓
太古大聖竈君部屬竈中有位内外感應一

㔹神靈𥨸以繁昌三代黄羊顯瑞於晨昏萬
世一時白屋可加於日用運作而威分火德
輝煌而道合太陽名應上天功宣下土有變
禍爲祥之理示祛魔却怪之能化生熟而福
及古今運靈通而恩如寰海神威罔測妙用
無窮但弟子某卑凡性識塵俗行藏老㓜女
男尊卑良賤起心運意誤聖違神建竈之初
營造之始動土工而無論凶吉加磗石而豈
識利宜或狀失規模馼雑新故或泥塗不潔
式様乖踈擇日罕遇於良辰奉祭莫遵於軌

範釡曽經於穢所地或瘗於伏屍眷屬親踈
或輕神而薄禮大小誤錯於未祭以先甞以
至入宅樵薪寧測於丘陵社廟供時燒㸑焉
知其風㧋雷傷困損誤修道名觸諱盃盂食
器罔同製於竈君毛𩬊雞豚亦冒衝於前後
湯水不防於忌諱潑火燒灰炊𩟘弗顧於重
輕髙甗巨甑曉夕無生於寅卯水金乏祭於
時辰懴謝必伸乞垂赦宥以某不任精誠懇
禱之至再拜上香酒陳亞獻
　　　散花

謹重誠上啓
大聖司命五靈竈君合坐一切衆聖今者奉
道弟子某一家長少再傾丹赤共告諸神乞
念凡微鑒其䖍仰俯開聖造深布殊休但弟
子某合家幼艾等從來之誤作故爲咸伸悔
謝此去之垂㤙降宥惟卜自新願仕公有遷
達之榮處私獲昌隆之福風寒暑濕之候各
假恩光炊蒸動作之時尤加善貺化生成熟
皆仰自於神功錫福儲祥寔普承於惠渥竈
上姹女紫微天神扶烟焰以飛空拘收燠赫

散神威而蕩惡屏絶妖精玉池夫人蠲除烟
火髙良君子悅豫衆神天帝天皇集慶祥於
家宅司命司録注福壽於尊卑投誠難比於
漢張致祭罙敦於老婦弟子某不任激切䖍
𢢽之至再拜上香酒陳終獻
　　　散花
謹重誠上啓
大聖竈君合座衆聖共歆菲薄俯納禱祈弟
子某發意精䖍傾心致謝具陳凡𢢽仰望聖
恩伏沐慈憐普垂鑒念禮陳薦獻事畢祈禳

不敢淹留冀回雲駕歸自在紅霞之府返逍
遥飛焰之宫永戴洪慈誓遵䖍奉弟子某不任
攀戀之至再拜奉送
　安宅謝竈儀
　　　祭竈法
經云黄帝採藥上崑崙山見一女子帝乃怪
而問之此非所遊之處何得來耶女答曰妾
非人𩔖又非精靈乃是竈中炊母也雖通神
化而居人世毎遊此山特候聖顔欲親人間
禍福帝聞此語而云願爲披宣炊母曰人間

靈變竈君爲先在天爲星煞在地爲直符在
人間爲竈君凡有災禍並由掌領上至國邑
下及庶人若依此有信奉之心則能致福敢
陳至要乞賜施行凡竈有四十二神其神有
在日有不在日祭之必獲福慶若神不在日
祭之乃招殃咎并逐月所食之物不同又須
避其忌諱名字不得觸犯今並細述俯乞摽
録以示人世
帝曰名諱願聞炊母曰竈君姓張名單父名
吉母名利有女六人一癸酉二癸未三癸巳

四癸卯五癸丑六癸亥又忌於竈前赤形露
體披髮呪詛謏誓嗔罵大小悲啼或進柴薪
以湯潑火列燒柴頭將銅漆器於釡中或安
刀斧掃箒之𩔖在竈上下或燒亂髮爪甲雞
鴨禽毛及桃李之木或將灰竈前澆水巳上
之事並不可犯如有犯違令人立見災禍又
忌對竈門安寢及棄灰不潔之處又不得竈
前洗浴孩子如上之事犯之則令人患目貧
困瘡疥癰疽唯冝常以毎日棄灰於南丙地
令人旺相知上所列若不依戒災危屢至蠶

稼不豐口舌官私枉横所害慎之慎之必獲
殊常之喜者也

道門科範大全集卷之四十四

















