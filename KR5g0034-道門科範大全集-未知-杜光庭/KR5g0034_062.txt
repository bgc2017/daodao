










道門科範大全集卷之六十二
廣成先生杜光庭刪定
北斗延生道場儀
設醮行道
法事陞壇如式
各禮師存念如法
宣衛靈呪
五星列照煥明五方水星却災木徳致昌
熒惑消禍太白辟兵鎮星四據家國利貞
名刋玉簡字録帝房乗飇散景飛騰太空

出入冥無遊宴十方五雲浮蓋招神攝風
役使萬靈上衛仙翁(和)與道合真
鳴法鼓二十四通
無上三天玄元始三炁太上道君太上老君
召出(臣)身中三五功曹左右官使者左右捧
香驛龍騎吏侍香金童傳言散花玉女五帝
直符直日香官合三十六人出出者嚴裝顯
服冠帶垂纓關啓玄壇土地方域神真(臣)今
静夜行道謹奏爲意其諸情悃已録告聞
願得太上十方至真道炁靈寳瑞光下降流

入(臣)身中令(臣)所啓速達徑御
太上無極大道
昊天玉皇上帝御前
請稱法位
具位(臣)某等謹同誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼
星君南極大帝丈人司焉六司星君本命元

辰洞天海嶽三界官屬一切真靈(臣)等伏以
性命皆憑妙道之所生形體皆爲本宿之所
掌一身之元辰驛馬奉天令以解除害災七
元之本命星官察人爲以増崇福壽當有威
儀之像世必聞真聖之通靈恭惟
北斗本命真君造化之樞機隂陽之元本主
持人命統御萬靈有回死注生之功示懴罪
消災之法然道爲萬氣之毋天乃百神之宗
命雖主於七星事悉闗於天府故五行共禀
七政同科凡當元命之辰普降衆真之駕醮

主弟子某仰延藻衛披露精衷揚典禮於靈
壇接威神於靜夜雲璈迭奏舉空洞之靈歌
寳笈重宣紛鬱葱之佳氣蕙肴豐苾醴酒馨
香恭協靈期敢忘本始伏願八瓊駐景三素
飛駢下天蹕於空中降玉華於庭際五色之
彩雲覆地仙仗來臨九天之真氣帀壇帝容
有赫萬靈侍衛諸天下觀監兹無貳之誠心
錫以難窮之壽筭五福咸備百禄攸宜三世
罪空一身神集使醮主弟子某業無報而自
落善有應而彌修家生忠孝之子孫身積神

仙之功行生存受度水陸霑恩臣與齋官無
任䖍頌懇禱俯伏望幸激切之至謹稽首再
拜奉迎
聖駕
請聖初獻散花
重稱法位
具位(臣)某等謹同誠上啓
三清上聖昊天玉皇上帝諸天帝座三寳神
君(臣)聞六甲内馴隨彼機衡之運五行迭旺
示兹龜鳥之時觀三百六旬之中皆七十二

候之紀一嵗之運也一星以主焉試推甲乙
之遷潜格堪輿之應碧霞殿上以丙午嵗而
說消災之文玉局座中以乙未年而示延生
之訣丁丑丁卯丁巳則玉女所直甲子甲寅
甲申則三皇所司關令尹以壬午日中親逢
太上葛仙翁以庚寅日夜逺降天真是知本
命之期當有百靈之集設醮弟子某香花作
供首體歸誠瞻穹極之斗標隨心控告儼齋
詞之醮席注想尊靈禮行初獻之儀位降(周天)
(諸天)之聖享神貴德不貴味願歆明德之馨香

天以實而不以文冀通𣢾實之祝忱詞致告
精懇備存啓兹丹字之函召乃紫清之䕃乞
回飇景臨鑒齋盟弟子青詞謹當敷奏
宣詞
諦詳齋𣢾灼見至誠爰求端命於天肅祗科
醮保比克生之質永奉神靈伏蒙上聖垂光
虚皇乃眷咫尺清都之馭真侣詵詵雍容仙
斾之臨睟顔穆穆駐仙儀於靖館達誠悃於
帝聦肹蠁相符荷至神之不昧希微有象鍚
瑞應以潜臻敢因元命之期普洽自天之祐

(臣)與齋官無任歡呼抃蹈激切知歸之至誠
惶誠恐稽首再拜謹陳亞獻
散花
具位(臣)某等謹同誠上啓
北辰帝座斗中七星五褔十神二十八宿周
天列曜一切尊靈(臣)聞有命在天孰不資於
洪造維北有斗寔統屬於羣生爰自太極肇
分三光迭照普斗柄之在上號帝車而運中
獨稱象緯之等斡旋天地宻運化禨之妙禀
貸生靈粲然一星之光蠢爾萬夫之命醮官

某志不忘本念厥生之有初命實開先乃毓
形於今日戒先世迷真之故懼天司奪禄之
殃嚴啓道筵再伸獻禮香炷交騰於瑞霧星
燈爛接於神光法音琅琅仙儀翼翼天人相
交之際褔禄來下之時靈契斯通至誠所感
願延命限展壽域以無窮錫以神禧鞏福基
而永回北斗七千之神將衛護南陵三千之
使者追隨掃蕩災迍消除魔鬼五藏之神君
常保三主之男子長爲(婦人則云守形之大一不離身)帝座
流輝天精散彩各守辰躔之次共儲分野之

祥(臣)與齋官無任䖍懇戰越之至稽首再拜
謹陳終獻
散花
具位(臣)某謹重誠上啓
五嶽十山三河四海十洲三島四瀆九江福
地靖廬洞天靈化三府官治一切威靈(臣)等
伏聞東啓明而西長庚南有箕而北有斗仰
觀上象煌煌有爛之文維是七星一一注生
之本宣至精於物表斡洪造於天中認本命
所屬之星設靈寳告真之醮是爲知本乃不

輕生設醮弟子某㳙選休辰式陳明薦尚慮
志雖自勵行或匪彞踈煩想於心胷遷善逺
罪檢仙圖於軌格好道求靈増潔意以滋深
望靈休之疊委今則嚴更未艾悉周三獻之
勤玄感巳通願保百齡之永伏冀三靈臻貺
萬聖流輝落滅罪根俾欽承於精曜恢洪慶
㑹永無媿於人身解三災四殺之迍除五行
六害之苦無七傷而有七元之護衛無八難
而有八天之監觀夫妻保偕老之期男女有
宜家之慶掃無産生之厄鬼無復連之纏疾

病皆痊疫癘無染精邪伏匿狼虎潜藏官災
塜訟永消除地網天羅俱解釋交游無呪咀
之事往來無劫賊之虞同處家門並臻康泰
(臣)與設醮弟子無任傾䖍屏營之至稽首再
拜以聞
宣功德䟽
具位(臣)某等謹重誠上啓
三清上聖十極髙真海嶽神靈天地仙衆三
界官屬一切威靈(臣)等伏以祗建明科昭飭
馨薦上通霄極奉絳闕之明威延致真靈煥

玉光於空洞三挹既清之醴一陳仰告之詞
垂監在髙有祈無斁伏念弟子某性無他好
惟善是修聞而必行惟齋克舉靈辰荐及元
命忽臨終夕之靈壇肇開六度之雲駢下暨
皇明巳燭業障俱空別延天府之命元不絶
人道之種子更冀流以真氣沃以太和照以
靈光沐以神澤使弟子某漸登妙果重立玄
功證妙道之虚無具圓通於聖智逍遥紫雲
之際昇入金闕之門與萬聖以協和超三界
而自在永不輪轉壽量無窮靜言仙路之開

皆自今日之始次乞弟子某家七先神識九
祖幽儀沐浴流火之庭歩武朱陵之府乗洞
陽之氣受記三清離萬鬼之羣逺辭泉曲殃
注永絶逮役不聞利佑後人增延景福次及
父母兄弟夫婦女男盡滌罪瑕咸蒙福佑紫
文注善増福禄於玉帝案前黄籍紀功關姓
名於太皇殿上徧合門而受祉延百載以蒙
休除九皇行度之災雖刑衝而無爲迍害免
二運凶衰之數值空絶而更益年齡長幼康
寧族屬和睦次乞兵偃刑措道洽化醇集大

慶於邦家無夷㓂之患布神休於黎庶有謳
歌之歸混合車書鎮安天地陽九百六制劫
運以無憂四輔千官禮公忠而報國湛恩及
於庶物授職徧於羣臣凡居覆燾之中同諗
雍和之化今則天香尚靄仙衛將回芝童執
節以前迎雲馭控飇而直上臣等朝真班退
告齋事終巳蒙天眷之臨永共靈期之協臣
與設醮弟子某等無任攀戀知歸之至謹啓
以聞
十二願

復爐
謹攝香官使者左右龍虎君侍香諸靈官當
令(臣)向來靜夜行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳臣向來所啓之誠
速達徑御
至真無極大道
昊天玉皇上帝(御前)
出堂頌出戸
道門科範大全集卷之六十二











