










道門科範大全集卷之七十九(八十/同卷)甲八
　　　廣成先生杜光庭剛
　東嶽濟度拜章大醮儀
　　　陞壇法事如式
　　　庭參
具位(臣)某等謹焚道香德香無爲自然香䖍
誠啓請
虚無自然金闕七寳上帝東宫教主太乙救
苦天尊傳經演教歷代師眞東嶽泰山天齊
仁聖帝淑明皇后太子貴妃殿上炳靈公西

齊靈王嶽下文武考校一切曹僚三界應感
一切眞靈悉仗眞香普同供養(臣)等伏以無
私洪覆雖持變化之權有生羣黎不無仁鄙
之異霄壤相去八萬里在庶品難以周知境
域肇有十二州實鬼神司其封守察知作善
而作惡用是主死而主生苟懐畏懼之心當
盡皈投之志冐罪奏爲宣意其諸情悃巳對
敷宣伏願天齊仁聖帝洪恩下沛誠有感而
遂通聖眷俯臨神無方而來應擁群司而雷
監同衆聖以雲臨暫離喬嶽之居降赴香筵

之請憫見世㗸哀之志㧞巳亡負罪之魂俾
得脫於幽牢庶獲登於道岸今則壇場肇啓
儀範初行引領旣切於瞻依注想實深於如
在惟企仙游之至克諧齋事之成臣等下情
無任啓請之至以聞
　　　說戒
科曰道以齋爲先蓋古者祭祀必有齋齋必
有戒先戒而後齋所謂七日戒而三日齋也
散齋七日謂之戒戒者所以恭依凖繩不犯
非僻動遵戒律無有愆違也致齋三日謂之

齋齋者所以齋潔心神清滌思慮專致其精
而求交神明也周官太宰之職祀五帝則掌
百官之誓戒前期十日帥執事而卜日遂戒
又以大司㓂蒞誓百官戒于百族夫以太宰
掌治之官戒之所以重其事以大司冦掌刑
之官蒞之所以致其嚴禮記郊特牲亦言卜
郊之日王立於澤親聽誓命受教諌之義也
獻命庫門之内戒百官也太廟之命戒百姓
也古人求交於神明嚴其戒重其齋如此故
祀圓丘而天神降祭方澤而地祇出格祖廟

而鬼神享雖然爲祭祀之齋非心齋也昔顔
回受祖於夫子自謂不飲酒不茹葷者數月
而夫子未許之以心齋欲其無聽之以耳而
聽之以心無聽之以心而聽之以氣氣者虚
而待物惟道集虚虚者心齋周易有云聖人
以此洗心退藏於宻齋戒以神其德蓋賢人
受道於聖人而聖人與神明合德者必心齋
而得道故知祭祀之際而後可以求心齋則
神明生與道合矣後世道家設醮而謂之齋
蓋以五經所載祭祀之齋異名而同歸其致

一也今則東嶽之齋上請九品髙眞降臨壇
位天齊仁聖帝省覽齋功感格冥司拯㧞罪
魂天神於此而降地祇於此而出人鬼於此
而享今因齋而說戒合壇之人先受戒約一
歷耳根永爲道種即當檢束身心屏絶外念
存想至眞使啓奏得行祈禱必應矣天尊所
言眞科所傳今舉七條衆當信受
第一戒者不得殺害憫念有情如己身命殺
　生之人有六種報一者短命二者多病三
　者醜陋四者形殘五者地獄苦報六者受

　六畜身償他骨肉今者不得於道場前後
　殺害衆生
第二戒者不得嗜酒嗜酒之人有四種罪一
　者見世妨失二者善法不行三者多生睡
　眠四者顚狂昏亂今者不得於道場中嗜
　酒淫逸觸忤髙眞
第三戒者不得生叛背心言不忠直不忠之
　罪有五種報一者見被苦刑二者破家滅
　族三者處地獄報四者得虎狼身五者生
　在邊地心無自在今者於道場中常行忠

　直以俟藻鑒
第四戒者不得無孝順心違逆父毋不孝之
　罪有五種報一者王法所加二者有情棄
　簿三者地獄受苦四者受烏梟身逓相殘
　害五者旣反人身貧寒困苦今者聞戒之
　後常持孝心以俟天聽
第五戒者常行慈心若見衆生臨命終時爲
　作功德昆蟲草木尤不可傷愛老憐貧漙
　度一切使不虚今日道場聽聞戒法之命
第六戒者不得誹謗三寳及有道師尊乃至

　在家出家一切道像誹謗之罪有四種報
　一者常遭惡疾二者死拘幽夜三者舌根
　乖踈四者常值𡨚家人不愛敬今者身遇
　說戒之後常當恭敬三寳積行累功
第七戒者今日道場之中常當恭敬不得懈
　怠當須勉勵内外精勤日夜乹乹毋急毋
　忽勤則利有怠則利無目利利他便趍眞
　極
　巳上七戒合道場人能持否
天尊言大道弟子受眞戒者次當發願使我

戒根牢固如崑崙山戒行端嚴如玉京殿戒
光明照知日月珠勤行精進安樂道場至眞
三清爲我本源以戒爲師無䧟邪教昔有道
士二萬六千人持奉經戒專心不退依法修
行十二年中地司保舉諸天奏名一百年中
白日昇天又有七萬二千女子不奉經戒反
行毀謗見世受苦死入九幽是知奉戒功德
不可思議破戒惡業難獲赦原況今日道場
專以解過滌愆㧞亡度死持戒修齋尤當精
進諸天童子金剛神王三界五帝神仙兵馬

皆來侍衞況泰山之中有三宫空洞之天神
房阿閤金床玉几皆群仙所集若能恪遵上
件戒法則東嶽司命上卿佑聖眞君與百靈
衆眞降臨道場紀録齋功原赦罪魂若怠慢
不恭破齋壞戒不足以濟度先亡轉爲地官
所罰當受風刀之苦同壇之士審而行之(臣)
等無任激切之至謹啓以聞


道門科範大全集卷之七十九











