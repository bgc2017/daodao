










道門科範大全集卷之五十六
廣成先生杜光庭刪定
北斗延生捍厄儀
靜夜行道
陞壇法事常式
各禮師存念如法
宣衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨
名刋玉簡字録帝房乗飇散景飛騰太空

出入冥無遊宴十方五雲浮蓋招神攝風
役使萬靈上衛仙翁(和)與道合真
鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神真臣今
靜夜行道謹奏爲入意其諸忱悃巳録告聞
願得太上十方至真道炁靈寳瑞光下降流

入(臣)等身中令(臣)所啓速達徑御
太上無極大道
昊天玉皇上帝(御前)
重稱法位
具位(臣)某與闔壇衆官等謹同誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼
星君南極大帝丈人司馬六司星君本命元

辰洞天海嶽三界官屬一切真靈(臣)聞二氣
陶鎔五行變化以康羣品以育萬靈懸命禄
於九天繫死生於七府吉凶善惡紏察無遺
罪福行藏纎微必録上惟國祚下及人倫考
較統臨咸歸斗極玄卿大帝制六天而御萬
方髙上玉皇播洪慈而福三界靈通應感影
響無差(臣)等宿荷玄休獲逢道運正真垂教
幽顯蒙恩輒披醮謝之科特罄皈依之懇精
䖍修奉以展誠祈伏冀衆聖宣慈九天流貺
俯矜凡陋曲降真風憫濟凡微下臨壇席開

恩布澤聽納禱祈凡有投誠理難寢絶況奉
詞㫖敢不上聞
宣詞
諦詳詞語灼見至誠不仗明威安臻戩榖願
納蘋蘩之薦俾依天地之仁藹瑞氣於層空
沛爲德澤扇靈風於合宇廣布恩波罔有神
恫迄無鬼責弟子某重念叨居道䕃允賴神
樞晨夜仰瞻莫曉星躔之序嵗時相代寧知
醮謝之方爰備香燈肅陳淨供稽首魁罡之
下冥心舍次之間三百六旬願隨杓而降福

七十二候祈應律以儲祥災與氷消罪如瓦
解一身所向式升進望之階合屬甚康均保
方來之慶以今行道(臣)法衆等運兹初捻上
香皈命
十方道寳北宫至聖以是功德歸流醮官某
行年之上運命之中九厄三災十苦八難星
辰𨗉位衝破臨身非災疾患以興殃過咎貫
盈而欲起所冀逐風雲而俱散騰香霧以蕩
除百福惟新千殃自解今故燒香自歸依
道尊大聖衆至真之德得道之後昇入無形

(和)與道合真
以今靜夜行道(臣)法衆等運兹二捻上香皈
命
太上尊經斗中真聖以是功德歸流醮官某
七祖先靈一切幽爽伏願聖澤旁流惠風遐
扇宿瑕洗蕩除黒簡之罪書積釁消平上朱
宫之生籙延祥介祉福及見存今故燒香自
皈依
經尊大聖衆至真之德得道之後昇入無形
(和)與道合真

以今靜夜行道臣法衆等運兹三捻上香皈
命
太上師寳七元衆真以是功德歸流醮官某
伏願坎宫除險厄之虞水德著聦明之性靈
根深固性識髙明出入起居罔有外邪之染
寢興食息永無時疾之嬰災逐永消善隨日
長今故燒香自皈依
師尊大聖衆至真之德得道之後昇入無形
(和)與道合真
懴方

(臣)衆等至心皈命
三清大聖十極髙真北極紫微大帝北斗
七元星君輔弼星君三十六部尊經三官
五帝九府四司二十郷神仙諸靈官
(臣)衆等伏聞二氣委和五行孕秀生居人道
命屬天司雖蠻夷華夏之殊方黎庶侯王之
異分盡由生化悉在照臨荷恩貺以居多或
焚修而毎曠莫識綱維之妙寧知䕃祐之功
迷本輕生自取戻於一已降年奪筭應獲譴
於上天致使淪没三塗漂沉六趣蓋忘本命

不愧人身履此罪愆如何救拔其次違天逆
地暴物傷生不道不仁不忠不孝縱五情而
雜亂同六賊以昏迷侮慢師資背違經訓妬
賢嫉善樂禍喜災恣有貪殘結諸𡨚對肆爲
姦詐害彼忠良故使今生動罹世患或遇㓂
攘之劫害或逢魔鬼之喪亡或爲蟲獸之傷
或被官災之厄或家遭疫癘人口死亡或戸
有妖邪資財虚耗並是六天之鬼五嶽之神
乗罪釁以侵凌作災衰而助虐八難隨及三
厄駢臻致使考禁祖先▲剔名字無能逃者

可勝痛哉頻招枉死之𡨚莫盡考終之命鬼
官不録死魄安歸悟此因縁當求懴謝蕩百
生之垢障消累劫之過尤然願解厄禳災延
生請命致吉祥之止止成福禄以穰穰竟修
道以證真庶離災而免禍況衆聖有修禳之
路諸天開懴悔之門可以歸心以干恩宥今
有醮官某備陳法信依按科儀拜醮真靈輒
伸誠悃一心歸命
三清大聖十極髙真北極紫微大帝北斗七
元輔弼星君三十六部尊經三官五帝九府

四司二十方神仙諸靈官伏願真慈廣運道
力感通特垂昭鑒之仁俯受凡愚之懇竊慮
醮官某自無始以來至于今日性天黯闇心
地蔽蒙驅馳名利之場桎梏塵勞之域背迷
真道失入邪宗多愛貪嗔聚如浮沬將沉地
獄迅若逝波執著難回愚癡自若嗜慾恣而
忠孝奪利害勝而仁義亡物我紛爭是非交
襲恣屠殺而自奉逞殘酷以爲能誣善蔽賢
違天背地邪淫積惡侈靡爲生肆運動而逆
隂陽妄修營而干禁忌孜孜逐物衮衮窮年

曽無懴悔之心莫致修禳之請庚申甲子徒
録愆非本命生辰反除年筭致使魂神被繫
禍患來鍾或重病不痊或妖邪剋害連年困
篤累嵗迍邅塚訟徴呼先亡復連或上天譴
責或下鬼所誣日積災殃長多厄難今則齋
心念咎滌慮求哀祈萬罪以永消解百𡨚而
霧散黒書削籍丹録記名祖先解脫於九幽
親屬同超於三界無災無害對揚溥博之休
延福延生企仰涵洪之澤恩惟北方至聖七
元星君主張造化號令乾坤雖九府四司咸

由宣納而三官五帝悉在統臨好生洽於人
心膏澤霈于天下苟罄芻蕘之懇必垂日月
之光有罪斯原無災不解五行六害四煞七
傷世厄多而難陳大惠加而溥度用建皇天
之太極長爲羣物之慈航今故皈依輒伸悔
謝伏願天心惻隱凡懇布聞削落罪愆解除
𡨚對千災永殄衆厄自消慶及二親榮分九
族先祖書名於紫䇿子孫委質於丹墀福禄
來宜年齡永固又願臣及醮官等道心開發
智慧性圓洗蕩塵勞祛除迷妄漸登妙果重

立玄功名占仙籍之中體合太虚之表仍爲
良士並覺迷情善及存亡功霑水陸永超俗
網升入金門克扶真一之宗俱契希夷之㫖
得道之後升入無形
三啓三禮
具位(臣)某與闔壇衆官等重誠上啓
虚无自然元始天尊太上大道君太上老君
昊天玉皇上帝九皇上真十方巳得道大聖
衆至真諸君丈人三十六部尊經玄中大法
師圓穹玄象日月星辰北斗尊帝七元輔弼

星君南極大帝丈人司馬六司星君本命元
辰洞天海嶽三界官屬一切真靈(臣)等伏念
生處塵寰迹惟浮穢未明真理多昧禀修或
屬念運心乖違大道行藏動息犯冒真靈或
前代今生愆瑕未滌或立身履行過咎旋増
結罪目於酆都著凶危於地簡或年逢厄滯
命值衰微八禄當絶盡之期三命遇休囚之
數五星行度有所照臨八卦飛旗方罹刑厄
或興修任性抵犯神祇或烹宰恣情因成𡨚
對如上所說曽未懴除遂使厄滯多端災凶

莫測旦夕憂懼不敢遑寧𥨸聞玉皇開慈憫
之科大帝垂醮陳之典輒憑寳訓爰備醮壇
冒瀆威靈延降真聖伏乞貽恩下俗介福凡
愚許以自新容其懴洗仰冀
玉皇上帝七元尊神特與某解除宿殃積罪
舊厄新災三命九宫之中五行列宿之内災
凶殄息厄難開通伏乞解除嵗月日時筭盡
之厄八卦九宫五鬼絶命之厄六壬三命地
網天羅金木水火土五行衰絶刑剋之厄眷
屬六親妨害之厄公私口舌非災横禍囚繫

之厄惡人盜賊侵暴謀害之厄起造興工侵
傷觸犯之厄四方五路滯塞不通之厄水陸
遊行舟車牛馬之厄𡨚家債主訴訟考注之
厄先亡冢墓復連之厄四方鄰里破射直符
注煞之厄居止不安財帛遺亡神鬼益耗之
厄若子生人有年月日時災厄者請北斗貪
狼星君解除之若丑亥生人有年月日時災
厄者請巨門星君解除之若寅戌生人有年
月日時災厄者請禄存星君解除之若卯酉
生人有年月日時災厄者請文曲星君解除

之若辰申生人有年月日時災厄者請廉貞
星君解除之若巳未生人有年月日時災厄
者請武曲星君解除之若午生人有年月日
時災厄者請破軍星君解除之乞使非禍不
侵災衰蕩滌魂神安鎮夢寤正真道氣内滋

元和溥洽宿殃洗蕩𡨚債消平疫癘不侵禄
壽増益存亡被澤眷屬霑榮即荷衆聖護持
之恩至真垂憫之賜上明
天尊大慈之澤下副(臣)等皈向之誠謹啓以

聞

十二願
復爐
謹攝香官使者左右龍虎君侍香諸靈官當
令(臣)向來靜夜行道之所自然生金液丹碧
芝英百靈衆真交㑹在此香火爐前當願十
方仙童玉女接侍蘭煙傳(臣)向來所啓之誠
速達徑御
至真無極大道昊天玉皇上帝(御前)
出堂頌出戸
道門科範大全集卷之五十六
