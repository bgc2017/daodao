








太上元寳金庭無爲妙經□四
太虛章第一
道言無形合虛中有萬物而行二儀是謂太
虚故虚中無無中有有生一一生二二生三
三生萬物是謂太始太虚者神運也神運而
萬物生太始者神化也神化而萬物形生而
無託形而無爲吾不知其至妙之理如是孰
謂天地之大未易其法焉西王母曰道至大
包天地不見其道也吾將欲出天地觀無形
之道造眞虚斡至妙之機何能若是故神人

者欲觀天地之外莫若無形造八妙之虚莫
若神化無形之形神化之化可謂道也
妙化章第二
道言道可爲哉以妙用爲用眞虚爲體故生
者觀是以生死者觀是以死剛柔因地道以
爲材陰陽法天道以爲達然後萬物不喻而
化五行各遂其性皆由无爲之道合自然之
數也聖人體妙以觀天下天下自然而化者
乃順性命而行焉觀天地之心其妙得天下
心天下心是爲得民得民而歸之若赤子之

歸乳母作天下法者法得自心焉西王母曰
以一心而觀天下天下惟一心耳以衆心而
觀天下天下惟衆心也盡心以觀民心民心
以息心保心以己心天下皆己心也心心自
妙觀觀自化治天下以無亂治四體以圖安
後世行之孰不安歸天下也
自然章第三
道言名無名者神化也生自然者妙用也天下
之妙有象有陰陽之妙有寒有暑聖人得自
然之道體天地筭陰陽法寒暑行炁運男女

以精神交四時遲疾移以天地之外自然之道
觀之故凡脫而入聖之化而入神之移而化
天地眞人之機乃形外之法孰無形之妙而
化無形無形復有形若欲以無形入有形以
有形爲之皆自然之道也西王母曰自然之道
煉炁全眞出生死門至虚無之中復以至神
就形移化往來合運觀聖應機之道仍不可
迹迹之且旣出死生入無有形何謂復形軀
也蓋全無神何以知全有神何以離自然神
化全有全無神圓不散然證於物形出入何

復物焉故曰聖人不迹眞人無迹
太微章第四
道言道有不可言道有可言不可言則大可
言則小不可言者能生死萬物移神易妙可
言者萬物由之生死天地由之造化故眞人
之道得太微之理然不可以形言不可以言
則惟觀天地之言者天之道有短有長惟短
者更短長者不復長也且太始之右日長人
大年長物盈今世短耳民輕耳短運耳天之
度三百六十五曆減之則合加之則弱西王

母曰大微者天道盈虧之法也天道漸短地
道漸長君繁離民飢薄天道常若不及則等
差之運以天長地短天遠地近陽衰陰極常
知太微之道是以整肅陰陽觀天地人也
神遊章第五
道言神逰者八天之表八陽之極炁緯天之
星經河之度是以五運化形天道以善應無
無言之妙眞人將天地之眞機是以八表周
旋可遊而互形器也夫人之神由圓定以全
至可遊之妙非術之爲可皆自然之理也西

王母曰吾嘗受黄帝以神逰之妙神逰者乘
火龍以御天也眞人神炁全陰陽備形體胖
聲迹殊以指開天門放朱印之光神自度焉
復入大門其指自下且神圓能出自覺中間
不拘神與身離心指天門發兩眉間及印堂
之光神自出焉若止出天門不開印堂則出
不返也朱宫之印乃心尚有神出魂不出也
朱宫之印心之留魂未死神自有身焉
御炁章第六
道言炁者有形無形之物也聚而爲形散而

爲風動而爲運結而爲物使眞人御炁者保
炁以鍊骨骨輕則無聚積精以全神神化而
炁乘御炁之道先輕身也若欲輕身以不死
爲心而休勞渴貪欲先焉先身而行炁始乘
焉身離而全神炁自御焉西王母曰御炁之
術以身則勞而難成以神自然則可致古人
有服炁輕骨服藥以輕身故身骨輕炁可御
入水不溺入火不焚也其道先服藥以絶粒
爲上服炁以無心爲最眞人以身輕身乃松
栢茯苓之類也服炁者乃子午旣濟之炁也

服藥以爲虚空虚空爲身炁之致也
太一章第七
道言天常清地常寧皆太一之道也故事貴
有始則有常有常則無生滅無生滅則天地
不爲之賊而稱太一也天有太一萬物生焉
人有太一五行用焉一者天之至精不濁不
重至清至靈生生眞府則四象眀焉西王母
曰太一者元祖也養之不窮用之不竭能生
萬物乃炁之祖宗造化之基也人既入五行
八卦之妙復見太一而知天地陰陽不爲己

盗而左右周旋皆自己有也兵之不劫利之
不誘可謂至一也形得一以不勞神得一以
大全故一者始則觀大江之水泛泛不絶溢
于心源終則决滄海之波浩浩不止流於神
府然後神移形全神全形滋也
無爲章第八
道言無爲無不爲有爲有以爲神能移化奪
其眞炁能呼吸陰陽外忘飢寒内忘升降以
自得爲心以虚無爲行故曰無爲夫無爲者
當無有爲之用以有爲爲本爲有本以五行

爲先爲天地者有爲於衆手無爲於拱手配
五行者有爲於四象無爲於無象拱手者聖
人垂衣裳而天下治無象者眞人全神而形
自安西王母曰學至於損道至於無爲極致
矣觀無所觀住無所住行無所行用無所用
雖天地之大不爲大陰陽之妙不爲妙眞人
入至靜之境虚無之方可謂無爲也故無爲
有機爲不絶無爲失機而自滅
生神章第九
道言五星聚天市而聖人生五行配地炁而

萬物形故天地之道皆有常數也人之有五
星聚於中府至秀之炁而亦生内聖人五行
配地炁而亦物形焉人之内有五行旣聚神
府見玉華五行降中央而主眞人者乃人之
眞也一曰胎仙二曰眞形三曰眞子四曰胎
眞皆一也能爲己之形能言己之事無所不
知無所不通出入生死提挈天地故曰神也
有是爲眞人也西王母曰神者保形先知保命
不死出入天門爲己之内身依拘變化與身
等俱此乃胎中之眞也内坎離交媾生胎胎

生内外靈故能不死出形無生而入生也
玉華章第十
道言人常無心常無常形天地動靜然有能
常久者以其得一也有神在焉夫人有心旣
流浪生死出没愛欲則散而不見能守一全
眞久久行定神之道則可見焉西王母曰人
之有心爲帝之府其神乃玉華君也定神絶
念無夢覺驚悸而生久久行之可以應天地
之機君鬼神之事無不洞達曉了故爲内聖
人古之眞人以此爲師度不測之危濟還泉

之鬼悉合上升三界採天地幽冥賾陰陽微
隱盡自得之神生因五行全體化生而升於
丹室南極坐于曲江也凡身中八星三元之
神日夜朝禮若有一神不朝皆謂未然之禍
住削冥籍也
合體章第十一
道言五行聚夫婦配夫婦配眞成眞十月始
生降爲眞子眞子者神全也内身也出入天
地之外造化八極之表徃來周天分星步日
披雲霓迹採河漢源歸于變化之物故曰合體

西王母曰形中無形與形合體故人能長生
形甚大以無故大形甚衆以無故衆有者可
以量有者可以見夫無形之形化億萬身亦不
爲衆也無形附有形有形爲之宅有形附無形
無形爲之主者諸主故不死其曆星步者以是
身出天門至牛斗而往天市知天下未然之事
全形章第十二
道言不死之道故曰全形全形之道故在鍊
形眞人旣能鍊五行配合陰陽交媾坎離則
老返狀如嬰兒然後復於丹田而自有炁若

眀升于絳宫化成自光能遍滿身當夜幽視
之中有萬神朝禮則形不爲之盗西王母曰
形無形能長生炁無炁能不死形無者不以
形爲形也炁無者炁所成也凡人之炁散而
不化眞人之炁化而不散
坎離章第十三
道言陰中有陽陽爲至陽陽中有陰陰爲至
陰夫北方爲陰其神水能生萬物乃炁之祖
諸陽之元夫南方爲陽其神火能化萬物乃
形之宗諸陰之交也坎能全精保炁而不枯

離能定神鍊眞而不昧知之至妙謂之眞人
西王母曰陰陽之精坎離也定神正性由心
不昧保精養炁固炁不竭夫水决之則流壅
之則腐火奮之則燥亭之則明故聖人導其
水使自地户上升灌泥丸復下華池入絳宫
其火使心不爲物所拘常有若無不爲動者
則久久長而精神不散耶
交媾章第十四
道言坎男離女黄婆嫁娶金母木公媒妁相
通且交媾之道在五行配合之際也五行者

交媾也五行旣聚金木互用然後坎男離女
遇而媾也四象往來通好也五行相聚配合
也西王母曰男女相遇當五十之期五十者
男年三十女年二十乃天地數之合也男子
象天道坎行一本宫有水女子象地道離應
二本宫有火坎見三木通火耗離見四金言
水之情坎見五黄婆引之以升離見六水引
之以降坎見七火見成人而交離見八木飾
之以根坎見九金母而交會離見十土爲配
形此五行往來之數存神至眞水火自靈也

五行章第十五
道言天之五緯地之五經人之五行乃自然
之物也惟四象聚中金丹光煒陰陽交合二
儀配形始有升降夫金盈生水水始化故曰
炁水也炁水者動而升則炁靜而形則水水
有大利能生萬物故水爲萬物之精也水成
則火聚然後龍行其先虎行其後四象合一
五行聚焉西王母曰炁靜而神定乃坎離成
坎離成然後金木分金木分然後五行運五
行運然後中央聚火發于下水灌于上丹成

鼎熱以晝夜爲周天十二時爲十二月二十
四炁以時分之故象天地作陰陽法出自然
故曰金丹養之三年自爲眞人冬至陽生進
火夏至陰生退火進退各一十二兩
得地章第十六
道言二炁上下三宫升降然後五行配合聚
于中洲也五行之合先本其地夫水生於金
坎運兊生進火火生於木離運震先行水夫
水非金不成火非木不行黄道於中五行聚
焉得地之術平炁調水定息養火使上下亦

不相離得三百六十之功然後入靜長生之
法自此始也西王母曰生養之道莫非務本
種植之利莫若得地得地者三田平四象和
也三田平者謂三丹平名不動以觀四象自
然之炁是謂得地也得地者眞人之道也五
行之能五惡十毒皮無寒苦肌無潰忽五兵
之敵亦血不濡也血不出是神定
三宫章第十七
道言上有泥丸中有神府下有滄海三宫者
乃生死之由皆能生死人夫欲長生當知其

神得其神用其法上元泥丸者乃精之泉源
泥丸不開則精不散而神不離中元絳宫者
乃神之舍宇絳宫不動則精不馳而神不疲
下元丹田者乃眞水之根蒂丹田不振則精
不漏而神不死一死謂之腦漏入精二死謂
之神移入腎三死謂之精泄神散欲其長長
使上下不相捨西王母曰上丹田之府乃諸
陽之府陽之至精聚于天池天池者腦中丹
田之府乃生命之根元炁之所也若欲精神
不散當守泥丸不動欲泥丸不動當守其心

心靜而萬物畢矣故曰火鍊泥丸固之不泄
火引泥丸漏之神死也
二炁章第十八
道言二炁調運四象含光體化元妙動容周
旋左右上下引水火徃來養金丹胎寳以金
爲鼎金者炁也以木焚之木者力也内有八
卦四象五行自然之物也周天之卦自然之
數也惟二炁引水火之法先務調和西王母
曰二炁者金木也金色白其德威其神虎故
肺之炁乃曰白虎也木色青其德柔其神龍

故肝之炁乃曰青龍也若不得二炁則坎離
不生坎離不生則配合無象故調炁養龍往
來于天地門天門者泥丸也地户者尾問也
然後積炁以養龍故炁積成水水中生龍龍
行虎順升降上下而引水火也
奪運章第十九
道言天有五運地有六氣以生萬物以成造
化人能知天地之運則長生不死若欲當知
其炁夫天之五運五行之炁地之六氣六甲
之靈知五行六甲不爲天地之盗者乃爲眞

人以眞人者奪天地之運服八節之炁也震
東方木宜養肝離南方火宜養心兊西方金
宜養肺坎北方水宜養腎東南巽宜養膽西
南坤宜養胃西北乾宜養大腸東北艮宜養
小腸膀胱此奪天地之運不爲之盗也西王
母曰春夏養陽秋冬養陰養陽以水養陰以
火五行以二炁呼者出陰吸者入陽存是五
行正炁木長火鋭金方水散然出入成爲數
以節養之亦曰服八節旺炁久久行之不飢
渴

御風章第二十
道言天地有陰陽之炁運行四時而爲寒暑
故寒者陽藏而陰發暑者陰伏而陽升天地
有寒暑之候人亦有寒暑之候天運之自然
寒暑有疾遲之差人運無反復陰陽之變也
天地陰發而陽藏故大寒氣多翳而多結故
冬降霜雪之宜也天地陰伏而陽升故大暑
多結故夏雨多沸驟人能體之使陰勝暑陽
勝寒則雲可乘風可御也
忘形章第二十一

道言忘形者炁所聚炁者形所用旣有形非
炁莫生養形之道以炁先焉今旣有形但爲炁
所拘耳人皆以炁爲本形不爲炁累耳故眞
人者有形能忘是爲眞道忘形者鍊炁合形
與物無着故鍊炁而神定神定炁正炁正而
無寒暑無寒暑而形不拘形不拘而形可忘
也西王母曰形者炁之宅炁者神之用炁全
神正有内眞炁故形不著炁炁不爲形所拘也
其妙至半夜運五行全炁上下升降若混沌形
至三千日炁能離形故形可忘也離形者神出

也神出者由炁以行神炁炁動然後形無形也
元炁章第二十二
道言炁治則疾不生炁完則神自靈也治炁
治五蔵四肢之不順也若腹中病當接目上
下左使之右右使之左然後伏卧曲兩手于
心下當少頃利自愈五臟不足向五方存色
納之則愈全元炁之法存元海中升其炁使
上下流轉不定經三十日形自離欲元其炁
自小轉大日加之則四十九日充滿其形形
充無炁則神自正也西王母曰元炁者煉炁

也以火先自丹田流轉不定至子初三百六
十功至午初又自心而下又行三百六十功
則炁元也一功者一遍也
入室章第二十三
道言眞人養形莫若煉炁煉炁莫若定神定
神莫若入室入室者養神安定之法也夫冬
則温夏則清冬無用火夏無用風居必正席
室必南向先治外邪不干然後内邪不起也
治者使邪炁不干而形自安也西王母曰入
室之術室可方圓六丈東西置牖南立户高

一丈二尺坐處令方圓八尺安厚毛毬夏則
上又置席左右置几令安坐下垂足下床自
坐下長一尺二寸使起居左右皆不爲倦然
後於四安四安青白之帳勿安五色恐久令
人目盲户外簷當使見白然後形安炁不爲
所傷也
服炁章第二十四
道言炁者至大至靈化天地育萬物然不見
其迹而物物皆是不彫刻而萬物成不提挈
而萬物生聚而爲體散而爲風天不知炁之

爲天地不知炁之爲地人不知炁之爲人萬
物不知炁之爲萬物鬼神不知炁之爲鬼神
萬象不知炁之爲萬象若知炁所化則不知
炁之所盗耶天運之爲外人應之而天不爲
盗其壽地載之于下人應之而地不爲盗其
體萬物見之而應不爲盗其炁能知炁者乃
知陽之所生也西王母曰炁之在天冬至而
生一陽萬象應焉炁之在地夏至而生一陰
萬物應焉炁之在人子初諸陰會而一陽生
一陽生生於眞水午初諸陽會而一陰生一

陰生生於眞火生眞水炁在腎腎炁不可動
生眞火炁在心心炁不可動炁之所在存而
應之
定神章第二十五
道言人之神者心爲之室血爲之禄炁爲之
本四體五蔵爲之使夫神之在身由舍之有
生舍之有生則成無生則敗且舍之新若無生
門户不閉塵穢四入豕鼠耗其基烏雀穿其穴
亦漸至隳壞舍之杇若無生門户摧塌塵穢溢
滿豕鼠敗其基烏雀翻其蓋則欲不朽無由也

立至崩墜人之神全炁正亦易定也定神之
道在守心守心在絶念絶念在休欲然後心
正心正然後神定西王母曰定守之道知安
知足使飢寒不逼無妄想執縛以炁上升至
心而養之當夜半時不以正坐但平兩手使
四體安休絶妄想存心中有己身坐行之七
月神不衰老神定炁正常如嬰兒神自靈也
絶念章第二十六
道言念者人起心意者人有常欲人離心一
念神動天地搜賾陰陽無所不往無所往者

是欲也知見欲作習而成之者也念者虚無

中網廣大無著遊心不停神不息炁不正體
不安久之令人血衰骨敗筋弱而精竭然死
而不化其魂尚徃來亦不還上復生故爲魍
魎者耶故眞人絶念者爲不爲未來思念爲
覔相物來而應事至而變可作而作不可則
止故死神不爲魍魎耳西王母曰人生念相
作之有凶人若無念亦不知覺絶念者不爲
貪著聲色使神不役也至人之術在守心不
動守心心法平旦起整衣𠜍入室南靣拱手

坐回視其心若白玉行之四十九日神定
休欲章第二十七
道言少思寡欲天地不覆息慮忘機陰陽合
宜凡世之士欲好生當先習心習心在欲作
不作欲動不動然未至無至無爲之損故眞
人先養身後養心養心然後欲無欲是知天
下神故不死非唯不死故不老西王母曰人
有心則病無病則生欲知非故不作天地有
蠹而天地不變故不死知非而非之鬼神不
盗天地不奪故長夜半守丹田元炁如月能

至心屏絶欲行之七日光照其身知天下非
不作無益心自神通眞人曰天地水火風五
行金木水火土假合成眞如壘仰之高峯觸
之則散再擊則破復欲成功豈易致哉





太上元寳金庭無爲妙經
