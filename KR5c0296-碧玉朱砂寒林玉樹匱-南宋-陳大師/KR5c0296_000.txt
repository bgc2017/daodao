








碧玉朱砂寒林玉樹匱凊九
　　　　　西蜀陳大師述
夫龍虎者乃鉛汞之本也二物相交乃有變
化水中鉛火中汞汞鉛同一元不知咫尺是
神仙强把硃砂酒醋煎千千萬萬化成煙(此/明)
(鉛汞一/體也)鉛汞相交不須見伏火硫黄便停焰
生育之道本自父母精血交姤成孕故鉛汞
相交龍虎成質且硃砂不假鉛汞之功無由
氣定全藉鉛汞匱定火熖故不能走失朱砂
出汞而復死於汞乃玄中之玄也

　　　詩曰
鉛汞相交結聖胎聖胎中有一嬰孩嬰孩便
是鉛中寳誰信鉛中養得來
故伏火朱砂必死於砒又曰朱伏於鉛而成
於硫此名若要水銀死先須死水銀又云隨
例死不離其父母又云龍虎打合謂之真鉛
一體獨用鉛謂之頑物無變化之道龍汞虎
鉛隂陽交感精氣相姤故成玄關
　　　詩曰
真鉛玄妙大丹頭永合金公造化優交姤靈

機成五彩龍吟虎嘯老人脩
其四神獨有真汞可伏鉛陽虎隂龍故汞爲
鉛子母之道金公生虎之肌膚汞乃堅鉛之
筋骨
　　　詩曰
離鉛去母全歸聖入聖超凡玄又玄養岀朱
砂能伏火教君立見水銀乾銀乾便出神仙
境誰謂神仙別有丹認得真鉛造化機全君
容易入玄關
法用銀鉛半斤入鍋鎔之下石灰白膠香樸

數遍撥去穢濁取淨者次下桑白皮拌炒之
多少淨鉛以三之二入汞於内鎔下南星末
徐徐撲之栁枝攪碎成粉水淘去藥灰又入
八味佐藥拌勻再入銚炒半日方作匱
　　　詩曰
龍虎相交自相和隂陽物感倍歡歌本是一
元分元質却來入聖離龍坡
　　　八味佐藥
　硼砂𥐻砂石中黄玄母石(各一/兩重)
　死硫石膽硝石青塩(各五/錢半)

右朱砂一兩半重金箔貼身入前藥匱内封
養候朱砂碧色又換新朱砂一兩半依前火
候養之共得三兩死朱去匱藥别作丹基此
是去鉛離母子成珍也
　　　詩曰
隂陽大道妙真傳只用水銀與黑鉛不傷朱
體不傷鉛此法玄中玄又玄若人識得真龍
虎變化成功在眼前笑他幾軰頭如雪不知
妙道只虚言
右將伏朱三兩研作匱再養生朱二兩蜜滚

栁末貼身入死朱匱中養七日加火一煆冷
開其朱白色
　　　詩曰
二氣依鉛結就成更含素質鼎中凝如初温
養無多力莫使熒髙力不升
右將三次養出朱共五兩研作匱再養生朱
三兩用黄蘖黄芩豆粉蜜温爲貼身藥入朱
砂匱中封養三日足一煆其朱白色故曰白
雪不消
　　　詩曰

三轉成龍氣轉髙却嫌元祖是塵囂朱砂功
就烹成汁潑向爐中雪不消
右將三轉成龍其朱共得八兩研末可作養
寳長生匱一應金母砂銀母砂靈砂朱砂三
黄粉霜並可養之變化之道備矣在人意對
寒林玉樹凡物有生皆歸死故有寒林之名
法將匱藥入合作穴用生汞一兩醋一盞煑
過入穴中封養三日冷開巳生汞苗一二寸
逐旋採摘任意轉變凡點化也
　　　詩曰

伏得丹砂作地仙其砂欲伏在真鉛鉛砂不
棄依然誤離母除鉛是湧泉
右將前朱末八兩以物隔了用雲母滑石細
研鋪滿實封固養火三日冷開其朱白色更
將前藥去了雲母滑石將朱作匱入合用好
信石一兩崑崙紙包鋪朱末蓋了上復砂雲
母石築實封養三日冷開其砒可以點化伏
成器不誤後世如入汞苗同點更妙又將前
匱入合築實醋調蕎麥灰物隔了放上面蓋
頭封養三日冷開其色復紅又復以明雄黄

一兩經煑煆煑前藥中築實封養三日冷開
其藥盡黄色此爲黄芽至靈同汞芽可點化
爲金也
　　　詩曰
七返還丹如入許不拘黄白盡成珍瓊林玉
樹花爭發點化超凡不誤人
右將朱細研作匱物隔了將元來初養鉛汞
砂匱藥放上面令實其朱匱内養生朱三兩
封養七日冷開朱復紅故曰七返長生變化
也朱砂養至七遍極紅丹質成也故曰還丹

至此大備且夫初養色碧象母其後色白象
父七遍復紅巳全七返歸真故曰歸元也
再將上等雌黄煑過二兩金箔貼之墨紙又
包入七返匱内封固養火三日冷開同汞芽
可點庚爲世寳𤇨之用白塩安鍋子下汞芽
子在中又入塩蓋之𤇨不走不用關藥謹謹
記之寳之
　　　醉金池
　乳香(二/錢)硼砂(一/錢)白塩(三/錢)𥐻砂(五/錢)
右前件分作八處每點一兩用藥一錢同銀

入甘鍋鎔成汁傾入槽中冷打去藥其物軟
而精潔無惡暈斑妙不可言也
右此紅出蜀青城山乃蒲先生傳自杭州西
湖道院范東叟得之乃經驗袐方也
　　　碧玉朱砂匱養庚砂第一
銀鉛一斤桑白皮炒令白只有十兩鎔作汁
灰五十包鉗入汁中傾下汞三兩鉗退冷灰
中攪成粉冷取出篩細麤者依前鎔化二兩
汞下又急攪成汁水淘去灰後藥炒死匱服
藥伏硫五錢五色餘艮石四錢𥐻三錢同研

細末入大銚内旋旋入藥炒前鉛汞砂一旦
即死作匱
　　　煉煆第二
鮮明大砂三兩蜜滾死硫貼身次用金箔逐
塊包褁入前鉛汞藥中一斤熟火養七日取
出其朱盡成金體可愛此朱研作匱温養後
叚而矣
　　　脫胎聖第三
前朱三两爲匱養大朱砂一兩死硫貼身金
箔外貼入匱封養十日足大火一煆冷開如

前研細又養大朱一兩二錢如後滾貼養至
半斤共五十日一切同研細伏火矣
　　　轉養粉霜第四
好粉霜二兩共前庚砂匱藥合研爲匱别養
外來堅寳粉霜一兩煉蜜搜丸墨紙包之入
庚粉匱中心封養七日冷開取死粉或作後
叚庚母砂貼身點化換骨靈驗大妙矣
　　　結庚母砂第五
取朱砂汞三兩庚母六錢結砂子分作八塊
用漿水白礬石灰皂角灰蛇床子等分懸胎

煑一日夜取出用緊砂法用苛子末三兩先
將一兩鋪甘鍋底入包了庚砂安子中心又
將苛子末上面蓋之入火屋內候烟起濃又
將苛子末連糝在上以盡爲度取退冷看砂
力刀斫不入方入匱如不堅再如前作一次
將前回養出餘下粉霜滚在貼身將大合一
箇入緊朱研栽培庚砂在内又將前零粉霜
半兩作毬子蜜調生硃五錢滾貼身蜜滚死
硫末再以金箔包先安排此粉於匱中心其
庚砂於四傍封固人池爐養火七日二日共

九日就爐一煆冷開其庚砂以成寳𤇨鎔不
折十分足色如再後但前法結砂入匱其外
養倒朱砂半兩再添入匱中細研逐次栽養
粉霜半兩而或添至一兩留作庚子貼身且
如添養朱積至一年可分爲二匱長生湧泉
名爲種火田綿綿妙道不窮如不養物如法
封固入地坑灰池内温温火候養之不絶方
使隂氣不生其匱轉通靈矣變化甚多功效
不一名養雌雄點化皆可爲也非知人不能
推故曉此大造化也此方乃上代元傳授於

太原白雲翁王无中家祕寳之術不誤後人
汴梁吕相府得之傳於錢府皆下手經驗有
成非有德者不傳子後於京府得之祕之皆
鉛汞三叚奇絶之甚乃天下第一之術元得
於危侍郎東叟宅及京相府其體用皆一道
理盡淮南王真文玄中之玄妙中之妙誠不
誤人祕之戒之戒之


碧玉朱砂寒林玉樹匱
