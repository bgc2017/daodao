








洞眞上清太微帝君歩天綱飛地紀金簡玉字上經(右五)
黒星者北斗之䰟𩲸欲歩綱時先閉炁左
廻七星之外行斗䰟𩲸之上三匝然後豋
陽明也子欲神眞歩斗䰟𩲸有綱曲折隨
行得昇玉堂











歩三台從玉綱禹歩閉炁上至金綱往還
九過叩齒三下通炁乃祝台名所𩓑隨意
求田土之屬祝上台求禄位祝中台求金
玉祝下台常以六甲日此别法不必常修
也上台虚精中台六淳下台曲生皆名也







太上飛行五星之道以尋歩水火五星來
降致神雲車羽蓋豋太空之術谷希子法
閉炁上綱嚥液十五過每至星所左手俯
心祝曰飛仙兩言耳未豋綱時先存五星

精在五藏中也毎歩綱畢輙按而爲之十

四年白日龍飛要道在尺素之上是此之綱圎矣















後聖君告三官地神之書佩之以歩綱飛
仙昇太平帝太上玉帝告七星之符八節
日朱書服之齎帶一符於首上以施於歩
綱之仙者也
太上𨼆書攝玉皇佩之左太上𨼆書攝玉女佩之右























































































巳上符並朱書

太上隱書太微帝君昔授皇清洞眞君歩天
綱飛地紀據玄斗攀星魁接九眞乗飛龍遊
三命浮三生固三寳出六害隱六隂入六絶
鎭天英守延期存元輔躡大弼周流丹房上
昇文昌展轉九道位爲九老行之二十年受
書爲上清眞人
髙上太素君及上清八老君下教玄洲二十
九眞人以升閬風臺後聖君詣金晨華闕上
清以付方諸宫青童君令教仙名骨録有玉
字於眞籍者道成以經還方諸之室然後受

書上豋太微凡人望七星爲近而不知歩之
甚逺道士苟知天綱之可歩而不知䰟𩲸不
追其身非身之不將䰟𩲸也但䰟𩲸畏七星
之威不敢追身而上行也故三䰟不攝七𩲸
蕩散徒以空尸歩綱而神不我從實徒勞也
子欲歩綱澄心虚静不思哀憂不念榮味於
是廻行三匝豋星啓祝使䰟𩲸二神俱過靈
關豁然縱體奄忽自忘盛潔乃歩常如蹈空
一年辟非二年辟兵三年辟死四年地仙千
害萬邪衆莫敢干自此以往福慶無端致神

使靈驂駕飛龍太極賜芝玉帝給童行之二
七年爲上清眞人
歩綱法勿横行干綱也直畫連星之界分曰
綱也犯横天綱皆伐斷天道大禁也
歩綱勿躡眞人星大忌也犯此二者皆脫巾
叩頭謝綱象以布帛爲之長九尺廣六尺羅
列星位於帛上以青筆爲星丹筆爲綱盛之
潔箱毎欲施行燒香出之侍書有玉女七人
衞星有玉童七人歩行世路與俗人同沙阡
陌之道者其中飛塵濁亂洿穢同迹皆不得

歩綱若雖處世俗俱行道路乗車而目不見
流血死尸者可歩綱也若山林長齋絶軌人間
或巖居隱處服食斷糓者不問渉塵途之忌
也忌食六畜肉及五辛之菜皆當沐浴潔衣燒
香於歩綱之處又當視北斗星所首隨而案
之沐浴者謂初歩綱之始也不必一歩綱輙
一沐浴也要最令手足口面至清盛也天隂
可於靜室中若所卧牀上爲之又白日歩綱
尤勝於夜半皆不好見人而行事也唯令勿
經淹穢精心而巳

太微帝君教授歩天綱之經謹按神眞上法
先燒香於行事之所閉炁左廻行斗星之外
三匝始於隂精匝於陽明畢乃通炁始得足
躡於七星身上歩於陽明耳於是向陽明星又
閉炁而心祝曰陽明大魁玄極文昌使某魂
魄俱遊天綱祝畢乃左足躡陽明又進右足
躡隂精心祝曰隂精北樞太上璇璣使某魂
魄與身相隨次左足躡玄冥心祝曰玄冥揺
光紫微闓陽使某魂魄俱行玉衡次右足躡
丹元心祝曰丹元紫宫太上靈田使某魂魄

俱過神津次左足躡北極心祝曰北極天光
廻適玄辰使某魂魄俱至玄關次右足躡天
關進左足前與右足併乃通息一閉息不竟
綱者可丹元星上通更閉微祝曰
金木水火土五行相推七星煥煥天綱最威
輔星鎮盛弼星却衰九眞太上太極太微三
府玉帝三尊辟非天動地轉魂魄相隨使我
飛仙眞光徘徊名入金房玉門乃開乗龍陟
空日月同輝遊行上清鳴鈴翠衣左攝流電
右御奔雷地上萬邪伏死敢追惡心視我使

爾斬摧帝命玉女營侍以歸魂眞魄神合形
升飛
倒行法止於天關倒向北極微祝曰
太上元辰華蓋紫靈北極玉房藏景化精太
微玄臺九眞玉城願某飛仙得行雲庭反歩
天綱魂魄俱生乗龍華宫得道之名左佩玉
璫右腰金鈴虎帶龍裙嘯攝天兵乗景三素
飛豋上清
祝畢乃閉炁舉左足躡北極右足躡丹元次
舉左足躡玄冥前右足與左足併而向眞人

之星通息微祝曰
太極九精上皇髙眞出豋元清入隱玄隂育
某長某使某好仙玉臺忽開金堂八門乞某
佩書絳龍青裙上佐紫微後聖之君乗十飛
龍玄蓋景雲列名元圖日月同并
祝畢因又閉炁左足躡弼星進右足躡隂精
又進左足躡陽明前右足與左足併乃通息
微祝曰
天魁正陽斗運低昻前轉元機後動靈綱制
魄以寧拘魂以康魂魄與身俱行天堂向見

金闕髙上太皇右扶仙毋左扶仙公紫翠飛
華龍袍虎裳帶眞巾玉項生圎光手把神鈴
腰佩金璫口詠洞眞七變妙章先自虚无生
而爲王飛行九道據斗攀綱前從太一後從
玄郎告某口訣坐在立亡反行至要位爲仙
卿五藏自生與天相迎所願皆合所求尅昌
萬邪伏害易地隱藏惡我天伐水滅火䘮
反行法又閉炁右廻斗星之外三匝始於陽
明匝於陽明通息祝曰
髙上太眞七耀至尊反行尋生上歩天元使

某飛仙得入紫門
因又閉炁左足躡陽明右足躡隂精先前右
足躡玄冥左足躡丹元次右足躡北極左足
躡天關右足前與并乃通息祝曰
七變返旋上行玉宿六紀輔我三綱合歩玉
帝左盻髙上右顧教我乗星騰豋玄路乞賜
飛仙不死之𧙓浮行上清乗華三素金青翠
裙出入九舍北皇見揖南眞見謝名書仙臺
千變萬化得友聖君太平輔佐所願從心萬
事成就有惡我者刀刑火墓

順行倒行反行三道都畢乃又舉兩足俱上
陽明星以右手拊心以左手指玄冥星閉氣
三息叩齒三七嚥液三九名曰據斗㣲祝曰
陽明紫炁太素玄辰金闕黄房中有大神左
拊上皇右把髙眞龍銜翠衣飛錦虎文腰帶
玉符首戴蓮冠出无入虚金眞玉光靈尊巍峩
號曰陽明足躡朱煙口詠洞章賜某隱書見
教𡵯綱周行三復據斗自忘使某飛仙超虚
浮空名書上清乗玄駕龍意有所之願樂皆
從三尊合徳魂魄内通致給神官玉女玉童

有惡某者形以電風姦謀斷舌𧜟之十方祝
畢存心中忽然忘身良久而下據斗之道旣
畢乃又兩足俱上隂精星以左手拊心以右
手指眞人星閉炁三息叩齒三通嚥液三過
名曰攀魁入太微微呪曰
隂精玄素華闕生門中有玉帝北極至尊鳳
繡華領龍翠碧裙腰虎佩鈴扶芝丹冠號曰
隂精太上之君授某隱書使歩七元攀魁上
昇遂遊靈關外拘七魄内制三魂魄錬俗累
魂寳胎神魂魄守身與之俱仙飛行上清還

炁嬰顔所向如心萬欲無難有惡某者形死
三官威攝六天役使羣神
攀魁之道旣畢乃又兩足俱上弼星併足向
眞人星四拜畢跪閉炁四息叩齒四通嚥液
四過名曰接眞當正心從魁中入豋弼星上
勿横度綱也跪微祝曰
太極九精上元明眞正機把衡吐納紫煙金
光玉暎威照十天攝御三光調陽和隂理元
賦炁攺易故新上治中宿玄關之玄金室玉
戸北掖四便出駕八景浮遊太元龍錦鳯衣

虎翠飛裙絳旍緑帔紫羽七縁腰帶神符首
戴扶冠上栖九虚下翔天淵自號玉皇九天
極眞哀某好道授某隱篇躬豋弼魁朝拜靈
君乞𩓑丹書爲生之先得治三天飛行八玄
五臟自生上品飛仙得翼玉帝後聖之臣位
髙大夫乗雲飛輪所願皆合衆邪莫干有惡
我者暴形破門
接眞之道旣畢乃又兩足俱上玄冥星以右
手拊心左手指丹元星閉炁三息叩齒三七
通嚥液三過名曰歩斗㣲祝曰

洞天神光廻隱玄冥炁盈太虚去來無形隱
天藏地周灌無生忽登天綱上歩紫庭北視
雷房南顧電城眩惑萬變非復故形恍惚流
景捔手立成欲求藏身得我姓名虚无傲兀
九變玄冥坐起六甲謁署六丁賜某隱書𡵯
斗行星仰見上皇披丹巾青手把靈光腰帶
玉鈴上乞飛仙與天俱生名書太微浮行上
清下乞變化藏景録形萬事如𩓑所摧皆平
有惡我者戮以神兵






太極眞經金根上文曰子登玄冥歩斗隱形
子欲變化當得我名廻天動地萬物立成𡵯
玄冥時及欲隱時當心存此名字
𡵯斗之道旣畢乃又兩足俱上丹元星以左
手拊心以右手指北極星閉炁三息叩齒三

通嚥液三過名曰躡紀微祝曰
太上九臺丹元玄紀外管北樞内正天理金
闕暎外玉庭耀裏中有至尊號曰赤子治在
丹元絳房之中翠雲繡華龍帔虎裳右執皇
籙左把魁綱足躡景雲首巾紫冠右佩流鈴
左帶玉鐺賜某隱書躡紀遊行上乞飛仙乗
玄駕龍書名丹臺太極玉堂所向所求福䘵
来迎有惡某者願爲滅亡給侍神官玉女玉
童躡紀之道旣畢乃又兩足俱上北極星以
右手拊心以左手指天關星閉炁三息叩齒

三通嚥液三過名曰歩綱微祝曰
玄上太微北極紫蓋下有太眞遊翔九外翠
華飛裙金鈴青帶腰佩玉光玄雲奄藹賜某
隱書上行七炁豋清戯煙眞人合㑹乞丐飛
仙書名丹室所向如願無灾無害有惡我者
令彼傷敗
𡵯綱之道旣畢乃又兩足俱上天關星以右
手拊心以左手指天關閉炁三息叩齒三通
嚥液三過名曰乗龍微祝曰
太上七極紫微絶辰寳玄金房外有玉門周

運九宫調和天關中有尊神號曰紫皇授某
隱書𢹂某乗龍上遊九天下飛地元景雲丹
輿玄華翠裳腰佩龍策頭巾虎文包生萬物
教訓飛仙脫某死名天地長存乗龍𡵯斗所
向受恩有惡我者風刀火然
乗龍之道旣畢乃又兩足俱上輔星閉炁一
息叩齒三通嚥液一過名曰遊行三命旋𡵯
天英也微祝曰
太極輔星精在紫關養生育命寳守神魂金
房再開奉見輔君賜某隱書使某遊旋列名

聖皇飛仙九天巾金佩眞出入洞門
遊行三命旣畢乃廻行詣弼星兩足俱上閉
炁一息叩齒三通嚥液一過名曰徘徊三陽
出入三生㣲祝曰
太虚泥丸紫宫天尊玄空眞紐爲帝之先在
道玉皇在身泥丸馮感剡生炁貫霄元精入
明堂强胎益魂朱山再開奉近靈元左採日
華右掇月根流火萬丈金羅碧裙腰帶天骨
首戴華冠賜某隱書得行天關乞願飛仙役
使萬神萬向皆㑹福徳如山

行事時皆向北執書而爲之也亦可按文視
星不必闇誦而作也
後聖君受太上𡵯綱隱書以付方諸青童君
青童君以傳王君使宻授骨命玉籍有仙名
者按而行之其無仙録録字之人徒見而不
求有而不行也非不欲行神遏之上按四極
明科太上隱書聽七百𡻕中傳三人過此不
得復出授書初時皆先試彼人而後傳耳試
觀非一條例唯取令其猜恚及可否與奪之
事也是以古之眞人以察其心而定其志看

其行而觀其事矣子於傳授之際微其言㢤
黄上先生受黄纍小童歩三綱之法行其要
訣遂飛迅景雲北遊於上清之宫出入生門
呼吸虚无
黄帝受襄城小童𡵯六紀之法行其要訣遂
鑄鼎荆山隱變喬陵駕龍玄圃乗雲閬風
廣成子受東海中元小童𡵯六害之法行其
要訣遂乗三素之雲到無極之野駕華鳳八
龍入無窮之門倒行太虚位爲玉皇
龔仲陽受嵩髙小童𡵯六絶之法行其要訣

遂豋朱光丹陵乗玄上造御十飛蟬遊行南
冥絳雲爲蓋以入五城
夫四小童並天眞之師也所受隱書施行俱
一事耳三綱六紀六害六絶異其名耳春歩
七星名曰歩三綱夏歩七星名曰躡六紀秋
歩七星名曰行六害冬歩七星名曰登六絶
按而宻行浮遊上清
玉君曰吾經周時也渉戰國之間遊強秦之
中出大漢之世履地源遊九宫見諸仙人問
諸眞官始求此道無不歩天元行紀綱者得

其道速成而不難也是以被衣歩綱七精下
遊齧缺歩綱上登天堂王倪歩綱乗雲十天
黄帝歩綱精爲軒轅許由歩綱鳯凰羣翔巢
父歩綱上朝天皇支離歩綱栖集閬風華封
歩綱體生玄雲子州歩綱翠龍虎服善卷歩
綱乗蹻龍燭石戸歩綱飛行瀛州北人歩綱
玉女來遊蒱衣歩綱遂入北斗安公歩綱赤
龍見負桓成歩綱遂見文始得友西歸半車
童子二女歩綱俱澣白水乃見金母栖身東
陛卞隨歩綱駕龍泰清務光歩綱身超紫庭

馬皇歩綱龍雲俱至彭祖歩綱乃之流沙老
聃歩綱稱曰聖師關令受教俱㑹雲臺郊間
歩綱乗龍奔辰放釣棄綸永爲上眞大項歩
綱色反嬰兒秦始歩綱神龍吐符㳙子歩綱
河出靈魚服挹玉液遂昇玄洲蕭史歩綱隱
逸秦樓弄玉受教俱到青丘接輿歩綱夫妻
俱仙得治峨嵋封掌山川伯昬歩綱列爲水
靈庚桑歩綱遊行八冥皆須此術要道乃成
故粗撰其人以告於子或先勤而後怠歴試
觀而不過者亦皆成地仙及得尸觧之身或

成地下主者當復數千百人也不能一二記
其姓名矣
諸尸解地下主者按四極眞科一百四十年
乃得𥙷仙官復一千三百年乃得𥙷眞官於
是始得飛華蓋乗羣龍登太極遊九宫也謹
按法度奉而行之無不得仙精心勤誠用一
十四年耳於是乃七星之精下化成神人並
乗流鈴八景丹玄班雲俱来詣於子拜子仙
官授子眞符道成皆豋上清昇太微宫勉之
勤之所向必感亦何爲怠情而爲尸解太隂

地下主者方復一百四十年然後得階乎吾
昔亦由精勤而致此也
歩綱之日一月七日爲之也月一日五日九
日十五日二十日二十五日二十九日若夜
歩則用夜半若白日則用日中若在無人處
日中止庭乃吉要不欲令俗人見俗人見則
天精不降斗建正月建寅闇暮天關臨寅平
旦臨申日中臨亥但按月斗建推計晝夜常
知所在以圖象隨之若見凶鬼惡人但存斗
星以指之閉炁心祝曰

吾是天目與天相逐睛若雷電明耀八域徹
知表裏無物不服如此則姦兇萬鬼禍惡衆
非莫來犯子
甲子日八節日皆歩綱得仙而致七星詣子
諸歩綱者勿以冬甲子日夕眠卧七星之光
掩人眼精
歩綱脫死名上玉籙法用正月三日二月十
一日三月十九日四月八日五月五日六月
九日七月七日八月四日九月九日十月五
日十一月八日十二月十二日用此日歩綱

方諸宫那仙臺削死書上生字也其一月七
歩綱自按常法若卒急及非禍疾病皆登時
可歩不須待吉日也所言所祝亦將在意要
當先祝舊文畢及言意所願皆登時立效速
於水火女子歩綱以絳爲綱象男子歩綱以
布帛爲綱象
太上隱書金簡玉字歩天綱飛地紀昇上清
入紫微之要經太上常使西靈神童面有玉
華者七人侍此七星之象於圖之左右歩綱
之時神童皆從而登星也始學者未之見也

一年之後常夢此七童在側三年之中形見
人前皆飛天交髻玄黄青衣執霞檀之膏香
華朱燈太上常使南眞靈妃紫靈驕女面有
金碧龍華者侍此隱書在書之左右歩綱之
時神女皆從而登星也始歩者但未之見也
一年之後常夢此七女在側三年之中形見
人前皆飛偏結丹霞翠衣執衣泉玄脂日華
香燈齋潔七日乃傳此經受者亦然太上四
極明科有書聽百年得一傳其在七百年内
一人限三傳而巳過數不得復出受之授之

皆齋乃度立盟結誓保無泄露試校彼心探
其厚薄審其内實料其善惡然後乃出以與
之耳若非骨命不應得此書若是行尸皮好
之夫將試而不悟生搆怨讎或見傷殺違生
失和有及此者皆非得道之子當受惡以止
勿語其故天靈七君道徳大神自照觀榮辱
報以介福且勿憂也此眞極之意後聖之法
亦足以測有爲矣亦足以知無能爲矣
子有悟其觀試者當隨事首謝七星之神也
乃得𥙷復其失也

八禀訣曰非求仙之難也得其人之難也非
學道之難也得受其經之難也非受其經難
也過試而不知之難也非經試之難也行經
精誠之難也太上袐言妙矣信矣
太上紫書王君自序
青要紫書曰子欲昇天當行七靈旣豋北極
又入紫庭非人勿傳先試其情此之謂也正
論歩綱之事耳吾昔受神經人有試吾者無
故以杖槌吾手而血出吾猶傾心向之情不
他念是試之過也遂得此經見告曰子昨巳

履水火中得脫矣吾初時亦不解此語晚乃
悟以槌手爲試也吾昔授一人神經經法有
試投之約未授之前乃無故舉火燒其衣衣
盡而彼不言然色不大懽然也雖爾姦醜之
炁不形於外非惡之言不發於口故爲得過
也吾後亦授其歩綱隱經也其施行得道上
登太極乃見先有刻太極北璧書字者云咸
陽茅盈受歩綱經師法隱試火燒衣形口雖
不言色猶不平是爲下過非眞之精可行太
極勿登上清盈見璧文字讀之悵然自見試

受書以来初自不悟有色炁不平之累于今
九十八年矣乃知鑒綱玄璧無細不書也乃
更尅復往𠎝訴誓上眞始得𥙷帝皇之卿耳
子其朂之王君以此言告小王君
太上隱書玉精眞訣以𦤺太極隱芝翠羽華
衣紫繡毛帔丹青飛裳五嶽靈山六元七玄
明眞地神遊行之仙皆各獻其方物奏書太
微宫致之有要獲之有方能得其訣拜爲仙
公太上隱書曰正月一日二月二十日三月
二十七日歩綱之道巳畢正身入斗魁中東

向視𡻕星象在肝中再拜跪祝曰太𡻕元神
木公九天陽華玄元盡來入身祝畢叩齒九
通行之十四年東嶽君獻青毛之衣東極眞
人命玄元地神衆丘靈山送上清之服翠羽
華裳
太上隱書曰四月八日五月五日六月十八
日歩綱之道巳畢正身入斗魁中南向視熒
惑星象在心中再拜跪祝曰
南上元神火陽四光仲離丹水來入丹房祝
畢叩齒九通行之十四年南嶽君獻飛行之

羽南極眞人命玄元地神衆丘靈山送上清
之服紫繡毛帔
太上隱書曰七月七日八月二十日九月九
日歩綱之道巳畢正身入斗魁中西向視太
白星象在肺中再拜跪祝曰
西上太玄金精七道玉元二帝炁廻胎腦祝
畢叩齒九通行之十四年西嶽君獻曲晨飛
蓋西極眞人命玄元地神衆丘靈山送上清
之服丹青飛裙
太上隱書曰十月五日十一月三日十二月

六日歩綱之道已畢正身入魁中北向視辰
星象在腎中再拜跪祝曰
北玄紫辰金車水元龍胎化靈來入一身祝
畢叩齒九通行之十四年北嶽君獻龍衣虎
帶北極眞人命玄元地神衆丘靈山送上清
之服鳳錦玄巾蓮精紫冠
右朝四極呼四星之魂精祝四元之隱名以
致遊行上清之帔服也外經云羽翼巳具非
謂身生毛羽也乃上登天綱偃魁存眞拜五
精之魂祝四元之名以致靈獻用昇上清是

以羽衣玄降寔由精誠也
太上隱書曰毎至甲子日八節日歩綱之道
已畢正身入魁中弼星後向眞人星存鎭星
象在脾中再拜跪祝曰
太極九眞流康隂根飛一却蓋来入泥丸祝
畢叩齒九通行之十四年中嶽君獻玉珮金
璫白羽紫蓋太極眞人命三玄洞天陽臺天
國委羽靈州九疑太玄神丘赤霍三台使送
金眞玉光太極隱芝太極隱芝有四種或四
方色光照百𡵯之内如月其一種青色如累

明鏡狀面徑五六寸許光照洞徹三重相累
髙六七寸耳名曰太極靈鏡𨼆天碧芝
其一種白色如竪斗星有七節以星爲節以
莖爲綱髙且三四尺光明朗洞名曰太極玄
節隱辰靈魂芝
其一種赤色如小棗樹其實如鐶光明煥照
髙三四尺名曰鐶綱隱玄太極金天芝扣其
樹枝實有玉音金聲
其一種蒼色如偃蓋於地或重累相沓周圎
七八寸清光流燭髙三四寸名曰太極玄月

偃龍芝
右太極隱芝名精誠求請三玄神明眞人皆
致以與子或出平澤或生非所或生山丘或
生宅宇有如此者皆眞人以與於子也得而
食之太微遣使拜爲仙公分形萬變身生玉
光太上隱書歩天綱飛六紀玉經皆後聖君
上請以付方諸宫青童君使下教骨命宿有
仙名者自無仙籍玉書得道之子亦永自不
相遭遇見此玉經也四極眞人科聽七百年
内得三出傳授皆盟書𧵥寶約不宣泄者以

貴上靈經與衆書絶禁不相干雜也其受歩
七元行星之訣𧵥誓䌝帛三十二尺以合一
五七之數也受行五星訣者𧵥誓金龍玉魚
以合二四六之數也此亦玄象曲直分度故
誓必期之矣龍魚世無其物亦不得閉經而
待難得之𧵥也請以青布三十尺以示准此
誓示其始終明其誠尚也並以奉之於有經
之師師又當施散勿營𥝠累犯盟皆有三官
罪考非小事也眞人重青信金每臨約誓皆
引此以爲明𧵥也其違科犯泄皆爲罪罪延

祖父母受刑地獄誓約之物每令上最勿以
告人天關三圖曰治根以精啓心准平統本
以誠所向必生眞人貴盟寳金重青以諧以
祝指之爲盟斯誓大矣勿犯勿輕
諸誓傳皆各有數限其不傳而妄言經篇目
者皆犯泄漏玉童玉女上言太上三犯泄漏
死名復見不復得仙也傳授皆按盟又當以
金青還師以勸功德
有太上玉經隱書皆盛以别笈施行看視時
皆燒香左右玉童玉女侍衛在側勿謂未見

而無之也眞靈從太無之鑒以察於纎介之
心可不慎歟
世間自復有歩綱躡紀之法漢成皇帝大司
馬王鳳以陽朔元年中聞道士劉京從邯鄲
張君學仙得歩天綱法鳳於是逼求以威以
貴京不獲巳乃宻撰此鈔畧以與之鳳謂爲
延年求富貴之要甚祕行其法傳之宗門故
祝說多以富貴禄位爲辭使用天倉天府離
合之日也是鈔畧之出起於劉京矣漢末亦
以此鈔示皇甫隆𨺚亦奉而行之也浮末之

說亦何得動天地感神眞乎鳳弟子有王色
者逮莽時封侯謂歩綱之經乃更鑄金爲簡
刻而寫之告莽云天瑞也亦復何限非𡵯綱
之益乎但未見眞文本訣便巳爲無量之益
况得其根耶鈔法甚大行於世始於劉京流
泄至今至於太上玉經飛紀大訣京寳而祕
之莫知所授


洞眞上清太微帝君𡵯天綱飛地紀金簡玉字上經











