








四卷同卷滿二
　老君變化無極經
　太上金華天尊救劫護命經
　無上三天法師說隂育衆生妙經
　太上說青玄雷令法行因地妙經
老君變化無極經
老君變化無極中出處幽微黄房宫鍊形淑
淑虛無同光景布行八極中眞名一出會九
公道理長遠樂無窮驂駕九龍車馬僮上登
八重玉闕中金樓之臺望華山山上眞人授

我經教我學道身當清愼勿貪淫没汝形清
身潔己身長生老君之道自然並不求吾道
經教名那得度災爲種生賢者思之解其情
鍼入縷出氣自明施寫有法隨時生秋收冬
藏入黄庭窈窈㝠㝠氣合并老君變化易身
形出在胡中作眞經胡兒反叛無眞誠朝降
暮反結罪名部落强丁至死傾叩頭來前索
求生老君執意欲不聽謫被赭衣在身形沐
頭剔鬚爲信盟絶其妻娶禁殺生若能從化
過其名日中一食讀眞經不得欺殆貪淫情

若有犯法滅汝形胡兒弭伏道氣隆隨時轉
運西漢中木子爲姓諱口弓居在蜀郡成都
宫赤名之域出凌隂弓長合世建天中乘三
使六萬神崇寘列三師有姓名二十四治氣
當成分符券契律令名誅符伐廟有常刑老
君正法道自明仙官簿録隨所請隂陽中經
無人明唯有龍胎師度形白髮翩翩遊天庭
羽翼開張毛衣成五色斑斑如列星璇璣玉
衡正其名
居東煙浪生海陽海水不流須風揚無有涯

岸東西相不逆細流故深長汪汪巨海百谷
王百川傾流水湯湯源出崑崙華隂堂隂氣
踴躍難可當宜預防之過災殃得見太平昇
仙房乘雲駕龍到南陽飲食行厨布腹腸彈
琴鼓弦舉樂觴要當解音别宫商角徵所生
同室堂
吾入幽河止泉元大道坦坦莫不聞養士天
下皆稱臣弟子再拜請所問道有微氣生活
人誠非下愚所可陳道氣綿綿難可遵布散
流行如浮雲浮雲翩翩還入山亦無孔穴入

無間細微之事難可言若解微者飛昇仙比
遊五嶽弱水邊弱水不度入殺人有知之明
預防災與世相守樂無期玄命太清誰知之
今世之人多愚癡七九數盡鬼賊來何不防
閑自修理苦言利行不相欺與己一别會何
時道俗不同善自思丘山草穢難可治口中
安十爲良醫愷悌君子民所思但當披懷來
趣之消除惡逆心無疑猶豫之子道不治龍
變浮雲到南蠻江水枯竭人民單鬼賊遊行
在民間聊亂止氣無人分師君一出誅盡群

爾乃太平見眞君有福過度爲種人條名上
白太上君賜與符籙護身形思如呼之恒隨
人敬如侍之與相親眞氣來附成萬神與天
相保昇崑崙驂駕九龍行如雲鬱鬱之童至
遼東時欲從急驛馬通千里相逐如飛蜂毒
害之氣難可衝道路隔塞絶不通奈何此世
思九公母能養子恩意同無偏無黨可相從
靈禽辟邪除群凶姦臣賊子入地衝爾乃太
平氣清公眞君當出别人容三五七九内外
同養生之法氣相從和順上下無災衝人多

不解妄說空西事未訖折復東持心猶豫無
所從大災奄至路不通汝欲避世華隂東遊
上高山望海水日出浩汗不可視令人目暗
犯過罪魚藏深淵貪餌死南方不但自食尾
肝心獨活舍如死金容城中有白雉世之所
希人所視禁地之物不可底貪淫愛色心斷
亂强尸縱横令人歎不能清己呼天怨吾道
清潔選種民少有明解應吾文南到淮揚經
孟津浮橋翩翩在水巔過度萬姓無留難條
牒姓名詣津門宜名詐稱送司官推問情實

盡其元人心歸情還本根根深固久物自然
自然之氣出虛無魯道蕩蕩合與俱賴得赤
子相接扶解脫羅網六翮舒唳天高飛詣九
都九都之要誰能舒仙人王喬處石廬師事
老子合生符歷觀帝世知沉浮有道君子心
不憂蕩蕩滌滌如長流百川之水歸海中海
水瀺灂志無窮無窮之東有沃焦沃焦所受
無不消變散形身作浮雲浮雲翩翩還入山
結氣谷口爲甘泉事會之溟家無言神男玉
女侍在邊扶助男女成萬神萬神皆生爲眞

人眞人已成飛昇仙遊於五嶽乘紫雲驂駕
六龍會天門門有害氣不敢前十往十死初
不還汝欲入門依魯斑天下名巧吾語言凌
隂之室在中丹内外相通無留難同氣合音
舒道元道之綿綿誰能遵十室之邑無中人
令吾道氣屈不伸怒吾師鬼咎吾臣呼行選
種不精勤太平垂至事當分條牒姓名言太
清功勞行狀與集並玉曆之中有生名三氣
當備愛子形不行三五七九生那得過度見
太平隂陽中經事難明時有開解能思精出

陽入隂至玄㝠八極之内有九城九宫之内
應天經三氣五氣令身生七九去災除殃丁
天歷運度隨時清三師出教給吏兵守宅將
軍繞舍營辟斥故氣却邪精武夷來福在中
庭除災去害道日明名顯遠殊世有榮子孫
昌隆輔相𡖖赤車使者在門亭左右使從道
門旁通事書佐處中央中元之君攝紀綱開
通屈滯到故郷處所安樂命延長歷觀五帝
治漢中大樹蓊蓊布名張垂枝布葉隂覆陽
四海來會爲柱梁勸化男女善相將接息八

木氣當王正法天地立紀綱乾坤所主正隂
陽道在其中名布行凌隂之室色玄黄芝草
蒙蒙覆宫堂金樓玉闕俠兩傍銅人翁仲坐
相望俠守公門嚴如霜赤門赫赫誰能當賢
人君子字道長防災除害思元陽氣流溢布
身華光身生吾羽飛雲行上謁老君山中黄
遊觀南嶽宿閑房仙人王喬共遨翔西到廣
漢歷長城長安城中胡馬鳴奮頭銜勒人民
驚民驚奔走空土城父子爲虎因時營觀世
浮沉發公名時世浩擾氣不寧温寒不適在

人形變發坐逆罰貪夫威令世畏法禁拘有
道之士心無憂蕩蕩滌滌處長流水之東流
無息休翩翩揚舟隨風流櫓櫂相催行如浮
轉相過度無稽留稽滯不去必沉浮傷子無
知益人憂南度江海建鄴城故時大樂子孫
榮不承權輿至死傾日南瘴氣草不生飛鳥
不過没人形遠嫌避害可長生與道相守建
功名莫貪財利色慾情貞潔守節志當清爾
乃過度見太平太平眞君復能明整理文書
應鵠鳴二十四治會陽平主者齎籍户言名

除死著生詣太清文字教案令分明遷故迎
新給所請有功增録護群生男官女官有别
名聰明主者鍊人形若有明解來求生開心
同化首凝誠條名上簿過度生不得壅過塞
人情主者明順思書經若有不法結罪名鞭
杖在身病殃丁親民之職心當平不得鬲戾
𡜍妬情貪淫愛色没汝形冗散祭酒新故民
素性闇塞不識眞論說道元狂惑人口舌陋
露俗人間招來禍害三考前同屬道氣不蒙
恩不能悔咎上呼怨勅吾主者精斷彈善惡

異名列狀言吾有司官在人間當驅治之至
死傾上多煩欲無忠貞民困於役不農耕種
植失時花無榮𦚠卵半傷結死名穀如金玉
斷之糧人民相視色責黄心愁意苦劇遭喪
思亂之世無紀綱君貪臣濁失法常世欲變
改無忠良忠臣孝子深隱藏不預世事託佯
狂姦臣賊子志飛揚義言自陳休紀綱執正
立權舒中腸群寮困頓失義方士卒百上困
狼當負土躡水啼吟行百川之流奔沼城眞
來之衝難可當火失其明日無光封邑齊土

國爲王齊人感歎身摧傷養羊爲虎鼠爲狼
變化姓字易其常西度名水歷火行深林還
谷多毒霜殺戮百草葉枯黄孟春正月合天
罡迴轉斗樞隨朝陽養育群生壽命長與天
相保神聖將韓終范蠡相輔匡飲食九藥辟
穀糧名山可處石室堂前臨源流道里長混
沌相隨到海陽海水不流湛如漿源流減減
無人當不甜不苦無臭香中有赤子過度生
吾之爲道不人情正法天地身聦明
道出微妙入玄宫綿邈攸長難可窮譬如百

川入海江不逆細流致其深好學之士慕清
忠謙卑順下志在心不共並心精其元道吾
好生愛善人和民抱樸守素貞許由洗耳於
河濱清潔有素絶不群枕石漱流靜思眞採
取芝英成萬神服食三微飲神丹壽命無窮
與天連遊戲無極八重間八重離樓屈復伸
九重之裏窈無人混沌之氣誰能分演散隂
陽舒道元養育肢體生華根根生固久應自
然自然之氣出崑崙山北絶苦有温泉療治
萬病除殃患犯罪之人更福原

老君變化無極經









