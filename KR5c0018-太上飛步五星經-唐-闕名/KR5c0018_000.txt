








二經同卷傷五
太上飛歩五星經
太上飛歩南斗太微玉經


太上飛歩五星經
歩五星初未登星罡之時及訖下罡之時
並先存五星之精在我五臟之中存畢叩
齒五通咽液五過微祝曰
五星列照煥明五方水星却災木徳致昌熒

𤊨消禍太白辟兵鎭星四據家國利亨名刋
玉簡録字帝房乗飈散景飛騰太空出入冥
無遊宴十方五雲覆蓋招神攝風役使萬靈
上爲仙公
畢正心向罡口當上下之際而存祝也閉
氣上罡當先呼五星名字及夫人名字畢
乃越罡蹈星先舉兩足上太白從太白登
鎭星從鎭星登火星從火星登木星從木
星登辰星從辰星還躡太白凡三過乃更
閉氣上罡案舊徃還十五過每至星所輒

呼星君及夫人名字左手撫心心祝曰飛
仙
東方歲星眞皇君諱澄瀾字清凝夫人諱寳
容字飛雲
南方熒𤊨星眞皇君諱維渟字散融夫人諱
華瓶字玄羅
西方太白星眞皇君諱寥凌字振尋夫人諱
飈英字靈恩
北方辰星眞皇君諱啓咺字精源夫人諱玄
華字龍娥

中央鎭星眞皇君諱藏陸字躭延夫人諱空
瑶字飛賢
北斗第一太星黄錦帔丹青飛裙
北斗第二元星青錦帔緑羽飛裙
北斗第三眞星青錦帔繡羽華裙
北斗第四紐星紫錦帔黄華羽裙
北斗第五剛星朱錦帔紫青飛裙
北斗第六紀星朱錦帔青繍飛裙
北斗第七關星丹錦帔青華羽裙
北斗第八帝星紫錦帔繡羽飛丹裙

北斗第九尊星緑錦帔翠羽華裙
右頭並頽雲髻
經曰行事時皆北向執隱書而爲之者謂始
學眞妙未渉微逺不解星位之首向不識玄
斗之指建故當北向執書以漸求之耳若脫
解書意識星轉之隨時自宜隨斗所指按而
存歩如此則無有常向不爲皆向北也夫一
切北向自爲始學者耳恐此將可以意通觸
𩔖不足復問邪
太上眞人歩五星之道以致五星降室閉氣

上罡先呼五星星夫人名字畢乃越罡蹈星
謂始上罡便頓徃呼名字畢乃越罡蹈星耳
若每至星上得復重心呼所至星處之名字
益其佳也若煩重難常但可按舊而行耳昔
鬱渉公北里子生長陵老人皆此法而得升
天不以煩難爲辭也所謂治生者矣商販之
汲汲豈憚險難哉所期唯錢貨而已耳若使
求道常如賈販之用心亦有何不得仙耶但
惜初學者皆言專盡勤至而後輙懈縱有似
車之將故而百節緩落又似負重之牛造逺

足蹇夫學者之所患而爲得之者之所笑皆
如此輩事耳苟能心研内鏡者是爲感發乎
神將有靈人發子之蒙攜辰景之輿矣五星
圖布常向南也以太白位在西歳星在東按
而施之所以爾者五星隱伏縱横無常不如
北斗列象恒在故一以定位於五方不得隨
星之所在也三八景合二十四神以次念之
亦可一時頓存三八亦可平旦存上景日中
存中景夜半存下景在人意爲之也若外身
幽巖屏絶人事内念神關攝眞朝氣將可平

旦頓存三八景三時又各重存一景益當佳
也但人間多事此煩難常行耳事不得常益
自薄昔西城王君桐栢上眞皆按此道也按
苞玄玉籙白簡青經云不存二十四神不知
三八景名字者不得爲太平民亦不得爲後
聖之臣
欲飛登木星之法常思見歳星當正心視
星以右手撫心畢而禮之左手掩兩目乃
九閉氣又叩齒二十七通咽液九過臨閉
目心呼歳星中眞皇之君君夫人名諱字

三過畢曰願得與始陽青皇眞君君夫人
共乗八景碧輿上登太上宫言畢乃臨閉
目於手下向星而呪曰
天光交和精流東方仰望九門飛霞散鋒
始陽碧臺中有青皇青牙垂暉映照九方
鬱燦夫人字曰飛雲齊服靈錦龍帔虎裙
腰帶鳳符首巾華冠出無入虚遨遊太無
前䇿青帝後從千神來見迎接得爲飛眞
上登玉清髙上之房
祝畢去手勿復掩目臨目視星之光二十

七吞存九芒盡來入喉中都畢又叩齒三
通止
欲飛登火星之法思見熒𤊨星當正心視
星以左手撫心畢而禮之右手掩口乃三
閉氣又叩齒二十七通咽液九過臨閉兩
目心呼熒𤊨中眞皇君君夫人諱字三過
畢曰願得與丹火赤皇君君夫人共乗八
景丹輿上登玉清宫畢乃向星微祝
玄象流映丹光南冥仰望三門朱雲絳城
中有丹皇名曰維渟夫人内照是爲華瓶

齊服雲霜鳳華龍鈴腰帶虎書首巾飛青
出無入玄翔遨五城前導赤帝後從六丁
來見招延得眞之名上登玄虚金書玉清
祝畢去手勿復掩口臨目視星服星之光
二十七吞存令三芒盡來入喉中都畢叩
齒三通止
欲飛登金星之法思見太白星當正心視
星以右手撫心畢而禮之左手掩兩鼻孔
乃七閉氣又叩齒二十七通咽液九過臨
閉兩目心存太白中眞皇君君夫人諱字

三過畢曰願得與太素少陽君君夫人共
乗八景素輦上登玉清宫畢又向星微祝
七炁艶飛光照西方仰望七門靈闕激鋒
素暉燭映徳標金宗中有少陽號曰白皇
夫人靈恩治在玉房齊服皓錦流鈴虎章
首䢖扶晨腰佩金璫出有入虚遊歩玉罡
前導白帝後從六庚來下見迎北登墉宫
名書上清得爲眞公
祝畢去手勿復掩鼻臨目視星服星之光
二十七吞如法

欲飛登水星之法思見水星正心視星以
兩手撫心畢而禮之舉兩手以掩兩耳乃
五閉氣又叩齒二十七通咽液九過臨閉
兩目心呼辰星中眞皇道君君夫人名字
三過畢曰願得與辰星皇君君夫人共乗
八景蒼輿上登上清上元宫畢又向星微
祝
五氣玄飛光流北方仰望五門蒼闕鬱繁
激芒達觀靈映景雲中有黒皇厥字精源
龍娥紛藹俱理玄關齊服蒼帔紫錦飛裙

腰佩虎符首建蓮冠出凌九虚入嚮玉津
前導黒帝後從六壬來下見迎上登紫房
名書太上得爲玉眞
祝畢去手勿復掩耳如法
欲飛登土星之法思見鎭星正心視星以
兩手撫心畢而禮之左手以掩洞房上乃
四閉氣又叩齒二十七通咽液九過臨閉
兩目心呼鎭星眞君君夫人諱字三過畢
曰願得與中央太皇道君君夫人共乗八
景黄輿上登上清宫畢又向星微祝

四氣徘徊合注中元仰望九極旁觀四門
黄臺紫房垂鋒散芒靈光鬱散天華落軒
中有黄皇厥字躭延夫人潜徳是爲非賢
理和命氣導玄灌元齊服黄雲帔龍錦裙
腰佩金符首巾紫冠出凌玄空展光金門
前導黄帝六巳衛軒來下見近上登天關
金書太上琅簡刻名飛行太空得爲玉卿
祝畢去手勿復掩洞房如上法
明堂内經開心辟忘符





開日旦向王方朱書再拜服之祝曰
五神開心徹聽絶音三魂攝精盡守丹心使
我勿忘五藏逺尋
再拜畢祝祝畢乃服服畢咽液五過叩齒
五通勿令人見若不用開日以月旦月十
五日二十七日一月三服一年便驗祕符
也

太虚眞人口訣以春乙卯日夏丙午日秋
庚申冬壬子冥卧時先擣朱砂雄黄二物
分等細擣之以綿褁之使如棗大臨卧時
以塞兩耳中此消三尸錬七魄之道祕法
也勿令有知者明日日中時以東流水沐
浴沐浴畢更整飾牀席易著衣服浣故者
更弊屐洗澡之都畢又掃洒於寢牀下通
令所住一室盛潔也更安枕卧向上閑氣
握固良久而微祝曰
天道有常改易故新上亭吉日沐浴爲眞三

氣消尸朱黄安魂寳錬七魄與我相親
此是消錬尸穢之上法改易新形之要訣
也四時唯各取一日爲之
太虚眞人曰先師見教以五達之日日出
三四丈許正立以心對日存三魂神與日
光俱入心中良久閉氣三息咽液三過微
祝曰
太陽散暉垂光紫青來入我魂照我五形却
鬼試心使心平正内徹九氣外通胎命飛仙
上清玉籙已定

畢以手拭目二七叩齒二七都畢此法使
人三魂凝明丹心方正萬邪藏術心試不
行眞要道也常當行之諸以五達日向日
趨令嚏若不得嚏以輭物向日引導鼻中
亦即嚏也嚏畢祝曰
天光來進六胎上通三魂守神七魄不亡承
日鳴嚏與日神同飛仙上清位爲眞公
祝畢拭目二七是内精上交日光三魂發
明於内使人開心神解百精流轉於内府
也若非五達日可不須爾也以五達之日

北向五再拜心呼上眞皇君夫人名字三
過畢叩齒五通畢解巾長跪謹啓
五星日月上皇髙眞道君道君夫人玉清太
上上清上皇上帝大道聖君凡前因自陳七
祖父母以下及一身千罪萬過上世以來乞
願得解脫三官告下諸司使罪名離釋削除
黑籍乞願得與五星之眞俱奔華辰上登上
清交行玉門上登玉清髙上之房上登玄虚
金書玉清名書上清得爲眞公名書太上得
爲玉眞飛行太空得爲玉卿

木星左手掩目右手撫心
火星左手撫心右手掩口
金星右手撫心左手掩鼻
水星兩手撫心畢掩兩耳
土星以兩手撫心左手掩洞房上
右記八素中事
正月六日中時二月一日晡時
三月七日夜半四月九日食時
五月十五日夜半六月三日中時
七月七日夜半八月四日申時

九月二日平旦十月一日平旦
十一月六日夜半十二月十二日夜半
右記五達吉日

太上飛歩五星經





