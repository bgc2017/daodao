








三篇同卷松五
　大丹問答
　金木萬靈論
　紅鉛入黑鉛訣

大丹問答
晉道士鄭思遠授入室弟子葛洪字稚川號
抱朴子稽首我尊師先生曰洪竊謂人之權
輿隂精陽精陽精魂立隂精魄成兩精相薄
而生神明神以形用形以神生神之云逝形

亦斯斃敢問先生其神可全乎其形可延乎
先生曰神以道全形以術延洪又問曰道術
之旨奚若先生曰道隱無名術彰有實有實
而術可行無名而道可成道成而神自全矣
洪曰道隱無名始存乎象外術彰有實本在
乎彀中唯願先生少垂開奬先生曰夫術有
俯仰屈伸胎息嗽津御女以還精餌朱兒以
存身過是以往非吾所聞洪曰還精之方昔
已聞命存身之術願更發蒙先生曰取金之
精合石之液結爲夫妻列爲魂魄一體混沌

兩精感激河車覆載鼎候斯㧖洪爐烈火炎
熖熻赫煙未及黑熖不霞碧如蓄扶揺若藏
霹靈姹女氣索嬰兒聲寂透出兩儀麗乎四
壁時歴㡬多馬馳一驛宛其死矣釋然從革
惡黜善遷情廻性易紫色内達赤鋩外射熠
若火生潤如血滴字曰中還可超大厄退藏
於宻服之無斁霧散五内川流百脉骨變金
石顔廻玉澤陽德乃敷隂㓛斯積南宫度名
北帝落籍爲道之首爲仙之伯勿授非人以
招譴謫又曰天地至大比身即小制至精以

成藥孰淺識之能了夫何慮乎若有所少氣
雙則和體獨則悄和則増夀悄則趣夭命也
一絶難乎再紹然而理以意求意在言表今
試言之夫一隂一陽謂之道一金一石謂之
丹石乗陽而熱金乗隂而寒其服食也取壯
陽而伏隂其徴應也俾魂壯而魄殫類水流
而趣濕若火動而赴乾其勢必然其理可觀
伏望先生更容請益先生曰吾子之言精義
可採彼陽之終已隂之極亥分爲四時周行
不殆天地相感日月相㑹胡可闕諸略舉其

大且石液鬼隱金精山在寔孤隂之獨化諒
九幽之可待曷若君子之好逑得淑女之良
配然後隂陽得中魂魄無外嗟世人之電光
指桑田之變海斯言乃合於仙祕吾道得傳
於眞宰洪曰率臆之言偶符眞理伏鍊石液
其術奈何先生有曰物有狀可大可久採乎
蠶食之前用乎火化之後成湯自止而淋下
刳釡虚中而見受日月周旋五復伺候槖籥
疾鼓金汁不走以水沃之則從有而入无以
火温之則從无而入有施素粉而委靈慙蘇

黃而凝醜轉制不已神趣鬼驟提挈意氣返
覆衰朽金歟石歟天年地夀无著於文訣之
在口太清眞人歌曰照徹數里皆上界仙官
下來收採非但世人所遇也皆生在南方向
日相近感氣積年而生也四千三百二十年
乃生自然還丹上古仙人則知今用三年火
象自然之氣今之仙人祕教但火候依節符
斤兩炭數應爻卦乾坤用施行運轉逐日火
候自然相邀
夫一爻生二日半二爻生五日六十時一月

有三百六十時得一年十二月得四千三百
二十時一時當一年四千三百二十年象自
然之氣從黃芽一周抽成龍虎從虎從龍一
年形體如炭又去更一年赫然成還丹皆是
隂陽交感變通靈化人之不測謂之神妙運
火一書夜象一周天四時生成陰陽合度自
然之道抽添和合火候合符若无師授據按
文修終无成理固不可造次也若專志不怠
者必當遇師付訣矣(石璧/古文)
太丹問答











