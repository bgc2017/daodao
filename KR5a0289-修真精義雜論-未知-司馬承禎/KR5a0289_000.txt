








修眞精義雜論　　　　　　　　　芥七
　　　　天　台　白　雲　子　述
　　　導引論
天肢體關節本資於動用經脉榮衛在於宣
通今既閑居乃無運役事須導引以致和暢
户樞不蠹其義信然人之血氣精神者所以
養生而周其性命也脉經者所以行血氣也
故榮氣者所以通津血益筋骨利關隔也衛
氣者所以温肌肉充皮膚肥腠理司開闔也
又浮氣之修於經者爲衛氣其精氣之行於

經者爲榮氣陰陽相隨内外相貫如環之無
端也又頭者精明之府背者胸之府腰者腎
之府膝者筋之府髓者骨之府而又諸骨皆
屬於目諸髓皆屬於腦諸筋皆屬於節諸血
皆屬於心諸氣皆屬於肺此四肢八環之朝
夕也是知五勞之損動靜所久五禽之導揺
動其關然人之形體上下相承氣之源流升
降有叙嘗見諸導引文多無次第今所法者
實有宗旨其五體平和者依常數爲之苦一
處有所偏疾者則於其處加數用力行之

凡導引當以丑後卯前天氣清和時爲之先
解髪散梳四際上達頂三百六十五過散髪
於後或寬作髻亦得燒香面向東平坐握固
閉目思神叩齒三百六十五過乃縱體平氣
依次爲之先閉氣以兩手五指交叉反掌向
前極引臂拒托之良乆即舉手反掌向上極
臂即低左手力舉右肘令左肘臂按著後項
左手向下力牽之仍亞向左開右腋努脅爲
之低右舉左亦如之即低手鈎項舉兩肘偃
胸仰頭向後令頭與手前後競力爲之即低

手鈎項擺肘捩身向左向右即放手兩膝上
微吐氣通息又從初爲之三度
次覆伸左手仰掌竪指屈右手舉肘仰掌竪
指開臂胸膊如挽弓之勢仍回頭向左使頭
項胸臆臂肘等用力爲之左右各三度
次兩手作拳拿臂向前築即努肘向後蹙急
做勢用力爲之前後各三度
次以左手拳向左之後力擺臂三又向下擺
臂三右如之次交兩臂於胸前各以手指攀
兩肩仰頭偃胸努腹腰爲之即低頭曲腰聳

肩兩手向下用力攀之一仰一低各三度
次屈兩手腕安腋下促兩肘向前低頭努背
爲之即仰頭努胸臆促兩肘向後爲之前後
各三度
次帖膝坐以兩手托腰向前偃身向後競力
爲之仍摇動其身即平坐縱緩又爲之三度
次交脛平坐左手托左邊牀稍近身後回腕
向外指裏以右手攀左膝回頭向左仰視其
後努左右臂膊用力爲之左右各三度
次竪兩膝交兩脛以兩手交指反掌向外抱

膝仍低頭努腰背開膝以磔而臂極膝訖即
回手掌向裏急抱膝聳身仰面申咽臆力向
後爲之一仰一低各三度
次交脛平坐從膝向裏申脛出外以手捉脚
指聳肩向上用力攀仍努腰腹向前左右揺
之氣極放寬又爲之三度
次以左手攀左脚指至脚心脚指至手腕漸
長舒脚仍舉踵向上却將右手托右膝上仍
轉頭向左右競力爲之即屈左脚以兩手共
捧其跟向上高舉之即放下以左手按膝右

手攀脚左手向下極按右手回向上極攀之
回頭向右之後努肩膊爲之左右三度
次長舒兩脚偃身向後反手托牀屈右脚向
前作勢掣踏之左右三度
次舒右脚屈左脚以踵加右髀上垂左膝向
下令至牀即舒左屈右爲之左右各三度
次偃身反托牀竪左膝促斂其踵至臀邊舉
右踵鈎取左膝漸向下按之令左膝頭至牀
左右各三度
次屈左脚向外以左手下攀脚腕右手托右

膝回頭向右低左膝著牀以脚向外展以手
向内攀競力爲之左右各三度
次開兩膝合兩脚踵以兩手攀脚掌仰頭向
上力舉之氣極縱體爲之三度
次舒脚以兩手交指鈎曲䐐中偃身向後力
鈎之仍漸高舉脚努脛偃指左右各三度
次長舒兩脚令並竪指以兩手各攀其指舉
頭用力爲之三度
導引畢平坐縱體摩兩手掌令温乘額向上
三九過摩掌後拭目三九過即以兩手中指

無名指按鼻左右上下二七過摩之以食指
中指叉耳向上聳之三五過便以虎口叉耳
向後修旋耳輪三五過摩掌令熱摩拭面上
令温温然摩頸項胸臆兩乳數十過即摩持
臂上至肩下至手背上下數十過即兩手互
相搦捩回轉之如洗手狀急用力爲之數十
過即摩按心腹腰髀等處都畢待氣息調平
坐服氣如法其摩掌乘額拭面目等尋常數
數爲之彌佳不唯在服氣之時其諸導引亦
不可總爲諸法恐煩勞任逐便爲之然終須

從首至足令相承取通也亦可隔三五日一
度具導引之又有立卧等法不能多述亦各
任意爲之
　　　符水論
夫符文者雲篆明章神靈之書字也點畫有
所象故神氣存焉文字有所生故服用朱焉
夫水者元氣之津潜陽之潤也有形之類莫
不資焉故水爲氣母水潔則氣清氣爲形本
氣和則形泰雖身之榮衛自有内液而腹之
臟腑亦假外滋既可以通腹胃益津氣又可

以導符靈助祝術今撰諸符水之法以備所
用可按而爲之焉　




右符每以向月建以滿日燒香丹書紙左手
持水器右手持符(可以水一升吞之多少任/意如得井華水爲良縱是)
(泉水亦可/旦取之)祝曰
金木水火土五星之氣六甲之精三眞天食

濁氣常盈黄父赤子守中無傾(三祝之/皆一氣)畢三

叩齒三琢齒(以所執/符噀水)仍於水上燒符灰納水
中(勿令散/失也)北向再拜服之(己後條件各/别是一法也)
前符每以甲子日丹書八枚至滿日平旦取
井華水以日出時再拜自稱云請服符章願
令神氣充滿服二枚次於平定執日亦各服
二枚餘五甲亦可更書服之耳





右六甲陰陽符各隨其日支干書内方中也

陽符下有甲子陰符下有乙丑字此舉甲子
乙丑爲例耳其丙寅丁卯等日各以其日支
干書之皆不悟此理即其文曰各隨其日支
干書方中亦由六甲都匠回符中書其日支
干書也仍以朱書陽符黑書陰符亦可預書
一旬之符至其旦取服之每平旦東向燒香
左手持符右手持水器(取井華水/任服多少)祝曰
眞人某乙好樂眞道服食中和之氣甲子太
玄玉女承翼(竟一旬同呼/此他甲放此)紿侍某甲行厨所
在當得無令飢渴(本文兼云丹無大小人無/多少皆當得飽今既自服)

(故不用此言又或日不可減損祝詞/則日日無早晩身無晝夜皆得飽)畢再拜
以符納口中飲水送之
甲子旬中太玄玉女承翼甲戌旬黄素玉女
非廉甲申旬太素玉女瓊石甲午旬絳宫玉
女雲齡甲辰旬拜精玉女靈素甲寅旬青腰
玉女惠精

　









右二符每以滿日丹書吞服之道士張子登
所服也　





右符每以滿日丹書吞之道士陳叔平所服
不食己五年






右符每以滿日丹書吞之道士許廣所服

























右安期先生絶穀符丹書絳三寸封以小筒
繫右臂令人不飢强身符下三符是也
　　　服水絶穀法
每旦取井華水以器中盛之仍常别用一好
器其水皆有濁淀乆服不佳宜預早取停澄
良乆乃取清者服之向王燒香左手持水器
右手持物既不名其物即是物皆得然可取

青竹子一節上下全者常充叩用耳祝曰
承掾史之賜神人之粮正赤黄行無過域下
諸醫以自防畢叩齒三通咽氣三下令齒氣
齊鳴凡三祝止飲之多少任意以飽爲度此
旦一服後飢即取水祝服之亦無論早晩日
三服便不飢初服水數十日瘦極頭眩足弱
過此漸佳若兼服藥物則不至虚惙也不欲
多言笑舉動忘精費氣此爲所忌耳
　　　服藥論
夫五藏通榮衛之氣六府資水穀之味今既

服氣則藏氣之有餘又既絶穀則府味之不
足素問曰穀不入半日則氣衰一日則氣少
故須諸藥以代於穀使氣兼致藏府而全也
清陽爲天濁陰爲地清陽出上竅濁陰出下
竅清陽發腠理濁陰走五藏清陽實四肢濁
陰歸六府清陽爲氣濁陰爲味味歸形形歸
氣氣歸精精食氣形食味氣爲陽味爲陰陰
勝則陽病陽勝則陰病是知陰以通之味以
實之通之則不憊實之則不羸矣今以草木
之藥性味於藏府所宜爲也安藏丸理氣膏

其先無病疹藏府平和者可常服此丸膏並
茯苓巨勝等單服之藥若藏有病者則以所
宜者增損之服如先有痼疾及别得餘患者
當别醫攻療則非此之所愈也其上清方藥
各依本經禀受者自宜遵服
　　　安和藏府丸方
茯苓桂心甘草炙人參柏子仁薯蕷麥門冬
去心己上各三兩天門冬四兩
右搗篩爲散白蜜和爲丸丸如梧桐子每服
三十丸日再服以藥飲下之松葉枸杞等諸

藥可爲飲也
　　　理潤氣液膏方
天門冬黄精地黄术(己上各五升各/煎訖相和匀)茯苓(二/兩)
桂心甘草炙已上各三兩薯蕷澤瀉(己上各/五兩)
右並搗以密絹篩令極細納諸煎中又納熟
巨勝杏仁屑三升白蜜二升攪令調重湯煮
攪勿住手令如膏便調强爲佳冷凝搗數千
杵密器貯固之少出丸服每早晨以一丸如
李核大含消咽之日再三此藥宜八月九月
合至三月已來服之若三月二月中更煮一

度令稠硬則經夏不復壞
　　　吐陰痰飲方
甘草(二兩/生用)茯苓(二/兩)
煮茶汁可五六升許濃汁者切前藥相和煮
取六升絞去滓微温服三升令頓即以物剔
喉中令吐吐已又温服三升别令極畫所吐
當引痰涎出矣又煮單茶汁三升許加少許
生薑橘皮稍熱服漸漸啜之便仰卧以手挼
摩胸臆下至心腹暖覆衣便卧良乆自此後
勿食酸鹹諸物

　　　瀉陰宿澤方
大黄白术赤茯苓生薑(己上各/二兩)大檳榔(三枚/去皮)
(切碎水浸文火/煮過别篩爲末)吴茱萸甘草炙枳殻(炙已上/各一兩)
右切以水五升煮取二升湯欲成納大黄煮
一沸絞去滓分温再服納檳榔末一半如人
行五六里又服以得三四行快瀉爲度初一
服若不覺轉利後服亦可加煉成朴硝半兩
服之自此後勿食生冷堅硬滑諸物十餘日
將息平和訖然可服氣餌藥
凡吐瀉皆以月三日後十五日已前天氣晴

和爲佳其日風雨陰霧及十五日己後愼不
得吐瀉
　　　愼忌論
夫氣之爲理也納而難固吐而易竭難固須
保而使全易竭須惜而勿泄眞人曰學道常
如憶朝餐未有得之者惜氣常如惜面皮未
有不全者也又曰若使惜氣常如一身之先
急吾少見於枯悴矣其於交接言笑務宜省
約運動呼叫特須調緩觸類愛愼方免所損
矣夫人之爲性也與天地合體陰陽混氣皮

膚骨髓藏府榮衛呼吸進退寒暑變異莫不
均乎二儀應乎五行也是知天地否泰陰陽
亂焉藏府不調經脉之候病焉因外所中者
百病起於風也因内所致者百病生於氣也
故曰恬惔虚寂眞氣居之精神内守病安從
來信哉是言也故須知形神之性養而全之
内外之疾畏而愼之素問曰天有宿度地有
經水人有經脉天地和則經水安靜寒則經
水凝冱暑則經水沸溢風暴起則經水波涌
而隴起或虚邪因而入客亦猶經水之得風

也
天温日明則人血氣淖液而衛氣揚天寒日
陰則人血亦疑冱而衛氣沉血氣者喜温而
惡寒寒則冱而不流温喜而去之蒼天之氣
清靜則志意治從則陽氣固賊邪不能容此
因時之孕也月始生則人血氣始精衛氣始
行月郭滿則血氣實肌肉堅月郭空則肌肉
減經絡虚衛氣去形獨居是以因天時而調
血氣者也若此時犯冒虚邪則以身之虚而
逢天之虚兩虚相感其起至骨入則傷五藏

故曰天忌不可不知也
八正者所以候八風虚邪以時至者也八正
之虚邪避之如矢射愼勿犯者假令冬至之
月風從南來爲風賊傷也謂從其虚邪之鄉
來乃能病人也他節仿此陽氣者一日而三
候平旦陽氣生日中陽氣隆日西陽氣己虚
氣門乃閉是故暮而收拒無擾筋骨無見霧
露反此三時形乃困薄
乆視傷血久卧傷氣久立傷骨乆行傷筯久
坐傷肉是謂五勞所傷也

愁憂思慮則傷心形寒飲冷則傷肺恚怒氣
逆上而不下則傷肝飲食勞倦則傷脾久坐
濕地强力入水則傷腎人有五氣喜怒悲憂
恐也怒則氣上喜則氣緩悲則氣消恐則氣
下寒則氣聚熱則氣泄憂則氣亂勞則氣耗
思則氣結喜怒傷陰寒暑傷陽喜怒不節寒
暑過度生乃不固
五味所入苦入心辛入肺酸入肝甘入脾鹹
入腎陰之生本在五味是故味過於酸則肝
氣以津肺氣乃絶味過於鹹則骨氣勞短肺

氣折味過於甘則心氣喘滿色黑腎不衡味
過於苦則脾氣不濡胃氣乃厚味過於辛則
筋脉阻弛精神乃央是故謹和五味則骨正
筯柔氣血以流腠理以密如是則氣骨以精
謹道如法長有天命多食鹹則脉凝冱而變
色多食苦則皮槁而毛拔多食辛則筋急而
爪枯多食酸則肉胝𦛴而唇揭多食甘則骨
痛而髪落此五味之所傷也此論飲食之五
味而藥性亦有五味服餌丸散特宜愼之服
氣之人不宜食辛味何者辛走氣氣病無食

辛也
　　　五藏論
夫生之成形也必資之於五藏形或有廢而
藏不可闕神之爲性也必稟於五藏性或有
異而氣不可虧是天有五星進退成其經緯
地有五岳靜鎮安其方位氣有五行渾化弘
其埏埴人有五藏生飬處其精神故乃心藏
神肺藏氣肝藏血脾藏肉腎藏志志意通内
連骨髓而成身形矣又心者生之本神之處
也肺者氣之本魄之處也肝者罷極之本魂

之處也脾者食廩之本營之處也腎者封藏
之本精之處也至於九竅施爲四肢動用骨
肉堅實經脉宣行莫不禀源於五藏分流於
百體順寒暑以延和保精氣以享壽且心爲
諸藏之主主明則運用宣通有心之子安可
不悟其神之理邪藏有要害不可不察肝生
於左肺生於右心部於表腎位於裏脾爲之
使胃爲之市心爲之汗肺爲之涕肝爲之泪
脾爲之涎腎爲之唾是謂五液心爲噫肺爲
咳肝爲語脾爲笑腎爲嚏天氣通於肺地氣

通於肝雷氣通於心穀氣通於脾雨氣通於
腎五藏各有所合心之合脉也其榮色也肺
之合皮也其榮毛也肝之合筋也其榮爪也
脾之合肉也其榮脣也腎之合骨也其榮髪
也五藏各有府藏爲陽府爲陰五藏者藏精
神而不瀉也故滿而不能實六府者受水穀
而不留故實而能滿夫小腸爲心之府大腸
爲肺之府膽爲肝之府胃爲脾之府膀胱爲
腎之府六府者各有其應小腸者脉其應也
大腸者皮其應也膽者筋其應也胃者肉其

應也三焦膀胱者腠理毫毛其應也十二藏
之相使者心者君主之官也神明出焉肺者
相傅之官也治節出焉肝者將軍之官也謀
慮出焉膽者中正之官也决斷出焉膻中者
臣使之官也喜樂出焉胸中上焦之門户也
脾胃者倉廩之官也五味出焉大腸者傳道
之官也變化出焉小腸者受盛之官也化物
出焉腎者作强之官也伎巧出焉三焦者决
瀆之官也水道出焉膀胱者州郡之官也津
液藏焉氣化則能出矣凡此十二官不得相

失也故主明則下安以此飬生則壽没世不
殆主不明則十二官危使道閉塞而不通形
乃大傷以此養生則殆也
　　　療病論
夫氣者之爲功也廣矣妙矣故天氣下降則
寒暑有四時之變地氣上騰則風雲有八方
之異兼二儀而爲一體者總形氣於其人是
能存之爲家則神靈儼然用之能禁則功效
著矣况以我之心使我之氣適我之體攻我
之疾何往而不愈哉習服閑居則易爲存使

諸有疾痛皆可按而療之凡欲療疾皆可以
日出後天氣和靜面向日在室中亦向日存
爲之平坐臨目握固叩齒九通存日赤暉紫
芒乃長引吸而咽之存入所患之藏府若非
藏府之疾是諸肢體筋骨者亦宜先存入所
主之藏也閉極又引凡得九咽覺其藏中有
氣乃存其氣攻於所苦之處閉極微微吐氣
其息稍定更吸而攻之覺疾處温暖汗出爲
佳若在四肢應可導引者則先導其處已後
攻之縱上體上亦宜按捻令其氣通若在頭

中當散髮梳頭皮數百下左右揺頭數十過
乃吸氣訖以兩手指於頂上急攀之以頭向
上力拒之仍存氣向上入腦於頂髪諸孔衝
出散去一極訖放手通氣更爲之以覺頭頸
汗出痛處寬暢爲候若病在藏府者則仰卧
吸引存入其處得五六咽則一度閉息攻之
皆以意消息其病或是乆來痼疾並有癥塊
痃積者則非氣之所能除愈終亦稍覺寬平
也兼藥同療亦無所妨乃於藥性易效耳雖
用氣攻病雖攻其處膚腠散出然兼依明堂

圖取其所療之穴想而引去尤佳既知其穴
宜依十三月各用其律管急按穴上想而出
之則心存有所主氣行有所適矣
黄鍾十一月律也管長九寸空中圍九分大
吕十二月律也管長八寸空中圍九分大簇
正月律也管長七寸强空中圍九分夾鍾二
月律也管長七寸强空中圍九分姑洗三月
律也管長七寸强空中圍九分仲吕四月律
也管長六寸强空中圍九分蕤賔五月律也
管長六寸强空中圍九分林鍾六月律也管

長六寸强空中圍九分夷則七月律也管長
五寸强空中圍九分南吕八月律也管長五
寸强空中圍九分無射九月律也管長四寸
强空中圍九分應鍾十月律也管長四寸强
空中圍九分皆取山陽之竹孔圓者其節生
枝不堪用手臂不援雖云手臂諸有疾處亦
可爲之先以一手徐徐按摩所疾之處良乆
畢乃臨目内視視見五藏咽液三過叩齒三
通正心微咒曰
太上四玄五華六庭三魂七魄天闕地精神

符榮衛天胎上明四肢百神九節萬靈受籙
玉晨刊書玉城玉童護命玉女侍身永齊二
景飛仙上清長與日月年俱後傾超騰升仙
得整太平流風結疴注鬼五飛魍魎塚訟二
氣相徊凌我四肢干我盛衰泰山天丁龍虎
曜威斬鬼不祥風邪即摧考注匿訟百毒隱
非使我復常日月同暉考注見犯北辰收摧
干明上威畢又常以生氣時咽液二七過按
體所痛處向王而咒曰
左玄右玄二神合眞左黄右黄六華相當風

氣惡疾伏匿四方玉液流澤上下宣通内遣
水火外辟不祥長生飛仙身常休强畢又咽
液二七過又當急按所痛處三十一過常如
此則無疾也
　　　病候論
天生之爲命也資乎形神氣之所和也本乎
藏府形神貞固則生全而享壽藏府清休則
氣泰而無病然且禀精結胎之初各因四時
之異誕形立性之本罕備五常之節故躁擾
多端嗜欲增結或積疴於受生之始或致疾

於役身之時是故喜怒憂恐自内而成疾也
寒暑飲食自外而成病也强壯之歲唯知犯
觸衰謝之年又乖修養陰陽互舛形氣相違
諸疹既生厥候多狀况乎服氣之者穀餚己
竭形體漸羸精氣未全神魄不暢或舊疹因
之以發動新犯致之以虚邪須知所由宜詳
所療今粗其可辨之狀以代問醫則其氣攻
之術希同物藥虚實之形其何以生自氣血
以並陰陽相傾氣亂於衛血流於經血氣離
居一實一虚血並於陰氣並於陽故爲驚狂

血並於陽氣並於陰乃爲炅中血並於上氣
並於下心煩惋善怒血並於下氣並於上亂
而善忘陽虚則外寒陰虚則内熱陽盛則内
寒陰盛則外熱五藏之道皆出於經遂行血
氣血氣不和百病乃變化血而生氣有餘則
腹脹飱泄不時天之邪氣感則害五藏也水
穀之寒温感則害六府也地之濕氣感則害
皮肉筋脉也又邪之主也或生於陰或生於
陽生於陽者得之風雨寒暑生於陰者得之
飲食居處陰陽喜怒陽者天氣也主外陰者

地氣也主内陽道實陰道虚故犯賊風虚邪
者陽受之食飲不可不節起居不時者陰受
之陽受之則入六府陰受之則入五藏入六
府則身熱不時卧上爲喘呼入五藏則填滿
閉塞下爲飱泄乆爲腸癖故喉主天氣咽主
地氣故陽受風氣陰受濕氣故陰氣從足上
行至頭而下行循臂至指端陽氣從手上行
至頭而下行至足故曰陽病者上行極而下
行陰病者下行極而上行傷於風者上先受
之傷於濕者下先受之

頭者精明之府也頭憊視深精將奪矣背者
胸之府也背曲肩隨胸將壞矣腰者腎之府
也轉摇不能腎將憊矣膝者筋之府也屈伸
不能行則僂附筋將憊矣骨者髓之府也不
能乆立行則掉慄骨將憊矣
肺熱病者右頰赤心熱病者顔先赤肝熱病
者左頰赤脾熱病者鼻赤腎熱病者頤赤病
雖未發見其色者宜療之故曰療未病者病
肺熱病者色白而毛槁心熱病者色赤而絡
脉溢肝熱病者色蒼而爪枯脾熱病者色黄

而肉蠕動腎熱病者色黑而齒枯
肝主春足厥陰少陽主治其日甲乙肝苦急
急食甘以緩之又曰肝病欲散急食辛以散
之用辛補之酸瀉之禁當風肝惡風也心主
夏手少陰太陽主治其日丙丁心苦緩急食
酸以收之又曰心病欲耎急食鹹以耎之用
鹹補之甘瀉之禁温衣熱食心惡熱也脾主
長夏足太陰陽明主治其日戊己脾苦濕急
食苦以燥之又曰脾病欲緩急食甘以緩之
用甘補之苦瀉之禁温食飽食濕地濡衣脾

惡濕也肺主秋手太陰陽明主治其日庚辛
肺苦氣上逆急食苦以泄之又曰肺病欲收
急食酸以收之用酸補之辛瀉之禁寒衣飲
食肺惡寒也腎主冬足少陰太陽主治其日
壬癸腎苦燥急食辛以潤之開腠理致津液
氣通也又曰腎病欲堅急食苦以堅之用苦
補之鹹瀉之卒煖無熱食温衣腎惡燥也辛
走氣氣病無食辛苦走骨骨病無食苦甘走
肉肉病無食甘鹹走血血病無食鹹酸走筋
筋病無食酸是謂五禁勿多食也

肺病者喘咳逆氣肩背痛汗出尻陰股膝腨
胻足背痛虚則少氣不能服事耳聾嗌乾心
病者胸中痛脅肢滿肋下痛膺背肩甲間痛
兩臂内痛虚則胸腹太滿脅下與腰相引而
痛肝病者兩脅下痛引小腹令人善怒虚則
恐如人將捕之氣逆則頭痛耳聾頰腫脾病
者身重善肌肉痿足不收行善契脚下痛虚
則腹滿腸鳴溏泄食不化腎病者腹大脛腫
喘咳身重寢汗出惡風虚則胸中痛也
肺風之狀多汗惡風時咳短氣晝日則差暮

則甚診在眉上其色白心風之狀多汗惡風
焦絶善怒診在口其色赤肝風之狀多汗惡
風善悲微蒼嗌乾善怒診在目下其色青脾
風之狀多汗惡風身體怠墮四肢不欲動微
黄不嗜食診在鼻上其色黄腎風之狀多汗
惡風面疣然脊痛不能正立其色炲隱曲不
利診在肌上其色黑胃風之狀頸多汗惡風
食飲不下隔塞不通腹善滿失衣則脹食寒
則泄診在形瘦而腹大首風之狀頭面多汗
惡風先當風一日則病甚頭痛不可以出再

至其風日則病小愈矣



修眞精義雜論







