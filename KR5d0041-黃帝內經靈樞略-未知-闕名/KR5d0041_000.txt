








黄帝内經靈樞略業一
黄帝問曰夫人之始生也何築爲基何立爲
順何失而死何得而生岐伯曰以母爲基以
父爲順失神者死得神者生黄帝曰何者爲
神岐伯曰血氣和合榮衛已通五藏已成神
氣舍心魂魄畢具乃成人也榮衛之行不失
其常六府化穀津液布揚故能長乆天地之
間六合之内不離於五人亦應之黄帝問曰
何謂德氣生精神魂魄心意志思智慮請聞
其故岐伯對曰天之在我者德也地之在我

者氣也德流氣薄而生者也故生之來謂之
精兩精相薄謂之神隨神而往來謂之魂并
精而出入謂之魄所以任物者謂之心心有
所憶謂之意意之所存謂之志因志而存變
謂之思因思而遠慕謂之慮因慮而處物謂
之智故智者之養生也必順四時而適寒暑
和喜怒而安居處節隂陽而調柔剛如是則
邪僻不至長生乆視矣岐伯曰血氣精神者
所以奉於生而周於性命者也經脉者所以
行血氣而榮衛隂陽濡筋骨而利關節者也

衛氣者所以温爪肉而充皮膚肥腠理而司
開闔者也志意者所以御精神收魂魄適寒
温和喜怒者也是故血和則經脉流行榮衛
隂陽筋骨勁强關節滑利矣衛氣和則爪解
筋滑和皮膚調柔腠理緻宻矣志意和則精
神專直魂魄不散悔忿不至五藏不受邪氣
矣寒温和則六府化穀風痹不作經脉通利
肢節矣此人之常平也五藏者所以藏精神
血氣魂魄也六府者所以化水穀而行津液
也此人之所以具受於天矣岐伯曰隂陽俱

盛邪乃得住岐伯曰正邪從外襲内而未有
定舍及淫於藏不得定處與榮衛俱行而魂
魄飛揚使人卧不安而善夢也
　　　六氣論篇
黄帝問曰余聞人有精氣津液血脉余意以
爲一氣耳今乃辯爲六名余不知所以願聞
何謂精岐伯對曰兩神相薄合而成形常先
身生是謂精帝曰何謂氣岐伯曰上焦開發
宣五穀味薰膚充身澤毛若露之溉是謂氣
帝曰何謂津岐伯曰腠理發泄汗出腠是謂

津帝曰何謂液岐伯曰穀氣滿淖澤注於骨
骨屬屈伸以澤補益腦髓皮膚潤澤是謂液
帝曰何謂血岐伯曰中焦受血於汁變化而
赤是謂血帝曰何謂脉岐伯曰擁遏榮氣令
無所避是謂脉也夫氣呼則出吸則入天之
精氣其大數常出三而入一也故穀不入半
日則氣衰一日則氣少矣上焦如霧中焦如
溝下焦如瀆帝曰榮衛之行皆何道出入岐
伯曰榮出中焦衛出上焦清者爲榮濁者爲
衛榮在脉中衛在脉外黄帝問曰何氣爲榮

何氣爲衛岐伯對曰人受氣於穀穀入於胃
以傳與肺五藏六府皆以受氣其清者爲榮
濁者爲衛榮在脉中衛在脉外榮周不休五
十周而復大會隂陽相貫如環無端衛氣行
於隂二十五度行於陽亦二十五度分爲晝
夜故氣至陽而行至隂而止夫液者所以灌
精而濡空竅者也故上液之道開泣出不止
則液竭液竭則精不灌精不灌則目無所見
矣五藏者合神氣魂魄而藏之六府者受穀
而行之受氣而揚之經脉者受血而榮之合

而以治夫平人胃滿則腸虚腸滿則胃虚更
滿更虚氣得上下五藏安定血脉和利精神
乃居故神者水穀之精氣也夫氣之在脉也
邪氣在上者言邪氣之中人也高故在上也
濁氣在中者言水穀皆入于胃其清氣上注
于肺濁氣流于腹胃言寒温不適飲食不節
而病于腹胃故命曰濁氣在中也清氣在下
者言清濕地之氣必從足始故曰清氣在下
也隂與陽别寒與熱爭兩氣相薄合癰膿岐
伯曰人所受氣者穀也穀之所注者胃也胃

者水穀氣血之海也海之所出者雰霧而布
太虚也胃之所出者氣血而行經隧也經隧
者五藏六府之大絡也肺合大腸大腸者傳
送之府也心合小腸小腸者受盛之府也肝
合膽膽者中清之府也脾合胃胃者五穀之
府也腎合膀胱膀胱者津液之府也少隂屬
腎腎氣上連肺故將兩藏三焦者中瀆之府
也水道出焉此六府之與合者也夫五藏常
内閱於上七竅故肺氣通於鼻鼻和則鼻能
知臭香矣心氣通於舌舌和則舌能知五味

矣肝氣通於目目和則目能辨五色矣脾氣
通於口口和則口能知五穀矣腎氣通於耳
耳和則耳能聞五音矣五藏不和則七竅不
通六府不和則留結爲癰故邪在府則陽脉
不利陽脉不利則氣留之氣留之則陽氣盛
矣陽氣大盛則隂脉不利隂脉不利則氣留
之氣留之則隂氣盛矣隂氣大盛則陽氣弗
能榮故曰關陽氣大盛則隂氣弗能榮故曰
格隂陽俱盛不得相榮故曰關格關格者不
得盡期而死矣黄帝曰氣獨行五藏不榮六

府何也岐伯曰氣之不得無行也如水之流
如日月之行不休故隂脉營其藏陽脉營其
府如環之無端莫知其紀終而復始其溢之
氣内溉藏府外濡腠理也舍精神於心以知
古今心者五藏六府之大主精神之舍也其
藏堅固邪不能容容之則心傷心傷則神去
神去則死矣深居靜處與神往來閉户塞牖
魂魄不散專意一神精氣不分無聞人聲以
收其精必一其神閉其外門眞氣乃存黄帝
問曰有一脉生十餘病者或痛或癰或寒或

熱或癢或痹或不仁變化無窮其故何也岐
伯對曰此皆邪氣之所生也帝曰余聞有眞
氣有正氣有邪氣何謂眞氣岐伯曰眞氣者
所受於天與穀氣并而充身也正氣者正風
也從一方來非實風又非虚風也邪氣者虚
風之賊傷人者也其中人也深不能自去正
風之中人也淺合而自去其氣柔弱不能勝
眞氣故自去虚邪之中人也洒漽動形起毫
毛而發腠理其入深内薄於骨則爲骨痹也
薄於脉中則血不通則爲癰也薄於内與衛

氣相薄陽勝者則爲熱隂勝者則爲寒寒則
眞氣去眞氣去則寒薄於皮膚之間其氣外
發腠理開毫毛摇氣往來則爲不仁也虚邪
偏客於身半其入深内干榮衛榮衛稍衰則
眞氣去邪獨留發爲偏枯也黄帝問曰余聞
腸胃受穀上焦出氣以温爪肉而養骨節通
腠理中焦出氣如露上注溪谷而滲經脉津
液和調變化赤而爲血血和則經脉先滿滿
乃注於經絡經絡皆盈乃注於經脉隂陽已
張因息乃行行有綱紀周有道理與天合同

不得休止切而調之從虛去實寫則不足疾
則氣減留之先後從實去虚補則有餘血氣
已調形神乃持余已知血氣之平與不平未
知癰疽之所從生成敗之時死生之期期有
遠近何以度之可得聞乎岐伯對曰經脉流
行不止與天同度與地合紀故天宿失度日
月薄蝕地經失紀水道流溢草廬不成五穀
不殖徑路不通民不往來衖聚邑居别離異
處血氣猶然請言其故夫血脉榮衛周流不
休上應星宿下應經數寒氣客於經脉之中

則血泣血泣則不通不通則衛氣歸之不得
復返故癰腫也寒氣化爲熱熱勝則腐肉腐
肉則爲膿膿不瀉則爛筋筋爛則傷骨骨傷
則髓銷髓銷則骨空骨空不得泄瀉則筋枯
骨虚則筋骨肌肉不相榮經脉敗漏熏於五
藏藏傷故死矣
　　　迷惑論篇
岐伯曰五藏六府之精氣皆上注於目而爲
睛目者五藏六府之精榮衛魂魄之所常榮
神氣之所生也故神勞則魂魄散志意亂也

是故瞳子黑睛法於隂白睛赤脉法於陽故
隂陽俱轉而睛明也目者心之使心者神之
舍也故神分睛亂而不轉卒然見非常之處
精神魂魄散不得相因而迷惑也黄帝問曰
人之善忘者何氣使然岐伯對曰上氣不足
下氣有餘腸胃實而心肺虚虚則榮衛留於
下乆不以時上故善忘也
　　　無音論篇
黄帝問曰人之卒然憂恚而無言者何道之
塞何氣之不行使音不彰願聞其方少師對

曰咽喉者水穀之道也喉嚨者氣之所以上
下也會厭者音聲之户也唇者音聲之扇也
舌者音聲之機也懸雍者音聲之關也䪻顙
者分氣之所泄也横骨者神氣之所使主發
舌者也故人之鼻洞涕出不收者䪻顙不閉
分氣失也是故厭小而薄則發氣疾其開闔
利其出氣易厭大而厚則開闔難其出氣遲
故重言也所謂吃者其言重卒然無音者寒
氣客於厭則厭不能發發不能至其機扇其
機扇開闔不利故無音也

黄帝内經靈樞略









