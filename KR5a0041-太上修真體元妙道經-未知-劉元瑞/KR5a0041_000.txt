








太上修眞體元妙道經辰七
道本无言亦无其名天本不語萬象旋焉始
自虚无中含妙一自三炁之内融後二儀之
分判三炁者元初元始元極也不極則无變
无變則无象象者群類之本萬物之所由也
而化四極四極之分而天地四方隂陽寒暑
榮枯代謝隨類而消長也故五行之炁以一
炁化水而生水木生火火生土土生金也而
生生化化之道從兹而有既有之後必曰无
无有有无之數而生旺休囚沈潜隱顯而有

以滋之滋之既深則生炁非炁也炁既一生
則三才始肇而人居其中始也於一炁終也
散萬化故情性喜怒好惡隨蔓而枝也則曰
父母夫婦男女始極終化即類成象起於混
一散於萬有豈非其道也哉
　　　混極未判章第一
厥初一混肇於未形包含而萬有潜㝠蒙昩
而三因隱忒似炁非炁若象无象塊然如不
物非物之狀樸矣於似類遠類之儀四極内
括三才中含利刀不可以力剖巨棒未能以

箠攻太清三境若芥子藏之而不露人道萬
彚如恒沙而莫數炁類含胞形同鷄卵以之
内分兩儀乾坤何在以之中包五炁水本何
生沙内之金石中之玉不假一鑿一洗何由
得分也故樸散則太極開形具則萬象有其
爲大也若是其爲廣也若是其爲深也若是
其爲潜也若是其曰道也乃含眞也
訣曰无形无象无臭无聲天地未判我何以
名冥如在璞混然一寧如此妙用兹道之程
　　　樸散分形章第二

渾淪凝靄之未鑿動靜隂陽之俱泯欲昇者
未得其昇將聲者未得於聲惶之含惷惷以
包惺莫能指也氤氤乎如煙重之晦嵐氳氤
兮若霧㝠而籠水此混者乃隂欲散而陽欲
颺此極者乃陽將暢而隂欲分故不混極難
以生化㝠於道者以黙而參之惷(丑江/切)
訣曰二炁混淪三才未分中含萬有欲開未
形非極不化无動不寧生化化生開扃闔扃
　　　一炁分三章第三
炁凝而結既結則混混而不分分之在中養

之清者其炁昇沈之濁者其炁墜均之不偏
者孕於中故中在極之化化以極而分如投
水於烈熖之中若割卵於利刀之下炁之一
散升清炁運盪隨清而化清者陽也曰天墜
濁炁滯厚隨濁而凝濁者隂也曰地上以乾
十日之極而至陽能徤者是也下以坤十二
辰之極而至隂能化者是也二炁既剖何者
爲人清乃天之祖濁乃地之源秀在乎中發
之於類即類成象始有含靈人道兆也欲明
二炁之始人道之初宜於中而求之

訣曰一炁始判二儀具生中有人道包含萬
靈我同天地何其自分道化在此歸之以明
　　　炁開象兆章第四
始一生三因三成四即四分五一生三者天
地人三成四者東西南北五之生者金木水
火土也何謂以水爲一也蓋自極未分其體
純隂散而化炁故炁即生炁炁而有人炁炁
而化者水也其生於木其化於火其歸於土
乃當來墜之炁也故養生於金也金者乃五
炁之極至此不能反復化爲雨露霜雪亦當

來水之意也故五炁终絶顛倒推之以金爲
水之母以土爲水之父以火爲水之祖何也
日之有波月之有曜者是也於五炁之論以
水爲初爲腎者何也人在胎胞如混淪未分
之間却以土一火二者又何也故嬰兒一生
天門便聞地戸常塞三歲始言生於賢也又
非水一木二金三火四者抑何也修眞者宜
於反觀之故隂符之指悉居此也
訣曰一炁既散天地人存五行四極水木之
論居腹有息混混淪淪消息此意乃上道門

　　　萬象含化章第五
二炁既化随清者運濁者動故炁有升降類
有生旺物有榮枯事有代謝五炁各居於一
也居東者則曰青陽居西者則曰白藏居南
者則曰朱明居北者則曰玄英以散而聚以
歸而一故中極爲央也此於四炁四節四方
各以三月之炁而包含土也然根於土生於
木滋於水凋於金而枯於火殺殺之不絶絶
之復生者以四時各含於土也春有黃花乃
木含土辰支有也夏長黃花乃火含土午支

有也秋迸黃花乃金含土申支有也冬發黃
卉乃水含土亥支有也五行五炁五象五方
无包不成无含不化東方寅爲木却爲火之
生西方金在巳却亦火之餘以水之局則中
舍火土以火之局中包上之炁相生相尅悉
包悉化故一核二芽三甲四葉五枝六輪七
花八果九實十凋即天一地二天三地四天
五地六天七地八天九地十也道之以一炁
當守一自一至十皆包含之中而存不言之
化故太一含真是也修眞之士體此而行之

訣曰自一生三萬象中含天地中運隂陽宻
旋一㸃祖炁四時行焉如能會得造化齊肩
　　　因虛化實章第六
浮游之无祖虚无之有源皆自一炁之散五
炁之值也上之虚乃清炁之化則名曰寥廓
下之實乃濁炁而生則名曰嶽瀆也故因虛
者乃有陽存焉因實者乃者隂存焉故子爲
虛午爲實也午之炁乃隂而火旺於此則實
也子之炁乃陽而水旺於此則虛也无虚則
不知實无實則不明虛然土爲實也何十二

時不露也炁爲虛也何三清之境化焉以虛
求實則易以實求虛則難也虛之於天有風
有南有霜有霧有靄則或聚或散乃虛實之
始也以地之實則有山有海有林有稼何海
竭江涸山顛土震此虛實之感也因无化有
者虛之實即有化无者乃實之虛始自父母
情性之所感終成形貌凛然此乃虚之實也
及其五慾萌一真散復求其情性之元不可
得也此虛求實易實求虛之難也故學道之
士以先天爲基者正合此也

訣曰因虛成炁即炁化類實自類生累因實
憊虛裹求實雖難即在實有太實水火不壞
　　　性情化育章第七
炁既一分象隨此明故居其穹者則曰日月
星風雷電隱其下者則曰山川草本禽蟲之
類始之无性因動而感故有情也情之一動
性復隨焉在草木則感秀在淵瀆則感炁皆
從隂而生於陽也既有性則有欲既有欲則
生情故草木當日至則性成也栁復爲栁花
再成花昆蟲蠢動者即動而化皆自日至之

所肇也日至者乃冬日之至也冬日者即子
也子者乃一陽之始也在卦曰復復者返也
然後天地萬物之性情從兹而通也萬物既
如此人性情自何有也縁人之自頂至踵一
身骨毛炁血動靜開闔皆同天地萬物也故
從虚情而感實性也然後一入此情即隨此
性感而化有血有珠有魂有胎故曰妊也乃
水之一也故生陽者隂也非陽生隂也道之
爲用能以情性作大藥者乃善於道也如此
則天地萬物之情父母未育之性若開鑑以

照容朗然可目也
訣曰厥初一炁分成性情散之轉晦歛之則
生三才本一何立外程但求感合體自圓明
　　　日月星炁章第八
純陽之炁升於左純隂之炁降於右中孕之
炁懸於正乾之一化化以十日是太陽又曰
獨陽豈成造化故九日沈之一日浴之九既
降下則成六六者方生隂也故月之光有藉
於日之華也須彌之外寥霄之左帀右旋月
常不及日者蓋獨純隂之故也乾有日秀坤

有月之孕者乃隂存陽陽戀隂也日有出没
升髙始岀地發於水升於空照於象只能昱
晝不能明夕也月有晦朔弦望圓闕生沈者
即當來藉陽之故每多不足故所行遅而速
帀帀於三十不能益於朝朝爾此日月之道
也何大光大曄明於外燭於物不能透於覆
盆何也以其无隙也隙者乃開化也開化萬
象星也星者亦自日之生也下應於人日秖
能轉於陽月秖善旋於隂斡遷四序代謝五
行運齊七政者星也然星之應有不定不一

易變之道故以斗統之也星可妄移斗不可
茍動日夕之懸朗朗於天故其莫敵於日者
蓋亦餘炁也然日月有常星无常者是也元
始一判天地人分日月星兆也三炁混合復
歸於一乃先天之道也
訣曰乾有大晶月生大靈上下孕秀其中作
星天主陽化地主隂衡三才一炁本之化生
　　　黙參順體章第九
始於情感遂墮此中恭諾之下男女成形來
從五炁中秉二儀故未育未生之前居母腹

中飮血受胞以手掩其目以兩足拳於頷母
之一吸子亦吸之母之一吐子亦吐之凡百
動盪内外相感何識何知何明何暁天之炁
混之地之炁混之人之炁亦混之但有一息
存焉及其分育天翻地覆人驚胞破如行大
山顛失足之狀頭懸足撑而出之大呌一聲
其息即忘故隨性随情不可俱也胎之一息
元復再守也況乳以沃其心巧以翫其目愛
以牽其情慾以使其神如此漸漸有茫茫之
隔釁釁之端无復守胎之一息也學道之士

當味此章以求其要耳
訣曰始於混沌中成胎孕七情六慾歸于一
定出入呼吸當來真性胎息胎息道中玄牝
　　　甲庚應數章第十
乾之千首於甲坤之合應於庚甲自水之生
故居於東庚乃水之母故育於西西者雖言
於肅而申中有水土也故西庚之殺而生於
東甲以其甲之炁在於寅亦曰三陽甲之三
日甲之三日分於後先庚之三日庚之三日
次於始末者縁甲之合者巳巳中有土故也

三陽交泰是也庚之所合者乙中有木木中
有火火可伏庚不妨於水也聖道之妙以甲
居子乃印印者正也正者始也縁子下有水
水能生木故甲子爲首至戌爲終盖戌乃火
之庫也甲必云庚者水之母縁申中有土能
生於金至辰巳則絶縁有火之殺也故善於
道者以甲子甲辰甲午三日之先炁用庚子
庚辰庚午之先合凝然養息自子至丑從丑
至寅心无一毫之染身如鐡壁調其炁而平
其息則天之干地之合我之感一時俱孚三

才三因之道入目自足耳
訣曰三甲與三庚後先生殺存以時加此日
天地炁俱行无想亦无妄綿綿息息平周天
消息近圓皎坐中生
　　　存息養真章第十一
天之有竅而生風地之有竅而生水盖天竅
不可明而地竅易可窺竅之一開風從生竅
之一閉炁從塞天地之竅乃萬象化生无窮
之奥也天地能以竅而開亦能以竅而息息
則地炁可升天炁可降也自子則天竅開其

炁清而降自午則地竅塞其炁濁而升故動
盪皆歸於橐籥也橐籥者一開一闔之謂也
天以子爲橐地以午爲籥人以息而總晝夜
推之一萬三千六百有餘即乾坤之數也善
於道者能存於息明於竅者真不勞而養也
訣曰四鼓天地交而演方見韜水火自然事
不須以意勞鼻中有兩竅天地不差毫能於
此時存明月掌中撈
　　　得一成道章第十二
一者萬象之祖炁天地之根原人心之大要

也乾一而成數地一而成秀人一而定情蓋
不能齊之以一而散之於萬蝟之中而混塞
其心不可見其本原也天一則清地一則寧
人一則德馨身一則正家一則齊内一則不
惑外一則順心一則隂陽和念一則邪僻遠
性一則情不生炁一則息自平息一則水火
交天地泰其可不一哉
訣曰一者道之炁炁乃一之源人能求清淨
但去一中尋不覺朝夕間忽見水中金得一
後忘一神存真可侵

　　　得象无象章第十三
道不无言亦不可泥言因炁成象得炁則象
者形諸類也殊不知因炁成類即類成象篇
章之下巧於發辭不若指於實要明於物象
視於變通然變通有道篇章存辭故曰善者
未常辯辯者皆不善若井中之魚孰可以窺
之哉欲知水之樂當問於魚哉此之謂也
訣曰始入未明象見象方知意識象是引門
何必以言泥一泥轉忘初撑舟不逺地不知
癡俚人却乃道中諦

　　　育神團炁章第十四
養神者必先養心鍊炁者宜於平息故神自
心有心乃神舍炁即息源息因炁使善養於
心者必使皎之如清淵印月靜之若空谷无
聲然後内境不動外塵不干念如一鐡之沈
波性如太虚之无著淨靜淵黙物我兩忘神
之自清炁之自團也神即炁而凝炁戀神而
住於此之時不知其息之岀入耳
訣曰始因其息終得乎炁炁息自守我物俱
棄動靜兩忘神之方住秖在養心一絲勿起

　　　神化出入章第十五
神之爲用非爲造作始自養心之有终於存
炁而生如清波之照影若明鏡之對容也以
有心求之终莫之有以无心求之愈見其无
若何可也蓋神貴不撓心尚不思守之如石
行之如愚口无言而耳无聼念不起而性不
流如濁漿之初澄自然清於上而滓於下風
不生而葉自停亦不知天地如何亦不知我
爲甚物既入於溟漠之中即居混沌之所如
太極之未分三才之未露忽然一靈光自朗

如虚室生白之狀此皆无心中有非有心之
可爲也故岀入无方變化隨寓矣
訣曰道以非名道心皆忘自心一時俱不識
方見谷中聲水火非爲事隂陽在我生坐中
存溟涬神化悉皆經
　　　破惑守一章第十六
道之於物物之於道始於忘象有三千六百
之小門而生八萬四千之大惑往往速於求
異稽於造眞千人萬人之進學无一无半之
成道以其惑之守也不明其的也人皆以龍

虎爲首非也以金丹赤藥非也以鳳髓鴉神
非也以玉蘂金花非也以朱鉛黒汞非也以
心腎爲水火非也以脾土肝木非也以吞津
納炁非也以朝日採月非也以嚅山嘯林漱
泉卧石日以咽霞夕以瞻斗俱非也每每學
者不思其祖而求其孫不知太極未肇人物
未分之前還有如是之類乎大要之用百千
萬億之人未嘗守之豈不惑之又惑迷之轉
迷哉
訣曰龍虎非爲道吞津不是功丹霞非採日

神化不歸風祖炁誰曽識眞宗孰可窮須臾
端的事三界悉皆通
　　　无水无火章第十七
太極以炁而包萬象天地以炁而分清濁始
以炁結终以炁化爲之散漫各隨其方故居
西者爲金類所感水之一字乃天地本原之
炁火之一字亦乾坤育化之炁故因无形而
爲有形冬則伏夏則舒入之陽出之隂潜之
隂暢之陽人之炁乃炁之原故學道者以炁
化炁即炁存炁嘘呵抽加則變化而有也以

水爲水非道也以火爲火亦非道也如以炁
存炁者則爲水火也水火者乃以无化有也
初无分别旦暮晨昏岀入之意方是也故善
於道者以炁守一以炁養炁則水自内升火
自裹降初何示之於外也不可不深省知
訣曰一炁隂陽會金木自然生本來非水火
萬象各存眞炁炁爲初始中間儘化神岸臨
无用檝只此坎離因
　　　守一生神章第十八
天淨則雲炁清地靜則草本靈人能體此行

隂會陽合并故一泓之波可以瞻星斗一靈
之魂可以知吉凶乃其不散而靜不妄守也
往往後學不能掃靈臺之埃而廣喉舌之辯
故因語忘炁失炁忘精以巧拙爲縱横以多
記爲大能故純一之炁失守而隂陽之妙随
失也善修者斂之以靜巧之以拙淨之於念
清之於心存之以嘿示之以朴自然天宇清
地軸寧炁抱一神自靈然後不符而可符不
呪而可囑无神而神衛邪之走恠之潜家宅
寧人事和以黙之墨以馘不正之祟此眞元

至一之炁爲守一抱元之要也何假分龍虎
别龜蛇哉
訣曰念念念丹田收之守在堅五色无心着
中間自有天不須求水火金鼎内烹煎朝朝
與暮暮神炁錬丹田
　　　神炁成胎章第十九
心中有神炁内存炁心若撓而神不清炁若
耗而炁必憊以之出於頂不如守神於舍以
之吐炁留眞莫若養炁存炁神乃炁之化炁
无神不留故神炁如子母如天地不可一刻

離也善於行者以炁内固固者非做造而固
也綿綿於息其炁自凝炁凝息平其神自住
始坐如小兒入寢乆之如困夫之入擔自腿
至臍自腰以上不求也心則微沖炁則如絶
當此之時爲道者何知其神焉明其化孰知
有胎胎者非産男女之胎也乃元也要在𢬵
一死於洪崖忘一身如草木死一心如冷灰
不知我不知身少頃風聲雨意一定之後息
巳无矣炁自固也神自靈也胎自結也若以
夕静如是晝雜如何但味訣偈咸自了之

訣曰我用不用我靈臺淨躶躶念念在丹田
随心也放下目耳絶視聼有口却如啞一㸃
若太虚任你之乎者
　　　修德濟物章第二十
仁者德之本德乃道之基不仁者不足以言
道无德者不可與談化往往修者首務長生
以求不死殊不明長生不死者何物也止以
有爲而先於人以巧飾而詐於已无山林之
清而樂山林之事无利益之念而求上天之
鶴善之未有惡巳先彰如持念珠而興訟設

醮事以撻人此等之人俱不足與言道也能
於事者見人之危而捄之見人困而濟之見
人之陷而提之見人之疾如巳之疾見人之
不善而化之見人之美女不起私之見人之
奉眞如巳之奉之入道則行道見業則去業
然後儉於已而厚於衆无内外不和之事有
尊敬父母之心清淡於已豐利於人人之如
此以之求具則眞感以之修道則道成又且
益子孫而超九祖豈不美哉
訣曰道本德中來有德方知道天地大德生

聖賢亦此造長生一徑眞不死者乃道道德
與性命四字甚分曉
　　　尊師謝祖章第二十一
極未判无以見天地三才之炁道不立何以
明父母萬類之因是以有本則有末有源必
有流太上不以化開道老君不設教鳥能識
奉儀有道无縁見道則遠有縁无師遇道不
明廣獵丹書不如求之於訣多參異人不如
守之於我故指之者迷也化之者正也行之
者道也故祖不可忘而師不可怠祖之積也

則子孫昌師不明則本源晦道專之以德尊
之以祖敬之於師不可一日而去也
訣曰一炁道之祖一言道之師祖炁不可遠
道言朝夕知子孫逢遇此父母隂德爲无以
自已思當知在祖禰
　　　巳得不得章第二十二
未游滄海則不明風濤之險已登泰岳則方
敬峯巔之危始也忽之易終也行之難道包
天地人括三才終日茫茫不明其奥及其入
也皆曰雲霄之上必可居也淵瀆之深必可

造也此小優之守枝坎蛙之水也夫道之大
者莫可量道之微者孰能探區區之洩五章
盡也不必走山林尋奇特不必索經書訪異
友天地一壷道德庶類悉備此經今既已知
巳得常如不及日如未得无輕後進无忽後
學无慢諸經无忘祖本道尚强名莫言巳得
者是爲得道實之无得方曰永得也
訣曰慕念如渴思求朝夕既眞骨縁遇其道
德心常不及斯爲至得當戒滿盈恐返折尅
　　　濟生度死章第二十三

道之化化以德德生誠誠化敬敬之一出百
神衛之故存之有神是曰衛也養之有炁故
曰眞也一嘘之可以爲慶雲一呵之可以爲
雨露運之可以爲南昌錬度化之可以㧞乆
潜幽凝非符非呪非神非將非去非來也乃
一炁一心一嘿一守一道一徳一我也以之
濟生則疾愈以之度死則死化如此之大非
道何也如此之尊當切守之當切行之
訣曰念即是道道即爲符鬼邪潜走幽壤咸
甦嘿醮在我上蒼自孚濟度二事如拳展舒

　　　大經圓滿章第二十四
功之行德之修道之用經之旨可以明三界
可以通五行可以超九祖可以化萬類者此
經也此經之下者凡今三也一經甲申而歸
於大波以溺而不出二自丁酉化於烈焰而
煨之也以後復降其辭别其理泯若一土之
比玉也雖云復降亦爲漂焚者乆今日復下
者以奉敬之情尊樂之大故以批于子之家
庭宜當遵之守之寳之敬之功行道德若之
圓備可以升之无對非人而慢示之愆報非

常戒律不淺矣
訣曰祖先素有德故得奉眞道眞下道巳敷
始終歸子造功在於勤修德在於慈孝道德
圓滿時一門吉之妙



太上修眞體元妙道經



　此經乃
　北極雷嶽教主金闕化身元素眞君憫念
　群生之多迷眞性未悟靈門降筆于奉道
　劉元瑞家欲廣其傳流行教法元瑞不明
　聖意乃以降靈眞本獻竒於文魁逹貴袐
　藏于韞匱之中未得闡敭玄奥今劉元瑞
　既沒之後其家所藏謄本正觀得而寳之
　鋟諸梓木印行于世庶使學道修眞之士
　開明妙理了悟此因正觀尚慮當來謄眞
　之時天書草聖俗意難明其中若有字樣

　差訛或誤加増損惟待通明之士改而證
　諸不亦宜乎峕景定歲次辛酉季夏月吉
　辰奉道弟子董正觀謹識







