








太上玉晨鬱儀結璘奔日月圖國六
太上隱書中篇曰子欲爲眞當存日君駕龍
驂鳳乗天景雲東遊希林遂入帝門精思乃
得要道不煩名上清靈列位眞官乃執鬱儀
文
太上隱書中篇曰子欲升天當存月夫人駕
十天龍乗我流鈴西到六嶺遂入帝堂精思
乃見上朝天皇乃執結璘章
右奔日月隱道太上上清太極九皇四眞
人之所寳祕玄虚元君之玉章也自非有

金閣玉名及録字東華皆不聞見二篇目
矣行之者先清齋百日絶交人事乃可爲
之也久久行之上奔日月得給玉童玉女
各五十人太上鬱儀赤文結璘黄章乃
太上玉帝君之靈祕篇也藏之於九天之
房丹瑶之臺非勤心好眞宿有飛玄天仙
之骨録者莫得而見聞也聞其篇目皆不
可妄言稱及妄言稱及犯者受考三官天
地不赦初令三百年得宣傳一人却後七
百年復得傳一人若神眞冥告有冝授者

傳之也傳受之法皆師友相授以崇玄科
也非其人不遵法度爲泄宣天文也漏慢
違誓死爲下鬼乃七祖受考風刀之罪自
非同氣寧當閉口西玄山洞臺中有此二
經刻以玉簡書以金字及王屋清虚天皆
有而不備具也中宫仙人泰清諸官並不
知此書是何事也峨嵋山北洞中石室户
樞刻石書字曰鬱儀引日精結璘𦤺月神
得道處上宫位稱大夫眞凡二十字下仙
見之甚自不解其意義是何等事也如此

仙人自有不見其篇目録者多矣其金液
九丹蓋小術也皆不得飛行上清欲行此
道不必賢愚但地上無此文耳眞官玄法
啓誓乃傳有得而行位爲上眞乃乗八景
瓊輪遊行九晨故祕言曰子得鬱儀結璘
乃成上清之眞不修此道不得見三元君
太素眞人曰子存日精五帝君口含太上鬱
儀文須此道成乃見日中君無此徒勞自煩
𡨚又曰子存月精五帝夫人口含太上結璘
章須此道成乃見月夫人無此徒勞自悼傷

右二條太素眞人受太帝君訣言太上隱
書云存時執之帝君云含之
太素眞人教裴君存時含一文執一文並行
之也
太素眞人傳清靈眞人裴君二事太上鬱儀
結璘文章以𦤺於日月之精神上奔日月通
天光飛太空之道也皆乗雲車羽蓋駕命羣
龍而上升
皇天紫庭也
内視中方曰子欲歩空當存日月子欲登清

靈當存五星宻室宻行不出户庭此之謂也
素奏丹符曰大哉鬱儀妙乎結璘非上眞不
見非上仙不聞以𦤺日月五精之神乗龍歩
空足躡景雲遂與五帝上入天門有人聞之
愼勿妄言去世可出誓金乃傳要付弟子有
心之人妄道篇目玉童上言泄則被考身終
不仙玉童玉女去而不還書文必失獲刑三
官子其愼言言爲罪源
日宫
玉堂宗旨云當於朔旦平坐清齋靜定叩

齒三十六通先存自己丹田爲大海日從
海出本身坐頂門身如山石呪曰
陽生元海自下而升混混陽精逐散羣隂中
有大神鬱儀之君降此眞氣濯我身形










玉堂宗旨云誦呪畢咽津九過次存日升
金光照映我眞形我朝日宫呪曰
金輪呈瑞洞煥陽明炎光奔飛萬里流精魔
爽滅焰塵垢蕩清冲虚飛歩馭氣髙升










玉堂宗旨云誦呪畢咽液九過次乗火龍
奔日宫呪曰
火龍前驅透頂光飛神入無何朝拜鬱儀𣊬
目上御混合靈輝一眞逐本燒滅彭尸










玉堂宗旨云誦呪畢咽津九過思入日宫
與身爲一良乆忘形融融如春行之一年

辟病役使鬼神去來自然二年通仙三界
侍衞三年魔王保舉九年功成五帝下友
詔子爲眞人得長生矣
大上王晨鬱儀奔日赤景玉文
靈書紫文曰採服飛根吞日氣之法昔授之
於太微天帝君一名赤丹金精石景水母玉
胞經其法常以日初出之時東向叩齒九通
畢微祝曰日魂名日中五帝字曰
日魂朱景照韜緑映迴霞赤童玄炎飊象
右呼此十六字握固存日中五色流霞來

接一身日光流霞俱入口中
上清紫書曰吞月精法月初出時西向叩齒
十通微祝月魄名月中夫人字曰
月魄曖蕭芳艶翳寥婉虚靈蘭鬱華結翹淳
金清瑩炅容臺標
右呪此二十四字畢暝目握固存月中五
色精光俱入口中又月中有黄氣大如目
瞳名曰飛華玉胞之精能修此道則奔日
月之仙也
凡行鬱儀奔日之道旦旦常當伺視日初出

之時無日當靜室中對日東向叩齒九通臨
目閉氣九息又咽日光暉九徧存光霞使入
口中即而吞之畢微呼曰
日中青帝諱圓常元字照龍韜衣青玉錦帔
蒼華飛羽裙建翠芙蓉晨冠
日中赤帝諱丹靈峙字緑虹映衣絳玉錦帔
丹華飛羽裙建丹芙蓉靈明冠
日中白帝諱浩鬱將字廻金霞衣素玉錦帔
白羽飛華裙建皓靈芙華冠
日中黒帝諱澄潧渟字玄緑炎衣玄玉錦帔

黒羽飛華裙建玄山芙蓉冠
日中黄帝諱壽逸阜字飊暉象衣黄玉錦帔
黄羽飛華裙建黄芙靈紫冠
月中夫人魂精内神名曖蕭臺標凡三過仍
閉目握固存見日中五色流霞皆來接一身
下至兩足又存令五色氣上至頭頂於是日
光流霞五色俱來口中又日光流霞之中自
復有紫氣大如目瞳者累重數十焆煥在五
色光中名之曰飛根水母也並俱與五氣來
入口中向日吞霞作四十五咽氣畢又叩齒

九過微祝曰
赤鑪丹氣圓天飛精剛以受柔炎水隂英日
辰元景號曰大明九陽齊化二烟俱生凝魂
和魄五氣之精中生五帝乗光御形採飛以
虚啜根以盈首巾龍華帔朱帶青轡烏流玄
霞映上清賜書玉簡金閣刻名服食朝霞與
道合靈飛仙太微上升紫庭祝畢
存青帝君從日光中來下在我之左
存赤帝君從日光中來下在我之右
存白帝君從日光中來下在我之背

存黒帝君從日光中來下在我之左手上
存黄帝君從日光中來下在我之右手上
五帝都來存服色極令髣髴於是叩齒五通
咽液九過微祝曰
赤鑪丹景圓華九明大暉啓晨煥曜朱精五
帝肇霞映洞萬生觀落上眞空無條平運氣
練采流蕩五形使我神化六腑敷靈同與帝
君太乙無英驂乗絳雲陽燧九軿上奔日中
與帝合靈壽均天地二晨相傾畢又叩齒三
通咽液三過又微祝曰

月魄精神曖蕭臺標使我得到日窟之天東
蒙長丘得授揮神之章帶九有之符食青精
之飴飲雲碧之腴宴八極之域登明眞之臺
坐希林之殿詠玉晨之辤祝畢
右存陽燧絳雲之車駕九赤龍來從日光
中到我之前仍存五帝共乗而奔日也自
忘形良乆咽液十四過訖乃閉目極念存
思自有髣髴便向日再拜能乆行此道者
必得乗景奔日此鬱儀之道畢矣若道士
休粮山中長齋五嶽絶塵人間逺思清眞

可毎日服日根之霞吞太陽之精則立覺
體生玉澤面有流光也如其外累人事未
獲靜形浮游世路心拘縈網者要以月朔
三日五日七日九日十三十五十七十九
二十五日按而爲之如上法一月之中十
過也其日是日魂下接飛根盈滿水母羣
夢之時也
右凡行之十八年上清當練之以金眞瑩
以玉光位爲眞皇飛行太空乗華三素以
映天下

太上服日氣開明靈符





右月晦夜半朱書青𥿄上東向服之以先
告日魂也臨服符時閉氣左手執符心呪
曰
太微丹書名曰開明𦤺日上魂來化某形平

且嚴裝發自圓庭飛華水母日根金精紫映

流光號爲五靈呪畢乃服符
月官
復於望日存自已如崐崘山身坐山頂山
下大海月輪初生咽津三過叩齒三通呪

眞景初生隂中至陽水泛玄輪金露微芒津
源暢通輝映瓊房氣増光盛服御飛翔










誦畢咽津九過次存月光如半䂓金光照
映我身呪曰
景散天池金水半䂓光明幽夜照我玄珠飲
泛晶漿香透靈軀數周眞㑹乗景冲飛









誦呪畢咽津九過叩齒存月圓眞水成橋
下接山石我身乗彩鳳入月中呪曰
天源周流光透重樓霄映十方五液蕩幽冲

虚攝景眞身飛浮一眞上朝陽九無憂








誦畢咽津九過思入月宫與身爲一良久

忘形覺金光四散普天光明行之一年無
病役鬼神去來自然二年通眞三界侍衞
三年魔王保舉九年功成五夫人下詔子
形而得飛仙矣
太上玉晨結璘奔月黄景玉章
靈書紫文曰採服隂華吞月精之法昔授之
於太微天帝君一名黄氣陽精藏天隱月經
行結璘奔月之道當伺視月初出之時無月
當於靜室中乃對月西向叩齒十通臨目閉
氣九息又咽月光九過當存月光使入口中

即而吞之畢微呼曰
月中青帝夫人諱朱隱娥字芬艶嬰衣青華
瓊錦帔翠龍鳳文飛羽裙
月中赤帝夫人諱翳逸寥字婉筵虚衣丹蘂
玉錦帔朱華鳳落飛羽裙
月中白帝夫人諱靈素蘭字鬱連華衣白琳
四出龍錦帔素羽鸞章飛華裙
月中黑帝夫人諱結連翹字淳屬金衣玄琅
九道雲錦帔黑羽龍文飛華裙
月中黄帝夫人諱青營襟字炅定容衣黄雲

山雲錦帔緑羽鳳華綉裙
右夫人頭上並頽雲三角髻餘髮垂之至
腰
日中五色魂精内神名珠景赤童凡祝三過
仍暝目握固存見月中五色流精皆來接一
身下至兩足存令五氣上至頭頂於是月光
五色流精俱來入口中又月光流精之中自
復有黄氣大如目瞳者累重數十相隨在月
精光五色之中名曰飛黄月華之精也並俱
與五氣來入口中向月吞精作五十咽畢咽

液十過畢又叩齒十通微祝曰
黄精玄暉元隂上氣散鬱寒飇條靈歛胃虚
波瀾頴遊曜淳器月精夜景玄宫上貴五君
夫人各保母位赤子飛入嬰兒續至迴隂三
合光玄萬方和魂制魄五胎流通乗霞飛精
逸虚於東首結靈雲景華招風左帶龍符右
腰虎章鳳羽朱帔玉珮金璫騫樹結阿號曰
木王神蟇控根有虧有光明精内映玄水吐
梁賜書玉扎刻名雲房服食月華與眞合同
飛仙紫微上朝太皇

存青帝夫人從月光中來下在我之左
存赤帝夫人從月光中來下在我之右
存白帝夫人從月光中來下在我之背
存黒帝夫人從月光中來下在我之左手
上
存黄帝夫人從月光中來下在我之右手
上
五帝夫人都來存服色極令髣髴於是叩齒
九通咽液九過微祝曰
黄精啓暉元隂内章映觀太玄開洞萬方散

蔚寒飇七晨懸琅迴隂三合天地吐光紫曜
遊落浮華九空圓明賦采六氣化通五帝夫
人攝雲把風靈帔鬱羅佩瓊帶璫羽裙拂霄
逸雲扇東騫樹敷晨蓋條秀蓬雲蟇練摩扶
養木王洞根萬里廕遏五躬魂和神化六玄
靈充還老歸嬰玉映反童帝君合化併景桃
康時乗流鈴飛雲十龍上奔明月位爲保皇
夀合二象天地無窮祝畢又叩齒七通咽液
七過微祝曰
日魂精神名珠景赤童使我西到六嶺之門

入恊晨玉宫八紘素丘八景上房得帶十明
之符佩流星夜光之章坐太和之殿登七靈
之臺飲月華雲腴食黄琬紫津之飴詠髙上
靈篇吟玉晨眞詞祝畢
右存流鈴飛雲之車駕十黄龍來從月光
中到我之前仍存與五夫人同乗而奔月
也自入已形良久咽液三十過訖乃開目
極念存思自有彷彿便向月再拜能久行
此道者必得乗景奔月此結璘之道畢矣
施行要訣如服月光能夕夕服之則立覺

體生光照目有飛精也
要法月二日四日六日八日十日十四十
六十八二十二二十四二十六日一月之
中凡十一過亦足成仙也此日之夕是隂
精飛合三氣盈溢月水結華黄神下接之
時也行之十八年上清當錬魂易質映以
玉光乗玄轡景飛行太空
紫微服月精太玄隂生符





右月晦夜半黄書青𥿄上東向服之以先
告月魂也是時當先服開明靈符也臨服
月符閉氣右手執符心呪曰
紫微黄書名曰太玄𦤺月華水養魄和魂方
中嚴事發自玄關藏天隱月五靈夫人飛光
九道映朗泥丸呪畢乃服符
又曰能知月魄名終身無灾萬害不傷太
上藏日月帝夫人諱字於太素宫有知之

者神仙
又曰能知日魂名終身無疾萬禍不犯太
上藏日月魂名於紫虚玉宫有知之者通
神使靈
存奔日月道者任所便耳不必盡爲之也
欲得靜室隱止唯令見日月之始暉處也
若不絶人事與外物相干者不得行此道
也夜常燒香存五帝五夫人名字心呪曰
願與帝君太一五神合景如一
於是二十四年行之亦白日升天亦不必

行奔存之道恒存在我之左右并心呪(舊說)
(勿令耳聞)若已得仙道備練精思者二年存之
便有彷彿三年形見五年得奔日月也自
非已成仙人始欲精思者故爲不速能久
修之上屬二景爲上清眞人七百年付一
人焉


太上玉晨鬱儀結璘奔日月圖
