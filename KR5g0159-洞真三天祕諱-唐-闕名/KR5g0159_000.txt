








洞眞三天秘諱
凡受三五先存識三天真名三師真名有急
灾困病三聲大唤三天名宻唤三師名灾病
皆消也
上清微天真名防
中禹餘天真名元
下太赤天真名德丘
　右三天真名
左无上真名𡙎
右玄老真名众

中央太上真名
　右三師真名
凡知三天三師真名長生不死其間存之不
恒行善未備時有灾厄步綱消之不得行神
龜天蹻直禹步步星咒願亦驗又常應存斗
諱台名也勿忘勿忘
凡開星圖及步時存思并晨起夕卧皆先叩
齒九通隂祝九星名曰
第一太星精名玄樞願某飛仙乘虚駕浮
第二元星精名北台願某飛仙遊行洞臺

第三真星精名九極上真願某飛仙得治三雲
第四紐星精名璇根願某名列爲飛仙
第五綱星精名天平願某飛仙登行上清
第六紀星精名命機願某飛仙名書太微
第七關星精名玄陽願某飛仙得使玉童
第八帝星精名高上玉皇願某飛仙得登後
聖之堂
第九尊星精名太徴帝君願某飛仙得入丹
瑶玉房
　右九咒畢叩齒九通行隨意卧有口中火

　者達乎道也
凡見凶鬼惡人即存斗星指之閉氣心祝曰
吾是天目與天相逐精若雷電明耀八域徹
知表裏無物不伏如此則姦凶萬鬼禍惡衆
輩莫敢犯子
卧斗訣
斗星者太極之紫蓋玄眞之靈闕九星之神
席天尊之偃房學眞之士天尊授之使其偃
息斗中暮卧存斗星在所卧席上依圖首九
極使真氣入泥丸足躡尊帝二星心念飛仙

令高上拘我七魄太微制我三魂左手把北
台右手執璇璣行之十八年色反嬰童九星
之精變成九老俱來迎子白日登晨
凡能赴請爲人救灾嚴就行出家門外三步
正立叩齒三通隂唤七星魂魄名宻咒依如
步法咒時臨目諦存神星雖急忩忩亦並行
並咒存咒畢握固勿已未至所徃之家三十
步心存爲火燒所徃人家屋舍蕩盡前進二
十五步存腎爲水徃殺火作新屋舍立具至
門扣齒二十通仍禹步九跡入門存三將軍

姓名兵衆周繞身形
又存五方五星將軍又存四大七星華蓋覆
頭徑入旡畏入坐向月建歳王不便者先向
之閉氣就座得向日時建王亦善唯勿用破
閉起止出入常存慎之坐定咒咒畢命主人
掃洒堂庭晴則庭中雨則堂内施席香火晝
向東夜向北盆水置席前大刀置盆上計取
斗中加鬼門時主人投辭拜請道士束帶就
座漱口發爐捻香口章
凡惡夢光怪死喪滯病凶人公私侵凌淫盜

皆用驅除若年初斷絶瘟疫及邪病大癘鍊
易故氣流布祈恩悉以大盆盛水細沙石子
數斗赤豆隨多少宅大小取足淨物貯之置
鬼門上六吉日依法施行(甲寅旬辛酉壬戌/凶餘日皆吉)
事畢坐及餘食卧息便旋出還皆有咒若有
病急不得驅除至病人前咒一甌水盛鹽吩
漱散之三過止仍存神配衣訖向九星隂咒
之日留不徐冉(太陽/夫人)老君陽(太/上)眼鄒索諾橐
頭㓨心我八千亦水女母門人可畢見步綱
竟下星㝠目視去地尺許骨節盡赤如新生

形存左目爲日右目爲月青龍白虎五神備
具頭上七星足下七星(左手指地/目視北斗)隂唤十五
言離羅耀鬱俗神明珠蘇樊光性吞玄茂(畢/下)
(手)變形存兩耳爲玉門髮爲衆星口爲斬邪
使者(左手滅亡使者五頭一身右手伐逆/使者五頭一身以治病摧伏灾害)訖
次向真人星稱位姓名謹啓
太上老君太上丈人天師女師三師夫人北
斗七星三五將軍謹有同義男女姓某奉法
失忠招灾抱考(因有事者/依源陳之)父母兄弟某疾厄
(云/云)稽顙詣臣求乞(云/云)鍛鍊凶邪温毒鬼賊臣

與某義同腹目不復所見謹按先師本法奉
修所受願所請者下所召者到所厭者伏所
收者擒所誅者滅所治者愈所禳者却恩唯
太上衆尊乞垂恩祐覆蓋肉人謹啓畢再拜
凡有官灾疾病急卒灾厄初下七星祭向北
仰頭存見斗星赤光赫然仍大唤七聲唤曰
北斗某星真諱魁綱府君如此七遍(某今有/某事急)
(切云/云)乞丐救濟須效即爲魁綱七星府君七
星諸官設祭奉上清酒香餅新果正味報賞
有功不負信誓便去勿顧如願即解用清酒

七勝乾棗栗子七勝沉香十兩五方香爐各
一具潔壇場之法夜半時於無人處靜寐爲
之施設畢七聲大唤請下府君禮七拜跪啓
乞(隨願言之凡七過/上酒願隨意説之)畢於座食之令盡法不
得遺分他人臨時食不盡埋壇上忌雞犬見
之若急事厄難困病下大醮向北三聲大唤
唤北斗魁綱府君左右三部大將軍唐葛周
五方三元將軍顛倒鉤天擊地斬伐繫逆消
灾散禍金鎧金裝大將軍三將軍力士捕鬼
使者三五衆官赤氣吏兵(某今某/事云云)乞丐救濟

須效奉設醮具以報勞苦不負效信還勿顧
如願即解(依後/儀式)若有大事卒急下三五厨向
東三聲大唤赤天三五左右大將軍太上三
尊(某今有/事云云)乞丐救濟須效即設(某厨如/干人)言功
報賞不負效信𧵥真絳五十尺爲綱頭信次
二十尺亦用四十尺五丈匕丈九丈極十五
丈隨灾輕重及家貧富量之如願即解今撰
上品十誡之律可以度人廣加開化令入法
門勤奉之者則得自然之福无爲之道也十
誡者一者不得嫉妬勝己抑絶腎明二者不

得飲酒放蕩穢亂三宫三者不得淫犯他妻
好貪細滑四者不得弃薄老病窮賤之人五
者不得誹謗善人毁攻同學六者不得貪積
珍寳弗肯施散七者不得殺生祠祀六天鬼
神八者不得評論經典以爲虚誕九者不得
背師恩愛欺詐新學十者平等一心仁孝一
切此十誡普教十方無極世界開度一切能
奉之者功書十天福延九祖拔出長夜九幽
之中上升南宫身入光明因緣不絶尅得神
仙諸行並足當避十惡遠於盲道十惡者一

者飲酒淫色貪欲无己二者隂賊世間訕謗
道士三者輕師慢法慠忽三寳四者竊取經
書妄宣道要五者借换不還欺誘萬民六者
殺生貪味口是心非七者不孝背恩違義犯
諸禁忌八者誦經忽略嗊嗃自是九者責望
人意瞋恚四輩十者臆斷經㫖損益聖典不
信宿命快情所爲穢慢四大不念生道此十
惡之誡不能離身犯之者身遭衆横鬼神害
命考楚萬痛恒無一寧履善遇惡萬向失利
死入地獄幽閉重檻長夜之中不覩三光晝

夜流曳抱銅柱履刀山循劒樹入鑊湯吞火
食炭五苦備經長淪九幽無有生時縱得解
脫還生六畜之中不得人道惡惡相牽善善
相因罪福之對如日月之垂光生死之不滅
如影之隨形緣轉相加如車之輪今説是誡
護度天人明識諦受勤行勿忘矣




洞眞三天秘諱
