








二經同卷群一
　北帝說豁落七元經
　七元真訣語驅疫秘經



北帝說豁落七元經
是時元真登紫金堂鳳樓閣說三元品目拔
度群生令知報應是時三清凝炁日月朗明
三光振肅靈禽皷吹天真並會時有北方九

天大真人乘星步斗單錦雲衣一時詣座願

爲衆生說延生保命之法演乎中國祛魔滅
精消災度難㧞濟困篤普得安靜願帝普宣
告及天下邪魔令知罪源盡生善念不害於
衆生日有所益
天尊告曰三界之上北帝大魔王下治在北
海天地北方羅酆絶頂之山山高二千六百
里周旋三萬里内外皆七寶堂室生七寶宫
亦盛都也皆主知萬民生死之籍天下鬼神
莫不由也
北帝言我之極位統三十二夭之總司綰諸

天之簿籍天帝皆來稽首天下萬神皆來朝
謁萬鬼千神悉皆震伏令以此六天宫名號
相示爲六天大魔王宫主知萬鬼之師執生
人魂魄閉縶重檻爲陰神所縶名係鬼官延
累生人子孫作諸考訟病衰連年禍厄侵害
若知吾六宫名者可以晨夕誦之惡鬼不敢
近妖邪伏滅禍害不能侵魂精澄正神炁常
安萬靈震怖矣
北帝告七真曰我師昔學道修齋立功救人
隨機濟物功德圓備勤苦香燈彌劫歷年行

乎道化拯㧞群生令知報應得離魔域俱入
正真之道修佩靈文祈醮真官迴籌益筭解
厄延年除災却障消諸不祥然燈行道誦念
真文神咒或一七二七日申奏章表醫治之
師專心絶念存思在法我當遣八部禁兵與
五方天帝兵馬二十八宿兵馬五湖七澤兵
馬億億萬騎排三甲之仗乘三殺之炁下降
道場隨所擁護掃除妖魅斷截邪精救濟生
人得出鬼患師獲冲天之機慎勿輕犯考致
七世名係鬼官爲輕法之罪慢師不朝得致

靈官各還本職爲慢師之罪不遵道科之愆
矣
七真曰欲修此法當於家建立一精舍方圓
一丈開四門當寫本帝真形圖於靜室之中
立燈九燈盞亦七盞常燃令光明日即息之
夜燭室中立一香沙壇二大四寸中立香爐
一口靜水五椀劔一口勿令穢觸淨室之前
建七元壇廣一丈二尺高三尺三層醮祭常
令七天大魔王衛護非同志勿窺靈壇矣
七真曰天地疑精之炁化之七炁列位七宿

九炁爲九曜五炁作五星三炁成三元八炁
立八靈降真之炁布列真王之炁以備於星
辰群生之類莫不由也皆主知生死之籍後
學道士專精一法救㧞凡迷得出魔俗咸發
善心可列符籙隨病所治事有大小攝伏魔
精保安魂爽帶佩絹素出入常隨身萬靈傳
迎所在捧送列七元之王炁乘九元之精素
佩者行來天下大師入其病家萬鬼自怖邪
精消亡潜蹤匿跡威震无邊福濟生靈超㧞
玄祖先魂也

七真曰若有人能於來世中值遇此法可移
動星斗乘三五之炁可以挑星撥斗飛步七
元登綱駕紀攝伏惡魔助國扶難覆護生民
可爲消災散禍滅諸恠惡依法行用勿犯冥
科當以法信履民之物一一散施貧窮憐愍
困厄方便救拔當依玄科冥助道力陰兵共
治無不差矣
七真曰夫末學道士欲爲人治病制伏妖魅
行我妙法者科令嚴峻難可奉焉但依七元
列位然燈行道拜奏朱表上達天真當先詣

天地水三官爲主生死要司之籍又請三宫
九府百二十曹知籍君解形却禍先爲解先
亡拷對又解病人冤對後乃治之先然燈七
盞用左麻朱繩連星綱用酒七盞白脯七片
香五爐淨水五椀又外一座五土真宫於偏
處當令侍衛勿爲邪穢所觸又燈中施符一
道依次朱書致油中降天真矣
七真曰大道慈愍恩惠生民故設延生之法
開度未遇淺學者令知罪福若國府有難兵
戈鬥亂天下不安但於國福德之方宫苑之

内鎮立北斗七元壇場燃燈行道申奏章表
鎮壓其國轉經念咒存思吐納三時行道轉
念真詮當請鎮國天龍五帝兵馬三洞天官
千乘萬騎羅列國界殄滅强兵自然歸伏八
方寧靜國受太平君臣用道隆德相扶當建
北帝神咒大齋三日兩宵五時行道拜奏章
表上謝天威下益五土將以和天靖地保國
寧家安鎮社稷一切真靈皆獲道福也
七真曰下元生民若有疾病彌月於牀遍身
痛苦魂被水官所考地官奏罪於天官病加

困篤莫能救療但請三洞真師來降宅内建
立道場七日七夜一日三時行道轉念神咒
驅除災疫我當遣飛天猛獸威神擁護生民
三官除罪逕上玄都黑簿除籍書生名於左
宫得恩之後醮謝三官
七真曰下元生民爲强精鬼魅所惱病患連
年不差者當請三洞道師建立靜室燃燈七
盞七日當下五星神符鎮五方朱書桃板廣
三寸長一尺七寸青竹一丈七尺纂之即燃
燈行道誦咒行諸符籙鎮壓佩帶當請五嶽

真神四瀆靈將長加守護鬼魅永除生民得
差得恩之後醮謝五嶽四瀆靈官
七真曰下元生民新建精舍士氣侵害官災
拘縶禍害併生可請三洞真師來入宅中掃
蕩一室北斗七元之位然燈行道拜上解六
害章表朱書黄絹奏五帝并謝五星當得司
命除籍地官恕愆疾病消除官𥝠殄滅得恩
之後醮謝五帝之神十二月將七宿真官當
書七寶神符以梓木板長二尺四寸懸宅四
維以斗口圍宅隨建所施科令嚴峻爲封宅

之法冥禁不輊未學道士愼勿犯此玄科禍
没九祖長役鬼官之中矣
七真曰吾居七元官位之北極皆有華蓋相
隨帝居於中其星皆生七寶光燁燦爛號爲
太微北極帝君常月初三二十七日降下人
間受人之醮祭察人之善惡修學功過年命
長短此夜可於中庭立机筵置列錢馬九分
精膳妙供酒脯并香獻上求乞度脫災厄延
命益筭可求法術救濟萬民求願治邪考鬼
滅精之法當此夜欲卧時先存華蓋九星在

頭左北斗右北斗上北斗下北斗三台覆其
中於卧室東面存二十八宿真官如嬰兒之
狀著錦裙紫紗帔執青簡口吐王炁入我口
中皆爲真氣帀滿身中得此之道後乃爲降
靈之師可爲世之明師萬鬼自怖行來出入
伏御山靈惡獸山精野魅悉皆殄滅真經寶
祕四萬劫方傳一人若有真人傳法可用白
素四十尺金錢質信米麵香油祭醮之具可
傳一人如不得至人可書一本投名山大澤
之中題云函諱可得延齡地官所舉名上金

簡刻字留音萬神侍衛立見真道矣
七真曰夫𣣄修學此道精勤苦節至在一法
不恡世財陰施道德依科醮祭求萬事皆應
非但鬼神之患愼勿輕泄行屍之人禍没九
玄冥禁不輕符非不周細矣
七真曰夫𣣄治病救人考鬼之法先存本師
次存三元大將軍領兵九億萬騎三師兵衆
有八萬人次存北方大帝領兵五億萬衆皆
黑衣降入道場訖次存七元真官皆戴七寶
之冠著錦華之衣執七寶神符來降道場即

上燈著符於燈盞中又書符兩道籖安道門
兩邊明日召靈降真皆是驅馳星斗周旋勿
外此元精真炁結之自然皆致太玄北門鳳
閣之上名曰陰生廣靈之符七元降真名長
生符神出乎玄宫北海崖極玄天洞陰朔單
之國五龍之臺南軒不傳下仙得之者皆爲
五嶽真人尅遊三界白日登晨
第一元精真人素語紫童小有天王爲之玉
訣靈音三千年一遇












　
















此七道符書了啓請七真降位後便下符閉
炁從一至七不得雜類穢觸人見之矣







此符作道場書置盆中召靈降神辟除萬穢
北帝說豁落七元經




