








太上老君說五斗金章受生經
爾時
太上老君在太清境上大赤天中黃金殿内
召五老帝君及東斗注筭君南斗上生君西
斗記名君北斗落死君中斗緫監君九天生
神君九天注生君九天注禄君九天掌籍掌
筭君九天財庫禄庫君九天消災散禍君九
天聖母九天太一元君九天監生大神北斗
七元星君南斗六司星君本命元辰建生星
斗君各隨本部功曹靈官金童玉女無量聖

衆一時同會稽首禮拜燒香散花歩虛旋繞
長跪道前諦聽法言
太上老君廣宣要妙告示五方五老一切聖
衆曰吾昔於混沌之中天地未分元化體一
布氣十方成就萬象生天生地負隂抱陽陽
氣上升化生諸天隂氣下降化生諸地陽之
餘氣化爲男子隂之餘氣化爲女人隂陽二
氣混合自然生生化化乃有人倫旣有人倫
宿命因縁有善有惡有長有短有貴有賤有
冨有貧善惡之報如影逐形如響應聲作善

善應作惡惡成種蘭得香種粟得粮爲善降
祥爲惡降殃一切因縁皆由福業且人生下
土命係
上天人之生也頂天履地有隂有陽各有五
行正氣各有五斗所管本命元辰十二相屬
且甲乙生人東斗注生丙丁生人南斗注生
戊己生人中斗注生庚辛生人西斗注生壬
癸生人北斗注生注生之時各禀五行眞氣
眞氣混合結秀成胎受胎十月周回十方十
方生氣包羅元始杳杳冥冥其中有精恍恍

惚惚其中有物視不見我聽不得聞離種種
邊名爲妙道妙道在人不可輕失失之甚易
保之甚難多迷眞道多逐邪源多好婬殺多
好貪嗔多沉地獄多失人身受生之時五斗
星君九天聖衆注生注䘵注冨注貧注長注
短注吉注凶皆由衆生自作自受若人在世
之日心崇大道供養天尊孝順父母和同六
親不嫉不妬不貪不婬或持齋戒或作善縁
或受三戒五戒十戒十二可從戒十四持身
戒二十四戒三十六戒七十二戒一百八戒

三百大戒或修上清齋金籙齋三元齋三七
齋庚申齋甲子齋本命齋如是齋戒若有善
男子善女人受持之者名係天人世世生生
不失人身冨貴聦明人中殊勝五體具足十
相端嚴且人之生也皆受
五方五老帝君各降眞氣金章靈符混合自
然化生爲人吾今宣說
東方第一金章靈符眞文神呪
東方九炁始青天中青靈始老九炁天君
眞人按筆下注人身木徳結秀會道合眞





此章靈符鎭人肝中若人肝受病以
朱書燒灰服之立愈
南方第二金章靈符眞文神呪
南方三氣赤靈丹天丹靈眞老三氣天君
司命司録絳闕尊神火德明秀會道合眞






此章靈符鎭人心中若人心受病以
朱書焼灰服之立愈
中央第三金章靈符眞文神呪
緫監衆靈十二之天元靈元老十二天君
都録校籍主鎭脾神土德鎭秀會道合眞






此章靈符鎭人脾中若人脾受病以
朱書燒灰服之立愈
西方第四金章靈符眞文神呪
西方七氣太白之天皓靈皇老七氣天君
記名安魄主鎭肺神金德堅秀會道合眞






此章靈符鎭人肺中若人肺受病以
朱書燒灰服之立愈
北方第五金章靈符眞文神呪
北方五氣玄中之天五靈玄老五氣天君
追生落死主鎭腎神水德善秀會道合眞






此章靈符鎭人腎中若人腎受病以
朱書燒灰服之立愈
爾時
老君再說此五方眞文神呪即召五方五斗
星君降此靈符眞文神呪各授五斗星君即

以金書玉篆各依其方緫得受持注生世人
以此靈文安鎭五臓各鎭人身凡人性命皆
由九天生氣五斗星君本命元辰主掌靈神
若復有人能知根本但遇三元五臘本命生
辰北斗下日嚴置壇場隨力章醮供養五方
五老乃吾化身注生聖衆五斗星君本命元
辰醮獻錢財以答衆眞注我生身得生中國
得遇大道廕佑之恩當生之時天曹地府願
許本命錢且甲乙生人命屬東斗九氣爲人
受生之時曾許本命銀錢九萬貫文丙丁生

人命屬南斗三氣爲人受生之時曽許本命
銀錢三萬貫文戊己生人命屬中斗一十二
氣爲人受生之時曽許本命銀錢一十二萬
貫文庚辛生人命屬西斗七氣爲人受生之
時曽許本命銀錢七萬貫文壬癸生人命屬
北斗五氣爲人受生之時曽許本命銀錢五
萬贯文若有善信男女種諸善根善根不斷
世世爲人當須醮送五本命錢天曹地府各
有明文十二本命十二庫神
子生之人第一庫中辰生之人第二庫中

申生之人第三庫中亥生之人第四庫中
卯生之人第五庫中未生之人第六庫中
寅生之人第七庫中午生之人第八庫中
戍生之人第九庫中巳生之人第十庫中
酉生之人第十一庫中丑生之人第十二庫中
乃是生人各有財禄命庫若人本命之日依
此焼醮了足别無少欠即得見世安樂出入
通逹吉無不利所願如心自有本命星官常
垂廕佑使保天年過世之時不失人身得生
冨貴文武星臨財星禄星五福照曜身命胎

宫安樂長夀不值惡縁若有男女生身果薄
無力章醮可於本命之日請正一道士或一
或二或三或五或於宫觀或就家庭持誦五
斗金章寶經或以自願持誦毎誦一遍折錢
一萬貫文又志心持念托化受生天尊或千
或萬當來托生人中三世長爲男子之身五
體全備十相端嚴一切恭敬得遇無上正眞
之道是時五方五老帝君五斗星君南斗六
司星君北斗七元星君九天聖衆本命星官
元辰星官功曹靈官金童玉女一會神仙得

聞
老君說此眞經一時歡喜禮謝玄元各願受
持時有始老帝君出班長跪而作是偈稽首
禮謝珍重而退
稽首眞元無上尊一心信奉不思議
如斯妙法未曽聞今日今時盡得之
能爲黒暗開光明能爲疾病作良醫
妙哉神呪五靈符誓願歸依各受持

太上老君說五斗金章受生經











