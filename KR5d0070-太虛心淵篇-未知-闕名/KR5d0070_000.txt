








太虛心淵篇
我性既肇禀受無殊圓圓大慧明明眞靈是
時物不能萌其惡種塵不能隱于罪芽而其
境澄明瑩然内觀我心無心湛然外鑒物形
無形坦坦蕩蕩萬慮歸空豈不樂乎洎逐縁
殢因忘前失後耽塵憂眷貪著其事日被三
餐其心百變夜只一眠𩱿遊萬景馳神于嗜
慾之鄉載靈在煩惱之界𩱿歌𩲸舞引奔死
途意昧識迷背了生路如是之際眞可歎惜
莫若灌漱靈泉先澆善根船泛法水次洗諸

垢令我一性净潔明白無掛無念圓圓不缺
若秋月之當空湛湛無遮如白雲之離頂遂
得空空不住實實無相覺入慧内明見大道
是乃净境之地也修命之人可至此界以心
觀心以性見性神亦茫茫眞亦浩浩得之哉
得之哉
　　　我性既肇
受此含元性明明太一初純然根大朴全即
在玄虛
　　　禀受無殊

均與沖和秀何曾品有殊强分爲大小所以
逺眞無
　　　圓圓大慧
妙見靈通逺無遮幸得圓精純蔵大覺此最
近天然
　　　眀眀眞靈
自得秋蟾白靈光甚浩然浮雲應不蔽皎潔
瑩當天
　　　不萌惡種
徹底皆眞慧連根盡覺明纖塵無處起惡種

豈能萌
　　　不隱罪芽
純正無瑕玷靈光表裏清不容些小垢焉隱
罪芽生
　　　内觀我心無心
洞徹施眞慧觀心豈有心忘然歸寂境片念
莫來臨
　　　外鑒物形無形
眞象猶無象塵形怎可形圓空齊一照物我
了然冥

　　　坦坦蕩蕩
眞性無諸礙優游得自然天和俱不挫坦蕩
又何邊
　　　萬慮歸空
塵慮終爲幻相忘悉入空不能容一念月照
碧潭中
　　　豈不樂乎
世態與浮榮惟堪樂七情此般眞性得歡喜
是難名
　　　逐縁𣨼因

最是因縁重逐縁孽乃深昏沉天性暗旁被
六塵侵
　　　耽塵憂眷
既抱親情久耽憂損太和不將清净守煩惱
更來多
　　　其心百變
對物生機巧臨時百變心靈淵都一寸役得
許多深
　　　𩱿遊萬景
夢想顛來倒𩱿遊萬景中危難巇與嶮恐怖

在於空
　　　馳神于嗜慾之鄉
𩲸蕩神微弱馳神嗜慾鄉天眞兼慧覺聲色
競荒亡
　　　載靈在煩惱之界
眞性遭沉没憂煩載一靈頭頭隨彼去焉得
妙源庭
　　　𩱿歌𩲸舞
耗了三明見全歸𩲸𩱿家晨昏歌與舞嬉戲
向姦邪

　　　引奔死途
不肯遊眞正甘心入死途靈元盡消滅陰𩲸
得舒蘇
　　　意昧識迷
意識俱遮障昏昏昧與迷情山兼愛海無復
向眞躋
　　　背了生路
明既移爲昧還知背了生三元兼七寶任被
八邪爭
　　　眞可歎惜

大聖存仁恤深哀不悟人幽寃並重業箇箇
是沉淪
　　　灌漱靈泉
一勺湛然清靈泉浸上生汲來冥灌漱芽糵
得充盈
　　　先澆善根
得地根皆善封培又灌泉熙然滋脉潤茂鬱
長靈田
　　　般泛法水
水性俱趨下通流上要般冷然無壅滯洗滌

又何難
　　　次洗諸垢
垢穢於身染須憑法水清洗來三界净閃出
一圓明
　　　净潔明白
洗净諸塵垢眞如净潔明皎然羣昧破慧覺
徹源清
　　　無掛無念
意識無奔驟寧然勿繫牽此時諸事緒俱變
一清泉

　　　圓圓不缺
慧性復完就如初更不傷圓明何有缺皎皎
一冰霜
　　　秋月當空
素月當秋夜輝空滿一輪盈然天地白燦燦
玉無塵
　　　湛湛無遮
湛湛全清净澄明定莫遮六塵齊一拂爭敢
有些些
　　　白雲離頂

洩洩秋羅薄溶溶起玉峯無遮應不住明淨
竟何從
　　　空空不住
萬態何能掛超然悉入空圓圓寧有住浩浩
燦靈通
　　　實實無相
有相爲無相無形寄有形巍然存建立眞不
喪其靈
　　　覺入慧内
悟念俱開闢通流入慧中輝光無處暗皎白

照眞空
　　　眀見大道
内外都昭徹冥中得皎然慧觀明見道了了
白雲天
　　　乃淨境之地
淨境今登入明然一派清豁然無障礙廣大
更充盈
　　　修命之人可至此界
眞妙知修葺堪臨净渡中有無同一揆大道
介然通

　　　以心觀心
洞照凡心了他心此亦同眞觀爲自在浩浩
燭諸空
　　　以性見性
慧見無遮塞超然物我同湛歸無念裏明白
覩眞空
　　　神亦茫茫
巳得神明體幽微與性同茫茫爲我守久不
落於空
　　　真亦浩浩

爲入無爲界眞元兩各同圓明俱浩浩大覺
得玄通
　　　得之哉
返僞修眞就因真又入空此名誠乃得得外
更無功


太虛心淵篇













