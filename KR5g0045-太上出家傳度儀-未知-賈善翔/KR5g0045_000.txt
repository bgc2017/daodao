








太上出家傳度儀楹九
(左街都監同簽書教門公事崇德悟真大師賈善翔編集)
引弟子於大道前禮三拜上香度師
祝香
以今焚香供養
三清上聖十極髙眞玉皇大天帝紫微天皇
大帝紫微北極大帝后土皇地祇聖祖天尊
大帝元天大聖后三十二天帝君十神太一
眞君十一曜星官天地水三官南北二斗星
官四方二十八宿星官四聖眞君三元眞君

玄中大法師經籍度三師正一眞人五嶽聖
帝儲副佐命大洞仙官三十六洞天仙官七
十二福地三十六靖廬二十四化仙官等四
瀆源王四海九江水帝龍王地府酆都北帝
出家弟子本命星官宫觀里域眞官天曹地
府一切威靈今辰謹有某人弟子某人㓜離
俗網早慕
眞風今蒙
國恩許圎道相啓壇場於兹旦服冠簡於昌
時庶竭焚修上報眞聖仰冀三境慈尊十方

眞宰天曹地府一切聖賢曲賜
證明少延飊馭稽首皈依
無極大道
次度師於三師前設案坐華夏引弟
子禮度師三拜面北長跪聽說出家
因縁設香花供養度師上香
謹按眞一本際經云爾時青童君問出家之
法何如
天尊曰夫出家者義趣甚深利益洪遠出家
有二種一者恩愛二者諸有始學之人既值

明師志能勤苦執事奉承餐受妙訓若在居
家父母妻子愛累相纏如處囹圄不得自在
適意從容逺近隨師詢請玄業故告父母請
别妻子捨離居室逺遊山林依憑道舍棄俗
服玩黄褐玄巾捨世榮華隨縁告乞廣建福
田惟道是務是名初出恩愛之家既出家巳
勤行齋戒免離三塗信根巳立學靜入室離
三界愛登入九清是名出諸有之家也
青童君曰我今乃離三惡道願得出離諸有
家不知何者名立正教

天尊曰若有經文具十二部應三洞者是名
正經自此之外須辨邪正方可受持當自請
師審定分别青童君聞是說巳歡喜踊躍稽
首而退自是及後凡出家之人既辭恩愛來
入法門當發神仙行願貴在自利利他屏去
兇心惟生善念敬上接下動止柔和每遇設
像諸聖諸眞諦信不二晨香夜燈圍繞賛歎
五體投地禮拜供養惟冀今生來世與道有
縁月帔星冠雲軒羽駕名列九天之上位居
三島之中且金簡玉書不容妄度五逆十惡

穢雜下流若違明科度師獲罪而況
太上垂經天尊說戒遇人不度殃及已身非
人而傳禍延祖考所以法門傳授戒愼爲先
今汝道心深重得生中華仍捨業縁乃趨眞
教
謹按經云人身難得中土難生假使得生正
法難遇多迷眞道多入邪宗多縱罪根多諸
巧詐多恣淫殺多好羣情多愛貪嗔多沈地
獄多失人身知此等縁衆生不悟不知正道
迷惑者多我今哀見此等衆生故垂教法爲

說良縁令使知道知身性命皆從道生了悟
此因長生人道種子不絶世世爲人不生無
道之郷不斷人之根本更能心修正道漸入
仙宗永離輪廻超昇三界汝既以難生而生
難遇而遇不迷眞道不入邪宗不縱罪根不
爲巧詐不好淫殺不愛貪嗔如此則骨相合
經堪爲法器傳經演教佐國度人今遇良辰
圎具道相當知此出家因縁勿生疑惑苟有
異志即爲下鬼汝其諦聽戒之愼之
今再白汝今出家一人有慶九祖沾恩況汝

骨氣通仙神情合道慕清虚之聖境脫穢濁
之樊籠願效駑鈍永歸眞聖澡雪形體禠裂
俗裝先爲召百靈監度五帝證明冀汝名書
玉簡體掛霞衣便隨羽客以朝眞早獲仙丹
而出世今宜先禮
帝主次别慈親後成出世之髙人永作登眞
之上士而今而後只可朝眞禮聖不可享鬼
拜邪凡所立功先資家國今於庭下拜辭以
俟披度
次引弟子於庭下北向禮

帝王
汝欲窺衆妙將悟重玄當脫縫掖之衣即被
彩霞之帔永叅玉帝上謝人君便長遂於逍
遥更不須於趨折教起金母勑自軒皇宜北
向禮
皇帝四拜
次謝先祖
汝由先祖積慶福及後昆故捨繁華之縁來
持清淨之教惟憑焚誦以致薦修每逢眞祭
之時輙修拜跪之禮宜望先隴四拜

次辭父母
汝自違甘㫖來入法門雖辜罔極之深恩蓋
慕無爲之妙道庶持經法以報劬勞由此拜
辭有違定省宜辭父母伯叔兄長各四拜
次辭親知朋友
汝久侍巾瓶致踈交友息芳春之駘蕩樂清
境之追遊今披羽衣不復俗禮宜辭親知朋
友四拜
次華夏引弟子至三師前立知磬請
三師法事

次三歸依
次弟子長跪具白剌自陳如念不得
以木簡寫如不用簡紙亦得
某伏念螻蟻穢質不自揆量輙罄愚誠願親
衆妙兹者幸承睿㫖許具冠裳今就度師虔
請教戒庶從願念不敢有違苟違明科不辭
隂譴某誠惶誠恐謹言禮三拜訖即立
次度師讀白文
恭以三洞垂文七眞演教咸令披度得入妙
門功德難思天人稱慶斯乃從凡入聖階淺

及深名奏天曹身居仙列苟非宿命寧合因
縁汝既自陳道心堅固當報四恩三有以悟
獨立重玄今則百靈降格萬聖傾光直須黙
運虔誠無致䙝慢宜請保舉二師爲脫俗衣
以圎道相
次保舉師與脫俗衣先著履度師讃
云
汝先足躡雙履永離六塵經云千里之行始
於足下此一歩爲初之意也願汝一心奉道
履踐靈壇凡所行遊不歩凶惡之地常登法

㑹逕陟仙階每遇二漏之時即須改換
次繫裙度師讃云
裙者羣也以羣統爲意羣於道友統以清淨
又謂之裳蓋在上爲衣在下爲裳以表守謙
下爲常行之法則能如是者災害不生諸聖
佑護
次著雲袖度師讃云
輕剪黄雲裁成法服上以襯霜羅之帔下以
統飛霄之裙爲中道之衣不可須㬰離體
次披道服度師讃云

道服者乃天尊老君之法服也眞聖護持人
天讃仰既沾於體當自欽崇可以滅三世之
愆尤可以令九先之超度行住坐卧常須護
持不可置之以穢器不得雜之以俗衣苟不
如是當招惡報
次知磬舉仙衣讃
上界神仙服天寳自然裳輕盈六銖妙佩服
齊三光願今一披奉逍遥不死郷
次頂簮冠度師持於手中讃云
汝頂星冠冠者冠也一身之上最處崇髙總

括衆髮斗星燦爛岳勢巍峩像列眞之朝元
作三洞之妙士不爲臣妾蓋假於兹宜其晨
夕護持勿令塵埃染汙如自輕慢則天曹奪
筭念兹在兹則神仙可冀
次令弟子就坐側長跪度師與戴冠
云與道合同三遍
次知磬吟星冠讃
煥燿七星冠翩翩降自天授之有科戒宿命
應神仙願令一頂戴永保大椿年
次執簡度師讃云

夫簡者以簡事爲言收心歛意爲用簡則心
專持則有守瞻星禮斗祝聖朝眞爲道法之
光容作人天之儀範能如是者方獲執持
次知磬舉三啓頌
次度師說十戒弟子長跪
夫戒者止惡防非護正摧邪無令傲忽弗敢
輕侮今授汝十戒以護身心諦聽受持不可
懈怠
第一戒者心不惡妬無生隂賊檢口愼過想
念在法能持否答云能下同

第二戒者守仁不殺憫濟羣生慈愛廣救潤
及一切能持否
第三戒者守正讓義不欺不盜常行善念損
已濟物能持否
第四戒者不貪不慾心無放蕩清潔守愼行
無㸃汚能持否
第五戒者口無惡言言不華綺内外中直不
犯口過能持否
第六戒者不得嗔怒調和氣性神無所傷不
犯衆惡能持否

第七戒者不嫉人勝巳爭競功名每事遜讓
退身度人能持否
第八戒者不得評論經教訾毀聖文躬心奉
法常如對神能持否
第九戒者不得爭競是非評論四輩天人咎
恨損傷神氣能持否
第十戒者舉動施爲每合天心常行大慈普
度厄難能持否
天尊曰戒有二種一者有得二者無得有得
戒者三戒五戒十戒二十七戒百八十戒三

百大戒止惡防非未達方便名有得戒也止
離三塗及人中苦未入道分若識識法畢竟
空寂是名正戒無持無犯開正觀門爲道根
本此名出家持戒也
次舉智慧頌
次聽度師教戒弟子長跪
汝既圎道相初入法門目今已後語默動靜
常須念道念經念師名曰三寳作汝皈依處
所
夫念道寳者能制滅一切惡相猶金剛刀無

所不斷猶如猛火無所不燒念有二種一念
道身七十二相八十一好具足微妙人間天
上三界特尊是我歸依覆護之處二念法身
猶如虚空圓滿清靜即是眞道亦名眞身亦
名道性常以正念無間餘心是名念道
其次念經寳者有三種洞眞洞玄及以洞神
係心受持常生信慕存想不移審知是法是
出世道無他雜念是名念經若知諸法本無
文字正觀實相達其㫖趣亦名念經是名善
解念經之相

其次念師寳師寳者父也我若無師不能得
道是故應當逺近隨逐心眼觀想常在目前
不替須㬰無諸雜想是名念師三念既巳當
上報四恩一天地恩二國王恩三生身父母
恩四師長恩次當下資三有一資天徒二資
地徒三資水徒汝當發大善心晨香暮燈誦
經行道於諸大道前旛花果實禮拜供養上
願
皇帝萬歲家國太平次願生身父母九祖先
亡幽顯沾恩已身得道次願師尊長壽法屬

興隆次願十方信施常蒙道廕次願江山朋
友學道知音早遂初心光榮門族次當誘化
一切有情令於三清諸聖結大善縁或建宫
觀或造經像或度出家法身此乃自利利他
功德無量常須柔弱不得剛强經云柔勝剛
弱勝强者是也凡朝禮時節開靜即起入靜
即息對諸大衆不得髙聲舉歩安庠愼勿粗
行苟非病患不得飲酒茹葷每遇齋筵愼勿
語笑疊足端坐令人天敬仰接見賔客先自
和顔貧富貴賤各隨其心方便應對不得輕

於貧賤而奉富貴裙褐冠簡鞋履襯䄂務在
潔淨勿要鮮華又不得殺一切物命每見人
殺當須勸誘他人有短愼勿言之縱有隂私
亦勿舉訐若違此戒身謝之後永墮惡趣餓
鬼畜生受諸苦報良朋善友常須親近凶徒
惡黨輙勿交遊又不得奉事鬼神學諸邪法
不惟浼黷清靜之教抑亦自招隂遣或登靈
壇或預經席秉簡端謹如對君父晝夜便旋
不得向北當解裙褐以就掩隈仍避神祠及
諸尊貴事巳淨手方拈法服忽見師長及尊

宿煖帽方巾逍遥急須撤去罄折問訊常懷
慈憫拯濟危急勿貪名利勿畜貨財勿攻異
端勿習幻術勿捨吾教妄親别法勿生健羡
以破道心此爲修行之要也一動一靜當依
十事威儀即無違科背律之譴汝既出家紹
隆教法將入衆妙與道合眞當須屏去三惡
洒落六情勸人忠孝勸人樂善不得隂謀不
得是非不得訕謗不得色慾不得輕慢不得
以强淩弱不得以勢欺人不得竊盜三寳常
住及諸尊像衣冠服色竊之即眉鬚墮落足

跛手攣死入寒泉受種種苦報常孝順師尊
及汝父母見男官女冠法身逓相供養勿生
彼我當異骨成親服飾售用及諸五榖蔬茹
等物常宜愛惜見男弟子女弟子常須演經
化誘入我法門令悟重玄朝禮聖眞五體投
地侍奉師長旦夕問安出送入迎稽首珍重
持守清淨恬淡無爲不以富貴聲利輙動身
心宜行隂德以作今世來生因果冀遇
神仙證無上道且九先超度乃在於汝九先
沈墮乃在於汝汝當洗心刻意注念無差一

切聖賢靡不昭鑒今先叅禮三師誓依教戒
次引新戒禮三師
禮經師
列眞雅誥上聖綸言藴三洞之琅函禮九天
之金格青囊紫笈寳閣雲房掌八千之靈篇
傳四萬之大劫既爲道士先奉經師凡所誦
持勿令穢觸當運至誠叅禮經師三拜
禮籍師
玉籙髙眞金符上聖主八景之龍章鳳篆藏
三清之寳䇿瑶圖衆聖靈音諸天隱語凡爲

道士須奉籍師每當佩籙行符切在施功布
德當運至誠叅禮籍師三拜
禮度師
化導眞師拔俗至聖蒙度之者星冠月帔荷
指之者大戒沖科漸抛塵土之蹤得遂神仙
之列幸爲道士切奉度師永荷眞休常當信
禮當運至誠叅禮度師三拜
次十二願
次學仙頌
次回向念善

次引新戒禮大道功德
次禮度師等


太上出家傳度儀





