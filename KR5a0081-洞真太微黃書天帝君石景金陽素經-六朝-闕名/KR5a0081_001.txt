










按九華眞妃曰太微黄書本有八卷眞人昔
於赤城山中以八籙交帶眞文授許逺遊明
君所有者是也君所以未飛騰上清驂駕雲
龍正由不覩石景八素之篇第今以相授都
有十八符并經序按而修之䇿龍歩玄舉形
階漸矣可祕而寳之太微石景之黄文故非
黄赤之小術累相鑒誡矣未蕩於胷心君素
行旣彰且玉體已標髙運味玄咀眞呼引景
燿凝靜六神搜别八明委順靈根保鍊三度
養液和䰟假使衝風繁激將不能伐我之正

性也絶飊勃藹焉能迴已清淳邪爾乃空中
自吟虚心待神營攝百絶棲澄至眞當使憂
累靡干於玄宅哀念莫擾於絳津也淡泊眇
觀顧景共歡於是至樂自鏗鈜聞於兩耳雲
璈虎彈乎空軒也口挹香風眼接三雲帶佩
金陽制御羣凶俯仰四運自得成眞視眇所
灌皆已合神矣夫眞人之得眞每從是而獲
耳不眞而強眞亦於此而顚蹷也復使愆痾
塡籍憂哀塞抱經營常累隱惜小道和適羣
聽求心裕老忽發哀音乎永夕長悼死殁以

悲逝心精慼神離三䰟隕氣邪運空間𩲸告
魍魎棄我虚陳造遘百祟何可握生道以奔
於死房已陶靈風方踐死室擲已吉象投之
凶穢乎名聞高勝而故猶豫屢覩明科而未
釋疑遂羅汚上章使臭晨隱書四極擊鼓三
官尋矛誓云何而忘太初焉於是神虎奮爪
毒龍放牙八方誠廣曷處而逃身告謝之後
方悟清遼之可羡言者之不虚且哀聲亂眞
干忤正炁明君胡不常處福鄕於此振衣而
歸室乎今以石景金陽文相付行令盡覩八

卷之首也



洞眞太微黄書天帝君石景金陽素經





