








北斗本命延壽燈儀
法事如式
伏以元綱示像廼垂上屬之科梵炁經天故
有命星之宰一歳而纒週六度三甲而次遍
九宫緫下土之群靈回凶示吉符上天之列
曜決𠘶咸亨有感必通無幽不燭以今讃燈
弟子某人虔遵聖教遥感眞司焚紫鳯之熒
熒光通玉斗焰紅蓮之爍爍照徹金衡伏願
太極頒祥南宫度命保壽年之遐逺資福祉
之無窮稽首歸依虔誠讃詠

長生保命天尊
臣衆等志心皈命某本命星君諸靈官
伏以真鑒非遥宻通於至禱天階雖逺可薦
於馨香仰祈圓極之神以貸純禧之祐以今
然燈弟子某人攝心𨑰炤刻意真風慮多生
之罪籍仍存致此世之運行迍蹇欲求濟度
獲遇明科然本命之星燈滌身宫之愆過伏
願削斗司之罪簿列南極之仙名復連流注
之殃必成於祥福否蹇迍虞之難可革於光
榮稽首歸依虔誠讃詠

長生保命天尊
玉眞上帝紫微尊神繡衣羽欘丹靑緋裙
雙珠曜景華燈散陳神光洞映百福維新
八威所告無幽不聞志心歸命願得長生
臣衆等志心皈命某本命星君諸靈官
伏以太虛妙一固冲用以無方仙錄明科著
精修而有感惟真庭之聖境乃玉帝之晨居
仰駐仙斿掃清琳館奉元辰之上宰延生炁
之真神以今然燈弟子某人修德省躬勵心
悔過虔施醮禮㓗辦珍𤨩伏願三靈交㤗萬

炁齊僊闔門長保於利亨畢世用臻於善庇
魂神澄正邪氣不侵財禄豐盈福基綿永稽
首歸依虔誠讃詠
大慈延壽大尊
玉京嵯峨朱闕洞開中有皇人總衞霄堦
紫繡羽帔首冠金巾主判命籍封山召雲
若有所告神威巨兵志心歸命願得長生
臣衆等志心皈命某建生本命星君諸靈
官
伏以太極璇圖演玉京之元範東華寳籙唱

金闕之洪猷圓羅翠蓋遮天首之十山鬱秀
瑶臺觀空青之九仞是以流光開演化功初
動於招揺妙炁周旋𡻕序復還於箕斗貴賤
雖資於宿福年齡必注於建生以今然燈弟
子某人仰無上之玄司向真常之妙道循天
星而布位然絳炬以通光伏願道與性通心
随意㑹荐集聖眞之佑仰延降簡之祥稽首
歸依虔誠讃詠
消災捍厄天尊
太一真皇中元紫君厥諱規英字曰泥丸

金床玉帳紫繡錦裙腰帶火鈴斬妖滅姧
手把星精項負白圓一心歸命願得長生
臣衆等志心皈命某建生本命星君諸靈
官
伏以雲琳天緯施熠燿於淸霄玉影金圓布
方隅於紫漢爰自二儀初判騰景曜於髙虛
五炁元司列羣明於空表因流逆之變成禍
福之虞傍正或經於命宫過咎廼生於身位
以今燃燈弟子某人慮星辰之下照啓薫禱
於元司伏願福曜髙臨克保大椿之算災𨇠

退舍永膺光顯之榮稽首歸依虔誠讃詠
長生保命天尊
大明靈神九度鬱靑朝霞散輝灌鍊五形
宫駕六合七神調平使我飛仙登行上清
功成道合三素來迎一心歸命願得長生
臣衆等志心皈命某建生本命星君諸靈
官
㐲以混元肇始啓分靑運之基造化權輿次
立赤明之號洪推運炁綱紀寰區實左右於
生民廼緫司於禍福以今然燈弟子某人頂

魁罡而應命投眞教以傾心注蘭液之芬芳
布銀缸之紫焰伏願五福茂隆九清孚祐永
履平康之運長居寧謐之郷稽首歸依虔誠
讃詠
福生無量天尊
九炁青天元始陽精皇老尊神衣服羽青
設御天宫煥明歳星散輝流芳淘漑身形
五炁混合天地長并一心歸命願得長生
諷經宣䟽向來回向
北斗本命延夀燈儀(終)
