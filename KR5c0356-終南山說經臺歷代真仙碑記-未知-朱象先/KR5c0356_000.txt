








終南山説經臺歷代真仙碑記川五
九天仙伯文始先生無上真人
按史記並内傳真人姓尹名喜字公文天水
人也母魯氏夢天降電流繞其身而後真人
生焉當生之時有雙光若日飛游其側目有
日精姿形長雅少好墳索素易之書善天文
祕緯仰觀俯察莫不洞徹雖鬼神之變無以
匿其情大度恢傑隱德行仁其後涉覽山水
於雍州終南山盩厔縣神就鄉聞仙里中結
草爲樓精思至道不求聞達而逸響遐宣周

康王聞之拜爲大夫後召入爲東宫賓友至
昭王二十五年癸丑瞻見東方紫氣西邁知
有聖人當過京邑乃求出爲函谷關令以物
色之至期乃盥沐念真戒嚴門吏掃路焚香
以俟天真入境其年七月甲子老君到關即
具朝服出迎就舍設座北面而事之遂辭疾
退官以其年十二月邀迎老君至終南本第
齋戒問道復請著書以惠後世老君乃述道
德五千言以授之並授三一内修之道及西
昇之訣老君傳道既畢明年甲寅四月二十

八日將辭决升天真人悲戀請留老君戒曰
子但千日清齋研誦二篇鍊形入妙而後可
尋吾於蜀郡青羊之肆矣真人唯唯而謝言
訖於宅南小阜上乘雲駕景升入太微真人
遂於草樓清齋屏絶人事三年之内心凝形
釋體入自如窮數達變之微形一神萬之旨
悉臻其妙乃著書九篇號關尹子即往蜀郡
青羊之肆而會老君老君錫號文始先生位
爲無上真人統領諸天仙士今成都府之青
羊宫即故址也又按樓觀本起傳云樓觀者

昔周康王大夫關令尹之故宅也以結草爲
樓觀星望氣因以名樓觀此宫觀所自始也
問道授經此大教所由興也是以古先晢后
景行高真仰道德爲生化之源宗神仙爲立
教之本尋衆妙之軌躅慕重玄之指歸故周
穆西巡秦皇東獵並回轅枉道親禮真宗始
皇建廟於樓南漢武立宫於觀北晋宋謁版
于今尚在秦漢廟户相繼不絶是皆歷代欽
崇寶爲福地登真得道之士世不乏人今之
所紀姑述舊聞滅迹之士不可悉究也(傳記文長)

(兹節其要)贊曰
繄昔真人樓居毓恬青牛方駕
紫氣先瞻受經得旨發道之潜
玄波一决四海流漸終南之陰
宅遺宏構教本代崇孫枝世茂
襲聖之明極玄之又大哉九篇
光啓我後
杜陽宫太和尹真人
真人名軌字公度即文始先生從第也蚤事
先生親傳道妙道成太上召登太和下統仙

僚於杜陽宫參校真仙圖籙檢閲神司鬼官
烕制千靈風清萬鬼或周覽海嶽或上朝玉
京晋永興中復降斯觀道士梁諶遇之授以
丹書而去贊曰
修仙人已擢仙魁松下丹鑪老碧苔
誰料肉飛千載後授書又到故家來
王屋山太極杜真人
真人名沖鎬京人年甫冠聞文始得道來師
事之文始適蜀依止草樓真宅穆王追慕仙
躅命駕諧焉爲建觀宇延沖等七人爲道士

鍊養既成身生玉光五藏充實僅容氣息復
解胞釋結洞觀衆妙矣以懿王己亥年升舉
任王屋仙主贊曰
玄弢解去謝塵寰物裏光陰指一彈
復向洞天觀衆妙高鞭黄鶴上天壇
赤城宫彭真人
真人名宗字法先彭城人周穆王崇尚黄老
招致英賢真人應聘而至師事太極真人授
雌一之道乃鍊神入妙洞達靈源能三日三
夜通爲一息或没水底竟日方出或僵卧及

月人疑已殞起復輕强以厲王丙申歲沖舉
受秩赤城仙伯贊曰
真人以踵衆人喉其息深兮道日休
盡道蒙莊發幽祕焉知其説有蹤由
太清宋真人
真人名倫字德玄雒陽人早佩真訣棲心玄
域究通塞之源得形神合並之道每凌波涉
險不由津路故能東觀暘谷西極閬風南邁
長離北適玄壟周覽八極冥觀天運或居靈
嶽或在闤闠或託物以遊戲人莫識之以景

王乙己年沖舉贊曰
太清仙客道中龍虚實雙融到大通
萬水千山遮不住自南自北自西東
西嶽馮真人
真人名長字延壽驪山人明大易宣王召爲
柱下史年四十退官入道遇鄧仙君受黄庭
奥旨遂入終南山就巖作室以居静以思道
安以養恬内寶既充復能周物如救民瘼止
凶燄正狂恙皆意到便驗非有作也以平王
庚寅歲沖舉贊曰

棄却周宣柱下官便拖藜杖入終南
黄庭誦徹無人見一枕清風睡正酣
白水宫姚真人
真人名坦字元泰汾水人注心上玄澹泊高
抗襄公歸岐日北面稱師餐風味道縉紳敬
尚儼若神明請謁日紊遠引而去嘗行雨中
衣袂不濡目有神光開如電爍行必合目慮
驚於物或請小開即流光迅發以簡王壬戌
年沖舉司白水宫贊曰
巖壑風姿古逸民瀟然野服屈時君

高情不作紅塵夢拂袖幽巖卧白雲
秦隴宫周真人
真人名亮字泰宜太丘人師姚仙君得法號
爲入室嘗與周靈王太子晋鼓瑟吹笙同遊
商洛能以孑絃孤彈八音諧暢鏗金振玉百
禽率舞或周旋名嶽間示神變時方少年曰
即皓首人皆莫測以烈王己卯年沖舉受書
爲秦隴宫仙官贊曰
吹笙太子約同遊閑翫商顔笑世浮
瀟灑仙姿春正好明朝底事雪盈頭

清尹仙人
仙人名澄字初默汾陰人年二十八入道初
隱南山汲流切柏若將終身焉恪意焚誦匳
中香盡靈熏自生燈乏明膏神光空映嘗投
符於川水乃逆流始皇詣觀祠謁詔東向建
殿給灑掃户召澄問玄規以我無爲而民自
化言匪契翩然而去贊曰
逝川試著小符投滚滚洪濤忽倒流
秦始謾勞虚席問舉頭一劍已横秋
大有宫王真人

真人名探字養伯太原人吕后朝嘗任中常
之職後乃投簪入道遇西靈子都受藏景化
形之法能隱形滅影雲霞合變逢故人心疑
之乃變爲樹又爲火復爲水蟲獸異物無有
定體故人自失而走須臾復見真人於道左
元朔六年沖舉贊曰
變形爲火復爲泉回首衣冠郤儼然
謾殺故人空吐舌神機元在手中旋
西嶽仙卿李真人
真人名冀字中輔潁川人弱齡企道神閑器

遠時漢武帝依觀建望仙宫增置道員真人
應選入道常居真靖棲空養无後遇太和真
人挈至杜陽宫令事王仙君復遣出還遂沿
風遡景出入無恒以靈帝光和二年沖舉領
命西嶽仙卿贊曰
鍼芥師資異代逢相從直到杜陽宫
雙鳧一去無消息幾度咸陽夕照紅
上清封真人
真人名衡字君達隴西人通老莊學漢明帝
永平中應賢明之選度爲道士遇真人魯君

授以上道並五嶽真形符圖常跨青牛遊行
五嶽凶衹怪鬼遁迹千里然性多慈救遇暴
死者出腰間竹筦中藥與之應手立愈後入
玄丘山不復見贊曰
袖裏神符射斗牛天魈嶽鬼見還愁
郤嫌天上多官府直跨青牛汙漫遊
太清高仙張真人
真人名皓字文明汝南人漢永初中披度禮
謁封君求啓未悟封君逆知其來三試皆過
遂授空炁金胎之道已而目能徹視耳能洞

聽雲霞絡體日月凝華或化飛雲或爲白鶴
昇虚隱景變化莫測以魏太和年沖舉受命
太清高仙贊曰
鼎中丹熟與天并白鶴飛雲信手成
徹視八紘無一物倒騎箕尾上瑶京
梁考成真人
真人名諶扶風人魏咸熙初來事鄭法師履
道有年志尚高邈精忱遐感以晋惠帝永興
二年遇太和真人降其庭授日月黄華上經
水石丹法並授本超内傳三年丹成身輕如

羽顔若童兒目見地中耳聞霄漢以東晋太
興二年沖舉贊曰
異世逢師豈偶然神丹親遇太和傳
胎仙舞出朝元法太極光陰不記年
王子年真人
真人名嘉隴西人晋建興中披度靈明照徹
事多先見知人驗物咸以爲神厥後朔南分
裂列國競以禮聘遂隱于山然猶咨訪不絶
年八十七自言小責未了姚萇訪以國事乃
力詆之遂爲所害當日友人隴右見之有拾

遣記等書行于世贊曰
小責懸懸尚未終須教白刃斬春風
隴西若不逢知友誰識先生是脱空
孫仲宣真人
真人名徹不知何許人前趙光初中來事王
先生訥言敏行衣布飲水機智不張惟事韜
晦先生賢之待之如友人有所叩不以言語
告人但觀其顔色則識吉凶常獨潔一室終
日危坐澹然與神眀居人望見之心容俱肅
年七十解化贊曰

饒舌誰能惹是非叩之弗應亦相違
正容悟物無瑕謫要使當人自見機
馬元約法師
法師名儉扶風人未冠入道出於孫君之門
受五千真文三百祕字兼學風角鳥情之訣
能召命萬靈御制羣鬼由是四方翕然傾慕
孫君誡之曰夫法術滋廣風聲外扇羶能引
螘翻累明真俄姚萇遣使來聘法師稱疾不
起閟諸法入山贊曰
相招何事不相從朝野如何著得公

袖却天書深隱去終南好處聽松風
尹靈鑒真人
真人名通太和真人之裔也幼欽祖道觀光
福庭遂禮馬法師密受微旨内充外暢聞望
日隆魏太武遣使致禮請謁不絶高人勝士
朝野縉紳車騎填門冠蓋溢路求玄問道虚
往實歸年一百解化每夜有神燈數枝懸映
冢上值齋日則多贊曰
高門奕世産仙材垂手紅塵應化來
黄素一時歸有道簪星珮玉照樓臺

王道義法師
法師並州人魏太和中師牛文侯先生道隆
行擴事多玄感嘗修觀宇徒侣盛集倉廪所
積隨取隨盈終無耗竭門人怪而候之見數
青衣小童以筥負米潜溢其囷人以攀梯躡
隥爲艱辛與作階級使其便益法師叱不許
貧惸者咸來食焉贊曰
負糧添廪見青衣此事傳來也甚奇
贏得充齋兼施衆銜華百鳥是徒爲
母始光法師

法師猗氏人幼業墳籍旁求象緯既而歎曰
高蹈物表非世教所及也遂禮牛文侯先生
問五千要旨先生曰迎之無首隨之無後果
何物邪子能默識道在是矣法師忽釋然如
去閡膺之物自此口誦身行事符理順執古
御今六通四闢矣贊曰
混然一物果何名左右逢原本見成
不是先生輕點破一生紙上錯銓評
貞懿先生陳真人
先生名寶熾潁川人抱負弘闊人莫能窺出

入山間時見白虎馴逐魏文帝大統中招致
便殿訪以治道及問馴虎之術對曰撫我則
厚虎猶民也虐我則怨民猶虎也何術之有
帝悦後謚貞懿先生觀左右槐名考虎樹者
即當時物今猶存贊曰
跨虎閑來市上遊神通妙用駭時流
文皇謾把閑名挽貞懿先生未肯留
李順興真人
真人京兆人夙禀靈慧受業貞懿之門入山
遇三大仙授以丹寶復鍊養六年變化莫測

名聞魏文召試諸難使之蹈火赴湯而無損
諸郡命齋同日畢赴或磔死復出或預指叛
逆末後雖示羽化發視唯見空棺詔於其處
立祠像奉香火焉贊曰
仙家妙用本無方遊戲人間笑幾場
散氣聚形無不可有無元不屬存亡
張法樂先生
先生南陽人幼侍巾缾於尹君真士念其勤
苦不退遂付道要露盟之夕神燈爲之四輝
後魏廢帝時隱居於耿谷人迹莫及風亭月

榭樂道忘懷嘗有猛虎造室恬然不顧亦不
加害養奇禽千計呼皆就掌取食了無驚猜
樸全之驗也贊曰
樂道居山坐復行忘機獸鳥不猜驚
熙熙人在華胥世一叚淳風畫不成
精思法師韋真人
真人名節字處玄杜陵人早有才名爲魏明
帝東宫侍書年三十八稱疾退隱後著道士
服從趙鍊師游註易老子書百餘卷周武帝
幸觀祠醮欽其風命座演教真人乃剖析天

人之理大明内聖外王之道帝稱精思法師
時號關西夫子贊曰
逃名歸隱白雲鄉滴露研朱點老莊
剛被關西唤夫子又將姓字惱侯王
侯法先法師
法師名楷京兆人魏正始中禮貞懿受道奉
侍師門歷三十載堅苦不懈師蛻之後入寒
谷結菴泉甘木茂人境清勝名曰三松觀門
徒追求而集皆木食澗飲道術相忘怡然有
巢許之風人有爲魑魅害者皆來乞救以符

逐之無不立安贊曰
三松觀隱白雲深巢許家風太古心
飲瀑茹芝還自足清風一榻直千金
威儀法師王真人
真人名延扶風人幼事貞懿先生周武時玄
教將隱真人叩閽論道别白正旁遂有十老
之選隋室興文皇以安車迎致大興殿齋戒
受道加號威儀法師建玄都觀延居之由是
玄門大闢謂所親曰道應帝王吾宗不湑盍
歸休乎遂還故山贊曰

懶向金門日宴陪騰騰控鶴返蓬萊
玄都觀裏春無主千樹碧桃空自開
嚴道通法師
法師名達扶風人玄學淹博爲時所尚周武
帝迎聘于朝待以賓禮建德四年將汰道釋
朝議未定乃下詔問之法師陳主優客劣之
對上大悅特命於田谷舊隱建通道觀併選
高道九人以居之故世號田谷十老年九十
五解化于觀贊曰
崑岡玉石共焚秋議論滔滔動免旒

振超頽綱真有力千鈞舉向一絲頭
于長文法師
法師名章扶風人年方齔能誦道書父母今
依侯法師肆業後遭二教夷廢雖涉艱戹不
以窮盛易節俄而名簡帝心詔爲大德錫居
通道觀乃十老之一也每以符章爲人翦崇
神異非一隋大業十年年八十二解化臨窆
有白烏自棺飛出贊曰
高節當年說十翁詔居通道禮優崇
如何萬木凋殘後獨許蒼松挺雪中

金紫光禄大夫岐法師
法師名暉字平定有扈人禮蘇法師得度當
隋末主觀事謂弟子曰天道將變當有老君
子孫出世未幾高祖入關嘗親幸觀庭命建
醮有瑞應召坐設齋問答有契授金紫光禄
大夫易樓觀爲宗聖觀年七十三𢹂徒登太
白絶頂亟還而化贊曰
慶逢真主啓天休道法宸章互獻酬
金紫仙家雖未貴大夫命號也風流
巨國珍法師

法師武功人年三十隋仁壽中入道食蔬衣
獘恪守苦節飢寒未嘗分念聲利不關諸心
人譽之則懼人辱之則拱而聽非唯面順實
亦心服蓋道愈充而心愈柔也惷叟見之曰
不欲争虚氣於形迹之間唯務收實效於言
意之表國珍是已贊曰
心期出世與天游世事誰能爲校酬
蔬食草衣還自樂旁觀虚作不堪憂
田仕文法師
法師鄠邑人年十九開皇七年試業披度爲

道士師華陽子受内觀定觀真諛每入室鍊
化動經旬月閉關不出出則顔色愈豐潤以
符法惠人或起死或援溺屢彰靈應年七十
五解化衆見寶幢羽節浮空而去贊曰
入室經旬不啓封神光透入玉壺中
一從絳節排空去知在蓬萊第幾宫
銀青光禄大夫尹尊師
尊師名文操字景先隴右人才道胥美聲光
籍甚儀鳳二年奉敕主宗聖觀三年上命建
醮躬行拜謁上親見玄元乘白馬臨降遂命

修聖紀一部授銀青光禄大夫行太常少卿
師辭職受官著大道消魔論等書詳見員半
千撰道行碑贊曰
聖紀修成叩帝閶銀青高爵重褒光
遺書燦爛人安在道史千年姓字香
正一通真梁真人
真人名筌周顯德中爲觀宗主時陳希夷居
仙游宫與真人密邇往來爲林下友宋革命
翊聖真君降于終南山令張守真入道謂曰
吾爲汝天上之師汝别有人間之師張君遂

禮真人爲師開寶中詔封正一通真真人太
平興國三年蜕化贊曰
天上真君久見知張君别有世間師
一生林下無人識祗許希夷作子期
掌教大宗師清和尹真人
宗師名志平字大和東萊人全真六世祖也
嗣主真教道洽夷夏壬辰金運訖録秦爲兵
衝城郭丘墟觀亦燬蕩師念祖宗開教之地
自燕而來篤意興復四方道流不召而集尋
以觀事授李公真人未幾殿閣翬飛復還舊

觀詳見道行碑贊曰
法印高提妙舉揚草樓何似寶玄堂
仙源流到全真海關令家聲萬代芳
同塵洪妙李真人
真人名志柔字謙叔洺水人師事開玄李真
人謝絶世紛隱山葆鍊道成行著四方宗仰
天興之變觀婦地矣歲丙中真人承清和之
命挈領門德竭力創復芟蕪起廢琳字一新
徒侣雲臻倍加疇昔封同塵洪妙真人年七
十八蛻化贊曰

起廢成完速若神瓊樓寶殿一番新
重來尹李還相遇秪恐今人是古人
樓觀為天下道林張本之地自文始上
仙之後登真之士無世無之閲諸仙史
不一而足始以太和尹君别作樓觀先
師傳於晋次則精思韋法師述之於後
周末則尹尊師文操續之於唐合三十
人各一列傳為書三卷垂世久矣至元
己卯象先來自浙右往禮祖庭因坐夏
於經臺得熟其書乃知地靈人勝源深

流長誠非偶然第以韞之編牘未洽見
聞遂節其緩九録其要一各系以贊總
為是碑復纂文始本傳弁之首以呈宗
主聶公提點趙公刻之貞石昭示無窮
俾來裔得以究明祖道而朂之耳茅山
朱象先拜識並書

終南山說經臺歷代眞仙碑記己










