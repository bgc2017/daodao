








二經同卷珠一
太上九要心印妙經
紫元君授道傳心法



太上九要心印妙經序
(仙人張果老)述
夫九要者要乃機要也以應大丹九轉故以
道分九篇法顯九門九門合理篇篇歸根雖

不得親師之㫖得此要如親師訓得者坐獲

天機悟之者爲之心印若依行者在欲無欲
居塵出塵分立九門還元二儀學道君子細
意詳之先序顯用次要應體以體兼用性命
備矣






太上九要心印妙經
真一祕要
夫真一者純而無雜謂之真浩劫長存謂之
一太上曰天得一以日月星辰長清地得一
以珠玉珎長寜人得一以神氣精長存一者
本也本乃道之體道本無體强名曰體有體
之體乃非真體無體之體日用不虧矣真體
者真一是也真乃人之神一者人之氣長以
神抱於氣氣抱於神神氣相抱固於氣海造
化神龜乃人之命也神乃人之性也性者南

方赤蛇命乃北方黑龜其龜蛇相纏二氣相
吞貫通一氣流行上下無所不通真抱元守
一之道也
橐䈁祕要
夫橐籥者人之心腎也心者神之宅腎者氣
之府旣以心爲宅以腎爲府豈有造化也今
時學道之人使心運氣亂作萬端屈體勞形
非自然之道聖人曰凡是有相皆是虛妄無
相之相謂之真相真相者神氣也神者心之
主氣者腎之本是以聖人返本還元還元者

補髓也補體之機還元之道命乃了矣聖人
立法曰假一神調氣藉一氣定神神氣調定
方曉動静動者氣也氣者命也静者性也性
乃神也神不離氣氣不離神神氣不相離道
本自然也
三五一樞要
夫三五一者三陽五行一氣也三陽者三火
也以精爲民火以氣爲臣火以心爲君火君
火乃性火也惟性火不可發亦不可用性火
若發如火生於木禍發必尅不用者必不可

動也蓋是神定則氣定氣定則精定三火旣
定併會丹田聚焼金鼎返煉五行運於一氣
綿綿一晝一夜一萬三千五百息按周天三
百八十四爻氣血行八百一十丈脉行五十
度此乃周天方爲火候其火有二等分於内
外外火者有形有象可煉五金造化五穀滋
養於人此火非能煉丹煉丹之火其在内火
内火者有名無形藉五榖之氣即生真火真
火旣生返錬其精精返爲神鍊神合道道本
自然不離一氣一氣旣調百脉皆順也

三一機要
夫三一者三成一氣也上有神仙抱一錬神
之道中有富國安民錬氣之法下有强兵戰
勝鍊精之術道分三成不離一氣一氣者天
也乃天清虛自然之氣氣中有神神抱於氣
因氣抱於一神錬神合道道本自然此乃神
仙抱一鍊神合道也中有富國安民錬氣之
法中者人也以身爲國以氣爲民以心爲帝
王帝王愛民而民自安帝正者心不亂也心
不亂則氣自調氣調則神和神和則精悅精

悅則身安泰此乃富國安民錬氣之法也以
重濁而爲地其濁中有清在欲無欲謂之强
兵心不動而氣不交者謂之戰勝此乃强兵
戰勝錬精之術也及人之未生時在乎混沌
之間亦神不曾離氣氣不曽離神神氣不相
離精神内守精散爲氣氣結成神錬神合道
道法自然因道建法法就顯術分而爲三混
而爲一一者精也精乃元氣之母人之本也
在身爲氣在骨爲髓在意爲神皆精之化也
蓋萬物皆禀一氣因氣造化五行五行即五

榖也五榖之氣入於臟腑精住丹田精者人
之本也是以聖人返其本而還其元此乃返
本還元之道也
日魂月魄真要
夫日魂月魄者隂陽也隂陽者日月也日屬
陽魂月屬隂魄日中有雞西方金肺之象屬
隂乃日魂藏月魄魄滿於魂故日以清月中
有免東方木肝之象肝屬陽魂乃月魄藏日
魂魂滿於魄故月以明魂魄者乃人之鉛汞
也鉛汞有數鉛八兩汞八兩乃一斤之數十

六兩也凡二十四銖爲一兩按周天三百八
十四爻日月運度之數天地造化之機聖人
立數後人依數而行之其大小之法因數有
定大者一年之法小者一時之用一時正則
可奪一年之造化也宻語曰凡毎月初一日
爲首正子時坎卦進汞一兩離卦進鉛一十
五兩次日坎卦進汞二兩離卦進鉛十四兩
至十五日抽添數足周而復始其大小月細
審詳之鉛汞者人之魂魄也魂魄者人之神
氣也神者好静氣者好動動静常在坎離之

間動静之訣上十五日魂守魄下十五日魄
守魂一時之用可奪一年之造化也
日用五行的要
夫日用者長以神守於氣氣守於神神氣相
守聚而不散者真日用也神能通應意到心
成若神定則行住坐卧晝夜皆同神伏氣在
氣在神神在形三物皆在復歸真一萬事畢
矣又五行者心主神肝主魂脾主意腎主志
肺主魄五行聚而化爲丹也聚之訣曰專於
一神志於一意守於魂魄會於丹田魂魄者

人之神氣也氣乃命也神乃性也一性固命
一命固性性命相固共成一氣一氣者火也
其火無形發之有焰此火只可煉丹不可别
用若能内守真大聚而不散者真抱元守一
之道也
七返還丹簡要
夫七返還丹者天有七星運斡四時人有七
竅唯聽視聞眼觀色者視之不見耳聽聲者
聽之不聞鼻不聞香口受無味真七返也一
心歸命謂之還五氣不散謂之丹丹有二種

於内外二丹者超神接氣超神在世出世接
氣者火候無差其内丹不得外丹則不成其
外丹不得内丹則無主内丹者真一之氣外
丹者五穀之氣以氣接氣以精補髓補接之
功不離隂陽二氣陽氣昇即爲返隂氣降即
爲還晝夜還返至於丹田陽不得隂而不昇
隂不得陽而不降自然還丹之要祕於此矣
八卦朝元統要
夫八卦者以心腎爲坎離坎離爲隂陽陽即
魂也隂即魄也魂者以應東方甲乙木謂之

青龍魄者以應西方庚辛金謂之白虎因坎
離生龍虎乃成四象内分八卦八卦者東方
甲乙木甲主乾乙主坤木生丙丁丙主艮丁
主兌艮兌合序爲一氣者火也火生戊巳戊
已無形分於四季内生庚辛庚主震辛主異
合而爲一者金也金生壬癸壬主離癸主坎
坎離者隂陽也隂陽者内外也内氣爲陽外
氣爲隂隂陽昇降動静自然非神所作乃天
地沖和之氣常在坎離之間綿綿晝夜息息
無窮此乃八卦還元歸根之道也

九還一氣總要
夫九者陽也還者聚也一者氣也九陽旣聚
性命相守上則清虚日月行度之數下則地
氣生産萬物之源中則人身隂陽造化之理
内各有三故曰三共之道是名九要也内各
有三者天有三日月星以應人之眼耳鼻地
有三髙下平以應人之魂魄精魂魄精者以
應人之精氣神神乃精之主精乃神之本名
則分三不離一氣一氣者胎息也胎乃藏神
之府息乃胎化元因息生息因神爲胎胎不

得息則不成息不得神則無主神乃息之主
息乃胎之根胎乃息之宅神乃胎之真在腹
之中謂之胎一呼一吸謂之息故名胎息也
胎者形中氣之子息者形中神之母形中子
母何不存守存守者存其神而守其氣其氣
在坎離夾中圓如杵臼又象伏龜故曰神龜
龜含黑木水中有氣名曰神氣又曰碧眼胡
僧號曰真人人之根蒂俱在此馬十二時中
天門借氣緊閉地關神室内守自有神龜呼
吸有名無形有動無名非所用升降自然籍

外氣則升隨氣升而腹自鼓外氣升而内氣
降内氣降而腹自納鼓納之機天地之橐䈁
也橐䈁者天地動作之氣真隂真陽也内氣
爲陽外氣爲隂内氣不出外氣不入神符氣
定外氣符即爲至寳内氣符即成金丹金丹
者純陽之物浩然之真直指天機歸根之道
盡矣若遇至人與天盟誓先付口訣次傳心
印慎勿輕泄天寳戒之戒之

太上九要心印妙經(終)











