








元始天尊說十一曜大消災神呪經
爾時元始天尊在大羅天上玉京山中騫林
樹下鳴大法鼓扣大法鐘普集十方三界諸
天諸地日月星宿一切聖衆爲說過去未來
一切衆生善惡報應災福因縁時於座中有
一眞人名曰青羅即於座起瞻仰尊顔稽首
再拜長跪而言弟子夙生慶幸得遇人天伏
遇天尊大慈設大法橋廣爲衆生說諸因縁
令得開悟普入法門臣今下觀慾界衆生以
何因縁四時之中橫遭刑獄一生之内疾病

纏綿或分野州縣水火災荒兵戈競起疫疾
流行臣今未悟幸望天尊特開慈憫以釋愚
䝉天尊隱几而言奇哉青羅能爲衆生問諸
縁業切以慾界衆生輪回生死沈溺愛河唯
務貪生不修正道不知有五行推運十一曜
照臨主其災福至如土火留伏金木凌犯羅
計勃逆日月薄蝕致以州縣播遷人民災難
水火蟲蝗刀兵相犯悉皆由也凡以衆生託
蔭爲人皆禀隂陽造化或貴或賤或富或貧
定分雖殊災福一矣至如帝王國主后妃臣

僚係於紫微垣中各有品位五嶽四瀆乃如
分野一切人民屬於日月五星臨照吾今示
汝下觀星斗看其行度如有五星不順凌犯
宫宿照臨帝土及諸分野災難競起疫毒流
行兆民死傷速令塑繪十一曜形儀於清淨
處建立道傷嚴備香花燈燭請命道士或自
持念十一曜大消災神呪經一七日二七日
或三七日修齊行道禮念懴悔即得上消天
災保鎮帝土下禳毒害以度兆民汝宜聴信
轉轉教人受持讀誦青羅眞人叩頭再拜上

告
天尊伏願大慈廣爲宣說是時天尊即說十
一曜大消災神呪
九星都呪
九曜順行元始徘徊華精瑩明元靈散開
流盻无窮降我光輝上投朱景解滯豁懷
得馭飛霞騰身紫微人間萬事令我先知
五星神呪
五星列照煥明五方水星却災木德致昌
熒惑消禍太白辟兵鎭星四據家國利亨

名刋玉簡字録帝房乗颷扇景飛騰太空
出入㝠无遊宴十方五雲覆蓋招神攝風
役使萬靈上衛仙翁
太陽眞君神呪
東望扶桑宫稽首朝鬱儀太陽洞明景
寥寥何所思令我拜金色候天望英姿
皇華將玉女臨軒降此時
太隂眞君神呪
仰望顧八表惟月孕隂精中有太素皇
夫人駕緑軿耀華光二極混明照三清

慇懃求至道五色下來迎
木星眞君神呪
歳星乗木德展轉耀東郷凌天姿潤澤
正色滉明皇尋花歌浩漾擲水詠芝房
經時頻禱祝獲福自然長
火星眞君神呪
芒角森龍鳳威光叱十方丹罡耀五夜
朱火焰三邊晶明符正炁劔㦸煥兵權
攙搶應滅跡孛彗敢當前
金星眞君神呪

太白凌清漢騰霜耀素英亭亭浮瑞彩
皎皎盛長庚鋒髙能禦宼色潤毎降兵
推窮符暦數合道與長生
水星眞君神呪
妙哉符五炁彷彿見辰門嵯峨當丑位
壬癸洞靈君分輝凝皎潔盻蠁赴思存
仙歌將舞蹈良乆下金天
土星眞君神呪
髙穹符戊已藏陸起重霄五行尊暗耀
九土見光昭甘石推留伏陶巫算泬寥

上仙垂雨露伏地禮空摇
羅睺眞君神呪
神首循黑道㝠㝠超至靈暗明期朔望
陽德晦隂精髙鎭黄旛闕矛㦸耀霜鈴
志心俟多福稽首諷眞經
計都眞君神呪
處暗表隂德豹尾鎭星宫怒指摧山嶽
權雄暝太空龍蛇生恠狀變異忽昬朦
主人長壽福禳應在恪恭
紫炁眞君神呪

授制宗元帝含精耀紫微隂陽乗運極
幽顯閟靈機玉與登廣漢金鈴歩斗飛
四宿循周度九土尊天威
月孛眞君神呪
太隂光玉緯精𩲸育群生青桂黄華輔
鬱羅保素靈毛頭分恠狀彗尾或潜經
舍次流災福齋修洞杳㝠
三啓頌
妙哉三洞響寥寥何鈴鈴尋聲若无有
運之不見形響音洞十方聴之不聞聲

又
大道須人弘遊心歸太空朝禮運十方
昇度乗九龍飄飄超三界亦由雲中崇
又
吾師天中尊超超无上皇仰觀地維表
彷彿紫炎堂巍峩玄都室但見仙人房
天尊告青羅眞人曰此諸神呪若能䖍心諷
誦即得星辰順度疾病消除社稷安寧人民
道泰青羅眞人稽首再拜及諸仙衆聞說經
呪皆大歡喜作禮而退於是青羅眞人下傳

世間推窮曆數信受奉行
元始天尊說十一曜大消災神呪經



















