








清微丹訣芥八
清微隱眞合道章第一
上藥三品神與氣精保精生氣煉氣生神形
煉其神則可以留形住世而形者神氣宅也
是故身安者其精固精固則其氣盈氣盈則
其神全神全故長生若乃精虚則氣竭氣竭
則神遷神遷則死矣故不死者煉精成氣煉
氣成神煉神合道能事畢矣道法云乎哉全
形者即煉精之謂也須其六根斷絶一念眞
純以時入室端坐凝神定息良乆即鞭赤龍

上擊七十二天龍則離火自降坎水自升往
來結於黄庭伏其眞氣煉其陰邪冷汗自出
如此五遍合周天三百六十五之數陽光遍
體爲純陽則全形氣之道宿殃自解萬病消
除不憎不𡜍不慾不婬然後煉氣合神也夫
煉氣者冥心定息元寂綿綿神室内守炁入
丹田臍中動息綿綿續續兩手抱臍丹火温
温六根定安物我兩忘乃煉氣之道行無狂
步言無疾聲然後煉神合道也夫煉神者入
室端坐神氣既息不出不入心無二用一念

無著視而不見聽而不聞炁住而爲息神入
而成胎昏昏默默杳杳冥冥意遊長空見一
景物光如金橘非内非外守其物矣如月之
光如鏡之影操之存之初不相離恍惚自然
大如車輪形見其神神見其形形神相雜心
生踴躍其光自散如日月照虚空形神俱妙
與道合眞矣神歸體則眞神自靈若守千日
之功離形飛升百日之功超凡入聖不樞不
機其理自然也
入室功夫章第二

此竅非凡竅乾坤共合成名爲神炁穴内有
坎離精心下腎上處肝西肺左中非腸非胃
脘一炁自流通蓋此竅世傳臍下一寸三分
者非也正對臍上一寸三分者是也所謂臍
之後腎之前大腸之左小腸之右其中空洞
意到即開乃乾父之精坤母之血結胎之黄
房也名爲神炁穴中藏水火精其中左有火
竅居常晝夜不拘時三五七次或逐時趺坐
左足上右足下瞑目定時凝神於混沌之中
不出運赤龍上擊七十二天則眞火自降靈

泉上湧即以舌柱上腭俟華池水滿盥漱五
七通咽下其中想見一炁混融靈光浩蕩或
奏師煉神持呪述事如此隨意行持即用離
形去知物我兩忘如此用工三七日或一月
以手按竅兩傍如火之熱覺左右擲擲而動
是其驗者所謂收爲胎息守爲竅也半年一
載勤而不怠宿殃悉去向上工夫金丹大道
不外是矣
臨壇召合章第三
瞑目凝神聚氣於混沌之中不出不入一炁

七遍劍訣火鍊眞文嚥下祖宫過三關升入
天門意遊長空張目直視見三字金光迸出
照天燭地放出號令萬眞禀行
發用章第四
雷囦眞人曰耳熱生風眼黑生雲腹中震動
即雷鳴汗流大小皆爲雨目眩之時便火生
入息靜定良乆神息既調直待内境不出外
境不入但覺身非我有天地虚然入定光中
或見祖師出令雷霆萬眞隨行意欲五事皆
集丁寧發遣次復收斂運一炁七遍之妙近

視天炁下降地炁上騰蒸山煮海交合混沌
於黄中釀成五事臨壇之際撥動關捩隨竅
而發也耳熱則雙手玉文運起從腰腎間上
升至耳一拂而上即南風下北風前東而後
西也眼黑即如上運升以目光直視長空散
雲瀝黑目動而止腹霆動即以局運從腰間
上升至耳以局提提耳三按而發汗流不止
或大小迸急則以身振動竅穴俱開大雨如
注目眩之時即如上運升以目閃左則左右
則右已上關捩在大靜定中所謂無中生有

不可以爲無心作不可以有心求平日工夫
純熟至此自然而神不知其所以神祈禱芟
邪應如桴鼓此玄之外更無玄矣千金不傳
得此寳之
坐功睡法
玄化之門在兩腎中間名曰大海又爲弱水
其爲丹田左青右白上赤下黑中黄男以藏
精女以藏血乃孕毓之地爲人之根本五炁
之元始也中有神龜呼吸元氣流行則爲風
雨激搏則爲雷霆通貫四肢無所不至左右

腎爲日月之精華爲龍虎之變化前臍則爲
崑崙爲大山爲淵爲五城中有眞人即五帝
也五城之外有八使即八卦大神人使并大
一爲九卿上有十三重樓樓中十二子并三
焦神爲二十七大夫又并四肢神爲八十一
元士太一至眞人居臍中主身中一萬三千
神將郊在頭上腦户中廟在項後頂上社在
脾左端稷在大腸窮處風伯在臍輪下右傍
雨師在小腸盡處雷公在大海右腎電母在
八門右上弱水之顚一身之中神宫凡三十

有六各有官僚宰輔皆受命於太一眞人凡
人當睡法守之集身神斬三尸勘六賊方可
混合造化窺測乾坤天地雖大皆在吾身中
也斂身趺坐目視鼻心守玄牝然後定精神
形體氣神氣相守命神念之所至運炁神自
然而然降心神專至誠一呼集身中之神時
以眼視鼻端就觀祖府靜而又靜一炁七遍
泰珠造化
頌曰一法生萬法萬法歸一無
太上云如於内毫釐有差天壤異處功有等

級達無先後後學詳之勿爲易得决欲行之
此法乃萬法之關津三洞之樞機當頤神養
炁煉體凝精屏雜念絶嗜慾斬三尸舍一炁
内念莫作外念莫生純一守素正定無爲方
可安手頓脚敬而行之保命長生先以兩手
大煞運上頂漱一口三口咽下第三口漱了
使津液滿口前二口乃五味所生稠唾故取
第三口金液還丹是也以舌捲下藏味凝香
二穴關閉目内觀泥丸存五色雲氣却平坐
左手覆右手左足疊右足存思中

一神通萬神俱通一竅通九竅齊通



罡(我稟陰陽二炁出則轟天震地神歸山嶽摧崩煞去精邪粉碎)
法中之要非專於符非泥於呪先以我之正
炁合將之靈法之繫在乎斗斗之所統參於
正罡乃四正之炁中正之謂也炁罡乃斗之
煞也以天之斗隨身之轉罡亦如之然我之
斗我之罡在於何處須明我之罡我之斗三

合用之無不驗無不通者也凝則竅妙可見
動則運默可知神炁清明朗如秋月靜中之
妙法中之玄其默能知將本居天合之何也
但居二斗之中定光之内吾以神炁相貫合
將爲將則萬病俱消萬邪賔伏故德者道之
符誠者法之本道無德不足爲道法非誠不
足言法守道者正正法化行循法無私將必
聽役驅役法乃正己也道者守己也如此二
事不虧一心不易雖王公大臣亦可坐伏此
道之所以爲法也今傳法時祖師所以江湖

之姓遊天下爲伎能徒有其名而無其實皆
法以道行法亦法以法行法也遂使後學之
人法俱不明何有於道心而悖道何有於法
夫天不言而默運地不言而發生道不言而
包羅法不言而靈應天以炁而降地以炁而
升道以炁而爲主法以炁而化天之將即地
之神道之符即法之印入道從法先明天地
之根次究神炁用天之默運則轟雷雨電春
生秋煞變化無窮地之默載則果荄根苗發
生長養厚載無量道之包羅上而天下而地

中而人無所不包必如是然後可以明道可
以行法是必正己誠意神炁冲和故道即法
也法即道也天將守律地祇衛門元辰用事
靈光常存可以驅邪可以治病可以達帝可
以嘯命風雷可以斡旋造化初不必許多枝
蔓惟正一字而已無所不達不可以道爲門
以法爲户而生諸障恐神將爲邪所使則無
救也脩眞學道之士審此爲戒行天地大造
化總在一竅中人能知此竅萬法悉皆通中
宫指玄之圖又名玄關一竅又名爲玄化之

門前對臍後對腎其白如綿其連如環方廣
一寸二分一身之精粹皆聚於此在臍上約
寸



吸天河之水入我身中黄河水再運從夾脊
雙關倒貫入符急用淡墨水
得天地之中炁十五畫吸一口噀在符中
乃爲雲雨
玄武水火龜蛇在玄武下

(敬以直内義以方外)(萬炁歸一炁萬神歸一神)
玄關一竅乃先天一炁此乃萬法英華金丹
之樞紐在于靈寳謂之玄珠在于神霄謂之
眞王在于雷法謂之雷祖在于煉度謂之水
火在于南極謂之圓光在于老君謂之法主
在于符水謂之靈光此是眞一之炁變化無
量大神可降伏六天魔鬼可追九地精靈煉
度亡靈以生天解釋多生罪咎此道法之至
祕不宜輕泄即招天譴罪非輕也
清微坐功

凡入靜室跣足端身正坐兩手握固萬縁放
下定心如在太極混沌未判之先虚空圓光
之内又如在圓光一竅之中混沌一同身心
俱無澄澄湛湛普照十方天地莫測鬼神莫
知早晚靜坐亦然常要運用
内煉陰陽雷神



右法先存坎離上升自泥丸宫出成二斗混
合妙在其中矣

坎離混合出泥丸二斗相交照項前
心火腎水隨升降璇璣一出在兩邊
煉得二帥不須言元始三合變自然
須臾雷雨霶霈降化運千千萬萬年
急晴(用香亦可紙亦可符用朱書出筆向上)
祈晴四時俱用指坎餘則隨事按卦所指










清微丹訣
