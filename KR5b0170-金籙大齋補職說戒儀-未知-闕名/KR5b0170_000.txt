








金籙大齋𥙷職說戒儀
侍職立師寳前啓白
建齋行道威儀肅列於三元分任設官俯仰
聿符於四極諸天臨軒而校錄衆眞侍座以
監臨職守攸司歩趨宜謹況玊律備監攝之
令而金科垂銓舉之文宜罄厥誠登瑶壇而
恭事各典所署敷瓊笈以宣揚撰授母輕鑒
觀有翼
先𥙷一人爲高功其職也道德内充威儀
外備天人歸向鬼神具瞻躡景飛晨承顔

宣德惠周三界禮越衆官今請某充(直壇以職)
(簡授之跪受簡三拜)
次𥙷一人爲都講其職也洞輔該通法度
明練賛唱儀矩領䄂班聮玄壇歩趨升座
講說昭符國命黙契天心今以某充(直壇以職)
(簡授之跪受簡三拜)
次𥙷一人爲監齋其職也總握憲章典領
科禁紏正壇職振肅朝綱周宻察非從容
授簡有嚴有翼毋濫毋隳今以某充(直壇以職)
(簡授之跪受簡三拜)

次𥙷一人爲侍經其職也嚴潔几䄄整齊
卷軸開函啓奏收櫝敷陳調和衆音表儀
庶職觀聽允睦幽顯交歡今以某充(直壇以職)
(簡授之跪受簡三拜)
次𥙷一人爲侍香其職也精飾鼎𢑴嚴潔
案席巡行爇炷始終芬芳玄鑒昭彰丹誠
露逹毋或中絶有越初忱今以某充(直壇以職)
(簡授之跪受簡三拜)
次𥙷一人爲侍燈其職也整辦缸篝精嚴
燈燭高下照徹内外輝華際夜續明乘晨

收燄光明道境輝耀齋壇今以某充(直壇以職)
(簡授之跪受簡三拜)
如上所𥙷皆道參洞輔學貫樞機通曉齋科
非白簡𥘉眞之輩練明經法匪黄冠後學之
流惟黜陟之旣明宜賢否之勿溷以德相尚
豈云遷就於人情惟道爲尊庶獲敬承於朝
命各敦素守共暢玄綱有三官五帝之檢身
有九府四司之臨汝天威惕若壇禁森如毋
自冒於科條庶克逃於憲律一如靈寳玄壇
律令

智慧頌
智慧生戒根眞道戒爲主三寳由是興
高仙所崇授泛此不死舟倏歘濟大有
當此說戒時諸天皆稽首
轉壇高功西面壇衆東面各伏地
衆官等各各首體投地黙禮十方各一拜
從北爲始禮足周迴十方虔誠受戒
高功說戒
衆官長跪
元始天尊昔以開皇元年七月一日午時於

西那玊國鬱刹之山浮羅之嶽長桑林中授
太上道君靈寳智慧上品大戒法文是時道
君北向五體投地迴心十方向東而伏天尊
是時吿道君曰今當普宣法音開悟一切解
災却禍請福祈安夫修齋行道皆當一心奉
遵十戒專精黙念洞思自然勿得雜想撓亂
形神能如是者便當靜聽
下靜
第一戒者心不惡妬毋生隂賊檢口悛過想
念如法

第二戒者守仁不殺愍濟羣生慈愛廣救潤
及一切
第三戒者守正讓義不婬不盜常行善念損
已濟物
第四戒者不欲不色心毋放蕩正潔守愼行
無㸃汚
第五戒者口無惡言言無華綺内外中直不
犯口過
第六戒者斷酒節行調和性氣神不損傷毋
犯衆惡

第七戒者不得嫉人勝己爭競功名每事遜
讓退身度人
第八戒者不得評論經教訾毀聖文躬心承
教常如對神
第九戒者不得口舌相非評詳四輩讒惡妬
忌傷損神氣
第十戒者舉動施爲平等一心人和神穆行
常使然
已上十戒能持否衆和能持
天尊言修奉十戒每合天心常行大慈願爲

一切普度戹難慊慊尊教不得中怠寜守善
而立不違道而生於是不退可得諸天所護
萬神所敬長齋奉戒自得度世天尊言道尊
法妙人身亦貴故道開法門遺戒經文以度
人身人身旣度上與道同宜爲精行持齋奉
戒夷心靜黙志念分明一意歸向專想不二
滌蕩六腑過中不味内外清虚毎合自然是
其齋日拈香啓願應心上徹四天司邏十部
威神即下履行觀聽法音監映爾心如戒行
道皆列功諸天禍福立彰道不負人勤行諦

受勿使魔言天尊曰建齋行道四天帝王皆
駕雲輿綠軿八景玊輿侍從眞人玊童玊女
手把華旛前導鳳歌後從鈞天白鶴獅子嘯
歌嗈嗈燒香散花浮空而來瞻禮行道觀聽
法音天王下降萬靈朝焉如是則上副宸衷
周隆齋福豈可不盡其法也當先授十戒後
方行道庠序雅歩靜心閑意坐起卧息不離
儀格天眞歡恱列言上清可謂得道方寸之
間矣
奉戒頌

道爲無心宗一切作福田立功無定準
本願各由人虛已應衆生注心莫不均
大聖崇正教亦由雨降天高陵靡不周
常卑故成淵海爲百川王是能舍龍鱗
萬劫保智用豈但在厥年奉戒不暫虧
世世善結緣精思念大乘㑹當体道眞
歸位
衆官平坐宣禁戒儀
齋法清虛威禁至重同齋學士務契威儀太
極法師具存禁戒今當宣演開子未聞監齋

紏率衆官面受罰簡有違科禁心罰無停
夫修齋之日須令内外寂靜毋使香油缺乏
法用有虧道士登壇各齎巾褐版履不得臨
時交換彼我有缺勿得牽引非已之服道士
登齋起坐皆當白監齋禮法師一拜禮香三
拜而去還亦如之
若到齋堂履屨不整罰禮二十拜
若坐起不庠序罰禮五拜
若不正坐罰禮五拜
若臨行法事與外人交言罰禮二十拜

若翻覆香火罰禮十拜
若講及世務罰禮十拜
若言語戲笑罰禮十拜
若綺言低睡罰禮五拜
若翻覆燈油罰禮四十拜
若巾褐不整罰禮十拜
若都講讃唱失儀罰禮二十拜
若執紏見過不彈私隱罰禮六十拜
若侍經不整飭高座觸物有缺罰禮十拜
若侍香香煙中絶罰禮四十拜

若侍燈燈火中滅罰禮二十拜
若執事不相檢飭音聲高厲罰禮五十拜
若聽經倚據不執簡罰禮十拜
若不注念清虚心想怠倦爲衆所覺罰禮三
十拜
若出入齋堂不關白監齋罰禮二十拜
若垂髮馳歩罰禮二十拜
若讀經紊淆請問敗句罰禮三十拜
若唱善聲不齋罰禮二十拜
若升壇不洗手漱口罰禮二十拜

若坐起揖遜失儀罰禮五拜
若旋行不依次序及逆行罰禮十拜
若起行來及還坐不禮經罰禮三拜
若徑去者罰禮二十拜
若臨燒香突行罰禮十拜
若供辦觸事有缺罰禮二十拜
若受關不啓上罰禮三十拜
若齋次因起居逃遁不返爲衆所紏罰禮一
百拜
若犯威儀彈罰不服者啓告

三寳退出齋次
若下座法師衆官法事有虧從一至三依科
彈紏從三以上退出齋次執紏不彈與犯同
罪
若上座法師於事有虧從一至三依科彈紏
從三以上斷功百日不得又在法座
凡此禁戒皆玄都上宮明科舊格其惰慢其
愆違建齋之時四天帝王天眞上聖親降齋
所瞻禮行道察其行藏觀其誠志若有過失
即敕四司五帝詔下三官隨事紏舉加其菑

考天尊大聖愍念世愚不欲加其譴賁故開
紏罰之門使其知過而能改罪亦消焉受罰
之者責己甘心恭敬聽命勿得飾非喧競干
冒眞靈如此則弘整紀綱解消殃咎落罪名
於旣徃延福祉於將來得不翼翼小心虔虔
夕惕若親奉大聖躬朝至尊則眞靈感通福
祥臻集登壇之士勉而戒之


金籙大齋𥙷職說戒儀











