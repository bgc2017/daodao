








玉籙資度解壇儀
法事如式
各禮師存念如法
請宣神呪
五靈列位煥鎭五方始皇護魂丹老衞形
皓靈侍魄黑帝攝生中央黄帝統御萬眞
元皇誥下幽夜開光罪消北府名列南昌
金籙定籍玉字除殃朱陵鍊質飛神太倉
三官九府無極神鄕普受開度上生天堂
(和)與道合眞

鳴法鼓二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇土地方域神眞臣今
解壇言功焚香禮懴謹奏爲入意其諸齋悃
巳録吿聞願得
太上至眞道炁靈寳慧光下降流入臣等身
中令臣所啓之誠速逹徑御

至眞無極大道三清上聖昊天金闕玉皇上
帝東極慈尊青玄上帝道前
請稱法位
具位臣姓某等今故焼香皈身皈神皈命
太上十方救苦無上慈尊臣聞三籙垂科五
篇著範茂弘道旨丕闡玄風法天像地而肇
建壇儀呼隂召陽而鎭安雲篆千眞降駕萬
聖臨軒齋盟上格於層霄眞馭下臨於法席
用資某靈昇眞天府證品仙階今則啓願吿
成朝修事竟解壇散席首過言功荐冀洪恩

尊安宗社金龍起篆慶圎滿於醮功玉緯流
光降洪厖於景福所啓玄感上徹徑御
至眞無極道前
知磬舉起敬賛
十方號
禮足各長跪䖍誠懴悔
臣法衆䓁志心皈身皈神皈命
十方救苦無上慈尊恭望洪慈洞垂巨澤普
降洪恩以今解壇散席焚香禮懴臣聞三天
播澤靈光舒化育之仁九地承恩祖炁運遷

神之德荷宸恩之鑒映幸齋法之周圎庸罄
丹忱仰干洪造重念臣等精神混俗容止生
塵玉律昭囘凜三元之校錄金科錯落嚴四
極之條章亶冀隆寛恪垂涵育陶靈光於九
軌誓暢玄宗流法雨於三途願隆聖造臣等
志心稽首禮謝
無上至眞三寳
三啓
三禮
重稱法位

具位臣姓某與臨壇法衆等謹同誠上啓
青玄祖炁虚無自然元始天尊太上道君太
上老君昊天玉皇上帝紫微天皇大帝紫微
北極大帝后土皇地祇東極青玄老君運明
保元上帝太乙救苦天尊九幽拔罪天尊十
方分身應化救苦天尊大慈大悲救苦眞人
大惠眞人注生眞人香林㑹中法解眞人十
華眞人普救眞人三十六部尊經玄中大法
師三天大法師三界應感醮筵降格一切威
靈臣等野馬微生醯雞陋質荷九宸之錫慶

際三洞之開光身綰金符名聮玉籍煙霞攝
景盍抗志於清虚日月同流乃棲身於埃𡏖
百非未滌萬業猶羈緬惟受道之丹忱常勵
濟時之素誓庶俾化育不負生成旣奉詞文
敢忘關奏臣自今月某日爲始欽奉
綸音崇修玉籙資度大齋幾晝夜謄詞逹悃
降眞召靈揚十絶之華旛然九巵之法炬解
消結滯落滅冤愆拯度容儀超升陽境葵忱
露奏荷三境以流輝芝檢風馳開九幽而御
炁銘心罔極刻骨奚殫以今釐事慶成齋功

吿備天人同慶幽顯相歡羽葆翩翻將返瓊
輿之仗虎旌晻藹行收禁路之班盍依格以
奏功爲關盟而遷賞恩惟
玄穹至聖皇極无尊俯覽懇祈曲垂采鑒其
有建齋之日上請三洞官屬九天眞靈監齋
衞眞侍經護道虚空監察土地神祇營衞齋
功具嚴勞績即玄壇而相表希洪造以酬恩
臣等存念不周俯仰未備有五帝四司之校
錄慮千愆萬過之充周等冀隆慈普蒙矜宥
(臣)誠惶誠恐稽首頓首謹啓以聞

宣言功表
熏表
焚燎
宣關
宣囘將牒
遣官如法
謹遣臣等身中五體眞官官一小吏十二書
佐重敕功曹使者飛龍驛吏嚴裝顯服冠帶
垂纓磨硯㸃筆簮劒理籙爲臣及時操持表
文上詣三天曹治隨事奏對若有謬誤文字

脫落言辭倒錯不相次比者請傳言書佐習
事小吏操龍頭書刀長毫利筆隨誤正定母
令上官典者有所遣卻徑逹
三天無極大道太上御前愼勿稽停左吏歷
關右吏歷啓以次分别當令臣所請者下所
召者到所濟者度所宣者通所遷者逹所願
者應所求者得若有下官故炁遏截臣表文
不使上逹者收付所在近獄依律治罪以明
天憲臣退伏案前伏待報應
納官如法

(臣)通誠事竟及建齋之始所出身中功曹使
者一切眞官仙君吏兵並還臣身中從衆妙
門而入在左還左在右還右直日功曹主領
檢押還復本位母令差互須召又到一如故
事
還功報德天尊
旋繞一帀
師立東面西
衆立西面東皆跪
講舉長跪還戒如法

(臣)等學法未備俯仰失格進止犯科不合儀
式恐爲四司所紏五帝所執千愆萬過乞垂
赦宥哀原未悟不見罪罰臣等建齋之初奉
請智慧上品十戒登齋禁戒以檢身心法事
旣竟謁還天宮謹上啓以聞伏希昭宥(臣)等
誠惶誠恐稽首頓首再拜謹言
舉還戒頌歸位一拜
宣三簡
投簡畢
知磬舉五龍起鎭天尊

起鎭
發願
存神焼香
香官使者左右龍虎君侍香諸靈官當令臣
向來解壇散席之所自然生金液丹碧芝英
百靈衆眞交㑹在此香火鑪前當願善功普
博齋福周隆十方仙童玉女接侍蘭煙傳臣
向來所啓之誠速逹徑御
至眞無極大道三清上聖昊天金闕玉皇上
帝東極慈尊青玄上帝道前

解壇頌
下壇辤三寳
時光迅速日影漸移香散玉華道還金闕
皇圗地久
聖夀天長(和)稽首拜辤
十方道寳
金童進善玉女奏功名掛金牌經藏寳韞神
靈升度家國蒙恩聖入虚無功沾幽顯(和)稽
首拜辤
十方經寳

瓊鍾息響璧磬收聲師返太清名標紫府三
途罷對五苦停輪(和)稽首拜辤
十方師寳
願諸衆生諸惡莫作衆善奉行不墮劫綠常
居盛世有情含識同證無爲(和)稽首拜辤
十方衆聖

玉籙資度解壇儀













