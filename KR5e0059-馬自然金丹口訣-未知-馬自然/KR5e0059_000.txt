








馬自然金丹口訣
玉液還丹人人有有人會得身長久逢人莫
說百般能不遇眀師難下手道人拜了千千
箇只說行功並咽唾按摩導引及休糧朝朝
每日空打坐不知火候真消息夜夜起來空
費力摇觔擺骨至三更使得渾身汗如水三
十年來海上遊直至如今無地頭訪師求道
尋妙訣也只一箇真氣修又憂生又憂死我
共他人都如此六十四年都大休吾遇海蟾
爲弟子向我耳邊說一句似飲菩提與甘露

玄微妙訣無多言只在眼前人不顧内有金
丹十六兩送在西南坤地上誰知此物是還
丹只在泥丸宫裏養還丹還丹從此識本在
人身休外覓夜飲任著不嫌麤飲食盛飡無
所益記說下手如中五大笑交君不合口元
來盡是這些兒往往教人天下走莫非身外
悟息念合精神元神若不散至寶自長生二
親須配玉爐煙造化無差合自然修士三同
皈一室須憑雲雨共三田血是南邊沙中水
水洋精散水底鉛此箇大羅天上法教他相

知是神仙大道玄玄遇者希達人未肯說天
機恐君不信玄妙法試看園中杜接梨杜木
接爲胎就梨一般根性换靈基眼前放著三
條路人人都有上天梯壓沙求油是等閑鑽
水取火也不難火裏生蓮全小事正法慈尊
得遇難九轉還丹第一功得訣脫殻出凡籠
是人都道你收得光生身體面回童九轉收
得自家知裏眀外暗合天機上下如同金世
界混合陰陽逕不迷不戴簪冠不剃頭俗中
隱道放白牛庵口自有長生路何與逍遥白

玉樓道釋本是俗根由强戴簪冠强剃頭人
人出來粧外像箇箇不望裏搜求鉛汞鼎中
居燒成無價珠都來兩箇字了盡萬般書有
紅有白有緣對衆人不肯眀分付人人不認
本根源箇箇迷踪失來路來時不省去時迷
枉到人間走一回放著人間去採寶合本合
利都撇了識得一萬事畢使得二去處是認
得三不索叅認得人跳出塵收得赤金方採
得菩提子運得崑崙風長壽無生死九轉還
丹不計年仙師出示世人傳對天曾發弘誓

願跳出凡籠便是仙


馬自然金丹口訣

















