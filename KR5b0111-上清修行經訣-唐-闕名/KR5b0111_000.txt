








上清修行經訣遜九
拘三魂法一(出上經靈書紫文中)
道士當先檢制魂魄消滅尸鬼常以月晦朔
之日及庚申甲寅之日當清齋入室沐浴塵
埃正席而坐得不眠者益佳當以眞朱筆㸃
左目眥下以雄黄筆㸃右鼻孔下令小半入
谷裏㸃畢叩齒三通祝曰
二景飛纏朱黄散煙氣攝虚邪尸穢沉泯和
魂鍊魄合形大神令我不死萬壽永全聰明
徹視長亨利貞畢又叩齒三通咽液三過幷

以右手第二指捻左目眥下又以左手第二
指捻右鼻孔下各七過當隂按之勿舉手於
是都畢按此二處是七魄遊尸之門戸妖精
賊邪之津梁矣故受朱黄之精塞尸鬼之路
二景之薰滅淫亂之氣此太極上法常能行
之則魂魄安和尸穢散絶長生神仙通靈徹
視行之三年色念都泯也此日名曰尸鬼競
爭之日男女不得同席而坐愼之凡研味至
道誦讀神經十言二十言輒三過䑛脣咽液
百言五十言輒兩三過叩齒招神㑹靈安和

血氣使靈津凝滿帝一欣宅所謂冲氣不勞
昬而不泄凡道士不可泣淚及液泄此爲損
液漏津使喉腦大竭是以眞人道士常以吐
納咽味以和六液凡道士常當存思識巳之
形容極使髣髴對在我前使面上常有日月
之光洞照一形使日在左月在右去面前令
九寸存畢啄齒三通祝曰
元始上眞雙景二玄右拘七魄左拘三魂令
我神明與形常存畢又叩齒三七通咽液七
過此名爲帝君存形拘魂制魄之道使人聰

明神仙長生不死若不得祝者亦可單存之
耳凡月三日月十三日夕是此時也三魂不
定爽靈浮遊胎光放形幽精擾喚其爽靈胎
光幽精三君是三魂之神名也其夕皆棄身
遊邀飊逝本室或爲他魂外鬼所見留制或
爲魅物所得收録或不得還反離形放質或
犯於外魂二氣共戰皆躁競赤子使爲他念
去來無形心悲意悶也學生者皆當拘而留
之使無遊逸矣拘留之法當安眠向上下枕
伸足交手心上冥目閉氣三息叩齒三通存

心有赤氣如雞子從内仰上出於目中從目
中出外赤氣轉大覆身下流身體上至頭項
變而成火因以燒身使帀一身令内外洞徹
有如然炭之狀都畢其時當覺體中小熱乃
大叩齒三通畢存呼三魂名爽靈胎光幽精
三魂急住因微祝曰
太微玄宫中黄始青内鍊三魂胎光安寧神
寳玉室與我俱生不得妄動鑒者太靈若欲
飛行唯得詣太極上清若欲饑渴唯得飲廻
水玉精都畢也

制七魄法二(亦出紫文經中)
月朔月望月晦夕是此時也七魄流蕩遊走
穢濁或交通血食往鬼來魅或與死尸共相
關入或淫赤子聚姦伐宅或言人之罪詣三
官河伯或變爲魍魎使人厭魅或將鬼入身
呼邪殺質諸殘病生人皆魄之罪樂人之死
皆魄之性欲人之敗皆魄之疾道士當制而
厲之錬而變之抑而止之攝而威之其第一
魄名尸狗第二魄名伏矢第三魄名雀隂第
四魄名吞賊第五魄名蜚毒第六魄名除穢

第七魄名臭肺此皆七魄之隂名也身中之
濁鬼也制檢之法交手於項中閉息七過叩
齒七通存鼻端有白氣如小豆須㬰漸大以
罩身九重下至兩足上至頭上旣畢於是白
氣忽又變成天獸使兩青龍在兩目中兩白
虎在兩鼻孔中皆向外朱雀在心上向人口
蒼龜在左足下靈蛇在右足下兩耳中有王
女著玄錦衣當耳門兩手各把火光良乆都
畢又咽液七過叩齒七通呼七魄名畢乃微
祝曰

素氣九廻制魄邪凶天獸守門嬌女執關鍊
魄和柔與我相安不得妄動看察形原若汝
饑渇聽飲月黄日丹都畢也於是七魄内閉
相守受制若常行之則魄濁下消反善舍形
上和三官與元合靈也
辟惡夢法三(出上經雌一五老經)
若數遇惡夢者一曰白妖二曰心試三曰屍
賊厭消之方若夢覺以左手捻人中二七過
啄齒二七通而微祝曰
大洞眞玄張錬三魂第一魂速守七魄第二

魂速守泥丸第三魂受心節度速啓太素三
元君向遇不祥之夢是七魄遊尸來恊萬邪
之源急召桃康護命上告帝君五老九眞皆
守體門黄闕神師紫戸將軍把鉞握鈴潰滅
惡精反凶成吉生死無縁畢若又卧必獲善
應而向造爲惡夢之氣則受閉於天關之下
也三年之後唯神感㫖應乃有夢也夢皆知
見見將來之明審也無復惡占不祥之想矣
若夜遇善夢者吉應夢而心中自以爲佳則
吉感也卧覺當摩目二七遍叩齒二七通而

微祝曰
太上高精三帝丹靈絳宫明徹吉感告情三
元守魄天皇授經所向皆合飛仙上清常與
玉眞俱㑹紫庭畢此大洞祕法以傳於始渉
津流者矣
得吉夢法四(亦出五老經)
尸學士夢想有婦女人衣紫羅衣持案食來
受而食之勿畏惡之也此食盡是東海珍彩
之屬或是嵩高五嶽中眞草甚少之藥食之
可致壽延也

凡道士白日眠卧先以兩手按目四眥三七
遍叩齒三七通乃卧也
凡道士暮卧當以左手按鼻兩孔三七遍叩
齒三七通乃卧也
安眠祝法五(出上經黄素四十四方經)
道士臨眠手撫心三過閉目祝曰
太靈九宫太一守房百神參位魂魄和同長
生不死塞滅邪凶畢而寢
制祝鬼魅法六(出玉清消魔經)
凡道士行來獨宿有魔精惡鬼之地當叩左

齒三十六通閉氣微祝曰
太帝陽元四羅幽關千妖萬毒敢當吾前巨
獸重吻刳腹屠肝神公使者守衞營番黄衣
師兵斬伐妖魂馘滅千魔摧落凶姦絶種滅
𩔖取令梟殘玉帝上命清蕩三元畢又叩齒
三十六通名爲太帝揮神内祝塞滅萬魔之
法
齋見不祥之物法七(亦出四十四方經)
道士齋入室有不祥之物者當行北帝祝畢
方先叩左齒三十六通祝曰

二象廻傾玄一之精七靈護命上詣三清雙
皇驅除嚇伯羅兵三十萬人侍衞神營巨獸
百丈吐威攝精揮劒逐邪馘落魔靈神伯所
祝千妖滅形畢又叩齒三十六通
鍊祝死尸法八(出上經青要紫書金艮巠)
紫書訣言凡修上清之道兆身父母伯叔兄
弟於世上死亡兆身未得絶跡故在人中身
履死殗者三日當取清水一盆眞珠一兩投
於水中兆於中庭南向臨水上叩齒九通祝
曰

氣化成神尸變入玄三化五體昇入九天九
天之劫更度甲身甲身更化得爲眞人畢男
死思玉童三人女死思玉女七人盛甕水以
灌死人之尸畢取水自洗手面仰天噴漱畢
又隂祝曰
天氣巳清人化巳生得生上天九變更形五
苦三塗斷落死名超度窮魂還返南庭止如
此亡人即更受化生於九天之上九年得昇
玊清之官其法妙於大洞度七祖之法玉帝
所祕不傳非眞有金名帝圖緑字紫文得見

此文勿輕施用妄告於人七祖父母長閉鬼
官三塗五苦萬劫不原四極明科七伯年有
眞人聽傳
行道見他死尸法九(亦出青要經)
紫書訣言凡上學之士遊更世路忽於道次
遇見死尸穢氣干身兆當行二十四歩止此
向叩齒九通男尸思玉童三人女尸思玉女
七人來請兆王谷之中皇芝素水以灌彼死
尸之上須㬰存死尸化生成人便隂祝曰
巳枯復榮巳滅復生得生上天更禀太靈九

天之劫反覆胎嬰穢累盪滅白尸反生畢以
手拭目二七過止如此穢氣即解死人即更
受化後爲靈人兆遇二十四過行鍊祝功滿
德加名標上清二十四年剋乗靈輪飛行九
玄也
占居山宅吉凶法十(出上經外國放品經)
洞淵九地三十六音内銘出外國放品經占
道士欲居山宅及居家宅舍吉凶法洞淵九
地三十六音内銘
第一壘色潤地正音行音遊音梵音

各一


第二壘四音亦各一


第三壘音


第四壘音



第五壘音


第六壘音


第七壘音



第八壘音


第九壘音



欲登山住止及安居宅審地吉凶當以戊已
之日黄書九地三十六音文白紙上置所住

中央以盆覆之三宿開看若有黄色潤紙大

吉若有青色則下有死靈之尸若有白色者
凶若有赤色者驚恐若有黒色者則有財寳
若有紫色者得神仙都不異則止可三年安
過此必折傷
施用神䇿法十一(出靈寳眞文經下卷)
元始太眞素靈高尊太帝皓映洞朗八門五
老告命無幽不聞上御九天中制酆山下領
河海十二水源八威神呪靈䇿玉文召龍負
水收氣聚靈束魔送鬼掃蕩妖羣萬精摧落
所誅無蠲日月五星北斗七元諸天諸地諸

水諸山玉眞所部冥靈大神仙王遊宴五帝
仗幡天丁前驅金虎後奔玃天猛獸羅備四
門所呼立到所召立前赤書煥落風火無間
有所攝録金龍驛傳畢叩齒九通仰天三嘯
引天氣三咽八威䇿文指所告之地閉氣九
息而止
施用神杖法十二(出靈寳經玉訣上卷)
道士欲施用神杖法當叩齒三十六通思五
帝直符吏各一人衣隨方色有五色之光流
煥杖上五帝玉女各一人合侍衞杖左右微

祝曰
太陽之山元始上精開天張地甘竹通靈直
符守吏部衞神兵五色流煥朱衣金銘輔翼
上眞出幽入冥招天天恭攝地地迎指鬼鬼
滅妖魔束形靈符神杖威制百方與我俱滅
與我俱生萬劫之後以代我形景爲五解神
昇上清承符告命靡不敬聽畢引五方氣二
十咽止以杖指天天神設禮以杖指地地祇
司迎以杖指東北萬鬼束形
救助日蝕法十三(亦出青要經)

紫書訣言是日當露出中庭以明鏡向日兆
身操大刀一口南向叩齒三十六通仰祝曰
日暉童子陽光赤精耀羅眞人影中玉靈歷
運乗氣上下肅清隂圓内謀上侵日庭天鑒
操杖帝臣輔兵三五正位陽光洞明天地代
蝕何假敢生各反其位無使虧盈玉帝告命
靡不敬停便引炁二十四息止如此則天地
復位三五齊光童子感恱日暉廻靈流光玄
注陶降兆身列名紫簡紀篇玉清九年之内
得乗緑軿乗空駕虚飛行上清也

救助月蝕法十四(亦出青要經)
紫書訣言月蝕之日是其夕當出中庭取清
水一盆兆身操刀一口臨水向月叩齒十六
通仰祝曰
天地離合圓氣乗虧侵蝕月廬上干黄輝帝
臣操杖玊晨捕非天兵羅成神公放威有何
假生附景乗微速反初位無使有違三過向
月祝如此以刀右還盆水三過上臨水引氣
十六息畢月蝕即解天景肅清三五齊輝萬
宫安寧也月中眞人夫人靈光感恱意歡廻

靈玄映降子之情即記北帝落子死名注上
青宮玉篇給子玉女十二人侍衞兆身九年
如此得乗飛霞上造月庭其道至妙不行於
世得者寳祕愼勿輕傳
上經解殗法十五(亦出四十四方經)
凡道士見死尸血穢之物當以朱一銖散納
水中以洗目漱口洗手足畢入室正寢交手
心上叩齒二七通心拜四方祝曰
三元上道太一護形司命公子五神黄寧血
尸散滅凶穢沉零七液纏注五藏華生令我

神仙長亨利貞祝畢閉兩目屏氣良乆身中
小熱爲候竟又叩齒七下咽液三過此三元
解穢内法也
理髮及沐頭祝法十六(亦出四十四方經)
凡道士理髮將髻及沐頭將散髮之時先啄
齒七通乃祝曰
太帝散華玄歸大神今時吉日理髮沐塵辟
惡除患長生神仙畢乃髻之竟又叩齒七通
都畢此名爲太帝散華理髮内法令人終年
不病耳目聰明頭腦不痛

浴身及洗手面法十七(亦出四十四方經)
凡道士浴身及洗手面之時先臨水啄齒三
通乃祝曰
四大開朗天地爲常玄水澡穢辟除不祥𩀱
皇守門七靈安房雲津鍊灌萬氣混康内外
利貞保兹黄裳祝畢又叩齒三通乃洗手面
此名爲澡穢除凶七房祝法常能行之者使
人神明血淨辟諸凶氣
齋食先祝法十八(亦出四十四方經)
凡道士入室齋戒之時臨食常以左手持筯

㧻盤三通乃祝曰
二玄上道四極清泠太一帝君百神黄寧受
糧三官灌漑脾靈上饗太和餐味五馨魂胎
受命七液流停百關通和五藏華明𩀱皇合
景飛行上清食畢又㭬盤二過此名爲魂胎
受馨百神饗糧之道常能行之令人神明氣
和魂魄安寧辟惡除試常保利津未食祝之
凡道士臨於盛饌皆正心存一目想一先飲
食然後乃食之食畢心微祝曰
百榖入胃與神合氣鎭補血液尸邪亡墜飛

登天闕長生天地役使六丁靈童奉衞止常
如此者則邪氣逺退眞氣來前也食竟祝之
道士自按摩法十九
道士自按摩頭面之法求道要先令目清耳
聰爲事主也且耳目是尋眞之梯級綜靈之
門戸得失繫之而立存亡須知而辯也大鈔
相示可施用也
以手按兩眉後小穴中三九過又以手心及
指摩目下顴上又以手旋耳行三十過次以
手逆乗額三九過口傍咽液多少無數也如

此常行耳目清明於人中宻爲之勿語其狀
次以兩手乗頭四面順髮就結唯多也於是
頭血流散風濕不凝都畢以手按目四皆二
九過覺令見光分明是檢眼神之道常爲之
得見百靈
道士傳授先求感應法二十(出四十四方經)
凡傳授上法之時有經之師當先求感應然
後傳之當入室燒香宻禱神明乃心拜經前
微祝曰
太上元君仙都大神今日吉日八願開陳欲

傳上法敢告靈元未知可否須應乃宣祝畢
便寢必獲靈應子自知其善否之心審可授
之方也
玉帝祝鬼衞靈上法二十一(出四十四方經)
玉帝祝曰
九天有命上奉玉清促召千眞俱㑹帝庭太
一下觀𩀱皇翼形鑒察萬邪理氣攝生若有
不祥干試神明青帝之道飭整神兵七神秉
鉞天鋒右征揮劒前驅煥擲火鈴檄命甲騶
武卒天丁風火齊戰伐邪絞精上威六天下

攝魔靈旣威旣攝萬凶滅形神戈電掃姦妖
無生仙皇秉節有令敢停拒節違令是誅是
刑各警各愼保兹黄寧九天告命萬神敬聽
畢兆若夜行畏恐心震意怯或惡夢之時魔
鬼試人犯眞干氣欲疾病害人者急行玉帝
祝鬼衞靈之法兆當心存至道求濟於帝一
乃北向叩齒三十通閉氣審祝祝畢又叩齒
如上咽液十過於是姦惡消摧羣魔伏滅七
神纏綿太一鑒攝萬靈衞眞外威凶氣亦可
日日諷習振嚮唱誦坐卧隨意以塞百邪之

來試閉姦鬼之凶跡當卧寢亦常可誦之令
人神安意明辟夢除厭消諸毒惡使終身不
恐諷習之日不復北向閉氣也以閉氣宻祝
者謂鬼魔巳試其左右妖精巳干其神室故
勑靈命眞以收其凶跡耳而寢卧之祝不復
同之於此法也
道士叩齒節度法二十二
凡上清叩齒咽液之法皆各有方先後有次
不得亂雜使眞靈混錯也夫叩齒以命神咽
氣以和眞納和氣咽六液以運入制神須鳴

鼓而整行列矣凡存修上法禮祝之時皆先
啄齒上下相叩勿左右也一呼一吸令得咽
諸氣液耳此名爲呼神和眞以求昇仙者也
其法叩齒上下相叩名曰天鼓左齒相叩名
曰天鐘右齒相叩名曰天磬也制鬼召魔可
叩鐘磬行道求眞叩天鼓也
道士聞耳鳴祝法二十三(出上經大有妙經)
聞耳鳴者錯手掩耳而祝曰
赤子在宮九眞在房請聽神命亦察不祥太
一流火以滅萬凶祝畢以手掩耳門一七過

畢當聞面熱即佳候也若聞頭頸間𤶬𤶬寒
者惡氣入也當急卧臨目存玄丹宮太一眞
君以流火之鈴煥而擲之令惡氣即出耳外
火光亦隨之在後烱烱然以照一身良乆平
復也
審察耳鳴吉凶法二十四(亦出大有妙經)
耳中忽聞瀬水聲雷電及鼓鳴者是體中勞
損心藏極弊不能味眞注生而淫放喪亂使
六府失攝魂魄哀號蓋將結疾致死亡之兆
矣是以泥丸縱法九宮失常悲擾翻錯鳴鼓

亂行將欲寫其居館以棄一身也聞之者當
精念反迷還專眞心若罪未深者自聽攺也
所以耳聾者耳神亡之故也耳中忽聞金聲
玊音者眞氣來入道欲成也忽聞絃樂之聲
者六丁玉女來衞子道也當隱靜專修所行
勤至之心愈彌於往也眞人因是遂有形見
之漸矣自非爾師且勿言於他人矣
耳中聞簫角之音吉象貴至也聞呌喚號呼
之聲者凶象敗至也聞𦤀氣者必有殗穢之
事急更沐浴燒香掃除寢宇此是帝君將戒

勸於人者也
若聞血氣者及無故見聚血者兵凶也急遁
人間存三元帝君求救自藏齋三月禍亦止
也此皆帝君先告人吉凶以令懼戒其禍福
耳夫見凶象當行隂德營於惠救爲人所不
能爲行人所不能行者始免乎必死之候也
子其朂之勿守常而已
施安齋堂五方符法二十五(出金眞玉光經)
安齋堂五方招靈致眞攝魔之符書符都畢
先北向叩齒三十六通微祝曰

九天有命普告萬靈三代相推五氣交幷玊
帝顯駕匡轡霄庭施布正法收魔束精翦戮
元妖萬道齊平道流後學帝君記名招眞洞
幽氣交無形變景鍊道昇上三清得迅飛輿
上造玉庭畢隨位置符眞仙立降身無禍殃
學無此道鮮不喪身可謂妙法不學自仙也
行道服氣存思三眞法二十六
上元宮泥丸中其神赤子字元先一名帝卿
中元宮絳房中心是也其神眞人字子丹一
名光堅下元丹田宮臍下三寸也其神嬰兒

字元陽子一名谷玄此三一之神矣欲拘制
魂魄時皆先隂呼其名存三神皆玉色金光
有嬰孩之貌中上二元皆衣赤下元衣黄頭
如嬰兒始生之狀行道服氣時亦存名字
仙禁七傷法二十七(出上經七聖玄紀)
凡學士玄記有名身合仙相則應自然合眞
而有
第一之傷帶眞行僞淫色喪神魂液泄漏精
光枯乾氣散魄零骨空形震神泣窮府上聞
天關眞仙逺遊則與九塵結因土府同符豈

復得仙
第二之傷外形在道皮好念眞而心抱隂賊
凶惡内臻願人否敗嫉能妬賢口羙心逆面
歡内嗔形論得失妄造罪原毀謗同學攻伐
師根三官所記標爲惡門仙眞高逝邪魔攻
身走作形景飛散體神故令枉横極其惡原
考滿形灰滅巳九泉縱有玄名豈保自然
第三之傷飲酒沉醉損氣喪靈五府攻潰萬
神震驚魂魄飛散内外朽零本室空索赤子
悲鳴眞仙高逝邪魔入形如此之學徒損精

誠雖有玄記空室玉名神昇上宫身灰幽冥
恍惚求延年焉乆停
第四之傷行不匡物責人宗仰心忿口形罵
詈無常瞋喜失節意性乖常氣激神散内眞
飛揚魄離魂遊九孔塵埃五府奔喪皆由性
之不純行之不祥眞仙高逝外痾入形如此
之學將欲何蒙雖有玄圖不免斯殃望仙日
悠地里日長
第五之傷或玄圖表見得受寳經或運遇靈
師啓授神文而不依科盟形泄天眞未經九

年投剌名山使青宫有録金闕結篇便傳於
人流散世間輕眞泄寳考結巳身徒有玄名
反累七玄仙道高逝身死幽泉長充鬼責萬
劫不原
第六之傷身履殗穢形景不香内無清虚外
無蘭芳清靈失眞神不居房氣擾精混靈元
失光五神飛散赤子騫揚邪魔來攻内外交
喪如此之學望成反傷眞仙高逝空景獨行
淪於混濁仙乎何蒙
第七之傷啖食一切含生之肉殺害足口之

羙𦤀氣充於藏府伐生形於非巳眞氣擾於
靈門遊神駭於赤子魂魄逝於宫宅濁滯纏
於口齒仙眞高登於玉清巳身沉頓於地里
徒有玄名於帝簡亦不免於必死
高聖帝君曰爲學之本當以七傷爲急旣得
瞻盻洞門披覩玉篇不犯七傷之禁將坐待
靈降白日昇晨如外勤在學内不遣於七傷
者將望仙而反敗期生而反亡希吉而反凶
期飛而反沉靈仙逝於高清五神散於八荒
赤子號泣於中宅遊魂悲鳴於玄空故仙相

有成敗上學有七傷篤尚之士孰清其眞
仙相十敗法二十八(出上經靈書紫文經)
第一敗勿好淫淫則魂液外漏精光枯竭神
燋魄散骨薄髓穢魂號靈府上聞天關三宫
權爭胎英悲錯此一敗仙相
第二敗勿爲隂賊凶惡凶惡則黄庭競亂三
尸好殺魂神窺姦魄鬼干室目光亡散口生
傷氣此二敗仙相
第三敗勿醉酒醉酒則形質淪壊神眞交錯
魂忘本室魄遊邪宅赤子飛鳴喉腦火灼此

三敗仙相
第四敗勿穢慢不淨穢慢不淨則清靈失眞
精魂不居三宫生蟲赤子浮游血濁髓𦤀神
光失廬魄走邪門求我死書此四敗仙相
第五敗勿食一切含生之肉食則元形喪始
根本亡度胎神號泣絳君呌慕三魂慘毒魄
索丘墓此肉入口命墜長夜此五敗仙相
第六敗勿食一切水中有生之肉食則形神
犯眞泥丸滅落三宫閉門嬰兒交錯魂爽飛
遁魄求棺槨此六敗仙相

第七敗勿食飛鳥肉食則氣形聲𦤀精靈濁
滯腦黄齒枯脾育死氣魂不受眞魄生邪勃
身沉長淵骨隨土没此七敗仙相
第八敗勿食五辛之菜食則五藏惡𦤀三華
潰亂神不上達精胎下淪魂魄生離赤子煩
頓飛靈失守眼光流遁此八敗仙相
第九敗勿殺昆蟲以上殺則兵對萬物束骸
血怨形暴魄凶魂氣交戰胎靈傍偟眞兒逃
散泥丸姦狂赤子棄叛尸形湯鑊水煑火爛
此九敗仙相

第十敗勿北向便曲仰視三光勿北向理髮
解脫衣裳勿北向唾罵犯破毀王破謂歲下
辰也王謂玉氣之所在也
勿怒日月星辰勿以八節日行威刑勿以月
朔日怒恚勿以六甲日傷龜龍鱗甲之物勿
以丙午日傷雉勿以丙子日傷黒獸勿以庚
申日别有他念當存思念眞勿以乙卯日飲
酒食肉當齋潔靜心
勿以正月殺生勿以二月九日食肉勿以三
月三日食諸百草心勿以四月八日殺草伐

樹勿以五月五日見血勿以六月六日起土
勿以七月七日思存惡事勿以八月四日巿
獲履屐諸附足之物勿以九月九日起牀席
勿以十月五日罰責人物勿以十一月十一
日不沐浴勿以十二月晦内三日不齋燒香
念眞也
諸如此忌天人大禁三官告察以是爲重罪
矣或令人三魂相疾七魄流競或胎神所憎
三宮受惡之時也是以惡夢交於丹心妖鬽
乗其朱闕精液觸犯神眞恍惚流變多禁莫

識忌術子能奉修則爲仙才不奉天禁則爲
傷敗者也
上清法服二十九(出太上黄素四十四方經)
上清法服紫青作帔紫於外青於内帔長四
尺九寸以應四時之數廣五尺五寸以法天
地之氣表裏一法表當令二十四條裏令一
十五條以應三十九帝眞之位爾者身佩帝
星之服故也無此服不得妄動寳經此法服
給玉童十二人不得妄借異人并犯殗穢輕
慢神服女子紫紗之褐令用二丈四尺身袖

長短就令取足當使兩袖作十六條身中二
十三條合三十九條又作青紗之裙令用四
十五尺作八幅幅長四尺九寸餘作攀腰分
八幅作三十二條此則飛青之裙也無此服
不得詠於上清寳經此法服給玉女十二人
不得妄借異人并犯殗穢輕慢神服
道士遊行山澤祝法三十(出消魔經)
道士遊行五嶽履渉川澤當行三天正一之
祝威試召靈致仙之法登山之初當先於山
外叩齒九通閉眼思五色之雲勃勃四㑹奄

冠一山及我身在雲氣之中良乆見五獄仙
官及山林草木川澤禽獸萬物悉來朝巳仰
祝曰
上帝出遊日吉時良玉華覆蓋太一扶將左
翼白元右輔無英八帝九眞陵梵履昌導我
送我與我同光履行五嶽羣仙奉迎出入河
海萬道開張役御六丁足躡五行三天有命
盪除萬凶豁落掃穢流金滅殃正法清通嚴
如威霜華精奕奕龍輿昻昻流青翠羽飛錦
羅裳所向所之靡不吉昌萬眞來朝齊昇玉

京畢引炁三十六咽止行此千日得五嶽眞
仙降雲車羽蓋飛行太空
凡道士入山良月吉日禁忌之法
道士欲入山以三月七月吉又法春不東山
及西山夏不南山北山秋不西山東山冬不
北山南山入山良日保義專日吉制伐日並
凶
甲子丙寅丁卯巳巳辛未壬申癸酉乙亥庚
辰辛丑庚戌戊午此是保日吉
丁丑丙戌甲午庚子壬寅癸卯乙巳丁永戊

申巳酉辛亥丙辰此是義日吉
戊辰巳丑戊戌丙午壬子甲寅乙卯丁巳巳
未庚申辛酉癸亥此是專日吉
乙丑甲戌壬午戊子癸己甲辰庚寅辛卯乙
未丙申丁酉巳亥此是制日凶
庚午丙子戊寅巳卯辛巳癸未甲申乙酉丁
亥壬辰癸丑壬戌此是伐日凶
道士若卒遇凶惡不祥當叩天鐘三十六通
叩左齒也
道士若經山辟邪威神大祝當叩天磬三十

六通叩右齒也
若存思念道致眞招靈當鳴天鼓三卜六通
叩上下齒也
凡道士獨宿山林而多爲山精惡鬼所犯試
者當叩齒二十七通閉氣祝曰
吾昨被帝召攝領眞元令我封掌此嶽摧割
酆山萬靈受事俱㑹帝前七神啓别三元司
眞若有小妖即時梟殘山精澤尉速來奉迎
神師奉命上聞三清一如大洞之法不得稽
停祝畢又叩齒二七下此爲帝君補神祝伐

山精百鬼之法諸山神地祇房祠主正之神
聞此之祝皆執鞭奉迎神兵侍衞若與萬人
同宿矣
凡受三品上道或未得上登三清受號仙王
者多爲天魔所試萬靈所干也宜詠拂魔之
祝上動上天之靈音下召三界之威神束萬
精於天鐘斬妖魔於洞章行此之法常當北
向先思項生圖象如日左有朱鳯右有玄龍
紫霞覆蓋光映身形仙童玉女執五色之節
從三界萬神前嘯九鳯後吹八鸞白虬啓道

太極參軒畢叩左齒三十六通次叩右齒二
十四通次叩上下齒十二通而祝曰
羅天毒獸備巨四門吞沉割膽山醜萬羣張
喉玃天猛馬高奔毒龍奮𤓰金頭横吞威兵
巨萬受符校仙六天不拘合凶成羣妖魔鼓
洋穢炁紛紛謡歌空洞亂音陣雲小鬼現形
當人生門神王所告無幽不聞上攝六氣下
檢河源五嶽四瀆善惡速分萬萬千千來對
我前五帝校録有功者原凶魔干眞束形帝
君敢不從命所誅無蠲屠肝刳腹斬首滅根

北鑊漬湯南陵火燌金眞録氣流鈴捕魂妖
爽無遺極盡形源身佩天書道行正文滌蕩
九炁清明三元玄虚舉眞上合自然莫有干
試攺動上聞畢引氣十二咽止
右智慧拂魔之祝
凡是學士遊行名山在百鬼之間獨宿震怖
及嬰抱疾病羣鬼守門誦之一過將以鑊湯
之消氷炎上之洋金也魂神澄正氣安體彊
自非禀命之應終求死不可得矣
上清修行經訣(終)










