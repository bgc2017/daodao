








太上飛歩南斗太微玉經
南上太虚眞王南嶽赤君松子學道時來即
乗龍駕鳳軒於太微之室蘂玉瓊房也偃息
朱明坐廕若木消炁於虚藏神於無玄精不
開以道爲我握固以天上清丹華紫靈眞女
映曜羅之暉於景霄之外飛登玉緯旋行朱
綱招洞陽之眞把南辰之柄逍遥太微逸響
九清雲回電滿身合杳冥下觀世界以赤君
金顔淑資徳方行圓心空無塵如夜半月念
斷離業如水中蓮以下教赤君上眞髙上之

道飛斗丹天足躡南辰太微玉經道言空洞
植根於有無之表二曜懸精於太虚之間蔓
秀芒於兩極之際赤杲流演六星麗天所以
大象有物鴻濛發源必自南斗陶冶烹治成
焉故六合爲匡郭六儀爲鼎器兩儀爲水火
盈縮爲進退太一臨爐帝君推策飛丹九千
萬歳三辰布煥群星紀綱焉故天爲蓋地爲
輿日月爲輪四時爲馬巾南辰佩北斗建皇
極作萬物是太微妙㫖髙眞祕言南昌丹陵
六星爲貴躡之者先知眞名然後佩服眞形

有履其魂次躡其魄然後登星徃返三周六
辰映形行之五年爲上清之眞九年見六眞
告其至情與兆同倫十五年手結朱網坐主
萬靈乗六飛龍昇乎玉清
南斗六星眞
花闊廉持竟井
一星符




二星符



三星符



四星符






五星符



六星符



丹書青素方六寸三日六日十六日二十
三日二十六日南向再拜服之祝曰
太微緑景眞炁洞開絳珠丹實貫蒂玉階
彤光寶宮龍虎紫文有無嬰兒朱綉錦裙
腰帶玉鈴對御北清吞芒躡景與帝同興
鳯輦虎旗翊侍眞𡖥我爲道主億劫無傾
又丹書青素廣等六寸錦囊帶心前飛登
行事凶事悉解著新淨衣
五星魂名
玦珍珀琳瑛




魂五星自玦歩起雙足至瑛上徃返上過
存我同登星有五眞人著朱衣戴玉冠形
如嬰兒與我俱行因垂兩手以二指各捻
虎口叩齒五通登言曰
巍峩洞清南魂五星流轉天維陟降上靈
丹袍玉顔諧我携登神師帝友離合無形
坐咤仙聖太極太清身飛迅鳴四一合明

歩圍九尺碧地以青㸃星以黃爲綱
七星魄名
釗鏤鑑鏗鏐鎬鋪




魄七星自釗歩起隻足至鋪徃返三過存
我登星有七玉女著黄衣頂寳髻形如嬰
兒與我同行因舉兩手以大指捻三指根

紋叩齒七通登言曰
旋朱貫霞孕光丹靈七玉女美媚蔓天精
縝雲散絲黄裳大神坐神草昧含引氤氳
與我道樞靈邁苦塵金輦大輅龍衣被身
正坐明堂衙烈萬神扶登七映調理玉清
歩圍九尺碧地以黄㸃星以朱爲綱毎歩
魂魄時一星輒祝一名存一神後亦如之
燒香左右飛斗六辰之道約其歩之修阻
凡雙足一歩不可至星當縁綱爲丁綱令
至星上雙足可也雙足歩星不可及者復

雙足縁綱令隻足據綱可也𨾏足躡也雙
足歩也躡綱也蹈星綱空位爲仙王
六星祕諱
朱光帝堯昌明(此六星祕諱知之神仙臨星憶之開洞房之光禁萬天之正炁)




第一寶光玉玄上眞道君治丹玉瓊華藥闕
初登第一星時脫履席外先前左足以右

足根並前足右二指捻大拇指根紋垂左
手三咽氣存玉玄上眞道君著丹錦朱袍
狀如嬰兒在天星藥闕中口吐紫炁注我
百骸煥然金光與空等無異色我當忘形
祝曰
煥然太極神光流金丹華紫闕上上髙尊
化玉孩子開我金門紫霄鬱回洞煥九清
渺㝠虛觀恍惚忘形主生帝宮爲至道根
右名曰謁星玉玄
第二丹精玄明寶室上眞道君治七寶藥金

華闕登第二星時以右手按山源以左手
按兩眉之交三九過閉炁七息存寶室上
眞道君著紫綉羽袍腰流金鈴狀如嬰兒
坐丹牀道君兩手携南斗六星如絳弦貫
流珠丹光煥徹擲入我泥丸中令定位照
我身神森然如纍目瞳祝曰
身浮丹綱履登神精寶室眞王呼吸風雷
繙珠糅𡖥飛景泥丸紫黃轉回金房炁宣
俯控億空形載飛龍
右名曰丹精鍊生

第三靈瑶寶曜赤天上眞道君治金洞虹城
丹英光闕登苐三星時以手掩兩耳俯存
我足下周回五百里轉如車輪有紫雲合
沸如釡中湯聲沸氣鼓數百千里雷星光
中有嬰兒無衣長六分自星中跳入我口
中下極紫戸祝曰
朱烟洞合星光交緾黃淫髙空鎮制赤天
通我心神化景玉仙乗炁涵風身入玉房
笑辱庶𢑥垂裳帝軒調丹布黄眞宰眞君
右名曰飛眞化形

第四景明碧虚眞王天徳上眞道君治九靈
粹極紫陽朗訣金明玉闕登第四星時垂
手左右握都關目閉炁登星在星開如蓮
花見道君柔形嬰兒著緑錦寳衣手柄金
銊坐青玉之猊座口吐青炁入我肝中九
過思肝中之氣化成寳珠光流威明内有
童子巾青帔玄手援玉琴其聲漻然透一
體內間關平怡良久祝曰
天魂九靈火弟木兄生光滋流鬱葱精明
道君柄銊童子鼓琴青烟妙微薰我神窗

面見紫皇錫我帝臺虎書金廓建候北清
金形飛空神道一㝠
右名曰凝精華童
第五極眞太玄寶仙玉皇太上上眞道君治
紫暉霞陽洞神玉闕登第五星時叉子當
星跪叩齒七通閉炁次以手鳴腦戸令習
習有聲思見風雷水火勃發左右我因藏
氣星光之心忘形棄生不知所之又憶我
身忽成嬰兒著朱花綉帔溶溶於内祝曰
眞極亦化化極歸眞水火風雷役使萬灵

忘我生死徹知幽㝠念失氣寐天地返相
以憶所至湛然之身胎形芳雅仁徳回元
超神刼初與混茫井
右名曰攝生遯眞
第六紫宸絳房玄玄大帝玉眞上徳道君治
光玉玄臺六華雲闕登第六星時正身向
圖再拜閉炁思星出一龍龍作珠色靈光
紫霞散照無外六星魂魄及以神身携手
笑接乗龍髙昇碧霄蘂彩億萬之程上合
空洞無眞之眞再拜祝曰

六氣浩蕩爲道爲玄神物無常隨作隨遷
我入天一混化精輪萬萬離合長獲勝先
燕登金闕循蕳帝眞褁囊隂陽再光再冒
聖人神人是空是塵
右名曰攝眞六龍
歩祝都竟貯圖函中焼香乃復六星南辰
朱綱上道以授髙眞之得道者翺翔玉清
玉帝髙靈上清丹華紫靈眞女始學赤君
赤君授我於丹玉瓊闕絳臺鳳軒之聞得
之者位爲仙𡖖行之者爲太上眞人矣盟

用金珠六枚絳紋六十尺以贄告南辰奉
禮六眞慢之者不得爲仙三官考魂此至
道之精眞玄之毋也

太上飛歩南斗太微玉經





