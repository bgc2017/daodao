









<md:KR5a0143_HFL_001-001a>
重刊道藏輯要
　悟眞篇
紫陽眞人張伯端著
　　　　　　　　　　　　　　紫賢眞人辥道光注
　　　　　　　　　　　　　　子野眞人陸　墅注
　　　　　　　　　　　　　　上陽子　陳致虛注
　　七言律詩(凡一十六首以象二八一斤之數)
不求大道出迷途縱負賢才豈丈夫百𡻕光陰石火爍一生身
世水泡浮只貪利祿求榮顯不顧形容暗悴枯試問堆金等山
嶽無常買得不來無

　道光曰難莫難於遇人易莫易於成道今也現宰官長者之
　身結大道修丹之友煉一黍米於霎時之中立地成道此易
　莫易<md:KR5a0143_HFL_001-001b>於成道也然紆紫懷金門深似海有道之士望望然而
　去之此難莫難於遇人也難莫難於遇人易莫易於成道今
　也百錢掛杖四海一身夙植靈根親傳大道然龍虎之韁易
　解刀圭之鎖難開得藥忘年煉鉛無計此又遇人之易而成
　道之難也安有二事俱全哉正好密扣玄關千載一時十洲
　三島者耶仙翁遊成都遇靑城丈人得金液還丹之妙道驚
　嘆成藥之不難故作是詩結緣丹友其末章曰試問堆金等
　山<md:KR5a0143_HFL_001-002a>嶽無常買得不來無辭意迫切雖有拱璧以先駟馬不如

　坐進此道仙翁遠矣高山流水落落知音
　子野曰道不負人人自負道
　上陽子曰從古聖賢尊道貴德何謂道先天一炁之造化也
　何謂德積功累行以成聖也古之上士必先積德古之聖賢
　必先聞道未有不聞道而稱聖未有不積德而曰賢旣曰賢
　矣卻不精修妙道者則與凡流同歸泯滅而已矣是不得名
　爲大丈夫<md:KR5a0143_HFL_001-002b>百年榮顯光陰如電金玉堆裏難免無常且功如
　韓信富過石崇愈危身以棄生但殉名而殉貨以自滅其軀
　故經云道之眞可以治身其緒餘以爲國家其土苴以治天
　下是以積德曰賢積財曰愚愚而且富故業重賢而且貧必

　罪輕信夫天道好還者也仙翁憫世愚人貪財積業故作是
　書首以此詩諷勸世人崇修至道也
人生雖有百年期夀夭窮通豈預知昨日街頭方走馬今朝棺
内已眠屍妻財抛下非君<md:KR5a0143_HFL_001-003a>有罪業將行難自欺大藥不求爭得
遇遇之不煉是愚癡
　道光曰麟鳳不世出神仙不常見有能空夢幻泡影之身可
　脫生老病死之苦爲人間希有之事道上逢師師邊得旨下
　手速修猶太遲也仙翁作是詩末章且曰大藥不求爭得遇
　遇之不煉是愚癡其叮嚀懇切如此吾儕未聞道者可卽求
　師已遇人者豈容癡坐宜結一時之黍米守抱九載之空仙

　心藏太虛神遊八極露紫雲之半<md:KR5a0143_HFL_001-003b>面應仙試於玄都毋使許
　君專美於晉代
　子野曰知之非難行之惟難妙矣哉
　上陽子曰經云夫人上夀百𡻕中夀八十下夀六十除憂患
　死喪一月之間不過四五日而已一世之人儘貪名利爲可
　長享豈顧死期至哉僕每嘆世之愚人一身之外急於妻子
　百計富貴一旦身沒妻適他人幷以富貴爲後夫所有誰肯
　思前夫方在地獄中受業報也故仙翁云妻財抛下非君有
　罪業將行難自欺惻隱之至矣<md:KR5a0143_HFL_001-004a>但欲世人修道以脫輪迴多
　少負志自高之士已遇眞師直指大道乃欲待其功名志滿

　願足方煉金丹忽忽天不與年悔何能及豈非愚癡乎噫未
　聞者急求師已聞者卽求藥人之夀夭不可預知也頓除執
　着更不愚癡信受奉行此可謂賢智者
學仙須是學天仙惟有金丹最的端二物會時情性合五行全
處虎龍蟠本因戊巳爲媒娉遂使夫妻鎭合歡只候功成朝北
闕九霞光裏駕翔鸞<md:KR5a0143_HFL_001-004b>
　道光曰仙有數等陰神至靈而無形者鬼仙也處世無疾而
　夀永者人仙也飛空走霧不饑不渴寒暑不侵遨遊海島長
　生不死者地仙也形神俱妙與道合眞步日月無影入金石
　無礙變化無窮隱顯莫測或老或少至聖至神鬼神莫能知

　蓍龜不能測者天仙也陰眞君曰若能絕嗜慾修胎息頤神
　入定脫殻投胎託陰陽化生而不壞者可爲下品鬼仙也若
　受三甲符籙正一盟威上淸三洞妙法及劍術尸解之法而<md:KR5a0143_HFL_001-005a>
　得道者皆爲南宮列仙在諸洞府修眞得道乃中品仙也若
　修金丹大藥成道或脫殻或冲舉乃無上九極上品仙也丹
　法七十二品欲學天仙惟金丹至道而已此蓋無中生有天
　地未判之前煉混元眞一之炁非後天地生五金八石硃砂
　水銀黑鉛白錫黃丹雄黃雌黃硫黃砒粉秋石草木灰霜雪
　冰滓質煮伏之類及自身津精氣血液有中生有等物也惟
　眞一之炁聖人以法追攝於一時辰内結成一粒大如黍米<md:KR5a0143_HFL_001-005b>

　號曰金丹又曰眞鉛又曰陽丹又曰眞一之精又曰眞一之
　水又曰水虎又曰太乙含眞炁人得餌之立躋聖位此乃無
　上九極上品天仙之妙道世人罕得而遇也吾儕今得大道
　斷念浮華凝神碧落毋爲中下之圖當證無上九極上品天
　仙之位且眞一之炁生於天地之先混於虛無之中恍惚杳
　冥視之不見聽之不聞搏之不得如之何而凝結以成黍米
　之珠哉聖人以實而形虛以有而形無實而有者眞陰眞<md:KR5a0143_HFL_001-006a>陽
　也同類有情之物也虛而無者二八初弦之氣也有氣而無
　質兩者相形一物生焉所謂一者眞一之炁而凝爲一黍米
　之珠也經曰元始懸一寶珠大如黍米在空玄之中者此其

　證也聖人恐泄天機以眞陰眞陽取喻靑龍白虎以兩弦之
　氣取喻眞鉛眞汞也今仙翁詩曲中復以龍之一物名曰赤
　龍曰震龍曰天魂曰乾家曰乾爐曰玉鼎曰玉爐曰扶桑曰
　後弦曰東陽曰長男曰赤汞曰水銀曰硃砂曰離日曰<md:KR5a0143_HFL_001-006b>赤鳳
　皆比喻靑龍之一物也又以虎之一物名曰黑虎曰兌虎曰
　地魄曰坤位曰坤鼎曰金爐曰金鼎曰華嶽曰前弦曰西川
　曰少女曰黑鉛曰偃月爐曰坎月曰黑龜皆比喻白虎之一
　物也又以龍之弦氣曰眞汞曰姹女曰木液曰靑娥曰朱裏
　汞曰性曰白雪曰流珠曰靑衣女子曰金烏曰離女曰牝龍
　曰眞火曰二八姹女曰玉芝之類一物也又以虎之弦氣曰

　眞鉛曰金公曰金精曰水中金曰水中銀曰情曰黃芽<md:KR5a0143_HFL_001-007a>曰金
　華曰素練郎君曰玉兔曰坎男曰雄虎曰眞水曰九三郎君
　曰刀圭之類一物也二物會時情性合者二物卽龍虎也靑
　龍在東屬木木能生火龍之弦氣爲火曰性屬南謂之朱雀
　也白虎在西屬金金能生水虎之弦氣爲水曰情屬北謂之
　玄武也木火金水合龍虎情性通四象會中央功歸戊己土
　土者丹也此之謂眞五行全戊己爲媒娉者木在東金在西
　兩情相隔誰爲媒娉惟有黃婆能打合牽龍就虎作夫<md:KR5a0143_HFL_001-007b>妻戊
　己屬土謂之黃婆龍虎雖處東西黃婆能使之歡會金木雖
　然間隔黃婆能使之交倂兩者異眞一之炁濳兩者同眞一

　之炁變眞人自出現此外藥法象也丹熟人間功成天上九
　霞光裏兩腋風生非夙植靈根廣施陰隲其孰能與於此哉
　子野曰天仙非金丹不能成道且道金丹是何物咦分明原
　是我家物寄在坤宮坤是人所言二物者何物也我與彼也
　彼我會則情性和而五行備龍虎卽情性而已<md:KR5a0143_HFL_001-008a>且道這箇會
　字如何會所謂有用用中無用無功功裏施功咦竹密不妨
　流水過山高豈礙白雲飛戊已乃中也中者得其正位戊己
　者意土也彼我之意相合則夫妻之情歡悅而得矣苟陰之
　意雖欲求陽而陽之意未欲求陰則陰陽抗衡不相涉入則
　物不生矣所以戊己爲生物之鄉生物係乎意也眞土無位

　眞意無形神哉神哉
　上陽子曰道光謂仙有數等有鬼仙人仙地仙神仙天仙而
　陰眞君又分上中下三<md:KR5a0143_HFL_001-008b>品仙者皆欲明天仙爲高上蓋天仙
　除金丹之道則餘無他術矣金丹乃陰陽之祖炁卽太極之
　先天地之根也所謂二物者一乾一坤也一有一無也一情
　一性也一離一坎也一水一火也一日一月也一男一女也
　一龍一虎也一鉛一汞也一竅一妙也一玄一牝也一戊一
　己也一烏一兔也一精一氣也一龜一蛇也一彼一我也一
　心一身也一金一木也一主一賓也一浮一沈也一剛一柔
　也一琴一劍也<md:KR5a0143_HFL_001-009a>一陰一陽也皆云二物乾坤爲二物之體陰

　陽爲二物之根龍虎爲二物之象男女爲二物之名鉛汞爲
　二物之眞彼我爲二物之分精氣爲二物之用玄牝爲二物
　之門惟先天混元眞一之炁乃產於二物之内故夫一陽者
　本乾也因貪癡之後乾之一陽乃寄於坤之中爻而成坎故
　一陰者乃坤也因錯亂之後坤乃破乾之全體損而成離則
　離中之物惟汞而已坎中之物卻名曰鉛鉛從白虎而生故
　曰虎之弦氣汞從<md:KR5a0143_HFL_001-009b>靑龍而生故曰龍之弦氣龍乃屬木木能
　生火故曰龍從火裏出虎乃屬金金能生水故曰虎向水中
　生名之者物之體也用之者物中所產之物也故云二物會
　者一情一性之交會也一乾一坤之歡會也一陰一陽之還

　會也因會方能有合戊己爲媒娉者媒者所以通兩家之消
　息娉者所以傳一時之過送然有内亦有外在外者卽泥丸
　翁云言語不通非眷屬之謂也在内者戊己爲乾坤之門戸
　爲陰陽之去來<md:KR5a0143_HFL_001-010a>爲龍虎之起伏爲男女之媒娉以其鉛西汞
　東間隔千里若非戊己兩相媒娉而會合之則何由得產眞
　一之氣哉夫妻者卻非世間之所謂夫妻也世之夫婦以生
　男生女爲喜以損精神爲樂因之而有恩愛因之而有生老
　病死苦以相纏絆所以經云父母取其恩妻妾取其愛兒女
　取其形者皆因牽制於愛慾之場不能割斷於富貴之域惟
　聖人則能相時而用不將不迎年壯而育妻子者續綱常也

　及乎四十而不惑<md:KR5a0143_HFL_001-010b>不動心者不爲愛慾之所制也金丹之言
　夫妻者獨妙矣哉又有内外亦有數說以虎而嫁龍外也以
　坎而適離外也以震男而求兌女外也至於以鉛合汞内也
　以氣合神内也以有入無内也皆無男女等相又能以苦爲
　樂亦無恩愛留戀且以割舍爲先交媾只半箇時辰卽得黍
　米之珠是以不爲萬物不爲人乃逆修而成仙作佛者此爲
　金丹之夫妻也雖然家家有之而非自家所有者蓋其見之
　不可用也若欲求之大要法財必於神州赤縣者爲其用之
　不可見也夫欲修此金丹必先煉已以待陽生之時若無煉
　已之功則二物雖會媒娉雖合夫妻雖眞將見鉛至而汞失

　應矣蓋古仙聖師必煉此金液大還丹而後白日騰空如黃
　帝之鼎湖張葛許之飛升此但世之所知者豈勝言哉而其
　不知者亦豈勝言哉故傳曰略記飛升者三萬餘人拔宅者
　八百餘家皆此金丹之道得仙而又能積功累行豈有不翔
　鸞而朝北闕者<md:KR5a0143_HFL_001-011b>乎
此法眞中妙更眞都緣我獨異於人自知顚倒由離坎誰識浮
沈定主賓金鼎欲留朱裏汞玉池先下水中銀神功運火非終
旦現出深潭日一輪
　道光曰此道至靈至聖至尊至貴至𥳑至易玄之又玄妙中
　之妙舉世罕聞仙翁出乎其類獨傳深旨冲炤王眞人曰金

　丹之道舉世道人無所許者惟平叔一人而已泰山邱垤河
　海行潦何敢望焉離☲爲陽而居南所以返爲女者外陽而
　内陰也是謂<md:KR5a0143_HFL_001-012a>之眞汞坎☵爲陰而居北所以返爲男者外陰
　而内陽也是謂之眞鉛後詩云日居離位翻爲女坎配蟾宮
　卻是男此言坎是男離是女猶言父之精母之血日之烏月
　之兔砂之汞鉛之銀天之玄地之黃也此類者皆指龍虎初
　弦之氣也顚倒主賓者陽尊高而居左曰主陰卑低而居右
　曰賓離爲火火炎上火與木之性俱浮爲陽故云主也坎爲
　水水流下水與金之性俱沈爲陰故云賓也此常道也今也
　離反爲女<md:KR5a0143_HFL_001-012b>坎反爲男是主反爲賓而賓反爲主又道中取二

　弦顚倒之意爲主賓非取常道之主賓也金鼎者金爲陰物
　也鼎中有至陽之氣是陰中有陽之象白虎是也玉池者玉
　爲陽物也池中有至陰之氣是陽中有陰之象靑龍是也砂
　中汞龍之弦氣也水中鉛虎之弦氣也修丹之士若欲以虎
　留龍必先驅龍就虎然後二氣氲氲兩情交合施功煅煉自
　然凝結眞一之精氣也運火者火乃二弦之氣旦是一晝之
　首爲六<md:KR5a0143_HFL_001-013a>陽之元故曰旦聖人運動丹火有神妙之功不半時
　之中立得眞一之精一粒大如黍米現在北海之中光透簾
　幃若深潭現出一輪之赫日也非終旦者明一時之中金丹
　立成此外藥法象也

　子野曰我本離而反陰彼本坎而反陽上下反常故稱顚倒
　彼鉛而沈沈乃降我汞而浮浮乃升以鉛制汞彼爲主我爲
　賓入藥鏡云鉛龍升汞虎降微哉微哉經云口爲玉池太和
　宮金鼎喻我玉池喻彼留我<md:KR5a0143_HFL_001-013b>身中之汞住復得玉池之銀制
　之則不致飛走銀卽鉛也火卽陰陽之氣合而内行内行則
　温而和所以能融物之眞使其交媾陰陽之氣不合卽非火
　矣今之學者以一息不間爲行火抑何謬哉殊不知一息不
　間者陰符也何哉二數屬火一數屬水合則爲二不合則爲
　一其妙在乎積陰之下一陽來復之時也所以火必以候繼
　之其理明矣學者知其奧而運用之則陽氣回於丹田之中

　發生光華如深潭之有日也<md:KR5a0143_HFL_001-014a>其功豈不神哉
　上陽子曰妙之一字夫誰肯信異於人者世人迷於愛慾我
　卻於愛慾之中而有分別何謂分別聖人以離坎顚倒而用
　之謂之水上火下以乾坤顚倒而用之謂之地上於天以夫
　婦顚倒而用之謂之男下女上浮沈者火炎木浮而在上爲
　主水降金沈而在下爲賓此乃人之道也此謂世間法也此
　謂順五行也今焉火木雖浮使之就下而反爲賓金水雖沈
　使之逆上而反爲<md:KR5a0143_HFL_001-014b>主此謂之仙道也是出世間法也是謂水
　火旣濟也是謂顚倒五行也金鼎玉池道光所註不出顚倒
　之機而又失欲留先下之義子野以金鼎喻我玉池喻彼此

　卻合紫陽翁之意何哉緣自己之津精氣血液者朱裏汞也
　不可令其走逸故云欲留如彼之華池靈液丹井甘泉者水
　中銀也卽先天一點眞陽之炁故云先下又欲留者但令其
　住而不令其去要取於人而不失於己先下者彼到而我待
　之鉛至以汞迎之坎<md:KR5a0143_HFL_001-015a>動則離受之金丹之道先要明此欲留
　先下四字之旨運火非終旦者火必得其温和而運之故參
　同契云發火初温微亦如爻動時純陽翁云中宵漏永温温
　鉛鼎光透簾幃蓋萬物化生之初其受陰陽之氣只霎時中
　况此上仙之道其煉先天之炁又爲迅速故佛云如露亦如
　電者謂其至精至微而功甚速爲不可久也久則有損而虧

　神功若得此先天眞鉛歸於懸胎室内豈非深潭之現紅日
　也<md:KR5a0143_HFL_001-015b>
虎躍龍騰風浪麤中央正位產玄珠果生枝上終期熟子在胞
中豈有殊南北宗源翻卦象晨昏火候合天樞須知大隱居㕓
市何必深山守靜孤
　道光曰此言内藥法象也夫眞一之精造化在外曰金丹又
　曰眞土吞入腹中卽名眞鉛又曰陽丹此言虎卽金丹也龍
　者我之眞氣也風浪者我之眞氣自氣海而出其湧如浪其
　動如風中央正位者卽丹田中金胎神室也乃結丹凝氣之
　所玄珠者<md:KR5a0143_HFL_001-016a>嬰兒也又曰金液還丹夫金丹者先天之一炁交

　結而成爲母爲君爲鉛故謂之虎也己之眞氣乃後天而生
　爲子爲臣爲汞故謂之龍也金丹自外來吞入腹中則己之
　眞氣自下元氣海中湧起似風浪翕然凑之如臣之於君如
　子之於母其相與之意可知矣龍虎交合神室之中結成聖
　胎若果之在枝必熟若兒之在腹必生十月功圓自然脫胎
　神化無方矣南北者子午也宗源者起苗之初也晨昏者晝
　夜之首<md:KR5a0143_HFL_001-016b>也子時乃爲六陽之首故爲晨午時乃爲六陰之首
　故爲昏晨則屯卦直事宜進火之候昏則蒙卦直事宜進水
　之候一日兩卦始於屯卦蒙卦終於旣濟未濟周而復始循
　環不已故曰翻卦象參同契云朔旦屯直事至暮蒙當受晝

　夜各一卦用之依次序旣未至昧爽終則復更始是也一日
　兩卦直事一月計六十卦一卦六爻幷乾坤坎離四卦計三
　百八十四爻以應一年閏餘之數乾之初九起於坤之初六
　乾之策三十<md:KR5a0143_HFL_001-017a>有六六爻計二百一十有六坤之初六起於乾
　之初九坤之策二十有四六爻計一百四十有四總三百六
　十應周天之數日月行度交合升降不出卦爻之内月行速
　一月一周天日行遲一年一周天天樞者斗極也一晝夜一
　周天而一月一移也如正月建寅二月建卯是也故曰月月
　常加戌時時見破軍上士至人知日月之盈虧明陰陽之上
　下行子午之符火日爲晝月爲夜應時加減然後暗合天度

　故曰合天樞<md:KR5a0143_HFL_001-017b>也至道之妙妙在於斯坎離升降生產靈藥始
　結黃芽也金丹大藥家家自有不拘市朝奈何見龍不識龍
　見虎不識虎逆而修之幾何人哉片餉之間結成一珠大如
　黍米將來掌上看不得吞入腹中莫語人
　子野曰風浪麤者二氣交感之景象也交感後風恬浪靜採
　得藥歸中宮如黍米一粒從微至著卽以成胎温之養之終
　期成熟如果生枝上子在胞中而無別也中央正位乃黃庭
　也黃庭卽中丹田南北宗源<md:KR5a0143_HFL_001-018a>者南爲離是我北爲坎是彼取
　彼坎中之爻復我離中而成乾故曰翻卦象火見前註候者
　朝屯暮蒙之序朝而屯暮而蒙則晨昏動靜自然符合天機

　也
　上陽子曰龍者離中之陰虎者坎中之陽降我家之龍則汞
　不至於逃逸伏彼中之虎則能得彼中之鉛華風浪麤者是
　内外火候之法象切須愼之在外則臨爐之時不愆不失在
　内則得丹之後保養無虧仙翁以一點眞陽而比虎者言虎
　之爲物最爲<md:KR5a0143_HFL_001-018b>難制故易之履辭曰履虎尾咥人凶言履之不
　得其道則反咥人亦如狂風巨浪之中惟恐傾喪則於採藥
　之時牢把一念猶内觀其心心無其心外觀其形形無其形
　遠觀其物物無其物之義卻能迎之以意則玄珠產於丹田
　之中矣翻卦象者坎居上而離居下是爲水火旣濟乾在下

　而坤在上是爲地天泰兌處上而震處下是爲澤雷隨艮居
　下而兌居上是爲澤山咸也天樞者斗罡也金丹之妙在天
　應斗之樞在<md:KR5a0143_HFL_001-019a>身立人之極寂然不動感而遂通者此也釋氏
　乃號金剛至人體此而早求丹此丹在人類中而有在市㕓
　中而求所謂神州赤縣者乃大藥所產之處固非深山大澤
　所出亦非名山洞府所有何哉山高則陽寡澤窮則陰孤有
　輩愚人言及修行便謂深山兀坐窮谷獨居可也噫豈知達
　磨馬祖之所爲哉馬祖未修大藥而枯坐求佛是有磿磚之
　譏達磨已向長蘆而入室下功是向少林冷坐修之與行各
　有時耳故<md:KR5a0143_HFL_001-019b>我師云靜坐一件是得丹之後事也未能大隱市

　㕓何必深山守靜孤乎僕每興言及此未嘗不爲之長嘆大
　槩此章道光爲己得外丹而但言内藥法象故云金丹自外
　來吞入腹中則已之眞氣自下元氣海中湧起似風浪翕然
　而凑之等語而子野則云風恬浪靜又似相戾仙師之意各
　出其說者皆欲學人愼思而明辯之精修而熟行之臨爐之
　際景象自現旣得眞一之鉛歸入神室惟當守訥猶果生枝
　上待時<md:KR5a0143_HFL_001-020a>而熟子孕胞中待氣而全時熟氣全自然神化
人人本有長生藥自是愚迷枉擺抛甘露降時天地合黃芽生
處坎離交井蛙應謂無龍窟籬鷃爭知有鳳巢丹熟自然金滿
屋何須尋草學燒茅

　道光曰甘露黃芽皆金丹之異名天地坎離乃龍虎之法象
　天地之氣氤氲甘露自降坎離之氣交會黃芽自生龍虎二
　弦之氣交媾金丹自結矣此般至寶家家自有以<md:KR5a0143_HFL_001-020b>其太近故
　輕棄之殊不知此乃升天之雲梯也近世學者多執旁門非
　類孤陰寡陽有中生有易遇難成等法而治諸身不知斯道
　𥳑而易成有如井裏之蛙籬間之鷃莫知有鳳巢龍窟也黍
　米之珠旣懸天地之金可掬經曰地藏發泄金玉露形此其
　證也吁尋草燒茅終年畢𡻕嗚呼老矣是誰之愆
　子野曰且道長生是何物咦子子孫孫因順去逆來永夀嘆
　誰知黃芽甘露俱是藥<md:KR5a0143_HFL_001-021a>名天地坎離其實人也天地合坎離

　交則藥生矣凡夫愚子不知此道甘分待終如蛙鷃不知有
　鳳巢龍窟也
　上陽子曰只前三詩已盡還丹之妙此章又出甘露降之旨
　太切也金丹之道人人有之家家有之愚者迷而不覺中常
　之人偶或聞之而不信受反爲毀謗易之泰卦曰天地交泰
　又曰天地交而萬物通上下交而其志同也且一陽之氣下
　降而一陰之氣上騰則雨甘露若眞水潤下而眞火炎<md:KR5a0143_HFL_001-021b>上則
　結黃芽要知甘露黃芽卽先天一炁此炁纔至卽結成丹然
　上下不交則其志不同天地不合則此氣不降陰陽非類則
　黃芽不產仙翁顯言甘露降者使人知乎地天交泰之理而

　坎離交合則使人知水火旣濟之道嗟乎世人見聞不廣若
　井蛙籬鷃安有遠大之見也烏足得知玄牝之門以降甘露
　而生黃芽又烏足得知龍窟鳳巢爲能呈瑞哉但以眼前非
　類如尋草燒茅等事大可笑也豈不聞純陽翁云可惜九江
　張尚書<md:KR5a0143_HFL_001-022a>服藥失明神氣枯不知還丹本無質翻餌金石何太
　愚諦觀此語可不愼歟世人稟天地至淸之氣而生故皆可
　以明聖賢之道奈有賢愚貧賤之分又况復遇盲師引入旁
　門者乎
要知產藥川源處只在西南是本鄉鉛遇癸生須急採金逢望
遠不堪嘗送歸土釡牢封固次入流珠厮配當藥重一斤須二

八調停火候託陰陽
　道光曰藥在西南收歸戊巳採取有時下<md:KR5a0143_HFL_001-022b>功有日夫西南是
　坤方白虎之地也又坤方亦月生之處故曰本鄉月是金水
　之精上下兩弦金水合氣而生是以金丹藥物生產川源之
　處實出坤地鉛遇癸生者時將子也金逢望遠者月將虧也
　月之圓缺存乎口訣時之子午妙在心傳周天息數微微數
　玉漏寒聲滴滴符此眞人口口相傳之密旨也奈何旁門紛
　紛以圭丹爲鉛金用天癸時採取有同兒戲葉文叔又有坤
　納癸之語又可笑也陸思誠作序<md:KR5a0143_HFL_001-023a>云此詩傳者多謬以鉛爲
　若字以金爲如字甚失仙翁旨意豈知鉛與金卽金丹也此

　皆未遇眞師妄自穿鑿陸公發其端救魯魚之失祕其源恐
　竹帛之傳吾儕親授玄旨當自知之如或未然空玄之中去
　地五丈黍米之珠殊不易得也餌丹歸黃庭土釡之中宜固
　濟則胞胎不泄運火龍流珠之汞以配之則靈胎乃結也烏
　肝八兩兔髓半斤兩箇八兩合成一斤故曰藥重一斤須二
　八也火實無火託陰陽之氣以調運之爾<md:KR5a0143_HFL_001-023b>
　子野曰藥出西南是坤位欲尋坤位豈離人分明說破君須
　記只恐相逢認不眞癸者藥也迎其藥之將生則急取之方
　可用苟遲則藥已生質若質一生則爲後天之物所謂見之
　不可用也此時水源至淸有氣無質一日僅有一時也入藥

　鏡云一日内十二時意所到皆可爲正此時也金逢望遠者
　喻採藥失時藥氣過矣如望後之月日虧一日謂之不堪嘗
　鑑本自明因塵䝉而遂晦鉛珠獨露緣癸積而漸藏塵去則
　鑑<md:KR5a0143_HFL_001-024a>體依然癸盡則鉛華仍見鉛當急採恐癸水漸漸而復生
　金亦如之借鑑塵昏昏而爲喻採得癸生之藥入於丹田則
　當牢固封閉毋令滲漏以走靈藥次運自己之陰汞配合爲
　一以結成聖胎封閉之法參同契云離氣内榮衞坎乃不用
　聰兌合不以談希言順鴻濛之謂也又云汞日爲流珠而陰
　陽相停則聖胎結若失於偏枯所謂毫髮差殊不作丹也聖
　胎旣結非得火候調停豈能冀其成也<md:KR5a0143_HFL_001-024b>

　上陽子曰易云西南得朋乃與類行西南爲坤同類之地鉛
　所由產藥在彼生兌乃代坤抱陽成坎兌之初癸是爲眞鉛
　眞陽初動乃曰癸生天地以七日而來復復子也太陰以三
　日而出庚庚金也人身以三日而看經經鉛也癸動後而生
　鉛鉛之初生名曰先天眞一之炁此炁號曰金華言鉛言癸
　而不言水者取其氣也鉛生於癸後陽產於鉛中採取眞鉛
　借云煉丹其功只半箇時此合大造化也故一月止有一<md:KR5a0143_HFL_001-025a>日
　一日止有一時夫此一時最不易得以其天地合德日月合
　明生生化化之眞機逆而修之超凡入聖故仙翁以癸生急
　採爲最切送歸土釡配以流珠調其火候以成聖胎僕今泄

　天地之機者欲明仙翁切切之意上士於此有悟則宜勤行
　而勿疑其中調停火候細密之旨在人盡心而力行之深究
　其妙化老子曰微妙玄通爲上士也
休煉三黃及四神若尋眾草更非眞陰陽得類歸交感二八相
當合自親潭底日紅陰怪<md:KR5a0143_HFL_001-025b>滅山頭月白藥苗新時人要識眞鉛
汞不是凡砂及水銀
　道光曰三黃四神金石草木皆後天地生滓質之物安能化
　有形而入於無形哉經曰外物不可成胎綴花安能結子眞
　一之炁生於天地之先杳杳冥冥不可測度因二八相當之
　物合而成親氤氲交感之中激而有象同類者無情之情不

　色之色烏肝八兩兔髓半斤是也潭者陰也日者陽也山者
　陽也月者陰也潭底日紅者陰中之陽也乃虎之初弦之氣
　謂之紅鉛也純陽無陰則陰怪滅也山頭月白者陽中之陰
　也乃龍之初弦之氣也謂之黑汞也初弦新嫩此藥苗新也
　聖人以此二物於一時辰中造化成一粒陽丹結在北海之
　中赫然如日光透簾幃卽時吞入腹中點我陰汞則一身陰
　邪之氣悉皆消滅亦如曉日之狀自東海而升赫然炤耀則
　陰怪滅也已之陰汞在内丹田下峯之頂乍稟陽丹之氣漸
　漸凝結其芽微嫩藥苗新也亦如月之朔旦與日相交乍稟
　太陽之氣三日日沒之時則吐微光於西方庚位狀若娥眉

　其光新嫩藥苗新也此寓意於内外二藥之象也夫外之眞
　鉛眞汞卽龍虎初弦之氣内之眞鉛眞汞卽金丹也時人要
　識眞鉛汞卽此是也餘外非眞道此二眞物能有形入於無
　形爲仙子也凡砂凡汞莫與此倫矣經曰陽中之陰名曰姹
　女陰中之陽名曰金公此乃壺中夫婦紫府階梯悟之者神
　仙現在目睫迷之者杳隔塵沙
　子野曰金丹乃眞陰眞陽交媾而成非外<md:KR5a0143_HFL_001-026a>藥之可爲也惟類
　字至緊要陰陽之合在於得類非其物類則徒爾爲也所以
　參同契云類同者相從事乖不成寶燕雀不生鳳狐兔不乳
　馬二八相當者在於得類得類則藥物無虧耗鼎器無滲漏

　之患也藥在下丹田爲火煅煉如日在潭一身之中陰氣盡
　爲銷鑠也月白藥苗新者水中金初生之時山頭月乃喻其
　坎當居上之意所以成旣濟之道三相類云關鍵有低昂兮
　周天遂奔走江河無枯竭兮水流注於海鼎<md:KR5a0143_HFL_001-026b>器歌云陰在上
　陽下奔神哉神哉非眞師的傳者何敢以私意猜度而至此
　耶汞是我家原有物鉛是他家不死方若以凡砂水銀是猜
　量到底枉猜量
　上陽子曰三黃如硫雌雄四神如石砂鉛銀仙翁以得類指
　示後人抑己深切蓋金丹非金石草木只要眞陰眞陽故云
　得類類者如天必以地爲類如月必以日爲類如女必以男
