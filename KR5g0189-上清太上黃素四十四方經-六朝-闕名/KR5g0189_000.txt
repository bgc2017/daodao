








上清太上黄素四十四方經既六
太上大道君玄靈秀虛維任上化理㑹千眞
叅謁十方乃檄攝八帝隱浪晨征馘滅六天
正立三道威鋒霄落流煥萬仞於是乃命太
極眞人四司上宰臣侍玉晨啓正丹素之
髙章伐滅寒靈之法化遂開八㑹之上道科
條神仙之要衷凡四十四方合而成目總爲
黄素之書遂封以丹蘂之篋盛以玄靈錦囊
付仙都左公藏於七瑛之房又命北寒玉女
三十七人常衞於有經者之身依四極明科

使七百年中得傳三人
太上黄素四十四方皆九天之上書八㑹之
隱文也是以太上道君命上清髙仙太極眞
人科集品目陳其次序合爲黄素神方四十
四首是伐正六天之後共所衷立也此之篇
章皆出於髙聖之命注於上宰之筆故道僃
太眞妙冠衆品所謂三天正法威馘六天之
㐫炁伐滅千妖之不祥
夫有宿命應得見此文皆玄挺開㑹必有神
仙定分也此之神經不傳於世道說之者則

三天刾姦上聞帝君告子之罪以爲宣漏之
愆盟也將未三年太上使五帝神兵罰子身
矣死爲下鬼七祖父母同考水官
凡受太上黄素四十四方經師及弟子各齋
四十五日不交人事先啓告神明審可付者
然後盟傳盟用玉札一枚長一尺五分廣一
寸四分以𧵥四極上眞之盟又用黄素四十
尺金鐶兩雙以代㰱血敢宣之約若受經之
後犯約愆盟傳非其人罪同於上記見罰於
神兵也兆慎之哉太上道君命太極眞人侍

宸上宰共撰黄素神經四十四方如左
凡讀大洞眞經三十九章能通釋微音談無
暢玄窮究幽深攄讃靈章弘音震響妙理旁
通隱誦寂室琅然無滯若此人者皆上仙之
方也然讀此之經故能提𢹂太上攝命九眞
髙仙同品司命齊僃依太上黄素四十四方
便得稱爲大洞法師大洞法師眞稱無族監
虛領玄通神接微光生萬眞位准太極上仙
此謂精研宻感非萬徧之限也若但有此經
不學之者又不隱誦亦得爲太上主者之任

及爲鬼神之師君也
凡讀太丹隱書金華洞房及雌一寳章者能
浪味玄眞領理洞經幽悟𡨋塗逸浪虛庭觸
類無滯希眞篤誠陳聞寂室宻願通靈者其
人或精感太素陟降九眞五神混合司命録
篇依太上黄素四十四方便得稱爲三洞法
師及元景眞人元景眞人位准帝一髙仙帝
一髙仙監虛上無爲緫神之上眞也若子但
有此經未能研感者亦自得爲三元主者及
受地上陸仙之任矣

凡讀太丹隱書洞眞玄經及帝一解結𠳀養
百神之事者能精研宻感通玄逹靈廻精玄
元開散七經理幽琮滯味景霄清其人玄簡
帝牖圖景三元精徹神明感㑹龜山依太上
黄素四十四方便得自稱爲玄洞法師上景
真人上景真人位淮九宫上仙大夫如此之
經故能大混帝一領括五神九靈侍宰三官
司臣矣若未能研修其事者亦自得爲三天
主者地司之上任矣
凡能精進三經說解竒文蕭浪上契躭味玄

逺者其人皆必瓊書秀簡金籍玉名或受書
之始見授靈人因縁或遇㑹此緫忽而得之
得此之經皆太極試觀察子誠向品㑹髙下
故已陳於未授之前矣不必盡崇盟師爲㰱
血之約也依太上黄素四十四方便得自稱
爲緫神法司上景先生及九玄大夫之號若
勤㑹上感瓊音宻嚮萬徧既周雌雄亦混即
便乗雲駕龍白日騰虛上登三清得爲太極
公卿及髙仙之上任矣
凡得太上龍書太真道經及玉清隱文玄羽

之章能通微釋玄判疑喻幽傍讃妙理觸𩔗
萬成放志晨霄仰味遐清者其人必有金書
玉籙瓊簡帝室玄真郁浪清虛淑穆若此才
者皆必上仙也依太上黄素四十四方便得
爲三天法師太上真人太上真人位准太極仙
卿若但有此經則三官奉侍四明司臣萬向
皆合試觀不陳役鬼通靈必獲地真也
凡精試宻向躭味玄真清齋若至感慕神仙
忽自遇此三品之經而不師受者其人皆玄
㑹宿感列籍帝郷真人有宻授應得此經其

人異挺以摽世功依太上黄素四十四方聽
得隱盟玄誓神科也當以甲子之日清齋入
室夜半生炁之時眠坐任意臨目髣髴叩齒
二十四通心拜四方畢微呪曰
太上九靈三素元精仙都大神四極三清昔
奉法化遇㑹上經玄師冥逺靡覽真形乞丐
隱盟誓以神明玉童侍衛玉華扶生八願九
合妙慧通靈願神願仙飛行玉清呪畢又叩
齒二十四通嚥液十過心拜經前因此而寢
亦可起坐誦經必有吉感常能行之三年之

中得爲經師成其真人大夫之任矣此是黄
素内法不煩復經營師及唼血之盟也真人
雖已受經亦常行之
凡受大洞三經法當隱静别室不雜俗人并
淨寫一通以爲机上之書常當奉以燒香又
别施東面一牀以安机也兆禮願之時皆對
席行事其可誦讀之經不得參於机上也凡
爲道士受三品真經雌一洞玄隱玄羽章當
勤慕上契感㑹神明精心齋浄專道固生孜
孜不替味景玄清若此人者必獲上仙依太

上黄素四十四方得行八朝三朝内禮隱法
當以甲寅戊申庚申丁巳巳巳癸亥乙亥之
日平旦入室燒香左右臨目髣髴叩齒二十
四通心拜四方微呪曰
太上太靈三素元精謹以吉日内朝真經神
童玉女散香虛庭使我神仙天地相傾呪畢
疾閉兩目使内外冥合不相聞見又叩齒三
十通嚥液三過開目都畢也此名爲八朝三
元内禮隱法常能行之令人通靈徹視精應
三元真㑹妙感陟降太玄侍經玉女奏子求

生神仙不死天地相傾諸未受經者行之三
年得爲經師靈瑞吉祥
凡修受大洞眞經雌一竒文者皆當别寢一
室不交人物常置經於机格潔浄之䖏旦夕
燒香禮拜陳願人間内除罪籍常以月三日
七日二十一日侍經玉女乃奏人罪過於三
元與太一帝君共詳子之云爲也是其日也
當入室燒香叩齒三七通微呪曰
太上神方大洞真經昔以有幸適遇神明啓
䕃七圖受㑹三清若有䕃罪帝君散靈三象

開明上帝合形令我飛仙神真長生呪畢又
叩齒二七通心拜四方開目都畢常當行之
者則三元宻感帝君赦過諸有奏子之罪者
皆不見用也
凡道士存思上法及修學太一之事皆禁見
死尸血穢之物若兆見之者聽得三光隱謝
解穢内法當以真朱一銖散内水中因以洗
目漱口并洗手足畢入室正寢交手心上叩
齒二七通心拜四方乃微呪曰
三元上道太一護形司命公子五神黄寧血

尸散滅凶穢沈零七液纒注五藏華生令我
神仙長享利貞呪畢因疾閉兩眼并炁自使
内外𡨋合不相聞見良乆覺身中小熱爲候
竟又叩齒七下嚥液三過都畢此謂三光隱
謝解穢之内法也
凡道士修受上法欲有所看省誦讀經文發
篋之時皆當燒香左右心拜經前啄齒三通
乃微呪曰
玉帝上法上聞三清吉日齋誡敢開神經萬
試隱伏所向皆成玉童侍護玉華散馨上告

三元與我長生呪畢開經然後乃得誦讀之
此名爲大帝開經之法令玉女玉童侍守燒
香啓降神靈上聞九天
凡道士受學洞經修行太一之事不得宣泄
太一帝君之名字以語不同志之人泄則犯
太玄隂考兆三犯之者則五神廢宅不得復
爲仙矣過三以往死爲下鬼巳無仙冀凡道
士受經以後常晨夕存呪太一帝君之名字
先叩齒三通乃微呪曰
凌梵履昌七靈丈人太一務猷五神黄寧上

昇九天與帝同并乞願飛仙七祖胎嬰解愆
釋罪上登玉清呪畢又啄齒七通嚥液三過
此爲存神釋罪請帝求仙也行之七年則神
明感㑹帝君喜歡玄毋注生五神常存七祖
罪釋受胎南仙長生不死白日昇晨
凡道士受學生法不得稱及死事稱及死事
者則生炁變動不居於帝故死炁運入生神
離棄是以惡炁遊尸陳其間孔矣將病將死
之漸也夫受太一存五神修九宫混帝君者
慎不得有所恚怒及願已之死也受經已後

言滿四十者皆不得復爲眞人侍經玉童玉
女奏子於帝君以爲弃生之罪兆必見考於
玄虛受責於太上將未三年身必亡失此黄
素之科太玄之法用
凡修受上法及行雌一太一之事兆所有經
文皆當燒香禮呪以奉神明不得身犯洿慢
并妄說經法以語不同志之人有此愆者則
侍經玉童玉女記子之過上白帝君說語一
人則損一玉童一玉女以還於三素之房過
語三人則玉童玉女都去子矣或遭水火之

灾忽自失經或不覺而去若傳非其人則三
天司命罰子之身死爲下鬼長役水官此玉
帝之科表也
凡修太一之事及行上法存神之道慎不可
見尸反血穢之物見一死尸則一年不得行
事有却傾一年之功然此帝一之科科常却
罰於既往又進塞於將来若一年之見尸者
則罰功㫁事各三年也若遇見二十四尸者
皆不得復修太一求仙也
凡修受上法及雌一太一之事者兆身中三

魂五神之炁常薫於巾服之中七魄九靈餘
精常栖於履屐之下是以道士學生不雜席
而寢故衣褐之服不借非巳之炁履屐之物
常惡土穢之薫亦不欲使雜人犯觸諸物以
驚三魂
凡道士吐納和炁存神服霞修求長生之道
慎不可食五薫之菜及爲酒色之病敗也是
故古之神人云五薫爲伐藏之斧斤酒色爲
䘮身之棺槨夫能㫁斤斧之所傷塞棺槨之
死宅者然後可以渉生生之塗徑漸神仙之

蹊路矣
凡欲求畏恐常鳴天鍾於左齒二十六通先
閉炁左嘘之叱叱五通常辟精邪惡物不祥
之炁常夜寢臨欲眠時以手撫心三通閉目
微呪曰太靈九宫太一守房百神叅位魂魄
和同長生不死塞滅邪凶祝畢而寢此名爲
九宫隱呪寢魂之法常能行之使人魂魄安
寧常保吉祥
凡傳授上法之時有經之師當先求感應然
後傳之當入室燒香宻願神明乃心拜經前

微呪曰
太上元君仙都大神今日吉日八願開陳欲
傳某上法敢告靈元未知可否須應乃宣呪
畢便寢必獲靈應子自知其善否之心審可
授之方
凡經師授經之法先心拜四方以感神明爲
宗師之主餘乃執經起立仰天而呪告誓神
靈以爲玄科之約當說受經者之姓名并啓
大神陳受經之品目爲之科條銘䇿告誓合
麗文傳諱而陳之呪畢弟子再拜跪受畢又

再拜此真人告神之盟内法不必盡存割血
爲敢漏之約也
凡經師傳授之時皆當依如上法清齋别處
不交人事啓告神明求諸宻感爾乃傳之若
真應横錯所感非祥者此皆天靈顯根不使
傳也若弟子不順神明違而傳之依黄素之
科受子𡨋考七祖魂魄長閉地獄身亦將亡
仙安所冀
凡存修太一之事欲有所禮願慎不可叩頭
兆叩頭者則傾九天動千真神宫𢌞覆泥丸

倒懸天帝號於上府太一泣於中田數如此
者則存念無益三真棄宫七神漂散玄宅納
凶是爲太上五神之至忌也故古之真人但
心存叩頭運精感而行事不因頰䫙以祈靈
也
凡修行太一之道真人道士不得有所禮拜
亦帝君五神之所忌也若有所精思行禮願
之時但心拜而巳不形屈也自不修受上法
者不得同於外學之夫矣
凡道士登齋入室怱有靈感妙應當有吉祥

之夣者皆道之欲成兆當勤修若至感莫上
㑹如是不替則真靈玉女將憇子之寢矣卧
覺之時當正身上向叩齒三七通閉目微呪
曰上一赤子丹皇運珠太一帝尊凝天伯無
七靈上感五神歸遊靈童玉女豁落雙符七
星同昇上登晨丘祝畢又叩齒三七通嚥液
三過開目都畢此名爲太一留神感㑹仙賢
之呪也如此者三年則九天諸神及太玄玉
女將降衛於子
凡道士入室齋誡有存修而數有不祥之物

及竒恠血光諸鬼精惡炁来恐試人者兆當
行北帝祝鬼殺邪神方先叩齒三十六通乃
呪之曰
二象𢌞傾玄一之旌七靈護命上詣三清雙
皇驅除赫栢羅兵三十萬人侍衛神營巨獸
百丈吐威攝精揮劒逐邪馘落魔靈神伯所
呪千祅滅形祝畢又叩齒三十六通此名爲
北帝祝鬼殺邪神方諸神靈正炁聞此之祝
皆来奉衛於子而向不祥之炁即得死滅
凡道士獨宿山林而多爲山精惡鬼所犯試

者當叩齒二七通閉氣呪曰
吾昨被帝召攝領真元令我封掌此五嶽揮
割酆山山精萬靈受事俱㑹帝前七神啓引
三元司真若有小妖即時梟殘山精澤尉速
来奉迎神師口命上聞三清一如大洞之法
不得稽停呪畢又叩齒二七下此爲帝君捕
神呪伐山精百鬼之法諸山神地祇房祠正
炁之神聞此之呪皆来執鞭奉迎神兵侍衛
若與萬人同宿矣
凡道士隱跡山林精思感靈或讀洞經發響

之時多爲北帝大魔試敗於人兆每至昏夜
當叩齒三十六通畢乃呪曰
北帝大魔王受事帝君前泉曲之鬼四明酆
山千祅混形九首同身神虎放毒馘滅雷震
神公吐呪所戮無親太微有命攝録山川鳴
鈴交擲流煥九天風火征伐神鋒十陳兇試
伏滅萬精梟殘妖毒敢起受閉三關請依洞
法莫不如言呪畢又叩齒三十六通此名爲
三天正法呪魔神方常能行之則神兵侍衛
山川攝精千祅受閉萬試不干

凡修大洞法及太一帝一之事者常至黄昏
時入室燒香心拜經前因叩齒二七通乃微
呪曰
太一帝尊帝一玄經五雲散景欎徹三清玉
童玉女燒香侍靈上願開陳與我合形使我
神仙長亨利貞呪畢又叩齒二七通此名爲
帝一燒香開陳上願與靈合形之道也常能
爾者則玉華侍衛神靈輔真散𣡡香雲上徹
九天將来三年則玉女玉童都見於子矣
凡道士入室齋誡之時臨食當以左手持著

琢柈三過乃微呪曰
二玄上道四極清泠太一帝君百神黄寧受
粮三宫灌溉脾靈上饗太和飡味五馨魂胎
之命七液流停百關通和五藏華明雙皇合
景飛行上清食畢又琢柈三過此名爲䰟胎
受馨百神饗粮之道常能行之令人神明炁
和魂魄安寧辟惡除試常保利貞
凡道士理髮將䯻及沐頭將散髮之時先啄
齒七通乃微祝曰
太帝散華玄歸大神今日吉日理髮沐塵辟

惡除病長生神仙呪畢乃髮䯻畢叩齒七通
都畢此名爲太帝散華理髮内法令人終年
不病耳目聦明頭腦不痛
凡道士入室燒香有所修願皆先啄齒三通
乃微呪曰
玉華散景九炁合煙香雲宻羅徑衝九天侍
香玉女上聞帝前令我長生世爲真仙所向
所願莫不如言呪畢心拜精念亦適意所陳
矣此名爲太常隱呪散香九天降靈寢室願
㑹神仙之方也

凡道士行来獨宿山林廟座之間饒有魔精
惡鬼之地當先啄齒三十六通閉炁微呪曰
太帝陽元四維幽關千祅萬毒敢當吾前巨
獸重吻刳腹屠肝神公使者守衛營蕃黄衣
師兵斬伐妖䰟馘滅千魔摧落山奸絶種滅
類取令梟殘玉帝上命清蕩三元呪畢又叩
齒三十六通此名爲太常揮神内呪塞滅萬
魔之法常能誦之則神兵見衛萬鬼受事千
祅死伏
凡道士臨眠解衣之時先啄齒三通立而祝

曰受命太帝上昇九宫百神安位列侍神公
魂魄和煉五藏華豐百醴玄注七液虛充火
鈴交煥滅鬼除兇上願神仙常生無窮祝畢
又叩齒三通脫衣而卧此名爲太帝寢神滅
鬼凶之法令人精明不病魂魄常存數有吉
感
凡道士浴身及洗手面之時先臨水啄齒三
通乃微祝曰
四大開玄天地爲常玄水澡穢辟除不祥雙
皇守門七靈安房雲津煉灌萬炁混康内外

利貞保兹黄裳呪畢又叩齒三通乃洗沐手
面此名爲澡穢除凶七房祝法常能行之者
使人神明血淨解諸凶炁
凡道士夜行之時及有所畏恐心震之地叩
齒二七通乃呪曰
吾是小有眞王三天師君昔受太上神方殺
邪之文夜行遊尸七惡妖魂九鬼共賊千魔
成羣赫栢圖兵巨獸羅千揮割萬祅當我即
殘龍烽七獨逐邪無間玉帝神呪揮劍東西
滅凶除邪萬鬼即懸三天正法皆如我言呪

畢又叩齒二七通此名爲三天正法除六天
之隱呪也鬼有被此祝者皆目盲脚殘自然
死滅矣凡行來有畏之處但按如此不必須
夜行事也常能誦之則萬魔伏試千祅滅形
凡道士祝滅三尸之法常以月晦朔之日及
甲寅庚寅庚申之日兆身中七魄遊尸諸血
尸之鬼上天白人罪過自還中傷於身或遊
走他郷名呼外鬼協進爲祅賊是以惡夢交
於寢魂痾眚纒於神室人所以惡夢疾病者
皆七魄遊尸之所爲也至其日常當沐

服燒香入室精念上慕不營他事以夜之生
炁時或黄昏之時正寢東首接手心上先叩
齒三七通乃微呪曰
七靈五神八願四陳上告靈命中皇雙眞録
魂煉魄塞滅邪精血鬼遊尸穢滯長泯和我
生關閉我死門若有冥命聽對帝前使我長
生劫齡常存太帝之法敢告三元畢又叩齒
三七通嚥液十過都畢此名爲太帝制魂伐
尸神呪之法也血尸七魄被此呪者皆得滅
於死尸之下魂明魄柔受化於三宫之中辟

惡除病令人神明不死常能誦之則終身不
厭昧
凡存念上道呪除三尸之時常當採處白芷
草根及青木香合以東流水煑取其汁以沐
浴於身辟諸血尸惡氣亦常可和香燒之以
致神明若無青木香者亦可單用白芷
凡庚申甲寅之日是血鬼遊尸直合之日此
之日也天炁交合七魄競亂滛穢混眞邪精
流煥明法勤津七神飈散每至其日當清齋
别處不雜他席愼不可與夫妻相見及同牀

而寢又不可爭競財色所行非道之方也每
當燒香感氣修行之時誦呪之法亦可誦經
混神若思洞房帝一之事唯使精眞以爲意
也凡道士忽得不祥之夢或夢與人闘爭或
相收録者此亦七魄遊尸之所爲也或導將
外鬼來入本宅或三魂散翳五神戰勃或被
束縳不得來還故使惡夢非祥將有禍敗之
漸也卧覺之時即正寢上向接手心上叩齒
三七通畢微呪曰
九天上帝四門八靈七房二玄三素元精太

一桃康上詣三清請告帝君攝命黄寧速召
七魄校實神庭若有不祥七尸鬼兵從呼雙
眞流燭煉形太微大帝斬伐邪精三魂和柔
血尸流零神歸絶宅觸向利貞使我神仙長
保劫齡呪畢又啄齒二七通嚥液十過此名
爲太帝神祝辟夢除凶之法能行之者則三
魂和煉七魄受制神明炁正尸穢散滅而向
所呪之鬼即已受於地獄矣經三呪之後自
非靈感吉應不復夢於非常矣
凡道士禮願神明精思上法行諸隱呪之時

皆當燒香心拜宻呪而已勿使得耳聞之也
若欲呪伐六天滅諸兇鬼者乃可小發聲耳
亦不得乃大髙響使傍人聞解之也若讀誦
之時乃任意耳
凡八節之日皆三天仙靈期宴禮㑹之日也
兆修行禮願朝禮之時皆當齋用此日至於
朔望朝禮非上法也
凡是其日欲行禮願陳呪之時當先叩齒七
通心拜四方乃微呪曰
上清玉帝三素元君太上髙靈仙都大神今

日吉日八願開陳上願飛霄長生神仙中願
天地合景風雲下願五藏與我常存次願七
祖釋羅脫愆又願帝君斫伐胞根六願世世
智慧開全七願滅鬼馘斬六天八願降靈徹
聽東西上願一合莫不如所言願神願仙上
朝三元呪畢又拜如初亦適意所陳求觧脫
七祖之愆及首已之罪狀以續於行事之後
也此名爲三元八朝隱呪上願神仙之要法
也行之三年七祖父母及已之罪都觧釋矣
然後玉華降衞感㑹神明八願開陳必獲靈

仙之要契也
右太上黄素四十四方是太上大道君正炁
三天之法後撰集妙經以爲科表也按此之
經文神法眞妙修生之人使得立用以治身
也必驗之神方也自非三元秀簡帝圖玉籙
者四十四方弗可染也此之神方妙絶於衆
品籍隱於帝房傳授之時皆須髙仙過品太
極試觀再聞玉帝童奏太上乃得授之所謂
三天正法連盟七世不傳於非玄挺質之子
若不崇天禁妄泄玄法連盟之祖同閉地獄

身考水官仙可冀乎








上清太上黄素四十四方經
