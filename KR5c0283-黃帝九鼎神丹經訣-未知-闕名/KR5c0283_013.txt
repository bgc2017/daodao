










黄帝九鼎神丹經訣卷之十三(十四/同卷)温七
　　　明丹砂功力能入長生之道用
臣按草木之藥可以攻療疾病不可以致長
生也金石之藥可以必獲延年而亦兼能除
百邪也夫草藥之爲物也虚脆危軟不堪而
乆煮之即爛埋之則腐燒之則灰停之則朽
不能自堅豈能堅人乎不能自生豈能生人
乎若丹砂之爲物也是稱奇石最爲上藥細
理紅潤其質貞固堅祕積轉逾乆變化逾妙
能飛爲粉能精爲雪能爲眞汞能爲還丹能

拒火能化水消之可以不耗埋之可以不壞
靈異奇秘我難以稱然而得要則全生失法
則傷壽人見本草丹砂無毒謂不傷人不知
水銀出於丹砂而有大毒故本草云水銀是
丹砂之魂因丹而出末既有毒本豈無毒淺
識狹觀不思遠大性命之功蹉跌不追所以
古人深懼除惡務本必先煮鍊方入大丹殊
途同歸皆令伏火不拘日數莫限人功事資
於養不宜急速人見丹砂是石乃言諸石燒
之爲灰其丹砂何得獨爾不化殊不知丹砂

色赤而能生水銀之白物變化之理頗亦爲
證土得水而成泥埏之山下有金其上多有
丹砂變轉不已還復成金歸本之質無可怪
也故昔漢朝有李少君者乃數百歲人也不
聞有他能唯以丹砂合諸丹藥爲金以金爲
器以器盛食以食資身漸漬腸胃霑洽營衛
藉其堅貞以注壽事漢武帝盡情實乃以祠
竈左道之事奏進不以丹金正訣之義聞徵
卒以化去武帝思之故知唯有黄帝九鼎之
道太一丹金之妙令人不老不死可大善乎

若去毒不盡帶毒成金雖有所成亦無用譬
以飢餐毒脯渴飲鴆漿爲患必深欲益反損
今再具調鍊性味等法列之如後
　　　丹砂性味主療
臣按本草丹砂味甘微寒無毒主療身體五
藏百病養精神安魂魄益氣明目通血脉止
煩懣消渴益精悅澤人面煞精邪惡鬼除中
惡腸痛毒氣疥瘻諸瘡乆服通神明不老輕
身神仙能化爲汞調作末名眞珠光色如雲
母可拆者良生符陵山谷採无時惡磁石畏

鹹水按此化爲汞及名眞珠即是金沙也符
陵是涪陵接巴郡南今无復採者
　　　丹砂出處
臣按本草云符陵也但以巴郡之南都謂之
巴沙今无復採及出武陵西川諸蠻戎昔通
巴地故謂之巴沙仙經亦用越沙即出廣州
臨鄣者此二處並好唯須光明映徹爲佳又
如雲母片者謂雲母沙如紫石其大形謂馬
齒砂也並好俱任用入藥然非堪鍊之上物
也如大豆及作大塊圓滑者謂豆沙也細末

碎者末沙也此之二種麤不入藥可磨作朱
也採沙皆鑿坎入數丈許雖同出一郡縣中
亦有好惡揀餌之法備載長生之寳非本草
之所詳究也然丹砂雖出巴楚二地今之有
出處最不及辰州麻陽縣者爲上打破亦明
色焰焰然有精似火星向日看之如動揺光
明沙若其體細重破之白光昱昱然又片版
麤大如馬牙或如小捲晃晃昱昱光明暉徹
其質堅祕白光曜目者號曰丹砂紅明者上
紫者次赤濁者下天生已伏火者徒聞其語

不見其物縱使得之亦須煮伏興州有緊實
堅重其色亦赤狀類丹砂破之似鐵燒之還
赤停之有黑火之無烟此之丹砂之正質也
　　　丹砂調鍊法
取丹砂上者末之於鐵器中以上上醋微火
煮之數添勿令竭三十六日已上燒試無烟
爲成也若不伏火即以百日爲限以好春酒
一斗納瓷缸中以帛袋盛丹砂十兩納酒缸
中勿令到底十日一易滿百日暴乾入長生
用之又法取光明好色朱砂洞徹者以酒煮

三七日已上以火燒試之伏火又法碎丹砂
如大豆和酒納竹筒中又納釜湯中煮之火
試伏火欲休半日添水煮之又法取丹砂上
者於鐵器中微火煎之其砂末令漸漸益醋
以物耗攪勿令著底每朱一斤料醋一斗候
醋消盡出朱暴乾納甘堝中鑪火燒之不飛
即成若飛更煮三日一試以成爲限又方取
丹砂上者打破如豆以好大醋於銅器中微
火煎之漸漸益醋以物攪之勿令著底熬醋
醋盡日暴令乾燒之不飛即成又方取丹砂

光明映徹者細末納新瓦瓶中塞其口釜湯
中煮之百日無毒如此鍊者入長生瓶中著
酒亦得以酒拌之使潤入瓶釜中著酒義不
合水又法取好明徹朱砂細末用好醋煮之
百日燒之不然烟名曰伏火此入變化用不
云入長生
臣訣者按鍊丹砂雖有多方然不出於伏火
爲候古人深慮火性緩急故以重湯煮之又
慮人心躁迫故以百日限之入長生藥必須
美酒煮之若變化用必須大醋煮之鐵器中

煮酒數攪若納瓶中須密塞之熬醋用盡出
而暴之凝之未伏火試之新瓶法長生用之
銅鐵之器變化頃之如此消息萬無一失
　　　服丹砂别法
丹砂二斤擣爲末重絹篩之盛著銅盆中以
淳苦酒沃之令如泥狀置高燥處使乾復沃
之如前法一斤丹砂盡三斗苦酒如此暴三
十日當如紫色藥乃成把之不污人手引之
如飴乃可矣丸如麻子以井華水日服三丸
常以平旦吞之服之一日腹中三蟲下服之

六日身中一切諸病盡皆除愈服之六十日
則有所見能令白髮更黑齒落更生凡服此
藥當先齋戒三十日沐浴以五種香湯乃可
服之
　　　服丹砂法
丹砂一斤擣爲末下篩以淳漆二升好苦酒
三升三物和合相得微火上煎之令可丸服
如麻子日三服之十日百病盡皆除愈三尸
下亦云百日服膚强服之三年延年
臣按丹砂一味單服日乆尚獲如上之利况

去毒伏火以合大丹其置福爲益大矣今按
前件丹砂一味及和漆二法並同淳醋不言
用酒以此驗恐或疑不用酒又濾於瓦瓶中
不須用醋而漬者今據别漆丹法以眞丹一
斤清酒一斗白蜜一斤淳漆一升日暴酒蜜
數淹數暴可丸即止又方以清酒和丹砂納
竹筒蒸之日數亦如暴漬丹法白蜜丸之又
方以桑根汁和丹砂納瓶中入釜湯中煮之
二日夜以淳酒和復納白蜜丸之以上和合
之法先以酒和丹砂令至調適然後納漆火

之極微堪丸而止又以上服法丸如麻子初
服二丸日再服四十日三尸去乆服延年神
仙日中影不見也是知凡鍊丹砂去毒上法
莫過美酒也或以新瓦瓶盛或竹筒盛之亦
須先以清酒和丹也蒸之亦得暴之亦得但
以蒸則百日火不斷絶竹筒恐爛暴則百日
看手乾濕難均豈若置之於新瓦瓶中酒氣
淹漬瓶透潤恒自浥浥不勞開口一煮便成
也
臣按諸石之中唯有丹砂雄黄爲上調鍊之

法兼復不難先並營之以護身命此亦度世
要藥之基址也雖未及大丹其餘服餌皆不
能出此也又丹砂之魂名水銀以水銀消石
等分合擣相得納銅器中蒸之經日夜出之
加炭上爲水如是當紫赤色蜜丸吞如豆百
日其力亦與丹砂相似也



黄帝九鼎神丹經訣卷之十三
