










黄帝九鼎神丹經訣卷之二
　　　明神丹之由致取人貴法
臣按還丹之九法也蓋九天元道君九方之
上經上古眞人王喬赤松子黄帝受之於玄
女玄女者天女也第一道明眞人之道素女
眞人者神仙之主也天地之師位曰眞人則
神仙皆師焉眞人先天而生後地而死水不
能漂火不能燒毒不能傷兵不能害神通變
化任己由心役使衆仙靡不成就曉鑒靈藥
通于神明故經曰眞人焉服丹者身則神仙

爲眞人矣能召風伯使雨師也仙人者位昇
百鬼身壓萬精所謂服食小丹雲母八石草
芝藥所致也青腰玉女者風伯之女也殊卑
於玄女素女也玉女者凡人之女也學得道
號爲玉女並神仙之妻妾儀使也此九丹經
本是王喬赤松子黄帝受於玄女非餘小仙
之所傳受也臣按葛洪云按黄帝九鼎神丹
經曰黄帝服之遂以昇天若以呼吸導引及
服草木之藥可延年終不免於死也若服神
丹令人壽無窮也與天齊畢乗雲駕龍上下

太清故黄帝以傳玄子誡玄子曰此道至重
必以授賢者苟非其人雖積金如山勿傳之
也受之者以金人金魚投於流水以爲盟誓
歃血爲盟若無神仙之骨者亦不可得聞見
也得聞見者有此道之分矣夫合丹者求於
名山之中無人之地結伴不過三人先齋百
日沐浴五香致加精潔勿經穢污及俗人往
來不信道者勿令知之此人謗毁神藥藥即
不成成即舉家皆仙不但一身俗人不合神
丹及只信草木之藥且草木藥埋之即腐煮

之即爛燒之即焦停之即朽不能自生何能
生人不能自堅何能堅人乎此九丹者長生
之要也非凡人之所聞見之矣
第一丹名曰華丹經云此丹服之七日得仙
以玄膏丸置猛火上須臾成黄金又以此丹
二百四十銖合水銀百斤火之赤即成黄金
金成者藥成也金不成更封其藥而火之日
數足經云无不成也
第二丹名曰神符丹經云服之百日仙也行
大水以此丹塗足下即可步行水上不没溺

服去三尸九蟲皆即自消亡百病自愈也
第三丹名曰神丹經云服一刀圭百日仙也
以六畜吞亦終不老不死又辟五兵服之百
日得仙人玉女山川鬼神視之皆如人形也
第四丹名曰還丹經云服一刀圭百日仙也
朱雀鳳凰翔覆其上玉女來侍以一刀圭取
水銀一斤火之立成黄金以此丹塗錢物用
之即日却還以此丹書凡人目上百鬼皆走
避之矣
第五丹名曰餌丹經云服之四十日神仙鬼

神侍玉女至也
第六丹名曰鍊丹經云服之十五日仙也又
合汞火之成黄金也
第七丹名曰柔丹經云服一刀圭百日仙也
以秋覆盆汁和服九十歲翁皆有子與鉛合
之火即成黄金也
第八丹名曰伏丹經云服之即日仙也以丹
如棗核者帶之百鬼避走以此丹書門邪精
不敢前又辟盜賊虎狼也
第九丹名曰寒丹經云一刀圭服百日仙人

玉女來侍飛行輕舉經云凡此九丹得合一
丹便仙矣不在悉作之在人所好耳凡欲服
九丹欲昇天則亦隨心如欲且止人間亦任
意便能出入無間不可害矣
臣按金液還丹法合成者依經服一兩便昇
仙若未欲去代且住世爲地仙者齋一百日
服半兩則長生不死萬害百毒不能傷可以
畜妻子若居官秩在意所欲無所禁若後欲
昇天者乃齋更服九丹滿一兩便即飛仙矣
凡欲昇天皆先斷穀過一年方服之也

臣又按眞人九昇經云凡服九丹欲昇天者
如正經上法所服日數也若欲地仙者可如
上之半者以數減之雖減亦長生無間不可
得害後若欲昇天者更服上藥臣按此說凡
服神丹大藥依經日數即輕舉昇天減半服
之即長生不死即是地仙無疑也
臣聞學道不成所由有八一者偶知一事便
言已足劬勞鼎火皓首無成二者雖奇方謂
非實法求之不已遂至蓋棺三者眞僞不分
無師取訣意無一定消棄光陰四者恃所聰

明忽略知法自言已得不盡師心五者眞方
祕訣非易見逢謂在名山歷險損命六者家
無擔石飢寒切逼得如不得知如不知七者
性不專精復無蓄積明師已訣疑而不行八
者所遇之師師素狹劣惜其淺短不盡教之
云道不多矯生寳祕謂以爲實遂至守株也
夫道不在多莫謂小法者即是大丹之中莫
過九鼎之道出自眞人眞人以傳玄女玄女
以傳黄帝帝得之以傳玄子自時厥後得法
爲眞人不聞眞人更親指授得至者則爲可

尚後代貴耳賤目棄近逐遠則秦皇睹安期
而失道漢武求少君而不盡别尋方丈遠涉
滄波卒可成功虚縻爵賞善求者不在任用
巧取者不勞蹴迫軒轅之臨天下廣成不與
焉德政不以爲損也唐堯之有四海而巢由
不佐焉後德不乏也四皓鳳戢於商洛而不
妨大漢之多士也周黨驎跱於林藪而無虧
於孝文之刑措也寵貴不能動其操心安靜
默性惡諠譁以縱逸爲懽以榮任爲滯蕭索
繿縷茹草操耜以芳林爲臺榭以峻岫爲大

厦以翠蘭爲茵褥以緑葉爲帷幄荷裳以代
衮服葵藿以當嘉膳匪躬耕不以充腸匪妻
織不以蔽身守常待終翫其三樂不憚速死
不營苟生辭千金之重聘忽卿相之貴位蕩
然自縱無所修爲咸爲當時稱尚高逸此輩
上不能益國下無以利人良史之談猶稱人
物况有求長生之上道蓋學神丹之大法不
肯役身於俗唯以藥物自助使外患不及内
疾不生舊身改容乆視不死精心不怠校練
衆方得其效驗審其優劣必有以後翫其塵

壤以聲爲朝露八極之内將詎幾人其志遠
矣其益大矣攻務要藉不此一二三人若逼
迫之則不成矣夫景風起而裘爐息王化隆
而奇士退今宇内寧謐休牛放馬烽燧減影
干戈載戢繁弱既韜盧散停廢子房出玄帷
而返閭巷信布釋甲冑而修魚釣况宇宙之
内篤好兹道而能者萬無一也昔黄帝垂衣
裳而理天下飛流珠而化霜雪昇平致政百
一十年道成服餌白日仙去蓋因廣成玄女
之力非自然而得之者也昔吴王伐石以營

宫室而於合石之中得紫文金簡之書不能
讀之使者以問仲尼曰吴王閑居有赤雀𠾑
書以置殿前不知其義故遠咨呈仲尼觀之
曰此是靈寳之方長生之法禹之所服年齊
天地禹將先化封之名山石函之中今乃云
赤雀𠾑之殆天授也是知自古帝王銳思於
長生者未有行年不永者也縱求而不得猶
愈於不求者亦有之矣不患心之無道但患
不勤勤而不已必有所得又人之求道如憂
居家之貧如愁處位之卑者道豈有不得耶

但患志之不篤務近忘遠聞之則悅以前席
未乆則忽然若遺毫釐之益未周丘山之失
已及安得窮至言微妙成思極之後匱乎然
雖志勤苦不遭明師亦無由成也夫長生學
者在藥藥之大者在訣訣在神丹道同德合
誓以俱取可以義獲難以抑求昔夏禹不迫
伯成子高尊其長也仲尼不假蓋於子夏護
其短也豊草淺水廣野深澤狐鹿所遊窮巖
絶岫幽徑茅棟仙士所居也若以華堂豢狐
鹿是其檻穽矣若以榮秩罷仙士是所徭役

矣故覽正經者如對眞人受眞訣者如得其
身假使有毒競來安期爭至而言異經訣不
可信也必有小同異者伏願聖主詳擇從之
臣聞凡草春剪芝蓂不秀傾巢覆卵鸞鳳不
集耳



黄帝九鼎神丹經訣卷之二












