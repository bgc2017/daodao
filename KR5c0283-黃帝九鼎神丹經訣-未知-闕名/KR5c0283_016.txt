










黄帝九鼎神丹經訣卷之十六
　明鍊諸石由致皆有長生之用
　　　明磁石功力
臣按磁石入五石之數太陰之精其味辛鹹
寒無毒煞鐵毒爲朱砂水銀之所畏惡仙丹
方黄白多用之
　　　磁石主療
臣按磁石主治風痺風濕百節中痛不可持
物洗之酸疼除大熱煩滿及耳聾養腎藏强
胃氣益精除煩通關節消癰疽鼠瘻項强喉

痛小兒驚癇鍊水飲之人有子一名玄石一
名處石柴胡爲之使惡牡丹莽草畏黄石脂
也
　　　磁石出處
臣按磁石生泰山川谷中及磁山山陰有鐵
者則生其陽採無時其好者能懸吸針虚連
三四爲佳今最生相州也
　　　鍊磁石入長生藥法
磁石一斤入長生用擣爲末以左味煮之微
火盡五升止出暴餘不堪用

　　　方鍊法
宜與曾青者即盡五升醋也非關須漬之一
法云以磁石作麤末以苦酒煮之三日夜可
用
　　　明礜石功力
臣按礜石少陰之精入五石之數鍊而服之
令人不老不死丹經及黄白皆多用此善能
柔金生礜石内水中水不冰一名青介石一
名立制石一名固羊石一名白礜石一名太
白石一名澤乳一名石鹽

　　　礜石主療
臣按礜石味辛甘大熱有毒主療寒熱鼠瘻
蝕瘡死肌風脾腹中堅邪氣除熱明目下氣
除膈中熱止消渴益肝氣破積聚酒痼冷腹
痛去鼻中息肉乆服令人筋癴得火良畏水
惡毒公細辛虎掌爲之使
　　　礬石出處
臣按礜石生漢中山谷及少室採無時蜀漢
亦有而好者出南野及彭城界中洛陽南垣
墼其少室生礬石最熱若用者似黄泥色厚

半寸炭火燒之一日夜解破可用療冷結不
堪入大丹也丹家所用謂此白礜石非特生
礜石也
　　　礜石鍊入長生藥法
臣按礜石有毒復大熱得火良故本草云須
火鍊百日生服刀圭煞人及百獸若化爲水
偏有伏水銀之功鍊法取好者細末紙裹爲
顆然以作瓦家黄土泥泥厚半寸作筒爐壘
以炭火火之二七日中入藥用藥用滿百日
彌佳堪入黄白

一法以猪脂煮七日夜出暴乾擣爲末以苦
酒溲之作團猛火鼓之得銅然後擣爲末和
凝水銀末依方使用
　　　九霄君九轉鉛丹鍊礜石法
擣爲末牛糞汁和團入爐火之一日夜出置
臼中更擣研之即得入用
臣以諸方上者皆不如百日也若能先猪脂
煮滿七日然更筒爐燒滿百日此最上法也
　　　明礬石功力
臣按礬石亦八石之上藥也神農云鍊餌服

之輕身不老增年岐伯云乆服傷人骨能使
鐵爲銅者絶白蜀人乃以當硝石其黄理者
名雞矢礬投苦酒中塗鐵皆作銅色不能變
肉理仙經單餌之丹方亦用俗中合藥皆先
火燒令沸燥也一名羽泹一名羽澤
　　　礬石主療
臣按礬石主治寒熱洩痢白秃陰蝕惡瘡目
痛堅骨齒除固熱在骨髓去鼻中息肉其味
酸寒無毒甘草爲之使惡牡礪
　　　礬石出處

臣按礬石生隴西山谷及隴西武都石門採
無時亦出益州北部亦從河西來色青霜名
馬齒礬今出茂州乃益州管内者也
　　　礬石鍊之入長生藥用法
取吴白礬石用新桑合盤一具細末礬石著
盤中密蓋勿洩淨一室水灑地著盤地上一
日夜其石精飛上蓋上掃取更如前法合滿
三遍飛成之矣此入長生用仍先熬汁盡
一法醋拌暴同絳礬十遍止此不及前方也
先擣鍊之沸定汁盡若水法上礬石三斤擣

末之以新桑盤一面經宿燒地了以苦酒灑
地布礬未可盤不合之著地四面以白灰擁
之待地熱氣盡去四邊灰開盤取著上者出
之羽掃取精此亦收礬石之上法也若欲作
水即以此精納三年苦酒中一斤料一斗酒
漬之其精號曰礬華也若急用漬之七日亦
可也若不急者百日彌佳作法斤兩及苦酒
之數如前臨時多少任人
　　明朴硝功力
臣按朴硝是八石之數也能化十二種石百

日鍊餌服之輕身神仙鍊之白如銀能寒能
熱能滑能澀能辛能苦能鹹能酸入地千歲
不變人擇取白軟者以當硝石也本草經云
能化十二種石故用之者燒之汁沸出狀如
礬石也仙經惟三硝石能化他石不言朴硝
今此又云化石故隱居云必爾可試之取驗
言燒之汁出者皆須令沸定汁盡與燒礬石
法同
　　　朴硝主療
臣按朴硝味苦辛大寒無毒主治百病除寒

熱邪氣六腑積聚結固留癖胃中食飲熱結
破流血閉絶停痰滿推陳致新畏句麥薑
　　　朴硝出處
臣按朴硝生益州及益州北部故文郡西川
蠶凌二縣界生於崖上色多青白赤雜黑斑
言擇白軟者以當硝石即此物也鍊之色白
如銀青白者佳黄者傷人赤者殺人一名硝
石朴
　　　鍊朴硝入長生藥法
以朴硝三兩納瓷器中以水二升煎之可一

合在即停下之成若作朴硝漿者以好朴硝
一斤無急以芒硝代以水二斗煎減五升出
寒一宿當微凝以出之以三年苦酒一斗煮
三沸密器貯之泥頭二七日開看上作稜厚
二分以此朴硝漿之精覆太一招魂丹凝水
銀之上以鍊精入長生用必勝於不鍊者也
　　　明芒硝功力
臣按芒硝者鍊朴硝作之故神農本經無芒
硝正有硝石芒硝耳然有變化之能故彭君
曰其硝石戎鹽石膽芒硝眞者雖有陰陽正

質作者變化功效乃神若有求仙不得此道
徒損萬金終無一二就明是仙家之功味也
其主療與硝石正同疑此即是硝石故神農
本草無别芒硝也其正質者舊出寧州白粒
大味極辛苦若醫家煮鍊作者色絶白而粒
細而味不甚烈也依此生於朴硝而作者亦
好也又按春醪華池法取七轉春醪三石色
正黑者中用五山脂三斗所謂五色山脂一
解即云吴黄礬是也非别五種之物也芒硝
朴硝各五斤今按二硝即有各字五脂惟云

三斗蓋明五山脂是一物也華池方云各異
擣納春醪中封三七日成矣諸有變鍊黄白
改易五金皆用此華池最祕萬金不傳但芒
硝是鍊朴硝所作此方用其二物成彼神化
之力其明芒硝之力其功大也
　　　芒硝主療
臣按芒硝味辛苦大寒主五臟積聚人熱胃
閉除背氣碎留血腹中痰實結聚通經脉利
大小便及月水五淋推陳致新石葦爲之使
畏麥句薑若以芒硝煮成硝石煮療熱腹中

飽脹養胃消穀去邪氣亦得水而消其主療
與眞硝石同鍊法在硝石法中已具
　　　芒硝出處
臣按芒硝生於朴硝生益州山谷硝石又云
與朴硝同山明三物功力及出處略同也又
朴硝硝石朴也雖非一物大同小異朏朏如
握鹽雪不冰强又燒之紫青烟焰起仍成灰
不沸無汁者是硝石也若沸而有汁者即是
朴硝也若重據色理則不可造次而分辨也
生山之陰地有鹽鹹苦之水則朴硝生其陽

也出寧州者云是正質也
　　　鍊芒硝法
臣按芒硝雖有陰陽正質其變化功效造者
乃神既是朴硝而成者已是經鍊之物更不
可以成鍊之物又鍊之也今以朴硝鍊作芒
硝法者朴硝多少無在擣篩麤研以暖湯淋
朴硝取汁澄清煮之多少恒令減半出置淨
木盆以冷水漬盆經宿即成狀如白石英大
小皆有八楞起作之勿令污穢特忌雜人臨
視即壞精氣變化不成惟换冷水漬木盆成

即疾也不得使不冷此變化諸水盡效也
臣按此是造八種硝石所須又八種硝石之
中有石脾硝石擬化三十六水石脾亦是造
物然猶不能獨成必須得此鍊朴硝云芒硝
相助方可成其變化諸水盡效之功也今人
見芒硝方下有此盡功效之語乃謂芒即能
成水惑之甚矣石脾一味無人識者不得此
物硝石水無成理能造得之者功用乃神所
以其方之用此作硝石無有不效驗神道畢
矣其芒硝方又云此變化作諸外水盡效也

　　　造石脾消法
造石脾消又須戎鹽戎鹽方又變鍊與眞不
異共成硝石以化諸水雖並備於硝石法中
今因芒硝重以注顯
　　　作石脾法
眞白礬石一斤戎鹽一斤二物各别擣作末
取苦水二升著鐺中煮四五沸即下二物煎
令半在以物濾却滓復煎令盡即著鐺中沸
起成石脾色白如雪用此作硝石無有不驗
神極畢矣　

　　　作戎鹽法
用明淨石鹽多少無在鐵器中鎔使沸投著
白礬石末中復鎔鹵水中復鎔投著乾鹽末
中鹽覆之如是三鍊成戎鹽也變鍊與眞無
異
　　　五色神鹽
彭君曰此鹽衆藥之主若作此五色神鹽以
五帝精作之即成五色神鹽也
　　　東野芒硝法
鹹精多少無在以苦水著土釜中煮鹹精十

沸許漉出澄清納若骨草鹹汁中漬經二日
即取若骨草汁著銅釜中煎令汁盡即凝白
成芒硝若欲令作楞起勿使汁盡盛瓮中冷
陰地著經三日有楞起成作大壘也謂芒硝
與眞無異亦能冷利人也
訣曰苦骨草者苦參也其苦入骨故以爲目
其草極冷又苦芒硝味又辛苦以之爲成故
言亦能冷利也然可以入主療之用不可以
之變化也或疑苦水是醋所以必須若欲變
化者非鍊朴硝而成元正質者不堪也勝用

眞物也作石脾硝石法此中苦水又不合是
法合藥偏宜冷水醋既大熱不合交叉也
　　　石脾硝法
石脾一斤芒硝一斤朴硝一斤臣於硝石訣
中雖已備載此法然於失下更録者彼卷辯
明眞僞并雜諸法按而取一或失指歸今芒
硝戎鹽石脾俱是合成彭君又言變化功效
不劣正質又令求仙之人須依此法故硝石
之法即附於後物各擣研作末取苦水三斗
銅鐺中煎十沸即下三物末煎之半在去滓

澄清煎之文𡈗起即瀉著瓷器中以瓷器冷
水中漬經一日即成硝石如霜雪成如凍稜
以水投之立即爲水復以火煎之文𡈗起瀉
瓷器中還冷水漬之即作硝石如此三轉鍊
其方有徵不得穢處作勿使風日觸之其脾
者陰陽結氣五鹽之精因礬而長託石而生
峨嵋山多有之俗人無一識者用處少人不
覓惟求道術士須用也往以四方分隔莫能
得者所以古人作代用乃勝眞物也石脾者
陰陽之結氣也苦水極冷礬性又寒二物同

煎因火結聚五鹽之精者因戎鹽堪作五色
盬主者成也因礬而長託石而生即白礬石
而成就者也
黄帝九鼎神丹經訣卷之十六


















