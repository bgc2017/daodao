










黄帝九鼎神丹經訣卷之十
明鍊藥禁愼陰陽制伏
臣按彭君曰古之聖人皆以丹藥保骨長生
後之學者以丹藥朽骨害命所謂今古不同
也此由古人淳朴殊深末代澆浮不得眞訣
雖有好生之始而無乆固之終不自調鍊其
心焉能調其藥性也假有古注經法據而合
作雖似丹藥其毒不去服之即死故云害命
臣又按彭君曰但耳中雖聞金石等藥若不
先飛伏火藥即有烟散失無定滓在精華去

驗何所憑是以皆須先伏火也臣今訣之夫
神丹者上品石藥粹也至如朱砂打破其光
洞徹曜目是其精也譬道之杳杳冥冥其中
有精怳怳惚惚其中有物不可急取難以緩
求似有而無似無而有欲速必不達取之自
有法也喻以牛食水草得成於乳因乳成酪
成酥展轉而熟酥成醍醐初雖因乳非酪非
酥亦無醍醐不可以無謂之不有不可以有
謂之不無巧取之則不無拙取之則不有巧
拙之義取類驅鷄緩之則不行急之則四散

鷄散有後呼之法藥失無却收之理故云唯
有麤滓無復精微精微既無以何變化成神
丹也
鍊藥使不散法
凡鍊諸石破之如豆或如碁子或作麻米以
絹袋納鐵鐺中以酢浸之纔令没藥使人謹
守伺候滅即著火而去離鐺底五寸其火勿
偏遍底平擬藥氣上抽微抽端直火猛則氣
奔亂火弱則其氣停使酢温和勿令洋溢常
如人體冷暖即調故經云一切飛鍊皆當温

熱不甚湯人手藥即白雪是養法之謂譬如
春陽之月萬物發生皆因和暖萌芽甲拆若
清明以度雨水以時百卉滋榮潜增青翠不
可以因水而長浸之以寒池不可以因暖而
生燻之以烈火不以樹條不直掘而復栽不
可以根芽不淨洗而還種則津汋斷絶其生
理浸潤先適于時和如鑽火之人將乗熱而
頓息厭寒之士投沸湯而取暖俱失生遂之
節咸乖鍊養之道訣以斯道盡矣
臣聞彭君之法各依陰陽自制煞諸藥使訖

即合諸藥訣即合丹不問大小皆即成就服
之皆仙諸求大道大藥不得此訣終自勤苦
徒費萬金白骨狼藉者
臣按易云二女同居曰革乾坤交會曰泰故
天地氤氲萬物化淳男女媾精萬物化生陰
陽不測之謂神一陰一陽之謂道故能陶鑄
萬品埏埴生靈此並造化之神功陰陽之妙
力神丹祕要亦同此義太陰者鉛也太陽者
丹砂也二物相生成其大藥九鼎之法長生
之道原始要終莫不皆以丹鉛二物爲主也

故眞人歌九鼎第一定外丹之華曰父在神
山母在河本在南越亦在巴出于武陵會長
沙先祖昆弟豫章家道士將我遊五華子明
配鉛與赤蠡變化生彼玄黄多流珠熠燿内
懷河合彼雄水及丹砂轉相會合成一家牡
蠣赤石使不邪霜雪紫色忽若華後若相感
兩性和日暮復動否臧佳嬉戲光彩色勿華
陰陽令會系不過二氣生子加積沙鷄羽掃
取土龍和一銖一斤无少多食以黍粟飛相
過坐觀天地遠見遐忽然萬里渡江河以龍

爲馬雲爲車光同日月所欲何諸天賢聖相
對羅靈龜駢輜轉暇蟇伯牙鼓琴玉女歌青
腰起舞悲相和由身服食食丹華邪氣不生
疾不過即得久視吉無他此眞人之至言也
又狐子歌云草得陰陽精氣常青石得陰陽
精氣常形天得陰陽精氣常生故化萬物者
莫不以陰陽爲父母也陽氣爲天陰精爲地
天氣爲靈地精爲寳二物成丹服之長生又
五石者丹砂太陽之精也磁石太陰之精也
曾青少陽之精也雄黄石上之精也感陰陽

之正氣配五方之正位能相制伏無所發動
調鍊去毒故能令人不死者也
又伏鍊水銀要用陽月陽日陽時假得餘法
失此是即毒亦不盡但問三陽雖失小法其
毒亦盡鉛汞者陰陽精也若不得此三陽時
日月陰氣之精不可制也黄白者太陽之精
氣也左味者朝陽之津汋也金賊者夕陽之
筋髓也用三陽之氣味以制鉛汞萬無不盡
俗不解此耳和合服即煞人不可不愼直用
酢煮之去道愈遠矣此並陰陽相制之義也

鍊藥禁忌法
凡鍊一切藥石經云皆齋戒忌婦人六畜喪
孝産乳
臣按眞人飛丹忌愚人女人小兒嫉妬多口
舌人其不信道者知之見之神藥不成勿令
婦人朋友賔客在藥邊過欲得家靜隱僻無
人聲無人處深山石室之中神藥一成舉家
仙矣
臣按黄帝一千二百女又未升仙之時於荆
山之下鼎湖之上鍊九丹成乗龍登天于時

鼎火之間事資人力侍執事者豈非女人近
臣乎
又按昔漢黄門侍郎程偉好黄白術娶妻妻
乃知方之妙也偉方扇炭燒火筩中有水銀
偉按披中鴻寳作金不成妻曰吾欲試作之
一兩乃出其囊中藥少少投之食頃發之成
銀偉大驚曰道近汝處也而不早告我何哉
妻曰得之須有命者偉設百計逼之欲取其
法妻曰告偉言道而合傳雖道路相逢付之
若非其人口是心非者雖寸斷支解猶不出

也偉復威脅不已妻乃發狂裸走以泥自塗
遂卒死以化去由是言之丈夫成道不能在
婦人之先也故玄女素女青腰女西王母等
皆婦人之仙者也
又天上眞人以玉女爲儀使也故曰玉女者
凡人之女服藥而得仙是以黄帝九鼎神丹
眞人訣云凡合神丹法欲得眞素姿容好髮
色調心腹唯信道者與師共傳丹祭之曰玄
女也欲得不死與師一志欲得度世與師同
契欲得昇天二十四賢共同金經未得仙路

又經云合丹不過三人今煮鍊之功未入神
鼎故不即拘嚴禁也消息火作恒須調適若
非直心顓性細意小眼口无擇言身无擇行
不躁不妬不謟不邪不可預于此役也若刑
餘之人六根不具耳聾眼瞎痼瘵尫殘雖有
景行亦不堪也
市藥法
常于福德地坐立勿與人爭貴賤勿買凶服
者物當以收執日仍以子丑日沐浴先齋七
日乃推天德法正月起未二月起申以順行

十二辰也推日福德法甲日德在申乙日德
在庚餘倣此市藥


黄帝九鼎神丹經訣卷第十
















