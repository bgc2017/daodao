










黄帝九鼎神丹經訣卷之十五(十六/同卷)温八
　明諸石藥之精靈
　　　明石流黄功力
臣按石流黄能化金銀銅鐵器物仙經頗用
之燒有紫烟而黄白以爲切物故車法中之
所要也伏水銀者乃號此藥爲黄䃩沙也得
硝石能化爲水此法出於三十六水中經也
又取石流黄擣末納竹筒中削其表令薄埋
馬糞中二十日化爲水以此水漬丹謂之流
黄液也

作法取上上光明砂酒漬鍊訖末之以流黄
液於銅器中漬丹微火煎之重湯煮之最佳
七八日色變十日如泥丸如梧桐子日服三
丸漸漸加至四十丸乆而輕舉亦可昇仙此
乃流黄之功力也
　　　石流黄主療
臣按石流黄味酸而温有毒主治婦人陰蟲
疽痔惡血堅筋頭秃心腹積聚邪氣冷癖并
欬逆上氣脚冷疼弱無力及鼻衄惡癚下部
𧏾瘡療癚止血煞疥蟲俗方用之偏療脚弱

及痼冷惟良
臣又按石流丹者石之赤精蓋石流黄之類
也非石流黄也皆浸溢於崖岸之間其濡濕
者可丸服其已堅者散服此一色石是百二
十種石芝之數雖有其名記不睹其目亦仙
藥之上也五嶽有而箕山爲多其方言許由
就服之而長生故不復以富貴累意不受堯
禪
　　　石流黄出處
臣按石流黄生於東海牧陽山谷中及泰山

及河西山礬石液也東海屬徐州而箕山亦
有今第一出扶南林邑如鷄子初出殻名崑
崙黄色深而佳也此色尤爲俗方療脚弱痼
冷所要若以入大丹此林邑者必不及徐州
及箕山者且南方無礬石不知何以稱爲礬
石液也
　　　鍊石流黄入長生藥法
臣按九霄君作九轉鉛丹鍊石流黄入長生
藥法四味大藥雖各别鍊皆同用酒湯上煎
之其法朱砂雄黄雌黄流黄四味之藥皆令

作末各一銅器好酒沃之即於浮湯上煎之
率酒五升可漬五兩恒使浥浥勿使頓添之
方可入用此入長生之藥又方碎如大豆並
醋納竹筒中三日夜煮之欲休半日加水也
此入變化用之不如酒煮也
　　　明曾青入長生藥油致功力
臣按曾青亦仙藥方上品也乆服令人輕身
不老化銅鐵鉛作金也
　　　曾青主療
臣按曾青味酸小寒無毒主療目痛止淚出

風痺利關節九竅破癥堅積聚養肝膽除寒
熱煞白蟲療頭風腦寒止煩滿補不足陰氣
　　　明曾青出處
臣按曾青出蜀山谷及越嶲採無時畏蟲絲
主療與空青亦相似今同官便無曾青惟出
始興今出蔚州鄂州也然蔚州者勝於鄂州
也餘州皆惡其形如蚯蚓糞又如黄連者佳
滑者好色理小勝空青難得而貴仙經用之
亦要而陶隱居乃言少也化金之法事同空
青也

　　　鍊曾青法
臣按曾青以好酒漬之置銅器中以紙蓋鎭
於日中暴若夏日待七日亦得唯多日益有
力矣若無日以火暖之調暴乾訖以瓷器玉
槌研之令極碎釅醋拌使乾濕得所任用又
以絹厚密者爲袋盛曾青置瓷缸中率曾青
十兩用醋一升懸其藥袋於醋缸中十日一
易醋盡一百日用醋一斗而止也其懸絹袋
不得到底又法曾青與金精鍊一種皆以瓷
器各别漬之擣藥爲末以三轉左味漬之二

百日岀暴乾以瓷盆玉槌研之極甚又法鍊
法與石流黄同碎如大豆並醋納竹筒中水
煮三日三夜欲休半日又添火煮之此法非
不知之但是迫急小道不足據也又法碎之
爲末三轉左味煮之一斤曾青微火盡醋五
斗止暴乾研訖堪入藥用矣
　　　鍊磁石法
亦同曾青此是九霄君九轉鉛丹法雖有典
據亦不如狐子上件鍊金精曾青之上法也
　　　明空青功力

臣按空青乆服輕身延年不老老人不忘志
高神仙又以合丹成則化鉛爲金矣神農云
化銅鐵鉛作金也其主療亦同曾青相似大
同小異今録如左
　　　空青主療
臣按空青味甘酸大寒無毒主療青盲耳聾
明目利九竅通血脉養神益肝氣療目赤痛
膚瞖止淚岀利水道下乳汁通關節破堅積
矣
　　　空青出處

臣按空青生益州山谷及越嶲今岀同官者
色最鮮深岀始興者不如益州也凉州西平
有空青山亦甚多但並圓實如鐵珠無空腹
者皆並鑿於土石中取之採無時今聖德多
感物無不至故蔚州簡州宣州梓州皆岀然
宣州者最上其蔚州者無孔塊大色深也
　　　鍊空青入長生藥法
臣按空青擣爲末同曾青法以酒漬滿一百
日訖岀暴更擣以醋拌暴十遍止大都消息
與曾青同也若鍊絳礬者直爾同其空青一

遍持暴之法則不煩以酒漬之也
　　　鍊石碌法
臣按今合大丹不須此物但以太一神精小
丹方云若無曾青以崑崙石碌研沙取用又
按本草石碌岀空青中相帶而生本法謂之
碌青其味酸寒無毒主益氣治肝鼻止洩利
生山陰空中色青白此則用畫緑色畫工呼
爲碧青而唤空青爲緑青矣欲替曾青而入
用者當水飛取精粹十兩可得三兩然以其
精鍊之同空青法此於小丹則可若入大丹

必不得代以他物也



黄帝九鼎神丹經訣卷之十五





