










黄帝九鼎神丹經訣卷之十四
　　　明鍊雄黄法(其雄黄之功能/致長生之用)
臣按雄黄者與雌黄同山雌黄之所化也天
地大藥謂之雌黄經八千歲化爲雄黄一名
帝男精又經千歲化爲黄金一名眞人飯此
乃至神之石也但求齒不落髮不白續筋堅
骨輕身目明者莫過此藥也又能辟虎狼百
毒不使近人入水不畏蛟龍一切毒蟲妖魅
不能加也又辟五兵甚有威武耳目聰明役
使百靈乃神變之獨紀長生之上藥攻病之

要味還年之功物無所不入也故昔圓丘多
大蛇又生好藥黄帝將登焉廣成子教之帶
雄黄而衆蛇皆去明其力用大矣又仙經之
大藥乃以雄黄爲一味者也
　　　雄黄主療
臣按本草雄黄味苦而甘平寒有毒主治寒
熱鼠瘻疽瘡痔死肌疥蟲匿瘡目痛鼻中息
肉絶筋破骨百節中大風積聚癖氣中惡腹
痛鬼注殺精物惡鬼邪氣百蟲毒勝五兵殺
諸蛇虺毒悅澤人面鍊食之輕身神仙餌服

之皆飛入腦中勝鬼神延年益壽保中不飢
一名黄食石也
　　　雄黄出處
臣按雄黄生武都山谷燉煌山陽採無時好
者作雞冠色不臰而堅實也若黯黑及虚者
不好也燉煌在凉州西數千里古以爲藥最
要奇難得也昔與赤金同價今聖朝一統寰
宇九域無虞地不藏珍山不祕寳武都崇岫
一旦山崩雄黄曜日令馱運而至京者不得
雇脚之直瓦石同價此蓋時明主聖契道全

眞福祥大藥不求而自至其色濁赤者不佳
唯赤徹者爲上
　　　雄黄調鍊去毒法
臣按雄黄雖是長生上藥然有大毒去不盡
不可入大丹夫石藥之毒得火彌烈縱百飛
之伏火毒仍未除凡人不妙究其理乃謂代
火之物是無毒也失之遠矣是故必先煮鍊
然後伏之此與伏汞耿槩相似夫伏雄黄有
醋煮者有油煮者若有所爲用處不同列如
左

　　　雄黄用酒漬浮湯上鍊法
取雄黄上者十斤打去石脉擣如小碁子大
或末之如沙或碎之如粉若以油煮即如碁
子若以酒煮擣之令碎以好酒於銅器中拌
漬之伺盡更添盡二石止更以油煮去油擣
碎入大丹用苦酒煮訖欲單服者末之如粉
納竹筒加石鹽一斤爲之覆薦密其口沙中
蒸之七日夜出之有水瀉取别用也取其不
爲水者以絹袋盛納蜜瓶中封固勿洩埋馬
糞下七日滿藥成名紫宫飛丹以白蜜丸之

如豆服乆乆延年
　　　雄黄醋鍊法
雄黄以醋鍊取好雄黄一斤擣之如粉以好
苦酒和之於銅器中相和微火煎之不得急
火盡一石止如膠成藥
訣曰此苦酒者非是醋也煮訖擣爲末納竹
筒中蒸之一日夜欲熟時氣當青赤出置水
中引之如綿丸如梧子先食服一丸日三神
仙若以雄黄和漆服之者亦以好清酒緩火
煎之令如膠卒雄黄一斤料漆二斤其漆必

須青煮絞去滓合著銅器中攪令相和藥成
矣丸如黍米日三若丸如小豆日一常先食
服之咽去汁二七日百病皆愈二十日身浮
死肌脱此是藥力夜行如晝行如飛龍時寒
則熱時熱則寒百日腸中堅厚皮膚血脉盛
强骨節耳目聰明三百日漸可加至吞如黍
粟三丸爲常此方神祕不妄傳洩雖曰小丹
絶勝餘石及諸上草木也大丹未成必須先
以此藥豫填骨髓自支持也若以此鍊入大
丹者則宜煮滿百日不得如膠爲度也

　　　雄黄鍊入長生藥法
凡漬訖出之皆暴乾皆抽研作用取赤光映
徹者細末新瓦瓶中漬之以酒密塞口重湯
煮百日以酒著釜中煮瓶最佳此入長生合
丹藥用也直以好春酒一升納瓷缸中以白
袋盛雄黄十兩納酒缸漬之十日一易百日
止
　　　雄黄鍊入變化銅鐵
取好雞冠色者於銅器中以好淳醋煮之百
日試以伏火無烟成名曰伏火可變化立成

　　　雄黄油煮重鍊去處法
取好雞冠上色者打擇精去石脉碎之如小
碁子許大油鐺中煮之皆須先以酒鍊日足
然入油煮之滿九日夜無懈謹伺候緩急可
即脂焰必發緩即毒氣不消以瓦器蓋鐺恒
令湯手爲候日數滿足極熱傾油用意瀝當
使油並盡冷即凝住不下必須極熱傾之瀝
盡正鐺以均率取以絹袋可容二斤五袋十
斤各長九寸又作土竈高可一尺其口八寸
向上竈上四面各竪一墼狀如土甑於上著

沙沙上布其藥袋使袋隙間相去一寸填沙
布滿上亦一寸下著柴火可限七束看袋有
脂沙吸自然漸盡矣
　　　遷伏雄黄法
取上砂蒸鍊訖雄黄以新瓦器盛之瓦瓶以
甘土泥裹之厚半寸炙令乾且以淨物蓋口
權置一處先以黄泥捏作一形如瓶缸是狀
此泥形口厚如側掌高若竪拳填以白沙捺
使滿實統爐使乾然以瓶口倒覆形上瓶口
塞以亂髮沙上鋪紙一重以小鐵釘横口礙

髮務欲油氣下洩藥不亂墜也安置瓶訖伺
乾以馬糞實捺了從上放火火從上熱向下
燒瓶油氣滴沙被逐俱盡經一日夜待冷取
之承熱以鉗夾瓶使正摘其瓶口穿一孔子
藥在瓶中狀如濁水鑄之作器任所方圓此
謂無烟辟邪之物瀉若不盡打破收之油去
藥存毒氣絶矣直爾服之即得者當擣篩入
飛取三轉雪蒸之三日以白蜜丸之然服如
彈丸日三服稍減之去三蟲長生以鍊松脂
和之亦佳此可多作而服也

　　　鍊松脂法
若桑灰若石灰汁煮之多遍復以水煮之令
苦盡止
　　　鍊雌黄法
臣按鍊雌黄法與雄黄不殊然據本草云主
療則與雄黄有異若合大丹特須此味故如
左
雌黄味甘辛而平有毒療惡瘡頭秃癬疥殺
毒蟲虱身痒邪氣諸毒食鼻中息肉下部𧏾
瘡身面白駮散皮膚死肌及恍惚邪氣煞蜂

蛇毒鍊之服輕身增年不老令人腦滿
　　　雌黄出處
雌黄與雄黄同山俱生武都山谷其陰也山
有金金精薰則生雌黄採無時出於武都仇
池黄也其色小赤若出扶南林邑者謂爲眞
崑崙黄也色如金而似雲母錯而爲畫家所
重但丹家合化多共雄黄同飛既有雌雄之
名即是陰陽之義復與雄黄同山用者必宜
以武都爲上也擘破中有白堅文者最佳也
黄帝九鼎神丹經訣卷之十四











