








老君音誦誡經力二
老君曰煩道不至至道不煩按如修行諸男
女官見吾誦誡科律心自開悟可請㑹民同
友以吾誡律著按上作單章表奏受誡明慎
奉行如律令
老君曰道官籙生初受誡律之時向誡經八
拜正立經前若師若友執經作八胤樂音誦
受者伏誦經意卷後訖後八拜止若不解音
誦者但直誦而巳其誡律以兩若相成之常
當恭謹若展轉授同友及弟子按法傳之明

慎奉行如律令
老君曰道官籙生未使寫經誡律脫誤増損
一字有不得抄撮寫誡三紙二紙不說卷首
使科律不具災當及身吾此科誡自有典事
之官隨經誡監臨明慎奉行如律令
老君曰吾漢安元年以道授陵立爲係天師
之位佐國扶命陵以地上苦難不堪千年之
主者求乞昇天吾乃勉陵身元元之心賜登
昇之藥百錬之酒陵得昇雲躡虚上入天官
從陵昇度以來曠官寘職來久不立係天師

之位吾使諸州郡縣土地真官注氣治理鬼
事領籍生民戸口不用生人祭酒理民濁亂
之法而後人道官諸祭酒愚闇相傳自署治
籙符契攻錯經法濁亂清真言有三百六十
契令能使長生鬼神萬端惑亂百姓授人職
契録取人金銀財帛而治民戸恐動威逼教
人𧵥願匹帛牛犢奴婢衣裳或有歳輸全絹
一匹功薄輸絲一兩衆雜病說不可稱數妄
傳陵身所授黄赤房中之術授人夫妻婬風
大行損辱道教有祭酒之官稱父死子係使

道益荒濁誡曰道尊徳貴惟賢是授若子胤
不肖豈有繼承先業有祭酒之官子之不肖
用行顚倒逆節縱横錯亂道法何有承係之
理者乎鐵劵首云父死子係何是近世生官
王者之法制耳吾今未立地上係天師正位
據聽道官愚闇相傳自署治籙諸道官祭酒
可簡賢授明末復按前父死子係使道教不
顯吾論一事吾豈死有子孫係吾老君天師
之後天道無親惟賢是授明慎奉行如律令
老君曰吾得嵩嶽鎮土之靈集仙官主表聞

稱言地上生民曠官來久世間修善之人求
生科福尋緒詐僞經書修行無效思得真賢
正法之教宜立地上係天師之位爲範則今
有上谷㓂謙之隱學嵩嶽少室精錬教法掬
知人鬼之情文身宜理行合自然未堪係天
師之位吾是以東遊臨觀子身汝知之不乎
吾數未至不應見身於世謙之汝就係天師
正位並教生民佐國扶命勤理道法斷發黄
赤以諸官祭酒之官校人治籙符契取人金
銀財帛衆雜功𧵥願盡皆斷禁一從吾樂章

誦誡新法其僞詐經法科勿復承用謙之受
誡二宿三日掬㝷窈冥之情老君召謙之臨
言臣以蒙覆愚而不進有不賜長生神藥不
能役使鬼神何能化惡爲善消災伏異師範
之則願道哀念賜存生命須老君出於世之
時得有神藥之應皆道氣入身乃敢受係天
師之位願録愚誠老君曰吾以汝受天官内
治領中外官臨統真職可比係天師同位吾
今聽汝一讓之辭吾此樂音之教誡從天地
一正變易以來不出於世今運數應出汝好

宜教誡科律法人治民祭酒按而行之奉順
誡約之後吾當勑下九州四海之内土地真
官之神騰籍戸言其有祭酒道民奉法有功
然後於中方有當簡擇種民録名文昌宫中
若道官祭酒不閑教化者導及養生之術有
疑事不了汝當與決之分明順奉行如律令
太上老君樂音誦誡令文曰我以今世人作
惡者多父不慈子不孝臣不忠運數應然當
疫毒臨之惡人死盡吾是以引而逺去乃之
崑崙山上世間惡人共相魚肉死者甚多其

中濫枉良善吾愍之辛苦時復東度覆護善
人九州四海之内土地真神五嶽官屬盡集
對各說土居好德異同林言事實稱今世人
惡但作死事修善者少世間詐僞攻錯經道
惑亂愚民但言老君當治李弘應出天下縱
横返逆者衆稱名李弘歳歳有之其中精感
鬼神白日人見惑亂萬民稱鬼神語愚民信
之誑詐萬端稱官設號蟻聚人衆壞亂土地
稱劉舉者甚多稱李弘者亦復不少吾大瞋
怒念此惡人以我作辭者乃爾多乎世間愚

癡之人何乃如此吾治在崑崙山山上臺觀
衆樓殿堂宫室連接相次珍寳金銀衆香種
數雜合錯飾蘭香桂樹窮竒異獸鳳凰衆鳥
棲於樹上神龍騏𩦸以爲家畜仙人玉女盡
集其上若欲遊行乗雲駕龍呼吸萬里天地
人民鬼神令屬於我我豈用作地上一城之
主也我不願之若我應出形之時宜欲攻易
天地經典故法盡皆殄滅更出新正命應長
生之者賜給神藥昇仙度世隨我左右惡人
化善遇我之者盡皆延年若國王天子治民

有功輒使伏杜如故若治民失法明聖代之
安民平定之後還當昇舉伏宅崑崙我出之
時乗駕九龍之車龍有九色連錢斑文車有
羽盖十二出檀梓爲車飾以金銀珠玉雜色
竒異不可目名徴召天下真官海嶽風伯雨
師役使萬鬼傾天綱縮地脉廻轉天地如廻
我身把捉日月能令天地晝闇仙人玉女軿
車侍從鍾鼓音樂遍滿虚空百獸真徒鳳凰
衆鳥翔于其上天地運動人衆鬼兵無有邊
際見我威光無不弭伏我哉愚人誑詐無端

人人欲作不臣聚集逋逃罪逆之人及以奴
僕𨽻皂之間詐稱李弘我身寧可入此下俗
臭肉奴狗魍魎之中作此惡逆者哉世人奸
欺誦讀僞書切壞經典輸吾多少共相殘害
豈不痛哉吾出誦誡宜令世人咸使知聞好
加思㝷努力修善修善功成可得遇真延年
益筭明慎奉行如律令
老君曰吾初立天師授署道教治籙符契豈
有取人一錢之法乎喻如生官署職有財錢
若干吾今並出新法按而奉順從今以後無

有分傳說願輸送倣署治籙無有財帛民戸
雜願歳常保口廚具産生男女百災疾病光
恠衆說廚願盡皆斷之惟有校藏三分收一
即其民市買計廚㑹就家解散易復可詣師
治民有病患生命有分唯存香火一心章表
可得感徹唯聽民戸歳輸紙三十張筆一管
墨一挺以供治表捄度之功若有道官濁心
不除不從正教聽民更從新科正法清教之
師明慎奉行如律令
老君曰祭酒之官遷功之後子孫清徹聦明

閑練鬼事可就明師受署治籙符誡承繼父
後若子孫用行顚倒與俗不别不順科約者
諸官平處奏表天曹聽民更受明慎奉行如
律令
老君曰道民或有家宅說願廚具不由師治
者師即時使還令民市備爲㑹解散
老君音誦誡曰道民不練科法不能精勤香
火消災散禍及病痛行來憂慮縣官光恠衆
諸欲有保說者盡不聽聽先啓何以故也此
戸安道以求福是誤事也自今以後道民若

有求願先修廚㑹之具請若集啓設求願其
一事求上之收福無他明慎奉行如律令
老君曰道官授署職治符籙隨家豐儉意欲
設㑹任意人數三人以上復能重設諸餚和
㑹可通若不能者無苦也明慎奉行如律令
老君曰廚㑹之上齋七日中齋三日下齋先
宿一日齋法素飯菜一日食米三升斷房室
五辛生菜諸肉盡斷勤修善行不出由行不
經䘮穢新産欲就㑹時向香火八拜使大德
精進之人在坐首作好飯槃在坐上頭人别

作槃其參同不奉道者請㑹無苦而世間愚
人真以所奉不同便作異意不齋慢道科法
不爲主人求思恭肅之故坐㑹之中瞋恚無
常從今以後諸官以意科處思㝷妙㫖苟能
同心福願之人參爾無苦㑹既還家爲主人
燒香逕宿三過香火牋言爲甲乙之家所請
廚㑹解求某事恩福願得道氣覆護明慎奉
行如律令
老君曰廚㑹之法應下三槃初小食中酒後
飯今世人多不能三下槃但酒爲前五升爲

限明慎奉行如律令
老君曰男女官受治籙天官叩章順誡之人
萬邪不惑當喻如生官臣使夫有職之人道
民豈能欺犯者乎道官祭酒愚闇相傳自署
治籙爲請佩千部將軍吏兵相惑亂請之僞
吏兵衛護盡皆無有正可常佩受署某官而
巳通神得道之人遇值仙官諸受職籙者不
得五人三人吏兵給吏然地上愚人自署相
倣何可能有此百千萬重將軍吏兵管護者
哉從今以去故時爲事未復承用明慎奉行

如律令
老君曰請客就㑹人習嚴整衣服如生官天
子殿㑹恭肅共同明慎奉行如律令
老君曰道民奉戸師如生民事官等言則稱
道民明慎奉行如律令
老君曰其受治籙誡之人弟子朝拜之喻如
禮生官位吏禮法等同明慎奉行如律令
老君曰道官祭酒授人職治符籙但與其道
受佩之後不能精進違科犯約用行顚倒奸
怨非法遊行民間讀僞科律詐惑萬端世間

不奉道之家民有疾病危困輙便攺動我道
者當與治差愚人無智輙便動移操米束薪
投戸治病謂病當差返受死亡死亡之後先
以功變所還本屬輒即爲民然病者得差便
言得道恩福言道有神唱告於世世人聞之
有䘮禍變恠縣官復有攺屬歸化之者戸口
漸多而戸生祭酒顚倒無常用行逆節婬盗
殺生體性短少逼迫恐動衒神賣道其於無
則詐見老君兼復感悟如是神教語致使民
心懷歎恨積有復道官我俱奉戸主何以不

如他師奉事禮拜使人有暫正欲更就明賢
言科法難犯如此之徒毒可檢校其衰禍阨
運命有長短自有一定非是愚人道官所能
延逺詐惑之人濁亂道法若有此輩此諸官
參詳所集化戸作廚㑹取民辭狀道官連名
表章聽民攺屬民不得輒自移叛明慎奉行
如律令
老君曰吾觀視世間凡愚祭酒化戸領民上
章奏上練文書多者十紙五紙少者三紙二
紙多之以少都無頭緒萬億章奏逹者無一

何以爾者土地真官典事主者懼罪相連覆
停稽違吾令並出音誦歌誡宣勑諸官章書
之法如似生官文書可得逹理凡愚道官不
練章表奏不就於明能學習練法世間道官
遷逹亡人度星作爲二十三十紙千萬美說
於事不如修謹善行齋練苦身香火自纓百
日功建爲先亡父母遷度魂靈月月單章言
逹齋功勝於千通度星遊說之事齋功不逹
無有感徹之理先齋立功却上度星章無有
雜色米絲紙筆正爲先亡集賢㑹燒香㧞免

亡人最上可不度星煩道不至至道不煩從
今以後思㝷誦誡明慎奉行如律令
老君曰道官籙生男女民燒香求願法入靖
東向懇三上香訖八拜便脫巾帽九叩頭三
搏頰滿三訖啓言男官甲乙今日時燒香願
言上啓便以手捻香著爐中口並言願甲乙
以年七以來過罪得除長生延年復上香願
言某乙三宗五祖七世父母前亡後死免離
苦難得在安樂之處後上香言願門内大小
口數端等無他利害來錢出入滑易復上香

願仕官髙遷復上香願縣官口舌疾病除愈
一願一上香若爲他人願通亦無苦十上二
十上三十上隨願齋日六時燒香寅午戌亥
子丑是六時非齋日朝暮辰已之日天淸明
夜半北向悔過向天地叩頭百下三十六搏
頰三過三百下以爲常則先縁福深者通神
在近先縁福淺者八年得仙明慎奉行如律
令
老君曰三㑹日道民就師治初上章籍時於
靖前南正北向行立定位各八拜九叩頭九

傅頰再拜伏地請章籍訖然後朝賀師明慎
奉行如律令
老君曰道官祭酒修行之法復歴民間東西
南北行來出入直身直面一向直去不得左
右顧盻到民家不得妄有瞋怒有呵譴食飲
好惡牀席舍廬衆雜論說是非不可得先到
貴豪富家苦顧歷民儀先到寒貧家教誨求
福使科約具備明慎奉行如律令
老君曰男女籙生及道民家有奴婢不得喚
奴婢當呼字若有過事不得縱橫樸打但以

理呼在前語甲乙汝有此事應得杖罰令受
之若責數奴婢自當糺罪無有怨恨之心道
官道民出言吐氣不得言說死事此道民之
大忌明慎奉行如律令
老君曰世間有承先父祖事道自作一法家
宅香火復有承先祖作祭酒之官者民戸無
知言父死子係更不正屬戸師民氓同婬祠
邪令衆雜邪令非一倣言奉道見他官政治
祭酒使復禮拜言我是道民意欲就正復懼
衺神與之災考如此之人爲請作道會滿三

約正誡若不從令勿復重請如此之徒奸情
不已非是天民不如請諸不奉道之民何以
爾者等是天民統一道治然則别屬有參㑹
更好豈比之奉道無師而有衺心乎道官祭
酒宜以參㑹更言據是民可請爲客此乃違
失事多宜如詳酌若請爲客以刑律論明慎
奉行如律今
老君曰道民求福願㕑先剌客齋上中下齋
隨意明當設㑹今日請客來在主人家中宿
諸求願還官衆共保乃行出無他適雞鳴至

日出盡皆上廚之列來致仙官唯解先亡廚
平旦至日中爲限若人士從願到官一切郡
縣及以公侯卿相伯子男封土隨意欲設廚
可作耳求宰民得腹心土居安寧風雨時節
隨意而設無有先科令不限人頭數不設亦
復無苦但精勤香火明慎奉行如律令
老君曰道氣百千萬重自從開闢黄燧之治
門有仙聖從今以來人僞道荒經書舛錯後
人詐僞仙經圖書人人造法天下經方百千
萬億草藥萬種萬藥百數後人樂道長生循

放無效者何然愚人意短不逹至妙長生至
道仙聖相傳口訣授要不載於文籍自非齋
功念定通神何能招致乗風駕龍仙官臨顧
接而昇騰服食草藥石藥服而得力之者此
則仙人奏表上聞遣仙人玉童玉女來下臨
天官神藥參入分數一草一人得力一石一
人得力服氣方法亦俱等同今世人豈能逹
此理乎不降仙人何能登太清之階乎而案
藥服之正可得除病壽終攘却毒氣瘟疫所
不能中傷畢一世之年可兼榖養性建功齋

靖解過除罪諸欲修學長生之人好共㝷諸
誦誡建功香火齋練功成感徹之後長生可
剋抱朴子者未明盖世掬合前賢諸家經方
造經勸仙内外卷首言仙之可得可開悟人
心承前多有遺經亦復不妄造出意不犯改
經詐說之罪造經勸仙功過自保𥙷後身當
得仙人之階諸有修道之人勿復承按前人
僞書經律令世人習讀美經典可益得身朝
但富貴爲子孫資䕃耳無有長生登仙之階
欲求生道爲可先讀五千文最是要者明慎

奉行如律令
老君曰靖舍外隨地寛窄別作一重籬障壁
東向門靖主人入靖處人及弟子盡在靖外
香火時法靖主不得靖舍中飲食及著鞋靺
入靖坐起言語最是求福大禁恐凡人入靖
有取物盡皆束帶明慎奉行如律令
老君曰道官道民有死亡七日後解穢家人
爲亡人散生時財物作會隨人多少可參請
俗民無苦爲亡人過度設會功滿三復欲設
㑹隨意能備可作若不能備無苦勤香火明

慎奉行如律令
老君曰爲亡人設㑹燒香時道官一人靖壇
中正東向籙生及主人亦東向各八拜九叩
頭九摶頰三滿三過止各皆再拜懇若人多
者亦可坐禮拜叩頭主稱官號姓字上啓無
極大道萬萬至真無極大道以手捻香三上
著鑪中口並言爲亡者甲乙解罪過燒香願
言餘人以次到壇前懇上香如法盡各各訖
靖主上章餘人當席拜主人東向叩頭上章
訖設㑹解坐訖靖主入靖啓事爲主人求願

收福言當時主人東向叩頭坐罷出時客向
靖八拜而歸家焉主人一宿之中滿三過燒
香明慎奉行如律令
老君曰道民家有疾病告歸到宅師先令民
香火在靖中民在靖外西向散髮叩頭謝寫
𠎝違罪過令使皆盡未有藏匿求乞原赦若
過一事不盡意不實心不信法章奏何解師
亦自别啓事云民某甲求乞事及病者亦道
首過若過盡者師自得好感應若過不盡師
亦不得好感應報首過時爲可並行符承銜

民首辭上章一日三過上三日後病人不降
損可作解先亡謫罰章病家晝則向靖叩頭
夜則北向向天地叩頭首過勿使一時有闕
病家惶怖欲有所說錢財廚願勿聽之若能
備廚請客三人五人十人以上隨人多少按
如科法設會會時客主人病者考禮拜燒香
求乞救度病者設會訖客歸到家爲病者燒
香叩頭一宿之中滿三過以病者救度禮叩
頭燒香同法明慎奉行如律令
老君曰道民不慎科法淫犯殺生宜校𧷢物

計錢使還民家自市廚具師得與表章解散
當作會時主人衆客前向香火八拜叩頭三
十六搏頰滿三訖再拜手捻香著鑪中並告
言某甲啓太上大道甲乙是肉人無知奉科
許祠某官求其事并復有以塞詰之者今依
科輸𧷢直爲廚具請客證明以從今以後生
死付道不敢以前爲比乞願得在赦格之例
蒙恩生活道氣哀念明慎奉行如律令
老君曰男女道官濁亂來久有作祭酒之宫
積勤累世貪濁若身化領求復經數餘載𧷢

錢逋說貪穢入已此是前造詐言經律此等
之人盡在地獄若有罪重之者轉生蟲畜償
罪難畢吾故出音樂新正科律依其頭領欲
使信道以通人情淸身潔已與道同功太上
清氣當來覆護與民更始改往修來一從新
科爲正明慎奉行如律令
老君曰道氣百千萬重前賢後聖修學長生
盡遇仙官人人各得一重之氣而得昇度之
後終不載於文籍房中之教通黄赤經契有
百二十之法歩門庭之教亦無交差一言自

從係天師道陵昇僊以來唯經有文在世解
者爲是何人得長生飛仙者復是何人身中
至要導引之訣盡在師口而筆諜之教以官
人心若開解信之者執經一心香火自纓精
練功成感悟真神與仙人交遊至訣可得今
後人詐欺謾道愛神潤飭經文改錯法度妄
造無端作諸僞行遂成風俗勸教天下男女
受佩契令愚闇相傅不能自度而相領弟子
惑亂百姓犯罪者衆招延災考濁欲道教毀
損法身吾誦誡斷改黄赤更修清異之法與

道同功其男女官籙生佩契黄赤者從今誡
之後佩者不吉若有不慎之人所居止土地
真官注氣靖治典者使音當自校録吾與之
災考死入地獄若輪轉精魂蟲畜猪羊而生
償罪難畢吾觀世人夫妻修行黄赤無有一
條按天官本要所行專作濁穢手犯靖廬治
官禁忌而天官仙人玉女尚不犯治室之法
吾今以黄赤貪濁道教來久無有真正愚闇
相傳盡各不得其中正時有清真潔素之人
無經律錯亂吾盡欲災除此軰之人不令而

犯誅誚之暴是以先令誡約遷遣一教然房
中求生之本經契故有百餘法不在斷禁之
列若夫妻樂法但懃進問清正之師按而行
之任意所好傳一法亦可足矣今世濁惡有
形之人流轉精神罪縁難消是以誡約要須
齋功與返爲始雪罪除𠎝乃得感悟真仙男
女官努力修齋㝷諸誦誡香火建功仙道不
遠明慎奉行如律令
老君曰從係天師昇仙以來曠官寘職道荒
人濁後人諸官愚闇相傳自署治籙符契氣

候倒錯不可承准吾本授二十四治上應二
十八宿下應隂陽二十四氣授精進祭酒化
領民户道陵演出道法初在蜀土一州之教
板署男女道官因山川土地郡縣按吾治官
靖廬亭宅與吾共同領化民户勸惡爲善陽
平山名上配角宿餘山等同而後人道官不
逹幽冥情狀故用蜀土盟法板署治職勑令
文曰今𥙷某乙鶴鳴雲臺治權時籙署治氣
職領化民戸質對治官文書須世太平遣還
本治而九州土地之神章表文書皆由土地

治官真神而得上逹有今聞道官章表時請
召蜀土治宅君吏他方土地之神此則天永
地隔人鬼胡越吾本下宿治號令之名領化
民户道陵立山川土地宅治之名耳豈有須
太平遣還本治者乎從今以後諸州郡縣男
女有佩職籙者盡各詣師改宅治氣按今新
科但還宿官稱治爲職號受二十四治中化
契令者發號言𥙷甲乙正中官真氣角宿治
以亢宿氏宿房宿二十八如法上章時直言
臣而不得稱真人若靈籙外官不得稱治號

其蜀土宅治之號勿復承用若係天師遺徹
子孫在世精循治教領民化者不得信用諸
官祭酒爲法律上章時不得單稱係天師位
號當稱職號名與諸官同等明慎奉行如律
令
老君曰夫爲道官正治祭酒進善舉賢領受
弟子授人職治誡籙符契進一賢善除過十
年求仙速逹進一佞一惡反罪十年求仙求
福終不可得其投道門之民欲爲弟子者當
觀望情性與約誡相應者三年體能修慎法

教精進善行心無有退志無傾邪乃可授籙
誡納爲弟子明慎奉行如律令
老君曰中官正氣宿治祭酒得授人職籙誡
其籙生之人不得妄授人誡籙若不領民户
受中治籙者當受中治散氣祭酒職若上靈
官不領民户受外官散氣祭酒職其外官祭
酒治民者坐㑹時百五十籙下坐若中官治
民正氣祭酒子息受治署中官中官宿治散
氣祭酒在父民聞行章稱文治氣上章若他
官祭酒民聞自治氣上章若求生之人一身

自度不化愚俗不領民户亦可直受中官上
仙赤天七十五將軍籙生起亦在外治祭酒
上明慎奉行如律令
老君曰道官道民其先亡祖曽父母幽謫不
解復注子孫若齋功不逹章書謬說多言十
通百通無益於事要先齋感徹之後乃可章
表證逹齋功章書之法不須多重重煩濁天
曹不如不上齋滿百日一齋功逹表章之日
兼能請賢隨多少人數設會拯捄收福益仁
若不能備者但就師表章遷逹亡人若祭酒

者日日可言齋功滿百日就師表章明慎奉
行如律令


老君音誦誡經
















