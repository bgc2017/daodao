








北斗九皇隱諱經
黄老經曰北斗第一天樞星則陽明星之䰟
神也第二天璇星則陰精星之魂神也第三
天機星則眞人星之魄精也第四天權星則
玄冥星之魄精也第五玉衡星則丹元星之
魄靈也第六闓陽星則北極星之魄靈也第
七瑶光星則天關星之魂大明也第八洞明
星則輔星之魂精陽明也第九隱元星則弼
星之魂明空靈也陽明星天之太尉司政主
非上總九天上眞中監五嶽飛仙下領後學

眞之人天地神靈功過輕重莫不隸焉陰精
星天之上宰主禄位上總天宿下領萬靈及
學仙之人諸以學道及兆民宿命禄位莫不
隸焉眞人星天之司空主神仙上總九天高
眞中監五嶽靈仙下領學道之人眞仙之官
莫不隸焉玄冥星天之遊擊主伐逆上總九
天鬼神中領北帝三官下監萬兆伐逆不臣
諸以凶勃莫不隸焉丹元星天之斗君主命
録籍上總九天譜録中統鬼神薄目下領學
眞兆民命籍諸天諸地莫不總該北極星天

之太常主昇進上總九天上眞中統五嶽飛
仙下領學者之身凡以功懃得轉輪階級總
之焉天關星天之上帝主天地機運如四時
長短天地否泰刧會莫不隸焉輔星天尊玉
帝之星也曰常者陽主飛仙上總九天下領
九地五嶽四瀆神仙之官悉由之焉弼星太
常眞星也曰空者常空隱也主變化無方河
圖寳録云第一陽明星天之太尉司正主非
上總九天之眞中監五嶽飛仙下領後學眞
人天地神靈功過輕重圍九百二十里有青

城玉樓據斗眞人號九晨君姓上靈諱摇天
搥冠九晨玉冠衣青羽飛裳執斗玄圖坐玉
樓中知内諱者玉晨下映飛行太空第二陰
精星天之上宰主禄位上總天宿下領萬靈
及學仙之人圍五百五十五里有五色玉樓
攀魁眞人號北上晨君姓育嬰諱激明光冠
玄精玉冠衣玄羽飛裳執五色羽節第三眞
人星天之司空主神仙上總九天高眞中監
五嶽靈仙下領學道之人圍七百七十里有
黄臺玉樓眞人號主仙華神君姓歸垪諱度

衆踖冠飛晨寳冠衣青羽飛裳執斗中青籙
第四玄冥星天之游擊主伐逆上總九天鬼
神中領北帝三官下監萬兆圍八百里有朱
臺玉樓步斗眞人號玄上飛蓋晨君姓冥樞
諱摇天柱冠二華寳晨衣丹錦飛裳執九靈
之節第五丹元星天之北斗君主命籙籍上
總九天諸籙中統鬼神簿目下領學眞兆民
命籍諸天諸地莫不總統圍七百二十里有
素臺金樓躡紀眞人號金魁七晨君姓上開
諱變五道冠七寳飛天冠衣白錦飛裳執青

元籙第六北極星天之太常主昇進上總九
天上眞中統五嶽飛仙下領學者階級圍七
百七十里有玄臺玉樓步剛眞人號北晨飛
華君姓明靈諱昌上元冠飛精華冠衣紫錦
飛裳執九斗玉策第七天關星天之上帝主
天地機運四時長短否泰刧會圍九百里有
九層玉樓乘龍眞人號總靈九元北蓋晨君
姓玄樞諱開天徒冠九元寳冠衣九色錦裳
執暉神之印第八輔星
天尊玉帝之星曰常陽也主飛仙上總九天

下領九地五嶽四瀆神仙之官圍九百九十
里紫炁玉樓游行三界眞人號帝尊九晨君
姓精常諱空上開正延冠飛精玉冠衣九色
鳳衣執火鈴第九弼星太帝眞人星曰空隱
也主變化無方圍九百九十里有玉樓紫館
徘徊三陽眞人號帝眞元晨君姓幽空諱冥
陽暉幽寥冠飛天玉冠衣九天龍衣執帝章
兆若訴彼之非明此之是遏他之惡申己之
善自責而不怨人通理而各祈祐除罪延福
告請

天之太尉第一玉皇君兆若陰陽學官干禄
求位告請天之上宰第二玉皇君兆若學道
期仙通神達聖造請天之司空第三玉皇君
兆若制服鬼神惡逆誅伐幽顯凶邪告請天
之游擊第四玉皇君兆若立功建德益筭延
年告請天之斗君第五玉皇君兆若屈滯疾
厄乞申希免告請天之太常第六玉皇兆若
天地否激炁候不調告請天之上帝第七玉
皇君兆若禳却衆灾飛上履下告請天之尊
玉帝第八玉皇君兆若變化無方應救一切

告請天之太帝第九玉皇君右九皇君九天
人内姓隱諱知之延壽千年常夕夕觀之想
見皇君夫人形相威光憶其姓諱諦存在心
得見第八第九星延壽無窮
北斗九皇隱諱經終
















