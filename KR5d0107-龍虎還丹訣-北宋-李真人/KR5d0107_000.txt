








龍虎還丹訣
　　　　李眞人述
　　　望江南(龍虎訣)
初學道須認得眞鉛採取鉛中金白雪却將
金雪作丹田方始見重玄
　眞鉛者是鉛中丹砂也此丹砂從無而生
　有從有而還無禀冲和氣而生謂之丹砂
　亦曰河車亦曰鍊秋石亦曰金花亦號中
　男亦曰白馬牙此丹砂象太易混沌一氣
　未分也一氣者是元氣始萌從一生二二

　者隂也得白金之名從白金二生三三者
　丹砂也三屬木木者屬氣氣者非金銀質
　色也學道之士遇此丹砂於金鼎内專志
　修學十已得八九也若以朱砂爲丹砂者
　徒竭功力
分明道不離黑鉛中鍊取五行尋藥體五行
之内覓金公法象在參同
　隂中有陽不離北方若黑鉛燒鍊爲藥何
　用更言恍恍惚惚此産在五行虚無之體
　太易云故黄芽産於河車也河車者爲之

　太素形之神變謂之有質若用鉛非用鉛
　若棄鉛無有是處經云芽若是鉛去鉛萬
　里芽若非鉛從鉛而始學道之門切忌鉛
　錫何況棄鉛尋眞故經云鉛非黑錫汞非
　水銀
分明道朦朧在君家龍虎見君君不見徒將
金寳作河車爭得見黄芽
　朦朧是天玄地黄隂陽大象之氣降在五
　行爲坎離之象乾坤之根易志云在天成
　象在地成形聖人以法象隂陽採摘五行

　反見有形若容易採時只在君家舍日日
　看君君不見此言屬大道冲和之氣五行
　之初杳冥充妙之象非人家之所有非凡
　人可知也
還丹道金水是良媒須得華池終見寳徒將
砂向黑鉛坯莫妄損三才
　金水二字自生於物亦曰金水亦號鉛汞
　亦爲青龍白虎亦稱坎離良媒者眞水眞
　火也經云内有一飛一伏外有一佐一助
　木者本是東方眞汞之象金者是西方眞

　鉛之名故知金水從一物中生今人多將
　銀末伏朱砂鉛坯成世寳認此爲白金豈
　是自然且用鉛不用鉛三才全既坯成得
　銀已損三才豈是眞正之理三篇云莫壞
　我鉛我命得全莫破我車廢我還家豈不
　明損鉛之氣須認得眞華池者千經萬論
　不載於文故易志云白者金精是一陽黑
　者水基是一隂此實露玄機學道之士細
　而覽之自然解悟
丹砂道學者亦如麻不識鉛中含白虎競燒

糞穢覓金華爭得跨雲霞
　經云自古及今學者如麻不得丹砂竭力
　傾家若不識眞鉛徒尋白虎若不識眞汞
　莫覓流珠今時人多將糞穢燒灰鍊漉取
　鹽與白虎水銀便爲鉛汞此二物豈是四
　象五行之體八卦三才之形且況修至藥
　皆須淨潔棄却榮華然後修隂布陽設壇
　制爐修合鼎器採日月之精鍊五行之氣
　如此法天象地運用機關審定節符尚未
　克成豈有神仙出世之路離凡入聖之門

　修鍊不嚴潔欲求長生其理太遠乎求眞
　萬劫不可得也
金花道世上少人知莫弄黑鉛將造化淮南
全祕在華池爭肯泄天機
　古歌云化南作北母子相剋轉北成西配
　爲夫妻此是眞直之言金木相剋之道明
　無雜類也爲鉛屬北方壬癸水水中懷白
　謂之白金西方卦主兌白虎之名主殺害
　淮南王鍊秋石以其色白故號秋石是以
　聖人鍊祕有華池不載於經訣參云欲寫

　之竹帛只恐泄天機尚恐惡人竊弄窺慢
　至寳經云寧取鉛中金不取金中寳寳者
　非家有也非世間之寳也此言昭昭自是
　學人淺見不曉經文隂符云金丹之術百
　數其要在神水華池華池世所稀留傳不
　許俗人知豈得妄造次攀引八石之功非
　種類也經云玄象著明莫大乎日月天氣
　下降地氣上騰隂陽交感結成至寳布在
　人間先聖徐從事仰觀玄象得悟玄機遂
　採隂陽之精以成至藥今人或以水精石

　取日中火月中水爲眞水眞火是誤也參
　云下有太陽之氣伏蒸須臾間先液及凝
　號曰黄輿焉中卷云金花先唱有頃之間
　還解爲水馬齒欄干此時採眞精之氣頃
　刻須臾之際豈將煉取凡物何年得成況
　滯須臾之道經云文分時不妄虚載但總
　括羣歌遍尋諸訣自然心源淡薄也遇矣
眞龍虎玉兔與金精廣見青冥含萬象朦朧
降氣結朱英凡汞豈長生
　丹砂一體是日月之精天地之寳含五行

　之氣禀四象成形豈得便將黑鉛并水銀
　爲理此二氣朦朧之象豈不是降冲和二
　氣結爲易志云日中有烏名曰隂精結氣
　朱英鍊之固形月中有兔名曰陽精歌曰
　隂中鍊陽必謁仙堂是也
金與水相見兩交并復卦發爻依刻漏壼中
日月結成形滄海幾回清
　金數四水數一二物合爲一體如狸犬鼠
　雀之畏鸇不虚謬也歌曰若能鉛自俱亦
　如猫見鼠先聖纂集諸經皆言玄妙眞一

　之理起悟後人丁寧頗切顯露根基自是
　後人各各自能怕有妄牽引雜由意心指
　授若遇志人口訣頃刻之間便乃頓解心
　源返掌之義實不虚謬也
北方水其數是眞鉛一氣尅凝抽摘雪須令
金體重初元此結道中玄
　鉛者北方玄武之號西方白虎之名今人
　亦將網脚蕃鉛及諸處鉛或投水銀取笑
　呼爲黄芽或以黄丹及宻陀僧已上爲金
　花謬也五相類云鉛若採取即鉛世有氣

　採玉笋即霜鉛也世有筋骨黄芽者三才
　全骨肉不相離又歌云水銀二氣非他物
　先爲肉兮後爲骨骨肉相繼得長存從此
　河車金寳畢如男女宛然以表眞如本初
　源也號之元也若不悟終世無有得理也
北方水龍虎自交彰水火運時歸一體臨爐
早見五神光根本昔中方
　青童君云世人若知太陽之髓轉换天地
　驅役鬼神雲雷鼓風龍虎交趾變易潜通
　五行相類莫非天人可以得知凡人何以

知之乎
　　　菩薩蠻還丹訣
還丹根蒂將何作須憑金火相銷鑠金大得
長生方成夫與妻夫妻情重重共隱眞人洞
眞洞約迴期天符來便歸
還丹父母將何作木從火裏生枝博枝博既
芳榮離宫火漸明漸明終却滅化土生金屑
土謝王金鄉金來歸北方
還丹龍虎將何作北方玄武南朱雀朱雀變
爲龍元宫養大蟲大蟲食草木龍愛吞金玉

交戰向滄溟俱傷血滿形
還丹鉛汞將何作砂須剥面鉛沈脚砂精與
鉛精露形不露形爭得相違背須用三才理
汞採日中精鉛須鉛裏金
還丹水火將何作須知兩位相交錯火在水
中求水從火裏流水流遭火尅爲有中男力
水被火淩持相携一室歸
還丹鼎器將何作戊己正土爲城郭城郭善
隄防隄防是藥王藥王能御衆臣下難飛動
外隔坎離城誰人見鼎形

還丹火法將何作初從復卦終于剥旦暮用
屯蒙潜行造化工進爲春夏月退象秋冬節
既未入坤宫還丹道已窮
還丹祕訣將何作因師口授親糟粕未悟莫
施爲前程路嶮巇尋文終不的義在文中出
文義縱惺惺摶量早晚成
還丹節行將何作師曾祝付留言約莫近貴
豪門貴豪賺殺人不須誇富有富有難長久
隱遁且攸攸願將天地儔
還丹功用將何作仙人盡號長生藥服了得

延年方知此理元至藥終須覓只在坎離側
向此得眞微天長地久期
　　　沁園春注解
七返
　易曰七日來復復其道也又寅之申申復
　之寅此皆七返之道也又自金之土土之
　火火之木木之水水之金金復來之土此
　亦七返也金兩見土則乃立鼎器之象也
還丹
　天地眞陽光輝赫赫然人不見者何也謂

　不能守天地靈根散蕩眞陽於外而不得
　存於内故也若遇七返之道即還來身内
　煉之爲丹故曰還丹還丹者大藥之總名
　也即金丹是也
在人
　謂七返還丹天地得之成變化變化然後
　生萬物萬物之中唯人得天地至靈之氣
　而内有靈氣之根即爲還丹之根本也在
　人謂丹基在人之身内故也
先須煉己待時

　既還丹在人之身内則亦得㫖然後用功
　焉以則用也欲煉還丹必待時之至則用
　功也丹道若不得時則不能奪乾坤造化
　之功矣用功得其時則丹道之功成耳
正一陽初動
　一日十二時亥之至天地萬物皆被其隂
　矣隂之極則時遷子當建子之時一陽内
　發則成復卦　　此時正一陽始發動則
　得潜龍之象也又曰初九潜龍勿用者也
　眞人曰一物有靈潜五彩

中宵漏永温温鉛鼎光透簾帷
　中宵即夜半之謂也漏即刻漏定時之法
　也永即漏長之謂也一陽既生後至丑即
　二陽生成臨卦陽火漸盛則鉛鼎自温而
　未至炎熱猶人間釜器中貯水以火發之
　則豈不温乎言隂陽配類而凝成至藥旋
　旋入於鼎中以火烜之則金丹道長矣今
　只言鉛而不言汞者何也夫天地未闢之
　先則一氣而已天地之先一氣者鉛也天
　地既闢之後乃生二氣則曰隂與陽眞人

　曰二物會時爲道本隂陽鉛與汞也故只
　言鉛鼎者謂先言一氣也鉛獨爲天地萬
　物衆藥之祖故不言汞也鉛鼎既温則眞
　氣薰蒸於四肢五臟透于膚肌之外光澤
　一身之間無所不至也易曰九二見龍在
　田之象也光輝于地上故曰光透簾帷也
造化爭馳
　隂上陽下隂能伏陽陽能消隂隂雖居上
　位奈何不得進退之時故隂陽爭進退之
　勢而水火爭進退之功二氣交并則成造

　化之功若隂陽二氣不交則造化元功之
　道不立焉時既及寅則三陽奮亨而生泰
　　　易曰九三君子終日乾乾眞人曰九
　三君子覺龍吟未正而猶上進則與三隂
　爭勢故曰造化爭馳
虎龍交媾
　隂上陽下隂即水虎陽即火龍也時又加
　卯則四陽生于二隂之下則成大壯　　
　易曰九四或躍在淵之象也眞人曰四位
　推排虎降泉故陽龍得勢侵陵隂虎之位

　則有交媾之體也又虎即隂中之陽物也
　坎男是也龍即陽中之隂物也離女是也
　男與女示一隂一陽則有交媾之道而成
　變化矣易曰一隂一陽之謂道
進火工夫猶鬥危
　隂虎之勢虧而陽龍之位盛也隂虎不知
　其機不識其時不知其退恃水能伏火欲
　强滅其火龍又不知龍已至於辰得九五
　之位而生夬　　易曰九五飛龍在天之
　象也故曰有鬥戰之危也謂隂虎欲退之

　際也眞人曰已知金虎伏時聽五龍吟識
　此則乾坤之理盡矣
曲江上看月華凝靜有箇烏飛
　人之身内有九曲江即純陽之所也覩中
　夜月華凝靜之時令人進用煉丹之道則
　除去塵事致心境如月之瑩然後周畢九
　陽之數鍊二氣爲丹餌之則皆歷九江而
　朝元海中也眞人曰九曲江邊坐卧看一
　條長路入天端慶雲捧擁朝赤子瑞氣徘
　徊處日烟鉛汞此時爲至藥坎離今日結

　成丹功能濟命長無老只在人心不是難
　海蟾子曰九江無浪發三花是也三花者
　三田之道芽也自子至巳六位俱陽則成
　乾易曰上九見羣龍之象也眞人曰
　六龍齊駕得升乾又曰天下都遊半日功
　既成純陽則是謂太隂而日之在巳故曰
　曲江上看月華凝靜有箇烏飛也眞人曰
　有箇烏飛入桂宫又曰幾度靈烏宿桂柯
　又曰沈將海底去抱出日頭來
當時自飮刀圭

　天有五行即地有五行天有五行者水木
　土火金地有五行者火金水木土也此即
　皆屬二氣之所生也亦各以土爲主故煉
　丹之道用以匹配和合爲藥入于鼎中則
　眞金産於二土之内二土曰圭明金産土
　内是謂刀圭火繫之則化爲金液上朝天
　庭歷泥丸降華池而飲之則飛下層樓直
　諸絳宫復流丹鼎灌溉靈根周而復始無
　有休息故參同契云刀内霧散入五若風
　雨此之謂也又曰一味瓊漿固吾衰朽眞

　人曰一粒刀圭五彩輝飛丹走入神仙窟
刀圭即金丹之味也當時則進功鍊丹之
　時也
　又誰信無中養就兒
　寰海之内塵世之間人物之繁孰知其際
　限其中何人信有神仙妙道自無中致有
　故眞人曰我獨知之勞生數盡復歸于無
　今眞人向無中以妙道養育成其嬰兒故
　曰無中養就兒也
辨水源清濁

　清陽而濁隂也下丹田名曰混元海眞人
　曰混元海底隱生輪海即氣海也水源即
　須認隂陽之根源也匹配而不使差互也
　隂陽差互則有乖煉丹之道也
金木間隔
　金尅木生火而火尅金生水水剋火金欲
　尅木木生火而金不能剋木火欲尅金金
　生水而火不能剋金故眞人配水於乾坎
　致火於兌坤而安金於離巽排木在震艮
　然後足鼎於中宫中宫者土之尊位也而

　製御八方眞人曰五方行盡得丹名又曰
　八方周匝龍行火五行四象間隔之理無
　逾於此也煉丹者先立鼎器後運之九宫
　八卦行乎妙道也
不因師指此事難知
　金丹之道乃出世飛昇之事也若不因先
　賢聖師指授世俗之人安能得造幽微要
　妙者乎眞人曰欲叩玄關須憑匠手又曰
　賢良猶不曉愚昩豈能觀
道要玄微

　煉丹之道其要在玄微微妙中奪得造化
　之機也不知微妙之門則金丹之道不可
　得而成之
天機深遠
　璇璣用天之道也又曰金丹之道如彼蒼
　冥玄夐遼廓而世之人不可容易知天機
　也使夫知者其唯達神仙之道者乎眞人
　曰誰識天機在掌中
下手速修無太遲
　夫人之處浮世之間輪迴變更生死日遷

　命在倐忽光景須臾逝波峻躍無暫止休
　故眞人曰垂言勉人訪道尋眞速修丹道
　以救浮世安可稽緩故曰無太遲也
蓬萊路仗三千行滿獨步雲歸
　蓬萊即神仙所處之宫室也世俗之人不
　可到也欲趨之則必遇神仙眞人修煉金
　丹之道功成則形神俱妙輕舉雲路馳龍
　駕控鶴馭而可到也金丹之道又在修藴
　仁德隂救世患使三千之功八百之行既
　就仗此而出塵勞之境達逍遥之鄉造眞

　人之地誠不謬矣


龍虎還丹訣

















