








太上金櫃玉鏡延生洞玄燭幽懴則六
　　　虚一眞人序
夫清濁未分無間昏曉太極肇判二儀迺分
皆本道之一炁而化者也當龍漢延康之先
道炁莽莽質象未定無復形器但氤氲勃勃
而巳至赤明之初陽精始輝迴運莫測所謂
非化而化自然而然龍漢之初三千億萬九
百五十一年
玉清交運正度太初流化萬象纏結道炁
上清變化七十九億萬三十九年大丹成形

始有日月五星道機沉蓄微露化端
太清纏錬五十億萬一十二年萬天棊布神
化洞明造化發泄景象列分髙玄明豁大道
行焉
元始天尊於清微天神霄玉清妙境傳教
道君玄一眞經靈寳金誥無量妙訣自開化
巳來迄于兹世
道君凡萬有一千五百二十度降世今當陽
九運終天地交變民物夭傷道君慈憫敷宣
此經三卷遣左玄眞人齎付蓬萊宫宫中眞

人刻書玉簡日習誦詠今見兆民受諸苦難
漂沉塗趣難復人身玉晨道㫖令降于世傳
付清信之人護身保命孽重不信之人勿示
窺笑輕泄漏幔殃及九祖長役鬼官勉而行
之祕而愼焉此經凡有三名一曰金櫃玉鏡
眞經二曰洞玄燭幽懴三曰神寳祕章敷明
妙紀開悟有縁修而進之可以召靈炁於三
關藹寳華於九户功滿德就名書玉庭至孝
之士報先化根宗遵奉禮誦雖億魯之遠萬
祖之衆䰟繫幽苦者承是功德皆即受度上

登朱陵在世之人年災月厄非横纏綿禮誦
修崇則上消天災下禳毒害保寧家國與善
因縁修眞之士究而悟之則殃罪解於冥塗
靈眞備於純德洞合妙道身得神仙更能立
行立功濟人及物上超億祖慶延子孫世世
昌榮生賢出聖此道尊妙功德無邊敬奉修
持無所不至矣
　凡禮誦此經先香湯沐浴齋戒七日於淨
　室中面東正坐叩齒三十六通閉目靜思
　身坐青黄紫三色雲炁之中存北斗覆頭

　罡星指前離已七尺次存青龍白虎朱雀
　玄武各從本藏出羅列左右前後次存自
　已眉後兩小穴中日從左出紫赤九芒月
　從右出黄白十芒各離已九尺光霞滿室
　次存前日月光芒灌于鼻中入腦後四寸
　金華宫令項後生出圎象大如車輪光明
　炳然如此分明密念開經玄藴呪畢然後
　焚香開經跪拜禮念
　天尊聖號自有護法神兵營護其人志誠
　禮念其功不可具悉

　　　開經玄藴呪
天眞丹華宫清靈玉室中翠玄都六一
元臺闕帝公素念生精炁髙虚飛駕從
心經隱三舍薰鬱長生房紫堂通絳闕
赤城妙田倉神門正理觀潔然道慧香
性命守虚無懷珠抱玉陽迴神本國冨
明登紫壽方
太上金櫃玉鏡延生洞玄燭幽懴
太上老君於太清天上玄都山中坐七寳臺
㑹諸天仙衆燒自然栴檀眞香告諸仙曰下

方衆生皆父母寄胎誕育而得生身受命於
天成形於地以日爲䰟以月爲魄靈備萬物
唯人是稱初生之時皆受天地清寧之炁本
來清靜與天長久朴散之後染着愛欲背眞
失性逐物隨情妄僞欺貪婬狠殺盜惡口兩
舌嗔癡嫉妬不忠不孝背義忘恩毀道謗眞
造諸罪業流輪三塗無期出離或凌犯星辰
干冐天地遂致兵災水旱疫毒流行蟲蛇虎
狼精邪蠱魅疾病官刑諸禍並起絶滅家門
漂流苦海時與㑹中有一眞人名曰普救即

從座起稽首禮拜瞻仰尊顔長跪告曰如是
衆生受諸惡報作何因縁得免苦難願垂玄
造廣度沉淪
太上曰復坐靜念爲汝敷宣清信男女有諸
災厄横事縈牽無處解謝者如法齋沐謹於
三清像前清靜身心用異花珍果淨水名香
燈燭醴獻䖍心瞻敬作懴悔言弟子某甲於
曠劫以來至于今日不信經教唯罪是修興
十惡心迷五毒行三業所造無邊之罪惡惡
相牽多招災難今日辛聞眞教省悔前非懇

禱至誠一心懴悔伏願
聖慈盡除徃罪志心敬禮
　　　志心敬禮虚無自然元始天尊
　　　志心敬禮太上大道玉晨道君
　　　志心敬禮太上玄元聖祖老君
　　　志心敬禮長生保命護身天尊
　　　志心敬禮長生保命無上天尊
　　　志心敬禮消災除病無上天尊
　　　志心敬禮監生注禄延壽天尊
　　　志心敬禮定命檢簿靈寳天尊

　　　志心敬禮昊天勑下演法眞人
　　　志心敬禮降世大慈救苦眞人
　　　志心敬禮慈悲度厄眞人
　　　志心敬禮尋聲救苦眞人
　　　志心敬禮濟生度死眞人
　　　志心敬禮萬福護身眞人
　　　志心敬禮蓬萊扶教法師
　　　志心敬禮蓬萊通天法師
於是聖號冝加敬禮每日持念七七遍乃至
百遍即有護法神兵救苦眞人常隨護衞克

免災危萬禍潜消増延禄壽若有衆生聞是
聖號恭敬頂禮與前功德無異禮竟䖍誠復
當懴悔弟子臣某甲自從無始以來至于今
日不忠君主不奉尊親不敬師徒不友兄弟
諂上虐下背親向踈聽妻妾語違父母訓或
爲婦人性行不眞違背父母不孝翁婆撓亂
六親輕賤夫婿抛擲五榖非理裁剪盗竊慵
讒闘舌隣里常行妬忌懷挾外心如此罪愆
必招苦報生遭人憎死墮地獄恭對
聖眞咸悉懴悔弟子臣某甲自從無始巳來

至于今日非義而動背理而行冨騁勢豪貧
恣兇暴以惡爲能見殺加怒殺人取財傾人
取位誅降戮服凌孤逼寡撓亂國政輕蔑天
民妬賢嫉能掩善揚惡教人爲惡自罪引他
射飛逐走發蟄驚棲塡穴毀巢傷胎破卵偷
盗邪婬妄言綺語飲酒食肉惡罵兩舌慳貪
瞋恚狠戾愚癡巧僞欺謾隂賊殘害知過不
攺知善不爲諸惡罪縁無不備作今兹發露
不敢覆藏恭對
聖眞咸乞原赦弟子臣某甲自從無始巳來

至于今日不識正道多犯罪愆恨天怨地呵
風罵雨憎嫌寒暑厭惡三光訕謗聖賢侵夌
道德輕誹聖典魔障善縁拒遏上眞汚毀廟
像久視日月輙指三光指虹唾星混穢井竈
呪誓呼神違願犯戒妄解聖論輕泄天機今
兹首露不敢復爲恭對
聖眞咸乞原赦懴巳䖍誠志心朝禮
　　　志心敬禮虚無自然元始天尊
　　　志心敬禮太上大道玉晨道君
　　　志心敬禮太上玄元聖祖老君

　　　志心敬禮昊天玉皇上帝
　　　志心敬禮紫微天皇大帝
　　　志心敬禮紫微北極大帝
　　　志心敬禮南極注生大帝
　　　志心敬禮日宫太陽帝君
　　　志心敬禮月宫太隂皇君
　　　志心敬禮木德歳星君
　　　志心敬禮火德熒惑星君
　　　志心敬禮金德太白星君
　　　志心敬禮水德辰星君

　　　志心敬禮土德鎭星君
　　　志心敬禮神首羅㬋星君
　　　志心敬禮神尾計都星君
　　　志心敬禮天一紫炁星君
　　　志心敬禮太一月孛星君
禮竟䖍誠復當懴悔弟子臣某甲自從無始
巳來至于今日多迷眞道廣造罪根履乾坤
而寧知覆載瞻日月而曽感照臨五常素昧
於内修六染難逃於後患或有今生宿世積
疊餘殃故殺悮傷之尤害物傷人之罪或則

破齋犯戒違願欺心意有愛憎心生蛆佞對
星辰而設誓向神眞而惡言負債辜恩貪婪
不悉千頭營運一向謀生豈分善惡之䂓莫
曉存亡之度今則退思𥙷過具述首陳謹發
䖍誠願垂慈宥敢盡愚𠂻之懇遥祈寥廓之
尊伏願少迴靈貺俯鑒卑𠂻咸除黒簿之愆
延注丹臺之善神解災罹運消迍滯禍沉徃
劫福降今辰一切之中常沐道䕃臣無任惶
懼䖍祝之至稽首
無上正眞三寳

　老君曰凡禮是經皆當香湯沐浴齋戒必
　獲感通功德無量普救曰齋沐之法敢告
　指導老君曰香湯者五香湯也法取青木
　香白檀香茅香沉香薰陸香多少隨冝取
　淨水一石先以桃白皮竹葉下煎數沸濾
　去滓次下五香多少隨冝若在山林幽棲
　貧薄無力止以桃竹爲善先以沐髮取木
　杓以柄指月建思五色雲炁滿室三辰光
　照盆上以杓左行攪香水三十六度視香
　湯呪曰

太玄眞液錬炁生雲沐澤蒼華誦詠洞經
七祖飛仙我騰上清(凡七遍次就榻/解衣而呪曰)
五斗配衣龍虎侍眞開明三景上登玉晨
解帶成仙使我長生(次解髻就/沐呪曰)
神宫振天黒雲散開流金火鈴燠擲無邊
使我通眞遊行諸天無量度人招靈命仙
　(次沐髮竟撮/髻戴冠呪曰)
雲層碧玄竦嶽瑶京冠髻召仙五炁攝眞
神華發光上昇帝庭(次入浴執杓取五方炁/色入湯中攪三十六遍)
　(畢執杓向/旺方呪曰)

霐池玉泉灌我身形内錬五藏外通九門
使炁開通尸穢蕩清萬遍保舉入登帝庭
　(次存三辰入湯中良久就浴訖别取淨者/五香湯飲之一杯即凝神黙想内外貞白)
　(而乃/呪曰)
黄神守關青帝護䰟天騶咆哮萬魔喪睛
尸血盡滌青蟲滅形七魄錬化紫雲自生
遊宴太無髙眞併襟(次還着/衣呪曰)
神童侍衣玉女燒香登拜經寳玉音琳琅
度我七祖除滅禍殃延年長壽寳漿雲粮
齋者内齋其心外齋其形戒者内持其志

外持其行設醮奏章亦依是式無災不滅
無願不成修眞之人謹冝遵愼
道言德莫大於好生功莫大於修成凡處塵
域之内蠢動含生禀受雖殊性命惟一見人
疾病官刑飢貧困厄或水陸或飛走䧟於難
地若能方便愍救是謂好生之德復有男女
喜捨財物修建宫殿繪塑眞儀印寫經典讀
誦教人製作旛花施設燈燭作諸布施供養
乃至平治道路修疊橋彴栽種樹木𥙷理隄
渠是謂修成之功若有衆生恣縱愚昧輕誹

經典損生毀成當知是人罪根難滅命沉六
趣永失人身劫劫生生無由出離信男善女
戒而愼之
老君曰此經是
道君金口所宣吾今授汝傳教世間誦之聲
叅紫極嚮聞諸天
太上欣唱衆眞敬禮故能拯死苦於三塗超
形神於上清億曽萬祖皆即受度見存利益
福禄増延更廣好生之德修成之功孝養尊
親敬奉師友濟恤貧困洗雪𡨚沉如此功德

愈於兹矣遵依是經生成兼備吾遣察命録
子之行奏上玉清名摽金格隨行深淺得爲
眞人值遇是經冝加勉力於是普救受得眞
經歡躍非常而說偈曰
玄哉元老君衆生慈父毋演教不思議
普救無邊苦若能志心持存亡皆濟度
功德貴生成隨行登仙路
爾時普救說是偈巳諸天仙衆同聲稱善稽
首再拜
至尊敬禮而退



太上金櫃玉鏡延生洞玄燭幽懴


















