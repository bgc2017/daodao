








靈寳天尊說祿庫受生經人十四
爾時靈寳天尊在浮羅世界淨明國土善積
山中七寳樹下與無量飛天神王及諸仙聖
衆演說妙法乃放九色彩光徧照十方一切
衆生善惡果報或貴或賤或富或貧大衆懷
疑此等衆生有如上果未敢議問時有光妙
音眞人從座而起嚴整衣冠叩頭長跪上白
天尊曰適見威光照耀十方或男或女富貴
貧賤苦樂不同此等衆生有何異因伏願聖
慈憫以所請賜以訣言

天尊曰善哉善哉汝當復坐靜默安神一心
諦聽
天尊言十方一切衆生命屬天曹身繋地府
當得人身之日曾於地府所屬㝠司借貸禄
庫受生錢財方以祿簿注財爲人富貴其有
貧賤者爲從劫至劫負欠㝠司奪禄在世窮
乏皆㝠官所尅陽禄填於隂債是使貴賤貧
富苦樂不同汝當省知
天尊言吾昔賜寳樹一株付與鄷都北帝植
於㝠京明察衆生善惡果報以聖箭三雙神

弓三張給與得生人身男女將此弓箭望寳
樹而射射得東枝得官爵長命身射得南枝
得延年康徤身射得西枝得富貴榮華身射
得北枝得貧窮困苦身如上之寳樹者乃是
業鏡果報之縁若在生欽敬三寳方便布施
設齋誦經行種種善縁及依吾教誦念此經
燒還禄庫受生錢者得三生爲男子身若復
死亡不經地獄再復人身鄷都若以弓箭施
爲寳樹我以神力扶持無使中於北枝再得
榮貴之身若復有人在世慳貪愚癡不信經

法負債不還更相嫉姤不念善因惟惡是修
致使罪簿注名天曹滅筭及負欠㝠司受生
錢財在世不還更相誑妄死入地獄萬劫方
生畜獸身輪轉果報若復得爲人身再以神
弓聖箭於寳樹自然果報射中北枝既得爲
人貧窮下賤及不信善縁之報真人又白
天尊言未審人之生身從何所屬㝠曹庫借
過受生錢在世貢還何庫分雖蒙開悟未測
此因幸望慈尊爲衆分别
天尊曰人之生身便有十二年直宮分各有

曹典主掌禄庫我今爲汝顯說十二官曹姓
屬
子生人欠錢一萬三千貫屬第一庫曹官姓
李丑生人欠錢二十八萬貫屬第二庫曹官
姓田寅生人欠錢八萬貫屬第三庫曹官姓
雷卯生人欠錢八萬貫屬第四庫曹官姓柳
辰生人欠錢五萬貫屬第五庫曹官姓袁巳
生人欠錢七萬貫屬第六庫曹官姓紀午生
人欠錢二十六萬貫屬第七庫曹官姓許未
生人欠錢十萬貫屬第八庫曹官姓朱申生

人欠錢四萬貫屬第九庫曹官姓車酉生人
欠錢五萬貫屬第十庫曹官姓鄭戍生人入
錢二萬五千貫屬第十一庫曹官姓成亥生
人欠錢九千貫屬第十二庫曹官姓亢
天尊又言前十二宮庫官各主局生人欠受
生錢簿及得爲人身曾許所屬元辰錢財乞
註受生禄庫之簿合同㝠司之籍眞人曰此
之元辰亦未審於名位錢數更望慈憫盡其
所説天尊舍笑而言曰善哉汝當盡力爲於
衆生吾當再爲汝開演十二所屬元辰姓名

錢數
子生人本命元辰劉文眞當得人身許錢七
千貫丑生人本命元辰孟侠當得人身許錢
九千貫寅生人本命元辰鐘元當得人身許
錢六千貫卯生人本命元辰郝元當得人身
許錢一萬貫辰生人本命元辰李文亮當得
人身許錢六千四伯貫巳生人本命元辰曹
交當得人身許錢一千貫午生人本命元辰
張巳當得人身許錢九千貫未生人本命元
辰孫㳟當得人身許錢四千貫申生人本命

元辰杜準當得人身許錢八千貫酉生人本
命元辰田交佑當得人身許錢五千貫戌生
人本命元辰崔漸進當得人身許錢五千貫
亥生人本命元辰王爽當得人身許錢六千
貫爾持
天尊告諸四衆若有善信男女意樂經法布
施貨財依此經典建立道場嚴備香花燈燭
莊嚴供養三寳大道諸仙大聖六時行道十
徧轉經修齋設醮准備所欠受生錢數及許
元辰之財一一明具合同䟽牒焼還本屬庫

分者即得見世獲福榮貴果報來生永無苦
難若有衆生不信前縁返生惡業者一堕九
衆若不具陳故有生死苦樂之報汝等大衆
各自省知是時光妙音眞人及諸仙衆鄷都
北帝閻羅㝠官禄庫曹典本屬元辰在會大
衆一切稽首瞻仰尊顏頂禮而退於是光妙
音眞人傳教世間濟度存亡讚歎敷揚信受
奉行

靈寳天尊說禄庫受生經











