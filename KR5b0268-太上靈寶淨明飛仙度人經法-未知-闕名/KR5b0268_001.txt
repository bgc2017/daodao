










太上靈寳淨明飛仙度人經法卷一
髙明大使神功妙濟眞君許旌陽釋
叙微(言其道包含所以彰微者此也終而釋之謂之釋例所謂叙微者以明例)
(象天)
啓運章第一
道言昔於始青天中碧落空歌大浮黎土受
元始度人無量上品
師曰此道君叙受法之初用爲看法之呪
符





右面東再拜燒香搯子勒至辰書符一道
次念碧落空歌呪符左手搯午歌曰
妙哉元始道大梵敷眞文上開龍漢劫
煥爛光彩分三十二天書五老赤字傳
垂慈度生死鬱勃吐祥雲中有長命訣
植芽鍊飛仙開凾發玄奥稽首生精勤
仰思髙靈降乗氣歸三清

眞應章第二
元始天尊當說是經周廻十過以召十方始
當詣座天眞大神上聖髙尊妙行眞人無鞅
數衆乗空而來飛雲丹霄緑輿瓊輪羽蓋垂
䕃流精玉光五色鬱勃洞煥太空七日七夜
諸天日月星宿璇璣玉衡一時停輪神風靜
黙山海藏雲天無浮翳四炁朗清一國地土
山川林木緬平一等無復髙下土皆作碧玉
無有異色衆眞侍座元始天尊玄座空浮五
色獅子之上

師曰此道君受法之初衆眞皆㑹此時始
有淨明二篇靈書明王因之造法著經用
之淨身看法文時存思呪
右弟子看法文淨身了未開法文時再拜
以兩手搯中指上節閉息良久瞑目定觀
念呪見衆眞皆㑹再拜放訣看法文念呪
時先云我聞元始天尊至獅子之上則又
曰弟子慶幸今日願受度
識神章第三
祖師太陽上帝孝道仙王靈寳淨明天尊祖

師太隂元君孝道明王靈寳淨明黄素天尊
經師至孝恭順仙王籍師玄都御史眞君監
度師三天扶敎輔元大法天師正一冲玄靜
應眞君度師九州都仙太史髙明大使至道
玄應神功妙濟眞君靈寳淨明玄中傳敎聖
師靈寳淨明下敎仙卿靈寳淨明飛天度人
大元帥帝君靈寳淨明飛天度人大使者帝
君靈寳淨明飛天度人三十六位帝君靈寳
淨明飛天度人十方神王靈寳淨明飛天度
人三百六十萬神王靈寳淨明飛天度人十

方長生大神靈寳淨明飛天度人三部袐法
羽衣謄籍判官靈寳淨明飛天度人繡衣玉
童玉女靈寳淨明飛天度人侍經五帝直符
靈寳淨明飛天度人侍經五炁功曹靈寳淨
明飛天度人周天傳言傳香傳文典籍使靈
寳淨明飛天度人護身傳真䘙真監真吏靈
寳淨明飛天度人前後二十四史吏靈寳淨
明飛天度人直事傳言飛龍騎吏靈寳淨明
飛天度人八萬四千靈官寨主將靈寳淨明
飛天度人八萬四千寨節貟甲馬靈寳淨明

飛天度人八萬四千受事靈寳淨明飛天度
人三界直符靈寳淨明飛天度人怛他蘇伽
功曹
師曰此靈寳一切法中行事之神冝於毎
日遂燒香朝禮行持法具于後
毎日子時起燒香存法院向西法師向東
立垂兩手搯寅叩齒三十六通放訣収手
一拜如見日光圓數丈直照面又兩拜叩
齒九通呪曰
道香徳香無爲清淨香靈寳淨明香供養靈

寳淨明尊六位都法主一切靈寳君帝君及
天君神王諸主宰願我所行法速得遂我心
上報君父母下救衆生苦真炁常滿體役使
諸萬靈萬靈盡歸依急急如律令(呪畢吸太陽一口吞)
凢遇毎月朔望即子時出庭下搯寅叩齒
三十六通存想十方無極飛天神王侍立
四方青龍白虎朱雀玄武衞身放訣収手
心拜三過叩齒三通後呪
道香德香無爲清淨香靈寳淨明香供養太
上三境尊八極諸天帝淨明靈寳上聖三界

五帝大魔七政五斗諸星辰十方無極無量
品神王官將一切威靈今日欣慶修行至經
惟願安鎭國家濟度天人九祖昇遷萬神侍
衞稽首歸依無極大道(又叩齒三通咽液三過再拜二過)
師曰於此述識神章一者所以叙行道受
法之人上真護䘙貴在崇奉逐日清旦行
香誦持知其衣服儀衞之像存念不失於
生時因奉至道名受遥勲字載玄譜神澄
氣徹日作真遊死則正入仙階身厠三十
六位靈寳真人之下夫爲靈寳真人者

即天真大神妙行真人之果也如玄中傳
敎聖師者如今日淨明設敎則有玄中大
法師等降汝身中輔汝心性使自達曉故
開一位洞神下敎仙卿者汝等開度人使
忠孝之道淨明之說行之不失有益生齒
必證此位令洞府神仙管攝之
昭應章第四
說經一徧諸天大聖同時稱善是時一國男
女聾病耳皆開聰說經二徧盲者目明說經
三徧喑者能言說經四徧跛痾積逮皆能起

行說經五徧久病痼疾一時復形說經六徧
髪白返黒齒落更生說經七徧老者返壯少
者皆强說經八徧婦人懷娠鳥獸含胎巳生
未生皆得生成說經九徧地蔵發泄金玉露
形說經十徧枯骨更生皆起成人是時一國
是男是女莫不心皆受護度咸得長生
師曰此道君受法之初有此昭應用爲普
召十方眞文有天篆書文一百五十二字








































































凡奏章等醮儀皆須用此請召十方其文
青紙朱書吸五方炁各一口念靈書上下
品及中篇一徧閉炁以左手搯本師訣卯
文書之先具書云(臣某)聞昔時天尊始篆
說經一徧至畢咸得長生又書云今日欣
慶修齋願得受度書訖以白茅向東方念
呪燒之呪下一叚經自道言至一時同至
乃再拜曰弟子今日欣慶修齋伏願十方
三界衆眞下降臨軒急急如律令(定須細想聖眞)
(自空而來)

召神呪
道言是時元始天尊說經一徧東方無極無
量品至眞大神無鞅之衆浮空而至說經二
徧南方無極無量品至眞大神無鞅之衆浮
空而至說經三徧西方無極無量品至眞大
神無鞅之衆浮空而至說經四徧北方無極
無量品至眞大神無鞅之衆浮空而至說經
五徧東北無極無量品至眞大神無鞅之衆
浮空而至說經六徧東南無極無量品至真
大神無鞅之衆浮空而至說經七徧西南無

極無量品至眞大神無鞅之衆浮空而至說
經八徧西北無極無量品至眞大神無鞅之
衆浮空而至說經九徧上方無極無量品至
眞大神無鞅之衆浮空而至說經十徧下方
無極無量品至眞大神無鞅之衆浮空而至
十徧周竟十方無極天眞大神一時同至
師曰此道君受法之初諸天皆至用爲燒
眞文呪
洞界章第五
一國男女傾心歸仰來者有如細雨宻霧無

鞅之衆迮國一半土皆偏䧟非可禁止於是
元始天尊懸一寳珠大如黍米在空玄之中
去地五丈元始登引天眞大神上聖髙尊妙
行眞人十方無極至眞大神無鞅數衆俱入
寳珠之中天人仰看唯見勃勃從珠口中入
旣入珠口不知所在國人廓散地還平正無
復欹䧟元始即於寳珠之内說經都竟衆眞
監度以授於我當此之時喜慶難言法事粗
悉諸天復位倐忽之間寂無遺響
師曰此天尊說經之時有此變化用爲法

師呪黍米隱身存神拘魂制魄之術
右取黍米一升選天德月德日北向左手
搯本師訣卯文右手斗訣先啓白六師眞
師北斗眞君取北斗紫炁七口念呪曰
吾聞元始天尊度人無量說經旣周一國男
女(至)寂無遺響吾今呪此黍米隱身存神拘
魂制魄變化莫測運度無邊急急如太上勑
次吹炁入黍米放淨合内供養毎日存思
吞服
存思法

毎日早晨入靖吞淨明寳籙了取黍米一
百二十粒入室靜坐存泥丸中有青炁心
中有白炁臍中有黄炁三炁俱生如雲覆
身因變成大火燒身身色洞徹内外良久
乃止於是以黍米就服炁以鼻引青炁一
百二十行嚥之止次以水吞米
護身章第六
是時天人遇值經法普得濟度全其本年無
有中傷傾土歸仰咸行善心不殺不害不嫉
不妬不淫不盜不貪不欲不憎不𡜍言無華

綺口無惡聲齊同慈愛異骨成親國安民豐
欣樂太平經始出敎一國以道預有至心崇
奉禮敬皆得度世
師曰此元始天尊爲道君說經之際天人
遇值經法皆生此道心爲法師護身呪
右毎以本命生受胎日於寅上歩罡七徧
念此呪即一切鬼神奸人詭賊欲見害者
皆自消散十方善人皆來欽重如要見貴
人即隔日歩罡而後徃歩罡時存身爲道
君手執道君玉印

右取受胎日法謂如甲子月生以乙卯爲
受胎月戊辰日生戊與癸合辰與酉合癸
酉日受胎日於前戊辰日内尋不前則後
毎年於此日作用不拘

(南斗諱▲▲▲▲▲▲)
(五行水火木金土)

已上自取三歩丁罡入魁至魒右歩水至
金右足起歩南斗從尾至頭入斗中以左

挑北斗蓋頭自斗反身出再丁罡歩入北
斗凢七徧止思變爲七身七身如一
傳受章第七
道言元始天尊說經中所言並是諸天上帝
内名隱韻之音亦是魔王内諱百靈之隱名
也非世上之常辭上聖巳成眞人通玄究微
能悉其章誦之十過諸天遥唱萬帝設禮河
海靜黙山嶽藏雲日月停景璇璣不行群魔
束形鬼精滅爽廻尸起死白骨成人至學之
士誦之十過則五帝侍衞三界稽首魔精䘮

眼鬼妖滅爽濟度垂死絶而得生所以爾者
學士穢氣未消體未洞眞召至十方威未制
天政德可伏御地祇束縛魔靈但却死而已
不能更生輕誦此章身則被殃供養尊禮門
戸興隆世世昌熾與善因縁萬災不干神明
護門斯經尊妙獨歩玉京度人無量爲萬道
之宗巍巍大範德難可勝
師曰此是道君授經與靈寳淨明天尊之
時元始所說尊妙如是永爲傳度之先言
右自道言元始天尊說經中所言至德難

可勝續之曰吾今得此袐法以度汝汝冝
克心勉勵愼守科戒
說戒具科目章第八
道言凡誦是經十過諸天齊到億曽萬祖幽
魂苦爽皆即受度上昇朱宫格皆九年受化
更生得爲貴人而好學至經功滿德就皆得
神仙飛昇金闕遊宴玉京也
師曰此是道君授經於靈寳淨明天尊之
時具說此經有薦拔祖考超出幽夜之功
用於說戒之後云此乃爲弟子燒草人劵

追資億劫種親
右自道言凡誦是經至玉京也續云吾今
授汝袐法爲汝奉依明科薦拔先亡億劫
眷屬汝得法之後切兾榮華敷揚敎風上
報道君之恩乃爲弟子存念燒草人(事見本章)
(具載)
上學之士修誦是經皆即受度飛昇南宮世
人受誦則延壽長年後皆得作尸解之道魂
神暫滅不經地獄即得返形遊行太空此經
微妙普度無窮一切天人莫不受度無量之

福生死蒙惠
師曰此是道君傳經與靈寳淨明天尊之
時受記保舉之詞於拔度弟子先祖魂魄
之後再伸此言加補弟子仙職出給文牒
右燒草人文劵了師就坐說上文目上學
之士至生死蒙惠續云吾今授汝袐法說
超汝玄祖今更依科祈叩上聖髙尊保舉
汝姓名書註玄譜遥補仙階汝愼無忽所
有度補劄牒文付弟子乃以下文勑勵神
將度印

上天所寳不傳下士至士齎金寳効心盟天
而傳輕泄漏慢殃及九祖長役鬼官侍經五
帝玉童玉女各二十四人營衞神文保護受
經者身
師曰此是道君授經之時差玉童玉女護
度弟子因作是語今爲定格
右補職弟子了念上天所寳至受經者身
續云凡受仙官必有將佐汝冝修檢
次念勑勵官將呪勑曰洞神有約元帥帝
君司惡司善史吏精勤玉童玉女保衞侍

經一切佐治不得違盟
右以左手搯中指玉皇文一發而出面中
山取炁一口吹弟子次付法書劒印付弟
子畢再念下文
道言正月長齋誦詠是經爲上世亡魂斷地
逮役度上南宮七月長齋誦詠是經身得神
仙諸天書名黄籙白簡削死上生十月長齋
誦詠是經與國王帝主君臣父子安鎭國祚
保天長存世世不絶常爲人君安鎭其方民
稱太平八節之日誦詠是經得爲九宫眞人

本命之日誦詠是經魂神澄正萬炁長存不
經苦惱身有光明三界侍衞五帝司迎萬神
朝禮名書上天功滿德就飛昇上清
師曰此是道君傳度之後重伸勸戒靈寳
淨明天尊之詞謝恩畢以示叮嚀委曲之
意
師曰凡傳度隨力建醮行科三獻宣詞訖
就六位前左設香案坐法師存神戴逺遊
冠衣絳綾文袍青巾單皂襈赤舄衣朱裳
手執玉珪銅佩如洞神下敎仙卿先拜祖

師衆眞畢就傍立爲弟子說戒弟子各長
跪法師先祝香皈依三寳爲君王師資禱
福次自道言元始天尊說經中所言至德
難可勝吾今得此袐法用以度汝等汝等
冝克心勉勵愼守戒科弟子遵聽法師就
坐演說十戒
一者無忘八極
忠者欽之極孝者順之極廉者清之極謹
者戒之極寛者廣之極裕者樂之極容者
和之極忍者智之極天以斗爲極地以嶽

爲極天以有極則能聚衆炁地以有極則
能聚衆形屋以有極則能聚衆木人之有
八極亦如是也故能集善善立則道備道
備則所聞所見自然廓開所應所修自然
順適此得靈寳淨明飛仙度人之基也
二者無忘鑑水
鑑者喻心水者喻性心明則萬法皆照性
淨則五濁不歸道之在人圓通非蒙蔽可
了非操動可達托鑑水而悟心性此得靈
寳淨明飛仙之體也

三者無忘日録
日録者所以修檢善惡之處世患不能自
知患不能聞不能聽言則無所益今以日
録録日所爲不可下筆處皆已非也改之
爲貴則日録者不敎之師也不說之反也
不詔之君父不約之法度不可忘之此得
靈寳淨明飛仙之相也
四者無忘追度安鎭人之所親不過父母所
尊不過君王上知君王父祖之德而思必報
者追度安鎮是也

追者謂誦經行符上爲父祖六親之過去
者以資冥路度者謂誦經行符上爲父祖
六親之存者以資福筭安鎭者謂誦經行
符上祝國王帝主聖壽安鎭四方召龍行
雨驅妖馘毒保護民物禳度星辰皆其一
也或在家行祖父之志在官分君主之職
種種利益有可報稱皆即爲之凡本之葉
落尚自糞其本根復命之義也人之報本
不可不勉此得靈寳淨明飛仙度人之冝
也

五者無忘救治
救治之術慈憫爲先凡有病者爲其誦經
行符至誠禳却如己父母男女凢有方便
種種惠澤皆盡其心只如莅官行法務布
隂功寛平設法思久而有弊三省而行智
勇用兵思進而有敗三省而動其或修治
橋梁當塗種植有益於世者皆力行之夫
人之有慈念如木之有本根人而不仁不
逮於禽獸故昔有猩猩活象義鶻搏蛇救
難除害有如此者可不思之此得靈寳淨

明飛仙度人之由也
六者無忘服煉
服煉之術叅同天地効法隂陽念念正眞
存存不缺則自然超脱變化無方今之蟲
豸有能捨陸走而至飛翔脱川游而遂奔
逸在物旣爾人胡不然此得靈寳淨明飛
仙度人之方也
七者無忘剛㓗
剛則有守而不行非淫㓗則戒汚而不慕
非食不淫則不損身之精神戒食則不殺

物之性命見人妻女如已尊親見物性命
如己所生自然精神全而𡨚對少此得靈
寳淨明飛仙度人之實也
八者無忘儉約
凡所衣服食用當知皆是元始祖炁化生
灰水蕩穢不用修飾粟麥充饑不用珍庖
此得靈寳淨明飛仙度人之福也
九者無忘願約
願者從初入道時發心約者自初入道後
設誓天地神明司之無輙中變洞神有科

不得不愼此得靈寳淨明飛仙度人之念
也
十者無忘師友
師者所以敎友者所以勸敎汝者似父勸
汝者似兄孰謂父兄而可不欽重而委棄
乎此得靈寳淨明飛仙度人之宗也
次明經中大略區貫七事(載于釋例)
一明元始祖炁從何而生先化玉字而後
發生造化二明生育混沌陶冶萬物三明
靈寳大法自然生成圖書總括萬象爲三

才機紐含融於黄素之書要約於淨明三
十五篇之奥詳悉於飛仙度人之寳法四
明靈寳大法爲三洞之祖敎黄素則蓄其
造化淨明則著其關鍵飛仙度人寳法貫
而詳通發指樞戸者也五明人生體法元
始造立混沌聖胎法身六明元始祖炁無
形之先作何比擬降氣成質是生萬寳今
世作何體狀採煉此炁以爲寳餌之登眞
七明得此法者上則白日登昇次則長生
度世或得尸解之道務在觀心無心乃是

眞心觀形無形乃是眞形心形都無目入
無形則太定神光湛然見玉清境乃白日
上昇法也弟子再拜復跪
法師重伸戒言自道言凢誦是經十過至
玉京也吾旣授法於汝今再爲汝等奉依
明科薦拔先亡至上報大道之恩弟子再
拜起身序立
法師依法宣讀歴關諸天元姑符命等文
次存思燒草人符劵(事見拔亡傳度章燒訖)次法師
復位弟子再拜謝跪

法師重伸戒言自上學之士至飛昇上清
(見傅度章)次法師同弟子起謝醮㑹髙眞依儀
送神法事
師曰於此出科品二章以明入道之儀
職品章第九
師曰凡受飛仙度人寳法者夙名玄譜巳
注仙籍依科補職序其髙下隨功計遷以
證將來入道之果故於此立職品
師曰凡授飛仙度人寳法隂注陽報入職
有三等一曰入天樞局一曰太玄都省局

又有洞神堂今依三等渾其髙下爲弟子
考課遀其慶源福基深淺叙次
一初地學法與入天樞職制
一中地學法與入太玄都省職制
一上地學法與洞神堂三景諸天職制(以上)
(三等隨受法深淺入局)
師曰凡三等職制之外有階階者由仙佐
至眞公之仙階凡八等功力顯著者入褒
榮袐格凡三等四字以至二字
師曰職有文武二等在天樞院曰文武職

在太玄曰文林武林在洞神曰文郎武郎
凡有不識字未通儒典義意未知唯慕道
者入武林
師曰天樞爲常選太玄爲童選洞神三景
諸天爲宻選凡以此分三等重選壓常選
其預宻而階仙佐者壓重選常選内洞神
乃三洞之要地一曰洞神一曰洞玄一曰
洞眞皆有堂而洞玄洞眞自非位在天帝
無因入此堂也而洞神者赤明開圖之時
天仙之所貴官卑而地要三景之職而非

洞神之職者在洞神之下(巳上並岀天樞太玄二都録須)
(知及洞神都總職制律今)
存思章第十
道言行道之日皆當香湯沐浴入淨室東
向叩齒三十二通上聞三十二天心拜三
十二過閉目靜思身坐青黄白三色雲氣
之中内外蓊㝠有青龍白虎朱雀玄武獅
子白鶴羅列左右日月照明洞映室内項
生圓象光映十方如此分明宻呪曰
貪羅鬱羅符無蘇陀太冲太極隂陽包和出

有入無入生出死鬼神莫測變化自然元始
混氣玄中之玄上干有終下洞大淵誦之一
徧沈痾自痊錬魂浴魄真陽自全齋戒禮誦
萬過飛仙無上袐呪受命綿綿重宣心呪貪
羅洞明玉清上極梵氣氤氲分靈布氣降汪
付身形神俱妙與道合真(臣)身得道七祖飛
昇一如金格統攝萬靈急急如元始玄都律
令
無上玄元太上道君召出(臣)身中三五功曹
左右使者侍香金童傳言玉女五帝直符直

日香官各三十二人關啓所言今日吉慶長
齋清堂修行至經無量度人轉經受生願所
啓上徹逕御
無上三十二天元始上帝至尊几前(引氣三十二過)
(東向)
師曰此諸靈寶真人誦經存思之法凡行
只念度人本章以崇修功德者永作定制


太上靈寶淨明飛仙度人經法卷一











