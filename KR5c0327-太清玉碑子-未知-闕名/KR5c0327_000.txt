








二篇同卷如七
　太清玉碑子
　懸解録


太清玉碑子
葛稚川稽首鄭思遠曰洪切聞之權輿隂精
陽精陽精魂立隂精魄成兩精相簿而生神
明神以形用形以神生神之云逝形亦斯斃
敢問先生其神可全乎其形可延乎曰神以

道全形以術延又問道術之㫖何如曰道隱
無名術彰有實術彰有實其術可行道隱無
名而道可成道成而神自全術行而形自延
洪曰道隱無名始存乎象外術彰有實末在
乎彀中唯願先生少垂開奬曰夫術俯仰屈
伸胎息漱津御少女以還精餌朱兒以存身
過此以往非吾所聞洪曰還精之術昔巳聞
命存身之法今願發䝉
鄭君曰取金之精合石之液結爲夫婦列爲
魂魄一體混沌兩情感激河車覆載鼎喉私

咽洪爐烈火炎焰熻赫煙未及黒焰不霞碧
如畜扶摇若藏霹靂姹女氣索嬰兒聲寂透
出兩儀麗乎四壁時歷幾多馬馳一驛宛其
死矣釋然從革惡點善遷情迴性易紫色内
達赤芒外射熠若火生又疑血滴號曰中還
可超大厄退藏於密服之無斁霧散五内川
流百脉骨變金石顔廻玉澤陽徳乃敷隂功
私積南宫度名北帝落籍爲道之首爲仙之
伯勿授非人恐招譴謫洪曰天地至大比身
由小制至精以成藥孰淺識之能了夫何慮

乎氣雙乃和氣獨則悄和則增壽悄則速夭
命之一絶難爲再紹然則理以意求意在言
表今試言之夫一隂一陽之謂道一金一石
之謂丹石則乗陽而熱金則乗隂而寒其服
食也取表陽而伏隂其徴應也俾魂散而魄
殫類水流而就濕火動而赴乾其勢必然其
理可觀伏望先生更容請益曰吾子之言精
義可采彼陽之終巳此隂之極亥分爲四時
周行不殆天地相感日月相配胡可闕諸略
舉其大且石液鬼隱金精山在寔孤隂之獨

化諒九幽之可待曷若君子之好逑類淑女
之良配然後隂陽得中魄魄無外嗟世人之
電光指桑田之變海爾言合於仙訣吾道得
之眞宰洪曰率臆之言偶符眞理伏錬石液
其術柰何曰有物有狀可大可乆采乎蠶食
之前用乎火化之後盛湯自上以淋下注釡
虚中而見受日月周旋五伏伺候橐籥疾鼔
金汁不走水以沃之則從有而入無火以煽
之則自無而生有素粉輝而雪慙黄酥凝而
金醜轉制不巳神趨鬼驟提挈意氣反復衰

朽金歟石歟天年地壽勿著於文訣之在口
　　　瑶瓶歌曰
瑶瓶圓固瓷葢全光上下相得犬牙相當三
分之一天地之常徑寸闊狹一外之强非論
髙堈豈論原隰勿棄純元外際是急藉藤攪
和終令相入固至再三毎盡内濕審是銖兩
銷鑠相得乍紫乍黄或白或黒攪和渾沌不
辨南北天地之常聖人之則立制唯火蠣粉
唯膩但令堅牢不必五二際會欲固應須引
氣聖賢傳法消息在意始定城郭修竞武陳

先廵五節後傳六神上下騰躍赫然有文形
體消化乃變靈眞靈眞悟難迷徒不易失在
抽添得在受氣不死之道非人須秘余傳天
師崆峒石記從古歷今學者如麻不得其妙
竭力傾家欲知其要須猛三花渾沌昏黒霧
散煙霞欲得靈通七返乃妙危奪電紅輝光
逈照稜角挺生徹禮全耀古賢祕傳神仙之
要寒泉沉伏驅出太陽温甑飛騰辟除隂殤
研之唯細藥之非常九如菉菽不可今强毎
旦三粒甲子爲始至于千日通靈徹視容色

紅曰顔如童子安神定息千秋永祀
　　　太上訣付天師二首
五符三花并軸轄兼之北方自相煞更足一
日成半月黒金坯岀白如雪黄金滿堂無斷
絶奴婢相投赤如血父子不得相傳說神道
幽㝠相謫罰與汝縁深傳口訣
　　　太清經口訣符
八水八火二八成斤日魂月華漸自相因不
貴貨財莫遣家貧后土有感皇天無親猶戀
世榮不死老人鬱鬱青青長保陽春

　　　隂長生歌
天生牙白丹砂合其氣同一家路不錯智無
華道在此起雲霞汝死緑我命我死縁汝生
全因黒白功得我全五行
　　　五金歌及龍虎訣
夫修道者求長生之理若不得大還終無成
日遇此訣者多生積福方值此訣深冝秘之
若傳非道之人七祖受罪殃及子孫夫修亊
大藥不在藥味多事在法象合度若臣相使
得神仙之要合道之宗大還之力也乆服延

年得神仙之功不解消息其石藥終有毒不
可行用之必傷如何更得長生耳君臣相使
篇云夫鉛汞者是大還之根能與金爲本八
石爲主無性而𤍠隂居其隂有性而冷陽居
其陽故云陰陽相反以隂即是君陽即是臣
石浮金沉君臣相得浮沉合度藥物和會即
是神仙之要妙若不知君臣不悟和會徒費
千金終無得成理若知君臣合乾坤且以鉛
爲君能引五藏汞爲臣能煞三賊且曽爲使
能存其神而明其耳目雄爲將能淨四夷通

于神明光于四海叅同契云用鉛不用鉛五
金出自鉛用鉛不用鉛還丹出於鉛用鉛不
用鉛更向鉛中作用鉛不用鉛金自岀於鉛
賢者審思之方知道可成用鉛不用鉛鉛是
五金之筋髓七寳之良媒五金切忌錫亦不
得用之大還丹二味與天地畢旣五金切忌
而用何物所制答曰欲得制之黄芽爲根黄
芽是何藥物所制用何鼎噐
　　　五金歌曰
鼎鼎元無鼎藥藥元無藥黄芽不是鉛不離

鉛中作胡罡子又問黄芽不離鉛不離鉛中
作是何物所制又云不用五金八石黄芽從
何而生魏公答曰種禾當用粟狐兎不乳馬
鷰雀不生鳯異類不知種安能合本居㸃金
須用金點銀須使銀若也世人盡用五金八
石並不成矣
　　　大還丹歌曰
鉛若是眞不失家臣鉛若不眞其汞難親青
腰使者赤血將軍白虎爲腦黄芽爲根若也
世人直下用鉛舉世不識汞及青腰使者此

云是曽青空青又云赤血將軍者黄丹也縁
世人愚迷方盡患惑用此黄藥變換無有得
成曰夫大還丹本源青腰使者是水赤血將
軍是火白虎爲腦是汞黄芽爲恨是鉛若說
還丹本源黄芽是一汞是二分兩是三水是
四火是五此者是象五行其合隂陽十月滿
足離母胞胎汞屬東方鉛屬西方水屬北方
火屬南方黄芽屬中方此象金木水火土黄
白各居一邊能依此法萬不失一其於口訣
吾欲書於竹帛上恐洩天機下恐沉劫罪世

人不合聞之道本養貧濟生餘有剩者即布
施供養若以奢華分外漫用即立有禍生受
道不着藥主立生禍患夫大丹兩物共成不
入雜藥若用五金八石各別有用處並不入
大還丹縁世人不會錯用合錬丹藥以充點
化此是小術不得爲大丹良有所以其硫黄
是太陽之精水銀是太隂之精一隂一陽合
爲天地硫黄者能制水銀内含赤氣硫黄一
制變成丹砂爲先從水銀却反丹砂爲之九
轉縁是後硫黃是太陽之精不得伏火將陽

制陽陽乃壍衰隂力即旺得硫黄制之便成
丹砂雖被制成丹元未能伏火事須易過九
轉然可得伏火者是水銀也毎一轉用硫黄
至九轉用水銀分兩不折硫黄不見形影何
以水銀長存蓋水銀是隂硫黄是陽乃至九
轉被隂伏盡陽旣衰敗其汞乃伏火矣一名
九轉丹砂二名小還丹此藥並不堪乾水銀
只可點鐵成金點銀成金亦甚堪服食更不
堪諸用
　　　又金歌曰

丹砂丹砂濟命濟家養得姹女嫁與黄芽其
丹砂安一粒在掌中曠野之處得百禽歸湊
鳥食成鳯蛇貪成龍人餌長生與天地同畢
收人魂魄反老歸童得姹女玉童來侍藥其
中四十九種爲丹田内有一十四般化爲銅
鐵及金銀等此並不干大道之數是以列之
於後一一用之各有去處縁世人不會所以
纂集將來欲造還丹若用此藥舉世不成皆
定之本縁
李眞人與淮南王劉安受道曰從太虚將來

此五金八石定本知通靈合於神理審詳之
方知定本愚迷之者切不得傳之神當減筭
殃及子孫
黄帝隂符云同師者受閉在於金口金櫃千
金勿傳萬不失一
　　　五金歌曰
家有紫河車黄金滿我家更有福相感萬世
自榮華
　　　五金相類讃曰
硫黄堪點化此藥定不虚不干還丹事岀在

舊方書又云雄黄點化亦不入大還丹之數
何以不入乃別有用處此雄黄變得九轉之
丹勿以非之即有術也餘有一百二十六般
金石
　　　大還丹歌曰
白馬牙好丹砂卯酉二八和一家知上下猛
三花一刀圭定君誇此道逓相傳受一一慕
至感神曉會其義方知大道難求若會大道
根元即解掩閉其口藏於金櫃嗟此世人愚
迷不見其義此道非遠廣覽方書反習古人

糟粕何以無成謂之下流錯藥草不會其義
是以無成何以知之蓋歌曰不怕藥不聖只
恐藥不正不怕藥不神只恐藥不眞藥若眞
正的有神聖曉會其義此乃通靈之人何愁
大道不成九霄君曰南方之水北方之金隂
以處陽陽以處隂往來不别一浮一沉年經
歲往共枕同衾此金丹秘要言也鉛汞二隂
還丹之心不遇道者徒費千金覺者思之水
土相臨有無相貫仙聖相尋留思精確知道
幽深

　　　軒轅於峨眉山授皇人三一法
心不妄兮神自安魂魄伏兮鬼無緑至藥成
兮道自玄霜雪凝兮保萬年火曰炎兮飛九
天不在靈符隱化全千日伏兮老少顔内守
一兮心寸間外景覓兮得命難三品丹兮絶
妙言得一眞兮無兩般受吾法兮天地圎仙
路成兮在目前不染着兮離世間應法勢兮
莫與言論道長兮爲定原依至藥兮道皆玄
隂陽交泰兮生連綿胎息成兮象法牽藥至
存兮心湛然白液金兮不忌言子若得兮同

太玄晝夜思兮保命全如此福兮昇九天
　　　楊眞人歌
損神終日談虚空不如歸於胎息中錦綿不
住道自通七元三老皆從功我眞不西亦不
東但當修習意莫窮常令體裏如微風世人
見一不識一一迴存想一神出只知一心念
一物不知一日損一日勸君修眞須識眞人
間道書多誤人開圖醮籙益亂神此法不能
留兆身哀哉自有不自親明珠汩没放泥塵
　　　金液大還丹歌

北方正氣爲河車東陽甲乙成金砂兩情含
養本歸一朱雀調運生金花金花生天地寳
人會此言眞至道子稱虎卯爲龍龍虎相生
自合同龍居震位當其八虎數元生在一宫
採有日取有時世人日用而不知收取氣使
莫差錯萬般功力徒勞施至神聖極容易須
向中宫求鼎器温養火候審隂陽安排爐室
須擇地不得地莫妄爲須隱宻牢護持保守
愼莫失天機此藥變化不思議陽眞砂隂眞
汞時人求之莫妄動無質無生是還丹凡汞

凡砂不勞弄若逢此訣會此言錬之餌之成
眞仙
天地生黄芽水精結成砂兩物同一體岀世
事如麻西方昇王氣得道在中華若不會此
言千萬徒一家


太清玉碑子













