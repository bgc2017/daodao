






欽定四庫全書　　　　　　　子部十四
　周易參同契分章注　　　　　道家𩔖
　　提要
　　　　(臣/)等謹按周易參同契分章注三卷元陳致
　　　　虚撰致虚字觀吾自號上陽子年四十始從趙友欽
　　　　學道講神仙煉養之術其説以金丹之道當
　　　　以陰符道徳為祖金碧參同次之又稱丹書
　　　　多不可信得真訣者要必以參同契悟真篇

　　　　為主所作醒眼詩有云端有長生不死方常
　　　　人縁淺豈承當鉛銀砂汞分斤兩徳厚恩深
　　　　魏伯陽葢于伯陽之書尢所研討也此乃所
　　　　作參同契注凡分為三十五章與彭曉注本
　　　　分九十章者不同又謂曉以鼎器歌一篇移
　　　　置于後為非仍依原本置之法象成功章之
　　　　後其所䟽解亦皆明白顯暢近李光地注參
　　　　同契謂諸本之中惟漢魏叢書所載朱長春

　　　　本為最得古意今以朱本相勘惟首篇乾坤
　　　　者易之門户云云不立章名故自乾坤設位
　　　　以下祗分為三十四章視此較少一章其餘
　　　　章次悉與此本相同葢朱本即鈔此本而去
　　　　其注光地未考其淵源也乾隆四十四年三
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
