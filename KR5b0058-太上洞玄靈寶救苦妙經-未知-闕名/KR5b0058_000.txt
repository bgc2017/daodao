








三經同卷服四
　太上洞玄靈寳救苦妙經
　太上洞玄靈寳天尊說濟苦經
　太上洞玄靈寳淨供妙經

太上洞玄靈寳救苦妙經
爾時救苦天尊徧滿十方界常以威神力救
拔諸衆生得離於迷途衆生不知覺如盲見
日月我本太無中拔領無邊際慶雲開生門
祥煙塞死户初發玄元始以統祥感機救一

切罪度一切厄渺渺超仙源蕩蕩自然清皆
承大道力以伏諸魔精空中何灼灼名曰泥
九仙紫雲覆黃老是名三寳君還將上天氣
以制九天䰟救苦諸妙神善見救苦時天上
混無分天氣歸一身皆成自然人自然有别
體本在空洞中空洞跡非跡徧體皆虚空第
一委氣立第二順氣生第三成萬法第四主
光明天上三十六地下三十六太玄無邊際
妙哉大洞經歸命太上尊能消一切罪
東方玉寶皇上天尊南方玄眞萬福天尊

西方太妙至極天尊北方玄丄玉宸天尊
東北方度仙上聖天尊東南方好生度命天尊
西南方太靈虛皇天尊西比方無量太華天尊
上方玉虚明皇天尊下方眞皇洞神天尊
道言十方諸天尊其數如沙塵化形十方界
普濟度天人委氣聚功德同聲救罪䰟罪䰟
實可哀我今說妙經念誦無休息歸身不暫
停天堂享大福地獄無苦聲火翳成清署劔
樹化爲騫上登朱陵府下入開光門超度三
界難徑上元始天於是飛天神王無鞅數衆

瞻仰尊顏而作頌曰
天尊說經教　引接於浮生　勤修學無爲
悟眞道自成　不迷亦不荒　無我亦無名
朗詠罪福句　萬徧心垢清
爾時飛天神王及諸仙衆說是頌畢稽首
天尊奉辤而退
太上洞玄靈寳救苦妙經
　宣和甲辰秋池州城下景德禪院有僧童
　莫道祖偶縁母親傾逝追慕不巳日誦本
　教經薦擢用酬罔極之思至秋末有太平

　州田功曹宣教到院安下每見功曹常以
　天樞法救人疾苦能追攝死䰟以詰升沈
　道祖見其靈異遂具狀申陳乞行拯拔其
　官人受狀判押燒令神將去即時追攝道
　祖母氏到壇前問曰你咒道祖日夕誦經
　追擢尚覊冥司如何母對曰雖得吾咒道
　祖念經報薦其誠志未孚若作六六功德
　幽寘普獲霑恩妾即得超生是時若男若
　女數百餘人咸罹痛苦功曹復問曰何謂
　六六答云黃籙水陸道祖泣告曰自㓜捨

　慈親依棲梵刹身計未成何縁有力爲大
　功果母曰不然但志心轉誦道教有太上
　救苦經及持念太乙救苦天尊御號冥司
　簡奏上天功即應聲至矣又曰冥司限促
　不敢乆留乃作禮謝而去道祖即告功曹
　求受太上救苦經及天尊號日夜䖍誠兼
　而誦之各積千徧具䟽焚化是夜母親見
　夢於道祖曰汝今不負鞠育之恩誦經持
　號誠格高眞蒙
　上帝符命我巳得生天矣自後無復見汝

　汝冝自勉力勿忘正教言訖乘雲冉冉而
　去忠翊郎添差池州監押趙子俅述



















