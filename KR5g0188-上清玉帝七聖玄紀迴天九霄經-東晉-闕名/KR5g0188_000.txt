








上清玉帝七聖玄紀廻天九霄經旣五
玉帝七聖玄紀廻天九霄上經乃
上聖帝君以九玄建炁之始空靈分判二儀
旣彰九元合韻九帝命靈齊景霄館於是上
聖攜契玉虚紫賓廻駢丹霄瓊輪上豋九層
七暎朱宫徘徊明霞之上蕭條九空之中天
元冥滯三景合光流精曜虚八㑹四通交眞
齊契嘯詠太無玄始暎朗天景敷陳河海静
波八風颺輪流煙蔚於龍軒浮景揚於九玄
金仙秉鉞四司杖幡五帝靈官十億萬人飛

麟羽騎僃衞天眞西華玉女金晨靈童曜雲
姿於瓊側含仙容於蘭房散靈香以却穢揚
華精於拂塵遊龍交馳於紫館毒獸奮爪於
玉關金翅撫翮於瓊林靈鶴飛吟於雲端西
妃擊節天女羅錚龍吟虎嘯鸞儛鳯鳴四眞
合唱八音齊聲雲璈激朗傾駭三清飛歌玄
奏廣樂虚𢌜流芬翳霞靈風散眞華光交煥
三燭合明是時髙聖太上大道君佩九色離
羅之帔衣飛森霜珠之袍巾須㬰百變之冠
帶晨光日鈴育延之劔豁落交帶玉璽鳯章

流金耀虚七精激无乗碧霞九靈八景流雲
之輿從飛仙羽蓋桑林千眞紫虚之童三十
萬人顯蓋九霞廻天傾光天丁前駈六師厲
鋒奔電揚精四明扶靈啓路五老通津飛旌
瓊途流盻髙清上詣九層七暎朱宫道君列
座九帝齊歡三眞合韻七聖同欣天音朗暢
高聖歡焉玄心充於帝簡飛翰蔚乎慶煙亹
舋神靈德虚体玄曜龍文於滄淵煥彩雲於
九天濯髙貌於蘭玉發金精於瓊泉列七紀
於上録明刻書於隱篇括致沈毫運轉滯輪

採結五象𢹂集上眞寔髙上之垂化以敷敎
于羣方也於是七聖撰上玄之章集爲靈文
命龜母按筆太一拂筵天妃侍香玉華執巾
丹書紫字刻於白銀隱起靈韻結於玉篇題
以青録得道之名以付五老上眞仙都左公
藏於紫蘂玉笈封以啓命之章玉童玉女各
三百人散花侍靈七聖各掌一通西龜定録
東華校名請以五嶽群仙後學之人有奏簡
三元奉録青宫一年七㨂列名上清者皆刻
注於玄圖得爲太平之上眞此乃天誠玄暢

於上聖明德一合於三元故太上告命記乎
玉文玄契冥唱霄暉内鮮洞玄悠韻輪運應
玄髙範超於三界丹景陵於上眞尅得題於
白簡結録字於青文冥圖髙妙非以簡札翰
墨所能言宣粗記千分之一略標得眞之遐
迹𠇍廻天九霄白簡青録上聖帝君受於九
空結飛玄紫炁自然之字玄記後學得道之
名靈音韻合玉朗禀眞或以字體或以隱音
上下四㑹皆表玄名空生刻書廣靈之堂舊
文有十萬玉言字无正類韻无正音自非上

聖莫能意通積七千年後題崐崘之室北洞
之源字方一丈文蔚煥爛四合垂芒虚生菴
藹若存若亡流光紫炁拂其穢金精冶錬瑩
其文遂經累劫字體鮮明至中皇元年九月
七日七聖齊靈清齋長宫金青盟天𧵥誓告
䖍奉受靈文髙上解其曲滯七聖通其妙音
記爲廻天九霄得道之篇刻以白銀之簡結
以飛青之文藏於雲錦之囊封以啓命之章
付於五老仙都左公掌録瓊宫依四極明科
萬劫一傳檢以四司之律罰以五帝神兵名

參玄簡當得此文得者輕洩殃滅九族考累
七玄巳身亡命長責鬼官雖有玄名不得入
仙七聖玄紀廻天上文或以韻合或支類相
叅或上下四㑹以成字音或標其正諱或單
複相兼皆出玄古洞之中髙聖撰集以明靈
文後學之士名叅其篇得受寳訣自然上仙
然有六合復有七傷寳之則合忽之則亡有
分之身勤加精誠長齋靈㞯遠尋幽山燒香
行禮晨夕誦經弃諸雜想心注太眞剋得玄
降白日飛騰

凡後學之士或名不書玄簡而僃得寳經者
皆以巳身有宿世重德豐柯垂廕度逮其身
或身冥有功志分出羣單心苦尚上感玉皇
四極所奏五嶽記名致遇經師得受寳文如
使精勤不犯七傷則使眞人下降授其眞文
注上玄紀亦七年成仙也
諸得見上聖玄紀之文者皆以玄名有飛仙
之分刻書於來生之象逆注玄虚之篇旣禀
人道青宫㨂名四司所保五帝所詮玉虚結
藏紫絡植根骨有竒光舉形合仙四司潜降

隂受寳文太一定籍司命與年魂固魄安六
胃結眞萬神總具剋成上仙修行七年自當
靈降乗空飛騰
髙聖帝君曰凡得七聖玄紀廻天九霄雖未
昇騰皆青宫㨂名告下五嶽付諸靈山河海
司官防衛其身玉童玉女各十二人侍衞靈
文奉經行眞此玄挺應㑹理㑹自然上聖皆
以逆注眞録位准仙郷須以道僃四眞詣房
降下雲輿令白日登晨俯仰之格隨品進仙
此道遐眇非以常學所可窺聞奉者寳祕愼

勿妄宣
髙聖六合隱存定簡記仙上法
髙聖帝君曰正月一日三月三日五月五日
七月七日九月九日十一月十一日此一年
六日是天德值合之時七聖定簡五帝記名
西龜勒録東華結篇當此之日天元合慶四
司羅兵髙上顯蓋玉虚廻駢九帝束帶七聖
齊靈億眞萬仙皆浮位金庭三晨翼軒七元
煥明天地潔落十界肅清九天帝王遣監眞
使者髙上七聖遣定録左仙西龜王母命五

老仙伯西皓中眞東華青童遣領仙玉郎各
部飛仙遊輪羽騎周行十天五嶽名山隂察
洞元已得道者遊散仙官及後學之人名叅
簡録身未昇騰或玄紀无名而苦行修勤情
冠玉虚上感玉皇諸以學身當此之日清齋
燒香弃諸異想願合天心存思苦念修行靈
文爲五帝所舉即勒注白簡素録記名即遣
四極下降授以上眞七年當得乗空駕虚上
登霄晨當此之日如有輕慢天寳漏泄玄文
身犯七傷爲四司所糺有白簡之名者皆勒

落青録注還鬼官宿无簡記因縁遇經即命
五帝罰以神兵收捕七祖充責河源死生之
考如日之明故學在精心不必於白簡玄名
也唯宻唯苦便獲神仙
髙聖玉帝道君曰欲書白簡玄紀之名身登
玉清上宫之法當以正月一日上合之時沐
浴清齋平旦入室燒香北向九拜朝禮玉帝
畢北向平坐叩齒九通思齋室之内有青雲
蓊鬱周帀一室存五老仙伯在青雲之中披
飛青羽帔冠通天玉冠手執青文之録思領

仙玉郎著雲錦之袍冠七寳玉冠手執白銀
之簡思見二眞爲我記名於簡之上結録於
青雲之編以我簡録付監眞使者定録左仙
上剌九天帝王七聖几下簡録定名五老仙
伯領仙玉郎化入我身明堂之中便祝曰
上合之日天元肅清髙上顯蓋玉帝臨庭九
眞命虚七聖齊靈上校玄記白簡之名勒注
元録落死刻生西龜結篇保仙華青上受冠
帶煥落五形給我羽服降我緑軿得乗飛霄
上豋紫瓊三景合光七元同明永保二儀天

地長并畢又七拜禮七聖咽七炁止此髙聖
經録剌簡六合之法行之七年先无玄名者
亦得勒注於玄紀三元下降四極啓靈自然
洞逹得飛行太清也髙聖帝君曰欲記名玄
簡騰身上清之法當以三月三日上合之時
沐浴清齋食時入室燒香北向九拜朝禮玉
天畢北向叩齒十二通思齋室之内有紫雲
鬱㪍周帀一室之内存五老仙伯在紫雲之
中披飛青羽帔冠通天玉冠手執青文之録
思領仙玉郎著雲錦之袍冠七寳玉冠手執

白録之簡思見二眞爲我記名於白簡之上
結録於青文之篇以我簡録付監眞使者定
録左仙上剌九天帝王七聖几下簡録定名
五老仙伯領仙玉郎化入我身洞房之中便
呪曰
天元慶吉上合六陳九帝命靈七聖敷眞空
玄記録東華結篇名勒帝簡永保上仙音韻
相和我體自然紫胞玉秀瓊琅内鮮面彩金
暉骨化如銀竒毛異色上下匝纏玄降九霄
廻天紫軒六領五龍飛昇帝晨三元合慶得

如所言畢又七拜禮七聖咽七炁止行之七
年眞人見形自注簡録降致三元乗空歩虚
昇行上清
髙聖帝曰欲刻石玄紀廻天九霄之法當以
五月五日上合之時沐浴清齋正中入室燒
香北向九拜禮玉天畢北向叩齒十二通思
齋室之内中有丹雲煥爛於一室之内存五
老仙伯在丹雲之中披飛青之帔冠通天玉
冠手執青文之録思領仙玉郎着雲錦之袍
冠七寳玉冠手執白銀之簡思見二眞爲我

記名於白簡之上結録於青文之編以我簡
録付監眞使者定録左仙上剌九天帝王七
聖几下簡録定名五老仙伯領仙玉郎化入
我身絳宫之中便呪曰
朱明南丹慶合上陽天元交㑹六願内昌九
眞七聖齊靈瓊堂上剌玄簡結録西音刻書
正音明逹四通丹雲廻霄來降我房飛青羽
儀翼翼光光左䇿朱鳯右控遊龍六轡同舉
超登華堂五老𢹂契四極齊𩀱長保玄暉日
月同容畢又七拜禮七聖咽七炁止行之七

年則玄紀得道之名定於上宫廻暎昇入
无形
髙聖帝君曰欲記名西龜之山騰形七暎之
房當以七月七日上合之時沐浴清齋脯時
入室燒香北向九拜朝禮玉天畢北向叩齒
十二通思齋室之中有白素之雲虚在蓊藹
滿帀一室存五老仙伯在素雲之中披飛青
之帔冠通天玉冠手執青文之録思領仙玉
郎着雲錦之袍冠七寳玉冠手執白銀之簡
思見二眞爲我記名於白簡之上結録於青

文之編以我簡録付監眞使者定録左仙上
刺九天帝王七聖几下簡録定名五老仙伯
領仙玉郎化爲我身太素宫中便祝曰
天慶普降上合萬神太白記名東華刻篇結
以青録簡以白銀四韻合一齊音成眞髙聖
玄授以度我身二氣下鎭廻天九煙化爲仙
伯玉郎并眞八景𢹂契上造帝晨朝禮上聖
福慶九纏長保三光天地同年畢又七拜禮
七聖咽七炁止行此之道七年則龜母注籙
東華記名三元下降昇到紫庭

髙聖帝君曰欲刻名於金闕之宫騰身九霄
之上當以九月九日上合之時沐浴清齋日
入之後入室燒香北向九拜朝禮玉天畢北
向叩齒十二通思齋室之中有黄雲鬱勃滿
室存五老仙伯在黄雲之中披飛青之帔冠
通天玉冠手執青文之録思領仙玉郎着黄
錦之袍冠七寳玉冠手執白銀之簡思見二
眞爲我記名於白簡之上結録於青文之編
以我簡録付監眞使者定録左仙上剌九天
帝王七聖几下簡録定名五老仙伯領仙玉

郎化入我身黄庭之中便祝曰
上合啓晨六慶敷宻九眞鑑暎七聖命日天
仙定録五老刻札玄紀我名得叅羣匹廻天
九霄下降我室啓我自然錬我形質反華停
年金容充溢得乗飛輿上昇帝一畢又七拜
朝七聖咽七炁止行此之道則五老刻名於
金闕三元降授於紫軿七年乗空而飛上昇
玉帝之庭
髙聖帝君曰欲書名青華之宫列記諸方之
府騰身九霄之上逍遥入於大有當以十一

月十一日上合之時沐浴清齋子時入室燒
香北向九拜朝禮玉天畢北向叩齒十二通
思齋室之中有五色之雲蓊藹一室之内思
五老仙伯在五色雲中披飛青之帔冠通天
玉冠手執青文之録思領仙玉郎着雲錦之
袍七寳玉冠手執白銀之簡思見二眞爲我
記名於白簡之上結録於青文之編以我簡
録付監眞使者定録左仙上刺九天帝玉七
聖几下簡録定名五老仙伯領仙玉郎化入
我身命門之中便祝曰

天元大合上慶普𨺚三元歡恱九帝齊容髙
聖監靈萬仙咸恭五帝定録四司衛房刻名
玉簡列記上宫玄上所祐我身入空上變下
化七十四方逍遥靈館晏轡華堂永保天地
與劫俱終七元同根二暉齊光六合五𩓑我
爲仙王畢又七拜禮七聖咽七氣止行此之
道則東華刻名於諸方五老記名於三元五
帝君右別四眞降房七年飛行上昇帝堂
髙聖帝君曰此六合之時天眞刻簡定録之
日下諸名山四司五帝揀校玄名得在玄紀

之中皆逆注其名位准仙卿依其合日行禮
燒香𩓑念存祝上感神眞七年太帝命靈四
極眞人下降兆身授兆眞文寶訣白日登
空也
髙聖玄紀得道隱名内文上篇
髙聖玉帝君列玄紀上篇曰
　清容内結華外鮮長燈朗室永垂天
　晨君西遊披日門唯見北鎭對天關
　堂有紫賔玉賢君三五居上夾一元
　立求日精止月魂苟與契合合玄文

　芝英浩浩草穢紛凝霜下激萎華繁
　二十七數音合圎𩀱日沓光曜天端
　赤龍御世此道分若明其訣昇九雲
　四極下降授靈篇給以羽服飛青裙
　乗空䇿虚造金門此道宻妙慎勿傳
　殃滅汝身及七玄後學有分審此言
髙聖太上大道君列玄紀上篇曰
　有日垂光照人山長彌浩浩與天連
　髙峊植夌結華鮮八月羽單翮凌天
　已與言韻有八人二八人與火合煙

　人之立左恭不臣了無宗緒一爲親
　二口兩分日并身靈泉左流灌米田
　吕㐲岩下至強秦雲中之子巾素巾
　玉璫合寳青華裙得道不久承唐年
　青炁行治吾道宣有得其訣奉聖君
　乗空駕虚上九玄自知玄記白簡文
　其法宻寳見者仙
上聖紫清太素三元君列玄紀上篇曰
　三五之末至道沈門内有人名觀音
　闭口不言歴古今空洞之中穴何深

　工非神匠帶人心單車失迪登山林
　冥木茂盛鬱陽森我有何求山下吟
　一土參玄據宫商披褐詠經理靈衿
　白玉峩峩陵雲岑十斗歴數力相尋
　鳴齒召神合玉音與月相望期上金
　皇上八眞來相憑白帝行炁道當新
　名書紫簡得其篇西龜定録位眞人
　逆注玄紀應自然慎勿妄泄道泯泯
　所謂法鼓㑹羣神
上聖白玉龜臺九靈太眞西王母列玄紀上

篇曰
　玄古之上引弓長立人在左專爲強
　白簡玄紀草飛翔十口學道並无粮
　山下餌豆過十昌三力同心君牧羊
　日月乗焉四體強一士二刀齊四郷
　千子合眞八來迎北極女子頭䢖巾
　與月結期生雲英龍飛之後道當行
　要須玄記𥙷上宫名叅青録昇西堂
　自得其訣乗空翔遨遊八極樂未央
　子有此文深祕藏四極試觀題諸方

　逆注玄簡東華宫不出七年約來從
　上聖中央黄老君列玄記上篇曰
　上元有眞一炁玄守之者何月中人
　了不學他遇一賢誓信奉受受要言
　迅轡九霄卒獲眞朱玉含寳華光鮮
　緑草鬱鬱坐丹田日精帶中赤石邉
　昌元之先昇三天金王木廢選此人
　各自勤心尋道根尅見玄紀及靈篇
　得書白簡青録文四極下降授子眞
　乗空飛行昇九玄輕傳妄泄入幽泉

　長充鬼役不得仙
上聖扶桑太帝君列玄紀上篇曰
　紫虚玉館乗素絲唯有皇人心相期
　周之後氏田中兒月照幽谷上髙臺
　歷觀八極見赤精洞念幽微二人并
　俛仰尋眞力手輕得道寳訣首體生
　北有上眞南方平安在玄闕期髙靈
　十子八實輔吾經當須金後道治清
　學者勤念尋其名尅書玉簡致紫軿
　三元詣房授眞經曉知玄紀昇三清

　飛行玄虚登帝庭深藏寳宻尅得仙
　妄洩輕傳滅𠇍形死充下鬼畢劫齡
後聖金闕帝君列玄紀上篇曰
　九一之字難可聽在阜之南易爲名
　竟須九錬與金精圎口之中光延明
　二日守元見眞形碧石落落人中生
　耳下帶玉口詠經緑草鬱鬱冬夏榮
　上素絲結三心并皇老光光耀日庭
　髙上眞人叩玉瓊至於萬劫乃成嬰
　良木重森植秀齡兩輿羽合灑八冥

　六十玉女侍汝形奎宿入吕輔刀兵
　赤兒出遊六國平四方之數萬神靈
　刻書玉簡補上清壬辰之後道治明
　必有先智得此經當爲人宗簡勤精
　十十五五結弟兄登山告盟列華清
　得有此應注玄名三元下降致緑軿
　弓口出治侍華庭當此之時樂未央
髙聖帝君曰髙上受九玄之炁布位萬眞三
十九帝二十四王皇以部上清之宫分炁散
靈以總兆民玄空之内送注白簡二十四萬

人應得道者後學有見其文名叅其韻尅成
上仙至壬辰之後至道當行扶桑大帝當以
其時遣四極眞人遊盼下世歴諸名山六
之中部五帝神官㨂校玄名有合眞之人當
授寳訣使爲師宗採擇骨性有名之身登山
告盟列奏青宫結帶授言須太平卯木宫口
出治當觧結孟津奏迎聖君於上清宫自元
玄名不得叅其上篇有得之者便以白簡定
數勤修苦行長齋念眞七年自當有靈瑞下
降悟子神眞也便得爲學者之師宗也自元

此挺弗得窺看輕洩妄宣七祖充責登履刀
山已身亡命長謝河源不得入仙
髙聖隱書金名玉字内文
髙聖帝君曰金閣有隱書玉名




有知者飛昇金闕騰景上清佩之者則金閣
刻書玉簡注名四瀆五嶽靈仙營衛送迎九

年得乗飛雲役使玉女十二人丹書白繒
髙聖帝君曰上清金書玉録上文




有知者飛昇上清位齊四眞佩之者則上清
刻書金簡注名神仙告下五嶽以仙官扶迎
青書白繒
髙聖帝君曰太極白簡青文





有知者飛昇太極官騰景金闕之中佩之者
太極刻書於簡文注名於神仙四極營衛九
年飛行青書白繒
髙聖帝君曰方諸玄素紫名隱文太極白簡青文






有知者飛昇方諸宫佩之者則方諸刻書玄
素紫名九年飛行神仙衛迎五嶽記名青書
白繒
髙聖帝君曰太清玉籍絳名隱文




有知者飛行太清騰景瓊宫佩之者太清刻
書絳名於玉籍九年通神飛行給玉童十二
人丹書白繒
髙聖帝君曰太素瓊簡金名隱文





有知者飛昇太素之宫上朝三元君得佩之

者太素刻書瓊簡九年降致飛雲白日昇天
黄書白繒
髙聖帝君曰南極有丹文紫録上文




有知者白日飛昇謁南極上元得佩之者則
南極注名於紫録九年三元君下降授子眞
書白日昇天丹書白繒





髙聖帝君曰玄宫上元青金赤書隱文




有知者飛昇雲宫騰景上清佩之者目見上

元真形九年降兆之房授兆眞書即得神仙
也青書白繒
髙聖帝君曰玄都丹臺白玉金字隱文




有知者白日飛昇玄都佩之者刻書丹臺之
名九年乗空景而行乆乆神仙黄書白繒
髙聖帝君曰三元官琳札青書隱文





有知者白日昇天上拜三元君得佩之者刻
名於瓊琳之札九年三元詣房授兆眞文神
仙飛行青書白繒
髙聖帝君曰玄斗之中玄名録籍隱文






知者得昇玄斗之中飛行上清之宫刻書玄
斗之名九年神人下降授兆眞書行之神仙
黒書白繒
髙聖帝君曰五嶽有丹書瓊簡紫録之名




知者白日昇天飛行五嶽仙官防衞兆身五
帝刻名於五嶽之簡九年乗空飛行上昇玄
宫青書白繒
諸隱文皆玄古空同之書以表得道合仙之
人有得見此文皆四極所監五帝所舉萬靈
侍衛羣眞敬迎有知其音飛行上清三元下降
與兆同昇得佩其文刻書玄圖給玉童玉女
各十二人遊行五嶽履渉名山十界稽首萬
仙來朝九年自當洞明其音與神人交言乗
雲歩虚飛行太空髙聖隱存刻書瓊文簡録

上法
髙聖帝君曰欲書名金闕玉録飛行上清當
以正月一日丹書金闕隱書玉名十音向寅
上服之叩齒十二通微祝曰
天恢炁精五晨絡形禀統玄古金闕記名上
元合慶天津敷榮服御隱文身飛王清洞曉
自然與帝合靈畢咽炁九過上九拜朝金關
帝尊便止行之九年金闕書名刻字玉篇自
然明解天書與帝合并也
髙聖帝君曰欲書名上清金書玉籙之文飛

行上清之宫者當以二月二日青書金簡玉
録十音白紙上向東服之叩齒九通微祝曰
胤元玄靈承古法虚骨象應圖玉録金書河
魁絡已五神煥舒次慶二元玄津降廬名題
上清得乗飛輿永享無窮福慶有餘畢咽炁
八過向東八拜朝上清之宫八帝尊神止行
之九年則上清刻書玉録降飛雲丹輿上昇
玉清之宫
髙聖帝君曰欲書名太極白簡青文飛行太
極之宫者當以三月三日青書白簡青文十

音向辰上服之叩齒十二通微祝曰
三合成契玄綱總辰五體法圖玄簡青文名
題太極位准上仙三元已布六炁敷陳金音
玉字我啓自然得乗飛景上造帝晨畢咽炁
十過向辰四拜朝太極四眞止行此九年太
極書名四眞下降授兆眞文自解明音飛行
上清也
髙聖帝君曰欲書名方諸玄素紫名飛騰東
華之宫者當以四月四日素書玄素紫名十
音向已上服之叩齒九通微祝曰

九玄散靈七聖翼讃八道暉光流精朗煥天
元羅張玄圖啓韻名題方諸飛昇玄漢畢咽
炁九過向已上九拜朝青宫方諸大神止行
此九年方諸刻名眞人下降授兆眞文明解
聰慧逆覩未然乗空飛行上昇青宫
髙聖帝君曰欲書名太清玉籍絳名隱文飛
騰太清之中者當以五月五日丹書玉籍絳
名十音向南服之叩齒八通微祝曰
離建玄綱分位九宫施元散靈緫監八方玉
籍隱書玄圖大空帝尊曲暎我位仙王得乗

飛景上昇紫房長保天地日月齊光畢咽炁
九過向南再拜朝南極上元君行此九年太
清刻書玉籍絳名九孔洞逹察覩幽冥眞人
下降與神交言
髙聖帝君曰欲書名太素瓊簡金名飛行太
素上宫者當此六月六日黄書瓊簡金名十
音向未上服之叩齒八通微祝曰
素靈皓華四眞布精玄圖瓊文金字紫名刻
書太素四會洞生三元交慶我禀太眞得乗
八景丹轅緑軿逍遥无崖上造太清畢咽炁

八過向未八拜朝太素止行此九年則刻名
瓊簡得給飛行之章乗空而飛上造太素宫
髙聖帝君曰欲書名南極丹文紫録飛行南
極上宫者當以七月七日丹書紫録十音向
申上服之叩齒三通微祝曰
丹文結録紫元玄文華光交灑上眞敷雲散
景曲鑒我道獨分翠羽飛章丹錦緑裙乗景
虚行飛入洞門𢹂英九老八眞齊羣畢咽炁
八過向申八拜朝南極上元八帝太眞畢行
此九年南極刻書丹文紫録之文三元下降

授兆眞音乗空而飛上昇南極之宫
髙聖帝君曰欲書名玄宫上元青金赤書隱
文飛行玄宫之上者當以八月八日青書青
金赤書十音向西方而服之叩齒九通㣲
祝曰
天廻炁布四綱正方三五結絡九道成叢青
金赤書文耀太空玄圖乗音八逹四通洞得
幽微朗覩無窮得朝三元進豋紫房出入三
清長保華光畢咽炁六過向西六拜朝玄宫
上眞止行此九年則上元刻書青金赤書隱

篇自然明解曉究幽窮與神交通乗虚飛行
上昇上清
髙聖帝君曰欲書名玄都丹臺白玉金字飛
行玄都之上者當以九月九日黄書白玉金
字十音向戌上服之叩齒三通微祝曰
天道順廻玄斗運精三元應機交㑹啓靈玄
圖隱録丹臺金名白玉峨峨我道以明八㑹
四通上下洞清神炁下降六府結靈得乗飛
霄丹轅紫軿𢹂契四眞上造華青畢咽炁九
過止向戍再拜朝玄都上眞帝尊止行此九

年則玄都刻名於丹臺九老下降兆房授兆
眞文神人交言白日昇天
髙聖帝君曰欲書名三元宫琳札青書隱文
飛昇三元之宫者當以十月十日青書琳札
青書十音向西北而服之叩齒三通微祝曰
九炁鬱靈三道廻周皇上置位玄圖應符七
聖曲暎已鑒我𨈬名書琳札位准玄州控轡
特昇上到雲衢三晨齊景八眞結儔與天相
保永無終休畢咽炁三過向西北三拜朝三
元止行此九年則三元刻書琳札之名下降

兆房授兆眞文審察幽微飛行雲宫
髙聖帝君曰欲書名玄斗之中玄名録籍飛
行上宫者當以十一月十一日墨書玄名録
籍十音向正北服之叩齒十二通微祝曰
玄斗運炁廻綱整辰八炁應靈玄圖記仙題
名玉札上合天眞斗中華盖七元大神降我
妙道啓我自然令我飛騰上之帝晨畢咽炁
七過向正北七拜朝斗中七眞止行此道九
年七眞刻書玄斗録籍眞人下降授兆眞文
自然洞逹曉知自然乗空飛行上昇斗晨

髙聖帝君曰欲書名五嶽丹書瓊簡紫録之
名飛行五嶽之法即當十二月十二日青書
瓊簡紫録十音向東北服之叩齒三通微
祝曰
五嶽丹房羣仙所宗帝靈刻書云古上皇玄
圖紫名定録五宫我禀自然法景太空服御
靈音洞覩八方上宴玄都出有入無逍遥太
極無終無窮五嶽上眞結我爲朋降致飛霞
昇入帝房畢咽炁五過止向東北五拜朝五
帝靈尊畢行此九年則五帝刻書玄名於五

嶽瓊簡紫録之文五嶽仙官侍衛兆身降致
飛與運兆之身遊宴五嶽之宫
右髙聖書名玄圖服御靈音自然上法後學
得行此道則有玄名於上清刻玉簡於華官
五帝扶護仙官敬迎身發紫炁項有圎光洞
暎无幽坐覩自然九年靈降三元詣房靈輿
羽盖迎兆之身飛行玄虚位加仙卿宻則靈
降洩則滅身妄行不眞七祖充責萬劫不原
已身長命永無復仙有志之士慎宻此文
髙聖帝君曰後學有好尚勤修仁和行柔色

弘四大觸𩔖有容如此之人皆玄名題於帝
籍紫字結於玉篇納元啟於神圖徳尚顯於
合仙内則感太極鑒暎外則緫大匠之宗功
蒲道僃則自然白日昇天
髙聖帝君曰後學之人或有皮好而望仙朝
勤而暮怠内希騰舉外重榮利或形謹而心
放或心勤而口慢或學不弘愽攻伐師宗形
論萬物毀賢嫉聖愛彼憎此𠕏弱朋強或嗜
酒耽色亡神䘮精或遇經不盟𥨱看祕隱輕
减靈宻以示非𩔖傳不關告五嶽無盟皆爲

宣洩犯考四明如此之人徒有仙相名書帝
篇行乖本根更招考罰上累七祖罪滅其身
永失仙道長充鬼役輪轉五苦痛念何言
髙聖仙禁七傷之法
凡學士玄紀有名身有仙相自然合眞而心
不堅正者七敗傷之
第一之傷帶眞行僞媱色噐神耗液洩漏精
光枯乾炁散魄零骨空形殘神泣窮府上聞
天關眞仙逺遊魔魅來干自與幽隂玄紀除
名九獄結因六天相親淪苦無極豈復得仙

第二之傷外形在道皮好念眞而心抱隂賊
凶惡素堅𩓑人否敗嫉能妬賢口羙心逆面
喜内瞋形論得失好結罪源毀謗同學攻訐
宗根三官所記摽爲惡門仙眞弃置邪魅附
身走作形影飛散體神故令枉横極其惡縁
考滿形滅魂沉九泉徒有玄名豈保自然
第三之傷嗜酒好醉損炁䘮靈五府亂潰萬
神振驚魂魄飛散内外朽靈本室蕭索赤子
悲鳴眞仙髙逝魔精入形如此之形徒積精
誠雖有玄紀竟失玉名神拘六宫身灰幽冥

以此求延年焉乆停
第四之傷行不弘潔責人宗敬心忿口罵好
爲闘競瞋喜失節性不安定炁激神散内眞
飛迸魄離魂遊自致災病年夀頽盡皆由於
性眞仙髙遊衆疾來傷雖有勤學不免斯殃
望仙日悠地獄日長
第五之傷或玄圖表見得受寳經或運遇靈
師啓授神文而不依科盟形洩天眞未經九
年投剌名山使青宫有録金闕結篇便傳於
人流散世間輕眞洩寳考結巳身徒有玄名

反累七玄仙道髙遊身死幽泉長充鬼責萬
劫不原
第六之傷身履殗穢形影不香内無清虚外
無蘭芳道不降眞神不居房炁擾精濁靈元
失光五神迸散赤子飛颺邪魔來攻内外受
殃以此而學望益反傷仙眞髙逝尸軀獨行
淪沒不救仙胡可成
第七之傷啖食含血之肉殺害供口之美羶
腥充於臓腑傷生殘於非已眞炁擾於靈門
遊魂駭於赤子魂魄逝於宫宅穢濁纒於口

齒仙眞遠棄於雲霄巳身沉頓於地裏徒有
玄名帝簡終不免於形死
髙聖帝君曰爲學之本當以七傷爲急旣得
瞻盼洞門披覩玉篇不犯七傷之禁將坐待
靈降白日昇晨如外勤在學内有違於七傷
者此將望仙而反敗期生而反亡希吉而反
凶期飛而反沉靈仙遊於髙清五神散於八
荒赤子號泣於中宅遊魂悲鳴於玄空故仙
相有成敗上學有七傷篤尚之士熟精其眞
髙聖帝君曰凡有玉骨丹文列名帝圖得見

七聖玄紀凡有金髓紫藏名題金札得見隱
書内文凡有神竒異毛紫胞玉絡名摽上清
得見白簡玉篇諸有流精紫光内暎外靈寳
藏金容名書玉虚得見青録之文諸有神挺
應國瓊胎紫虚名題東華得見七傷撿文自
無此挺靈篇不可得而妄披寳文不可得而
覽也得見此文皆玄質合仙九年修行剋得
飛行玄虚上昇玉清也
凡受七聖玄紀廻天九霄白簡青録之文師
弟子對齋九十日或三十日弟子賫上金七

兩紫紋七十文上朱七兩詣師北向告命髙
聖盟天而傳師授不盟輕洩寳文弟子受而
無信窮披玉篇同被風刀之考七祖充責三
塗五苦萬劫不原五帝神兵常糺漏洩明愼
奉行




上清玉帝七聖玄紀廽天九霄經
