








鴈門公妙解録(幷序)
余少抱其疾專意修飬至於金石服餌亦嘗
動求竊見今時好事者不顧貨財大修爐火
謂河求立成變土石爲金丹丹砂立化可壯
筋髓然而往往爲藥所悞醫救莫及何哉豈
根源不正歟将師法不明歟奚終不相副如
此之甚也余因覽道書偶見九霄君告劉泓
丹藥要訣乃論俗徒都未窺至道毫末而妄
自誇衒誑誘時人凡所施爲無非自𢦤之捷
徑能無悲乎眞仙之言定不誣矣余以懷滯

惑方困於是今故訣其要語書之座隅目之
曰妙解録冀觀覧之時疑撓盡釋雖未達金
液保身之術當必免毒丹傷命之虞亦天年
之幸也如有同我斯志者固願攻其未悟耳
大中九年乙亥歳五月十八日甲子謹序
辯金石藥幷雲毒訣
漢安帝時有劉泓者久學至道棄官入山後
至延光元年十一月九霄君來降爲憫道士
不知燒丹正道乃指陳至藥之根源分別雜
丹之門户幷解金石毒保仙丸方傳付於泓

䟽之於後九霄君謂劉泓曰夫學鍊金液還
丹幷服丹砂硫黄兼諸乳石等世人苦求得
之將謂便成至藥不知深淺競學服餌皆望
長生不死者也並不悟金丹幷諸石藥各有
本性懷大毒在其中道士服之從羲軒以來
萬不存一未有不死者矣泓再拜稽首問曰
何也九霄君曰世人所造金丹服餌皆求長
生愚者即劫力以資俗人又欲將至藥求其
㸃化金銀榮其行尸以飬㒒妾但一起心即
是必死之兆至藥亦无因而見也惟仙教藥

無雙能功無二用又不知藥有至毒造成丹
後世人只知餘甘子制河車磁石引針硫黄
乾水銀將謂制金丹了便无毒矣假如先賢
鍊秋石秋石以地霜結成能引生汞亦能制
金石毒如有伏者中路毒發不可禁止必見
死矣縱不死亦卒患惡瘡此爲先兆也秋石
云能解毒且見朱砂紫粉毒霜幷硫黄等被
秋石制伏豈有毒矣先聖遺教世人難知焉
知之者眞人也不知者凡人也泓又問曰變
化銅鐵之藥並不堪服何也九霄君曰縁㸃

化藥法多用礬石硝石硇砂之類共結成毒
雖能乾汞及化銅鐡其用火時候亦與金丹
藥不同縁毒成結在其中縱千消萬化毒終
不出亦如人毒在心内不從外入亦如木中
有火火元在內其㸃化之道本善在内各受
其性色日法作不同氣遞相生各懷毒性雄
雌硝𥑚雜類相助其火候不依天時地理之
法或近或遠毒者蓋不禀天道而成則知古
往仙人不服此藥明矣縁有大毒造化之力
不足也泓又問曰㸃化之藥爲有雜石衆毒

固不堪服常聞換頭紫粉七返丹砂无礬𥑚
所雜可以服否九霄君曰此二藥世人千百
中无一人解者縱能爲之亦不堪服何也且
換頭紫粉是仙人所修以爲宫室所用縁有
硫黄在其中水銀入硫黄含大毒豈可服哉
又七返丹砂雖燠令伏火本无四象五行筋
骨血肉隂陽炁不全如服之令人五藏血乾
凡人血少即蠃血盡即死矣泓又問曰世人
修丹砂顆塊不破顔色如故大火燒之不動
者復如何九霄君曰凡朱砂凝結之初皆於

砂石中成質從是光明砂飛之毎一斤只得
十二兩汞其四兩即是山澤滓漬之物懷其
大毒道士若不解出滓便相和服之者則澁
人氣脉乾人血液豈得益乎況從古至今道
士未經至仙之教皆謂伏火丹砂是死水銀
妄言金砂入五内有不死之兆甚錯矣世人
豈不知從生服者未有不死之人唯硫黄獨
體不入他藥猶能去人積冷不可多服縁是
孤陽氣不全耳其他小術固所不論泓又問
曰何藥則堪服可以延駐九霄君曰我仙人

所鍊至藥例是日魂月魄四氣爲象日魂不
離日裏月魂不離月中假如至藥亦不離從
木而生何也木之從青以水銀内含其火火
爲陽以象朱砂朱砂屬離離爲南方火之位
火爲朱砂亦同木中有火配木火入中宫之
土土能尅水火能生土而成道如人初生嬰
孩乃長大還爲人父母遞換相承本處其一
至藥根本亦不處二道之无根以心爲根道
之无用以四時受氣發生各得其所爲用道
因氣之生因氣而死至藥服之不死者蓋爲

不參雜諸味无毒銷成汁爲器或方或圓並
皆赫然通徹晝夜光明然始堪服去人昏沉
定人神思除邪魅耐寒署皮膚潤澤髭鬢不
白返老成少千日可驗故服之不死泓又問
曰至藥有幾般九霄君曰眞正之門有三焉
一曰神符上仙上丹二曰白雪中仙上丹三
曰九轉下仙上丹其三般丹同出一門而異
名各有三一禁法亦不可輕傳於人何謂不
可輕傳假如神符丹若无太一宫天一宮成
者即名曰液終不見成器縁天一宫總名其

三一此不可傳白雪若不堅不成冰不入調
青不受青炁共粉毒无別亦如日无鳥而不
明月无桂而无魄相似縁凝成堅冰調青如
磁石引針其三一不可傳曽青白雪成質其
三一不可傳白雪成結即入其紫宫用縁以
四氣納萬象而成質其三一不可傳夫至藥
若不受四氣混沌氣豈得號曰龍虎之丹所
以我仙人天地之玄化成寳同日月之光如
神符白雪修鍊功畢即有上昇之路九轉即
返老成少顔如童子壽同南山矣其三一之

訣不許輕傳豈不冝哉泓又問曰三一旨玄
矣祕矣未知何人即可傳授九霄君曰如吾
者即可傳授夫三一者造化之機關也非獨
至藥有之人身中亦皆有之自備若能修身
中三一者即子母不相離神氣自相守怡怡
和煦光照明白子不見至陽之月當畫之景
手風雲不生纎埃不動碧空澄靜豈有障翳
哉人亦有之若能常調三一萬慮不生與碧
空之氣相合内外光明虚元同體者亦可昇
騰笑世人或有竊聞此道者云是服氣乃鼻

吸口吐鼓腮嚥之立可致其殞斃亦如藥中
錯服毒丹不可救已所以身中三一與至藥
三一不殊其身中三一亦不輕傳也泓又問
曰如有人先服丹砂及乳石硫黄紫粉毒發
者如何救解之九霄君曰已服死者即不言
也如有已後服者只可救之遞相勸道士急
造保仙丸救之可存性命假如換頭紫粉縁
不入凝白雪爲骨骨爲陽及无調青入者即
名大毒紫粉人服不㸔多少遠近如喫雜物
犯者不問日月遲晩發不在醫限例不出三

日五日无藥可救之如服硫黄紫粉伏火丹
砂及諸乳石若毒發保仙丸猶可救之十有
二三命在若曾服諸石藥之毒雖未發能防
備預服保仙丸尤妙泓又問曰三大丹旣延
駐人命无毒如未畢功可以服否九霄君曰
神符白雪九轉未經太一宮天一宮者四象
未全不可服如有人悮服者忽覺發動不安
但急服伏龍肝汁幷甘草湯生菉豆汁乃立
定少見命終何也縁此三藥並无雜類相撓
只空有火毒遂不至於死除此三般其餘丹

砂之流雖然一朝一夕强餐亦能益色如忽
發動命即危矣泓曰保仙丸法可得聞乎九
霄君曰保仙五子丸此法仙家所祕然亦令
擇有道之士以授之護其性命今一一教爾
幷粗舉三丹大畧爾宜熟思之流傳以救未
悟者無忘吾言吾將往矣泓乃雨淚稽顙再
拜九霄君舉手告別入雲不見矣劉泓乃於
山中刻石書記後有道士見之録出遂流傳
於世至唐開元中通玄先生張果獻上此方
明皇喜悅祕於禁中通玄兼述三丹之功極

備但无修丹之法今不書去繁也



鴈門公妙解録
















