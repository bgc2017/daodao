








通幽訣蘭七
訣曰寳丹本乎一物而生二二主火寄位丙
丁生於甲初九潜龍一爻生建陽在子天符
發泄驚蟄受氣於母母者土也道生於一一
生二二生三三者陽極之父母陽者天地之
精故名三五與一還丹之本基
天符者日信日者天地之元精五行之始照
曜以事繼日以日繼月以月繼時以時繼年
所以記遠近别異同也
初分混沌精氣陰陽斗建十二辰推移運轉

刻漏不停發泄交媾萬物化生而成形天符
者信也能發泄萬物運動返本而成精氣潜
運結爲精精化爲砂色禀南方丙丁火外陽
而内陰主男日之陽魂日月之華氣照曜天
地太陽太陰冲和之氣交騰受氣一千八十
年結精氣
丹砂天符照曜又一千八十年成丹砂名硃
砂也陽中陰號曰太陽朱雀石主水元和之
氣未足曰丹砂一云天鉛帝男精龍女血化
南作北抽出未化爲陰汞主水水數一故云

汞生於鉛陽爲臣也天鉛神水天符運動照
曜丹砂養育又一千八十年天火化爲太陽
陽氣足陰氣衰陽氣盛滿流溢迴而自生色
禀北方壬癸水外陰而内陽主女月之陰魂
非人間之凡物故之赤水中自生者流爲陽
汞名曰天鉛之精黃芽之祖是日月之華氣
水化爲天然還丹
天符又照曜一千八十年合四千三百二十
年元氣足自然成還丹天然伏火黑色轉北
成西西主金金數四水基也故知三五與一

天地至精三者火也五者砂之父母一者砂
之元祖輪還運轉精氣元和相感成形不越
於一一者夫道之本宗水也學者不悟硃砂
是鉛鉛中生子是金即一物陰陽運動自制
伏陽中陰陰中陽玄中玄名曰玄武石轉水
成金故云砂産於金陰爲君鈆金天符運動
都計四千三百二十年照曜父母養育成天
鉛自然還丹
訣曰後聖用火喻爻象月計三百六十時年
計氣候四千三百二十時合四千三百二十

年氣候喻合天符自然還丹故云硃砂汞金
水龍虎五行合體歸一無二得五以地符依
卦節氣候運動以成金丹
訣曰其丹砂精魂出自中華十二分野内主
一宫坤地西南隅其寳天地至精元氣以日
月天符運動交媾在五五者戊己中宫土也
所生之處生於福德山崗形勢之地氣候骨
肉俱全水陸草木秀茂土石堅貞異境神靈
衛侍陰氣施陽氣泄包含孕育照曜精氣得
土而生化爲丹砂有砂之處或晝或夜或初

晴之後或陰暗之時即有氣候光彩往往如
日光而出或没或見唯採匠而鑒之今具載
所出土産管屬州縣山谷之名並異名等
曰丹砂曰硃砂曰硃鉛曰鉛中金曰天鉛曰
火鉛曰神水曰華池曰陰汞曰陽汞曰陽中
陰曰陰中陽曰水銀曰五采石曰五金曰七
寳主曰還丹曰天生芽曰黄芽曰五行之胎
州縣山谷名
桂府辰錦衡朗邵勾漏都雲象都永郴容湖
南等界山石巖谷形勢滋茂處並有如要採

砂精不烹鍊天然自生出者但於曾採砂處
打石及穴填處不問新舊即有之新阬及古
者不定有之丹砂光眀在床有君臣自然四
面有朝揖而生者色如未開紅蓮通透曜日
或如芙蓉紫色通透形貌如笋者或片段稜
角成就分眀通光並爲上品或如雲母片白
光者通透一云白馬牙或顆粒兩數至一二
斤者在石中採得顆粒碎紅光明者或片段
稜角白光者入水中不見者或青光分眀稜
角成就者並爲中品與上品同用堪爲至藥

或有鐵色者及竹溪谷土穴並水中採得者
或顆不定分兩多少及掬得末砂並爲下品
但川源滋茂抽得液制伏只得治世疾不延
駐不堪爲至藥亦比人之百寮爲上中品無
名位者爲庶品則卑賤無自專之分不能致
人非常之事故喻云只治世疾不延駐
天符日春秋天符之日日者陽之精魂天之
理也故照曜光眀淮南子曰積陽之熱氣交
騰爲火火之精爲日光明威精之義也又云
日生於甲重陽之位火生於震震位辰巳震

爲長男巽爲中男南火之父母火曰曾木曰
青萬物之使故云曾青
陰符月春秋陰符之月者陰之精魄地之理
也照曜光明淮南子曰積陰之寒氣交騰爲
水水之精爲月滿而缺者感日之義也又云
月生於庚重陰之位水生於兌兌爲少女水
之父母所以男依日東立女之象月生而西
端丹徑之丹砂日月之華氣性命之根基與
内外元和般載成形餌之故長生不死日月
之感精故曰陰符月之所生日之所育陰陽

用事生成依於母母曰土
日月二寳是天地至靈卑情感精變化照曜
結成砂始名朱雀石七十二石最尊莫過於
汞感於二十四氣通於二十四名變化成丹
鳥餐成鳳蛇餌成龍人食長生天地同壽收
人魂魄返老歸童呼吸風雲玉女來侍即大
丹之功力也
訣曰鉛者即砂中抽出之液主水陽中陰汞
也從砂中自生出者主金陰中陽汞
訣曰是以不容之木受制於金金孕水安水

必存金木孕火制火必假木所以鉛水制汞
水鉛火制汞火水合其性火合其形
訣曰鉛水者是砂中自生出者主陽汞汞水
者是水中抽出者液主陰汞是鉛水制汞水
又云鉛火者自生之金汞火者是抽出之液
也水是鉛火制汞火多不曉此故名金汞道
耶
日者是太陽之火精即朱汞爲龍是也月者
是太陰之水精是鉛銀爲虎是也龍者陽之
氣九之極數木之無也虎者陰之氣四之極

數金之有也
訣曰以無制有合成其道故云丹砂木精得
金乃並參銖不偏至聖至靈世人不悟見金
視之如土
藥歌曰太玄陰符道生陰陽陰陽生五行五
行合而爲還丹故名龍虎天有三尊日月星
地有三尊江河海人有三尊君父師身有三
尊三丹田藥有三尊土火金故乾坤者上下
父也坎離者水火爲藥也震巽者運卦也運
經三載自然還丹即太元之氣何以不成丹

矣
訣曰計一萬二千九百六十時大小月及閏
月並不在用限歸其實數也一氣不足與瓦
礫無殊萬象精通神靈自契
訣曰陰陽運轉氣化爲精精化爲朱朱化爲
汞汞化爲金金化爲藥故號金砂名曰大還
大還者返歸之義丹者赤色之名汞者本體
是金金水相制故號金砂運本體得稱大還
丹
土是陰符戊己中宫五符一云五氣金鼎

訣曰五氣制伏不飛能生五彩返歸其母餌
之長生
訣曰丹砂流汞父戊己黄金母母數五五是
土用土爲鼎制伏號曰金鼎土能生萬物金
是土生故爲金父母者金本生土故曰土母
水以土爲鬼土墳水不起戊己之功名曰五
符
汞者非土不可制伏土王金鄉三物俱求依
象帝王如人主有道即四方來貢但辨得眞
鉛汞二物即是第一鼎法故爲三物一家都

歸戊己金水無土制馭不成丹
土母季王十八日餘日休廢囚死藏伏凡伏
鍊金鼎推究陰陽精氣返還刻漏不停
雄黄喻土而定四夷土者生金本土雄者男
黄者土能偃水土是金火非關雄黄鼎主外
上名五符世人不悟還丹本之父母錯用金銀
爲母或爲鼎器故元氣不離於五五不離於
元氣混其名即一辨其功即殊元氣者五才
之君五才者元氣之臣君相臣臨而不可去
也金丹用其元氣不越於五五者五符也五

符者氣氣本無形因精而生内外含眞得餌
不死不生金鼎藥之表轄表者氣也轄者鼎
也鼎象雞子外白裏黄與汞相合是用白金
爲器器不離於五五者土土者生金之土委
曲相制似使無虞令水不逃溢戊己之功也
訣曰提劍偃戈籠罩四方提劍者金精本氣
五也偃其戈戟如水得土而不流是金死於
土也大丹之基丹砂丹砂是鉛本生於土死
亦歸依於土是用生丹砂土也世人知之有
數

鼎之異名有曰外神水曰華池曰神室曰匡
郭曰表轄曰五氣曰白衣曰丹衣曰母舍曰
金鼎曰神廬
訣曰五氣者其大籠罩八隅小則潜藏一毫
吐坤嘔輪出有入無
訣曰流珠九轉化爲黄白自然相使一陰一
陽日道須伏於金鼎中宫之功神通自在孕
育制伏故云金鼎
夫金丹天地日月元和之氣照曜潜運成爲
丹砂砂中迥然而自生乃爲還丹如人育孕

男女皆由父母陰陽精氣相成而有還丹象
男女男生而覆女生而仰非但在生死亦如
此但投於水雄者覆雌者仰天使其然非干
父母教令金水在於鼎中象男女弄戲男上
女下自得情意相符以成其道
訣曰金丹雖得元基須知本父母養育制伏
父者火之陽氣也父能發泄運動而成之母
者土之陰氣也母能含育生之母主中宫黃
黃者土是生金之土丹砂初分受氣依於土
而生故云黃芽之本母也得陽而成得母而

生故名土釜曰母土者五行之土生成土也
水火木金土各居一方運動正位火來剋金
土來剋水水者丹砂之子土者鼎火者運動
相伐而成形得土相生土能制水本氣相感
以成大道之宗故云知白守黑世人盡不知
同類相從相生相剋相制以金生水以土爲
鬼土填水不起戊己之功名曰五符金鼎知
者無一焉
地符火木之精
訣曰地符火者火能爨熟萬物以育人民火

者甲之本陽之元氣結媾交會同日月之精
氣歸一無二甲之精火數二生數三成數九
九者陽之極數陽氣也甲曰曾木曰青萬物
之使東方青龍木木是火之父母火木之子
孫震爲長男一爻生巽爲中男二爻生故火
生辰巳離爲中女二爻生陽丙子寄位也木
孕火制火必假木三者木之精正陽之道甲
乙之位日天符信也能發泄萬物月陰符能
生育萬物土陰符能生育萬物火地符能爨
熟萬物金水元氣並同陰符能生育萬物直

符手鏡喻日月六十四卦六爻發泄運動天
符以成金丹餌之羽化子明之力也混元皇
帝眞君歷代變名叙陰陽統略五行相類周
易爻象直符參同如符若契觀察天地徘佪
陰陽輪轉子午正位卯酉相望十一月一陽
生萬物生也五月一陰生萬物結也春生秋
殺自然之道也
訣曰用火徴徴不失節候萬物自熟河車之
義
訣曰子者火候先在抽添一云河者北之位

車者般載之義一云子是金河是水故曰子
河車
地符直卦節候進退圖
訣曰本用四卦法日月四時直符循環一如
車脚轉運陰陽成數造化載運萬物故在律
紀月節有五六諱奉日使兼並六十四卦剛
柔有表裏朔旦長直事至暮蒙當受晝夜各
一卦用之次序既末主晦爽終即復更始進
退爻象並在此直符從一至九金虎吐精用
訣直符不載於此








訣曰託附陰陽爻象六十四卦立喻也但發
泄用火之時便是十一月用事受陽節候也


十一月初九潜龍勿用(地雷復豫直)十二月九二
見龍在田(地澤臨萃直)正月九三君子終日乾乾
(地天泰否直)二月九四或躍在淵(天雷無妄大壯直)三月
九五飛龍在(天天澤履夫直)四月上九亢龍有悔
(純乾直陽氣交騰)
右陽生六位極陽之卦亢龍大過法象於
天故云自子終於巳
五月一陰生(天風姤小畜直)六月二陰生(天山遁大畜直)七
月三陰生(天地否泰直)八月四陰生(風地觀昇直)九月
五陰生山地剥謙直十月六陰生(純坤直)

右陰生六位極陰之卦氣潜伏法象於地
故曰自午訖於亥
震主春木(生三成八)離主夏火(生二成七)
訣曰證前十五日白月火木用事故七八也
兌主秋金(生四成九)坎主冬水(生一成六)
訣曰證後十五日黑月金水用事故九六也
並是直符六爻用節卦翻譯氣候五行相剋
之數故知七八數十五九六亦相應道自畢
也一二三四五並是五行之基
訣曰一者北方壬癸水二者南方丙丁火三

者東方甲乙木四者西方庚辛金五者中央
戊己土
經曰父少而子老父者天鉛丹砂鉛也子者
從父而出金黑鉛故父少而子老子不定父
數世五水火金木土五行移易萬物五日一
候五五二十五故父年二十五也子數不定
子年般載運動不定故知父少而子老舉世
不知萬物從五行而生成父母也
用火
訣曰六爻直符運卦用火斤兩從純坤起終

於坤周而復始也
訣曰一月换一鼎故用九鼎即止第十鼎任
意消息用不用並得用之轉妙縁是生金之
本氣也故云土釜土釜曰母母金鼎也
訣曰其金鼎依運氣候十五日金性滅三十
日成丹運至十月不用本土爲鼎子母脱胎
九轉九鼎九者火用事鼎者母用事也凡丹
象人從受氣後三百七十日而生九月是陰
陽俱盛十月土王故子母相分故名脫胎
還丹象人四氣足而生亦如嬰兒乳育三年

大元氣足而成金丹乃爲黄礜變轉却歸北
方黑色通透始得名大還世人不知之矣子
是藥母是鼎感氣相生相産相伏相制相殺
迭盛迭衰昇降在鼎飛伏上下陰陽相管交
會吞食四物相薄君臣相臨土性生金性死
火性滅水性涸四物者陽中陰陰中陽但以
本土爲軸轄直符運動故有四物各居一方
四物性並滅歸一返本故名金丹
訣曰守運一年餌一兩半凡病不侵二年成
白道可餌半兩三年大元氣足成赤道可餌

一分住世死籍不録刀圭制汞爲白道五年
麻子大餌七粒以刀圭點鐵及汞各一斤並
成赤道守九年畢法餌三粒三尸九蠱盡出
長生不死能化五金八石盡瓦礫等隨本色
形成寳又用火法曰所立指喻爻象手鏡火
記斤兩託附陰陽隱祕變化之機苗裔略同
用之正訣假令十一月建子一陽生爻動火
生數二成數七運動般載如車輪一月一陽
生加至五月一陰生一月退一陽爻至十月
歸於土終於坤周而復始

金丹是日月運動自然成丹因燧人改火後
聖用之同於天火造化至在更漏分眀節候
用火斤兩運動漸漸如蒸四時年月刻漏足
以成金丹火候所然如驅雞即走寬又不伏
但依直符爻象即金水自伏六月陽終於巳
十二月陰終於丑
訣曰丹砂陽氣流珠之精是立乾坤運水火
應天符合三才也金爲月精以處陰位汞含
離氣以應陽爻天地之靈孕日月之精否極
泰來陰盡陽生故云丹砂木精得金乃並三

一之道三者火一者藥故名守一
又云砂者藥金者鼎故云三道由一併在根
蒂大道至理得門無砂二性温和無毒味辛
元氣通靈萬物不枯名曰黑鉛黑鉛者砂中
自然之液仰月抽出之液故云黑鉛入仰月
配合爲夫妻陰魂合陽魄兩性自和同
訣曰然用五行乾坤震巽直符孕育從建之
初一陽生子午相應八八相通以推移刻漏
日月五星寒暑來往晝陽夜陰交會四十五
日一節節相臨陰陽調順潜伏運動輪還巡

於六十四卦周而復始水火相從處無外物
五金八石由人之造化五金五行也八石八
卦也
訣曰水得龍而爲雨火得人而運動陰陽氣
用事萬物長龍行雨施萬物生還丹養育造
化不越五行
訣曰直符初發之時水淨不失時文不過九
武不過九九者陽之極數三三如九大過之
極陰生之首陰盡陽生皆順天道陰陽爲之
運動若匀金水即順節候失序金水即亡運

動如垂温抱卵受氣而生用事相生相殺如
寒谷變春陰陽五行所生互用皆立喻者也
訣曰精元氣本生於南方丙丁火離寄位二
陽之中一陰生日之魂陰汞水也受氣之足
移位北方壬癸水坎寄位二陰之中一陽生
月之魄陽汞金也水則湛然不動無爲之體
也火則炎動不已有爲之宗將有制無合成
妙道故知金生於陰暗之處始初也是子午
相應
訣曰金入中宫太一庚城含育黄黑混其元

精赤馬守黄烏蒼龍藉白虎制馭本類相從
故曰參同
又云坎離一二南北獨爲徑一者水二者火
萬物因水而生因火而成火金相伐水土相
剋以成大丹
直符初發在子十一月從震而生四月火王
極陽合退又從巽生二木漸順汞初伏雖乾
未是火丹守運三節名丹砂五節名金砂一
年名長砂一名小還丹二年名還魂丹一名
中還丹一千日受氣足名黑獸大還金液丹

餌之不死
訣曰修金丹不悟玄理者蓋爲不悟丹砂是
鉛造化根本迷迷相指錯用凡水銀凡鉛金
銀雄黄曾青不知凡鉛是世銀之母雄是藥
之子砂是鉛之母黄是土土是砂之父母曾
屬甲火之父母青屬木位東方世人不悟錯
用水銀凡金銀鉛雄黄曾青爲藥或爲鼎器
或爲子母或鍊鉛取花及雜石爲藥自古至
今未有得者夫道之根本神仙之道在於目
前丹砂木精得土而生得土而死生滅不離

於五行互用更爲父母相伐相生成形也
訣曰氣能存生内丹也藥能固形外丹也服
餌長生莫過於内外丹日月之華氣華氣者
丹砂元和之氣並是性命之本除内外丹精
外五金二青四黄雜石磁礜五礬等並不在
議限
訣曰只如水銀孤陰寡陽能腐骨搜髓金性
損肝銀性損脾銅性損腎鉛錫損胃四黄大
毒並有質性絶陽而損元和之氣但指於一
金一石乃非凡金石也世間六水皆有大毒

餌之縱目下未虞終爲大害丹砂如有傍小
門制之能治世疾小益延駐不可長生法曰
用硇硫雄曾四味爲器相伏即得如用諸毒
藥抑遏感氣聚雜而成即不可餌也慎之
訣曰凡鉛是世銀之母在礦受陽氣足性自
伏火坯出即世銀是也
訣曰水銀與丹砂中水銀形貌雖相似然象
人男與女俱别丹砂象男太陽日之精魂能
留人性命内自有水銀相制伏不與外水銀
情合及外物抑遏而得故益人性命

凡水銀象女太陰月之精魄能奪人性命孤
陰寡陽有大毒不可餌也
訣曰水銀陰陽性雖異同是天地之精象男
女陰陽有異丹砂有傍小門制之即用凡鉛
爲器匡郭成藥
訣曰世人不知黄白之根基錯用凡水銀凡
鉛金銀爲至藥殊不知汞生於鉛砂産於金
金丹但知鉛本氣而成何得遺本存乎外物
鉛者子丹之精也氣者母本土生精之土故
名本鉛氣

訣曰天鉛者硃鉛也金本從鉛中生即是子
隱母胎
又子藏於金中即是母隱子胎鉛者黃芽黃
者土芽者砂土能生芽故云黄芽也
鉛汞者本是七寳之良媒五金之筋髓解則
百事俱通迷則百途並塞然鉛制汞能伏鉛
鉛汞汞相成合爲黄白之道
訣曰一陰一陽之爲道一金一石之爲丹石
乗陽而熱金得陰而寒此乃魂魄相應理勢
必然夫石液定魂金精定魄非陰陽感化諒

九幽之可待故曰君子好逑淑女之良配河
上姹女靈而最神得火即飛不見垢塵鬼隱
龍匿莫知所存將欲制伏黄芽爲根儻不入
黄芽獨燒水銀雖器厚盈尺固塞百重火動
即飛莫之能止須臾去盡不見纖毫如鬼隱
冥中龍匿水府縱有離婁之目亦不能睹蹤
也使水不能東西黄芽之力也
元君訣曰黄芽者五行甲子是也甲屬木木
是陽之父母母屬地之氣冬至後一陽衝其
日一陽生萌芽受氣於母土名甲甲依土吐

甲以生芽芽依於母母曰坤即是癸之黃芽
六甲之位囚死休廢同其一甲在癸而絶位
五穀五菓草木茂榮萬類胎卵藥物人民皆
從黄芽生陽氣氤氲運動地爲胎息爲氣萬
物以春夏發泄爲黃芽秋冬收歛同成熟各
歸其色及本味不改舊容故名還丹之義反
本也
夫人改常必死物改色必壞乃知藥物徑運
動陽氣般載不改舊容與天火同造化還丹
受氣反本也陽氣照曜凝結自然之道故曰

黄芽世人莫知天地三光清濁初分人民萬
物皆從黄芽不越五行而生黄芽者萌芽伸
屈始初也因陽而結因陰而生陰陽交接當
受氣之時初爲混沌清濁之後始有黄芽在
甲曰黃在句曰萌在伸曰芽故名黄芽乃知
元不離於五行五行金木水火土也水曰潤
下火曰炎上金曰從革木曰曲直土曰稼穡
訣曰天地大道萬物乆長元和之氣長生不
過日月星辰陰陽五行盡依土而生終歸於
土隨四時更變然有期亦是自然之道假令

毛脂含受太陽氣一千年化爲伏神又一千
年爲琥珀又一千年爲水精皆是日月之華
氣照曜成精又假如蟾蜍弄月蚌蛤有珠並
是採弄含受太陰月華之氣成胎爲珠其珠
是月之陰魄所結二味並堪服食偏治肺氣
驚邪健忘以木蜜爲丸如麻子大食後津下
三丸蚌珠能制汞
夫人内脩道德元和之氣沖融脩養含道結
精爲珠自然長生珠居於赤水中赤水血也
假令禽獸蟲蟻魚蟹蟄伏者皆得元和之氣

所託存生非關父母教令得悟之哉自固其
志音聲相和物類相感有無相貫陰陽抱而
全其大道二氣和合有無相别無有相成成
其眞道也
河車者五金之主亦北之位水能渡車般載
萬物輪還不住是陽居陰位陰合陽精金汞
相得故曰河車也
元和之道祖立天地調陰陽四時行焉萬物
生焉受氣曰命最靈曰人人福莫大於生禍
莫大於死既惡其死又欲其生爲失道而不

得生也勉之勉之且余所注類異諸家義合
正經理契大道論卦象則火候爲先擇陰陽
則藥物爲正參者雜也水土金三物同爲一
家如符若契契其一理故曰參同
訣曰萬物非日月不生金水非火土不成金
水則變化之元火土乃陰陽之始天地混沌
之時天地默然雖未變化終爲萬物之根金
白水黑相會氣中狀如雞子陽燧以取火非
日不生光犬戎以火鏡盛艾化之須臾則火
出象還丹陰陽金火大唐國内時亦有之書

不盡言言不盡意然則聖人之意其不可見
乎若用凡水銀爲金丹者妄人也言硃砂未
得理者不知道也即去眞遠矣或曰用凡水
銀凡鉛而爲之者無靈蓋不足悟水銀眞鉛
之正體唯讚凡鉛之功效不說水銀之精妙
必以一事而成不得兼而美之耳若用凡鉛
爲藥即去道乖遠若安水銀爲金丹即不是
眞法若悟之者正以水銀火鉛爲主但得鉛
本氣遇五而成丹不遺本也若悟元化一施
妙用無極若以外物爲情則性不可合以水

銀代汞則鉛不可親性不可合三宫其可固
乎鉛不可親八石豈能妙乎
金重如本初金不失其重日月形如常陰汞
不失斤兩是日與月金重不失本初我命在
鉛鉛不失天鉛還丹成金億萬年鉛者二汞
本一體無二故曰天鉛莫壞我鉛令我命全
莫破我車廢我還家鉛者砂中自生曰鉛車
者是砂中抽出液曰車
鉛中有金金中有還見寳别寳賢人得道鉛
者砂中自生日金得火運動月還

眞人言金精黄芽制水不流溢之力玄水也
金精黄芽同名自生鉛也水者是砂中抽出
之液用鉛不用鉛不用得長年用鉛者是硃
砂自有鉛相制不用鉛者是世銀之母凡鉛
也鉛若不眞至道難親鉛若是眞不失家臣
鉛若不眞凡鉛也鉛若是眞殊鉛也寧修鉛
中金是丹砂中自生曰金不修金中寳是凡
水銀也聖人明立喻以示後學也
鼎鼎是何鼎是用生丹砂之本土爲鼎也藥
藥是何藥是用丹砂中自流生汞爲藥也

火鉛是丹砂被日月運動自生出汞爲火鉛
也水銀汞之異名是丹砂陽氣未足抽出爲
水銀也
水銀在丹砂中含甲精氣未足曰女火鉛在
丹砂中含甲精氣足迴然自生曰男男女相
配陰陽自得其情更無異類也
金丹本乎一物而無外物入之陽氣運動故
名三一之道白者金精黑者水精其歸一無
二聖人託喻於周易爻象運動成丹制伏皆
時逆而用之即魂魄喪亡如日月交蝕失位

不相賔伏聖人祕惜之不肯正論多有隱祕
之言從此經訣差互多有不成有鄙之以失
而起大怨者金鼎之訣宜慎守之凡藥合和
見功難矣天道祕泄或隱言玄象或託附陰
陽潜說人間言徴理妙群或自迷而不解自
羲皇已來好道求長生者甚衆遇而得之者
寡矣擅率胸臆而不鑒悟又不求師受自立
方書求出世之方虚自勤苦名山大谷朽敗
愚儒求不死者未見得之食五穀縱六情人
在陽鬼在陰又不能驅役鬼神策使陰陽不

得出世之丹倒皆死没於世寒舉綿求以自
暖熱飲水而乗風馭凉生於陰陽之界五行
所管食土之物死歸於土以身報土而返本
也若非遇日月之華氣運轉其精液三一之
還丹焉能度世行屍比肩若墜石投川往而
不返淪没歸化實可悲夫若遇内外金丹餌
之運形駐貌異常然可出陰陽之界五行不
管死籍不録鬼神侍衛
訣曰道書仙傳祕録丹經龍虎上清經五相
類周易爻象參同契歌訣卷卷述聖人之意

黄帝老子宣尼二十四聖諸仙並是得道之
仙世人迷遇不會須修行始得之次有不顯
名之士得而隱之者不一以爲無仙道者實
愚迷哉所有歌録經訣爻象皆露枝條苗裔
不說徑門自古至今皆須師受口訣而成非
有分者不得而學矣傳得此訣者祕之寳之
天道不可輕露泄矣養虎還自噬付與不道
之人殃罰七代謫身爲下鬼長役鬼官可不
懼哉得其賢人猶須探賾内行不二徴兆有
分始可傳受仍先虔志啓告百靈分誓立券

方可傳之切宜慎之
修行不二至藥無雙夫人道合元理自然可
遇必須勤苦疲勞無怨不可倉卒漁獵而得
之遇眀師悟於一言大藥只有一門而三物
水土金非人間水土金凡物等得之魂魄歸
長生不死但行不二之心師必自至矣金丹
内丹得門餌者不死與天地齊畢也
叙訣長生號肘後訣以示後學不悟之者其
造鼎並入金及直符用卦刻漏並不載於此
知道者審而詳之

不變色硫黄法
取鴨子去黄白了以紙拭其中令淨其口須
小候裏乾取黄細研以雞子白拌令浥浥入
鴨子中以筯頭築令實滿口上以雞子白和
胡粉固令密即以黄丹和雞子白爲泥泥鴨
子周迴可厚二分許候乾以黄泥泥令厚二
分曬乾又以鉛細細裹之可四五分已來三
如之叢立於鐵臼中消鉛汁淋取一半候冷
又淋以没頭頭上可厚五六寸即臼外如泥
火爐法三處安火常令臼徴熱不令鉛銷至

第十四日即大火令鉛銷銷即浮出收候冷
開之已伏火其色不變可作伏汞砂子匱用
一兩伏了者勾得半兩生者五日伏火亦堪
服术方
术一斛水清淨洗乾細擣爲末以清水二斛
煮令爛以絹絞取汁於銅器中湯上蒸之又
入白蜜一升乾棗去核爛研令皮肉相得取
一升入术中攪令相入如脯狀日服如彈子
大三四枚百病皆除萬惡不傷面有光澤耳
目聰明三年顔如女子神仙不死

又方
术一斛淨洗乾擣爲末大棗四斗去核酒五
斗和慢煎攪令成煎日服李子大三丸百病
不傷面如童子耐寒凍
通幽訣






