








太上靈寳天地運度自然妙經人六
道言太上靈寳先天地而生然後有天地數
起於一立於三成於五盛於七極於九故天
去地九萬里積陽氣道隂形列布崐崘爲地
柱氣上通崐崘者地之中地崐崘直東一億
萬六千五百里崐崘直西一億萬六千五百
里崐崘直南一億萬六千五百里崐崘直北
一億萬六千七百五十里地周遊四匝四億
二萬六千二百五十里焉
道言夫日月徑上千里周三千里運行八十

一域更迭朦朦瞑瞑北斗九星二星隂不見
相去九萬里以沈潤八十一州八百一十域
北斗當崐崘上抱崐崘氣運注天下春夏爲
零露秋冬爲霜雪人與天地同也天地八方
之外萬物受性皆懷憂苦常傷人民含血蠕
動不得自在與天地爭命皆當歸死骸骨消
入於地精神飛翔輾轉五道爲善上天爲惡
入淵凡人生時所爲喜惡精神魂魄隨其罪
福唯學道求生達運度極致可以長存復陽
九之運

道言人生涉胞胎當經十月日死如大風卒
起無期死至無時當與心爭爲善勿疑故以
經道勸勵學士目所不見耳所不聞㻕琦珍
物亦何益於身諸爲道者當信經誡守善以
死不犯惡而生道不可失德不可違違道失
德如兒生無母如魚脫淵若志學輪轉死生
如蠺在繭中混混沌沌故一旦變形易數道
成於微長齋誦經爲徳之根自然玄解運度
足于神方之外得禮太上玉京之尊乃作頌
曰

我唯年衰時　百病皆當經　氷消而火起
災衝解其形　百骸生分離　大劫要當傾
吾故畏是痛　求道願長生　去此塵中累
會彼至寂貞　高行期大乘　自然學道成
輪轉無上德　忘我故不名　靜惠度八難
逍遥竟何营
道言夫生惟人爲貴既有其生宜獎而成之
而貪財恡惜不肯施散奉事師寳以求昇度
孰自思惟今身非我身所有財寳亦非我有
官爵俸禄爲身重累將何益於巳身老病死

者皆不能爲我却之不能自拔爲道厚自文
飾謂生巳足譬如陸鳥愛其尾終爲射矢之
所得爲學者當勤心上契知是皆不隨人魂
神去空爲困苦當思拔度之根絕三惡之道
令入三善道一者不老二者不病三者不死
長生度世去厄會過運得太上之賔乃作頌
曰
自念老病盡　三界之大患　福訖命將終
氣絕入棺槨　㝠㝠成灰土　魂魄無暫安
吾故畏是故　學道無夭殘　攝意存正眞

淑心諒可觀　躭成三寳囿　自能伏魔官
故我損身施　志超生死岸　混然既無待
永保億齡歡
道言夫修長生志在昇度求無爲之道身超
於塵垢絕跡于羣方者當先知天地運度大
期之數陽九百六之災去厄即安之宜如其
不爾雖自求道終年而希昇騰將復費其功
夫卒爲徒勞也今開示爾劫運之期盈縮之
分保躬求生以招長命豈但在一軀而巳哉
亦將七祖反胎也仙公曰夫學道精研能明

運度陽九百六之會亦必得度世無危傾也
要在長齋久思遠去人事想累兼忘然後可
期肉飛之舉如其一毫不盡不可謂永求太
極眞人誦法言十首
赤書土出治　金玉復爲夫　青龍甲申會
奄至誰能知　雖著天水文　寳候王子期
辰中色當變　先時覩胡兒　崐元最其充
積后次不治　蕭蕭上學士　後天奉天時
福非一朝過　七葉積喜基　太平契孟津
樂哉何熙怡

玄運金馬末　古月侵神州　陸上既無子
兄弟亦迭遊　河洛子空盡　燕趙成洪流
荊陽栁其次　巳刻中嶽符　芒子盡十載
東海乘中遊　宜先入福地　八石以鍊軀
栁城即生地　伏龍不爲悠　玉笥近世間
桐栢甚易求
丁亥不云遠　八公同會俱　玄生浮紫雲
誨以九靈子　令未負災充　雷電不可止
出在申酉歳　彌漫留十紀　至子水龍時
仙君乃方起　弓口十八子　高吟相營理

百官森列序　穆穆皆首士　勤心慕松喬
劫盡巳度巳　平日解帶遊　寸毫寫衿裳
方平記大鳥　當來東南翔　下愚不見事
賢者披神方　郊境沒夏首　太白失度常
雲霧皆變化　魚鰲遊汪洋　一時淪東海
無復起子商　壬午之南嶽　即隂以爲陽
揚州可度世　時誦生神章
張氏著鵠鳴　識緯金馬末　反白相中傷
婁衿不解帶　官兵悉竄走　賊彊日凶大
九重雖衣裳　宮墻時了壤　荆𣗥當庭生

王侯沒虜賊　妻婦亡異域　使役無時泰
衛賣諒可哀　千載豈復會　末若早學道
宅志霄霧際
修學諸祭酒　治法當今勤　不謹百八十
至時如火煎　近在金氏世　念此當可言
兵刀四衝至　一日不可延　然後洪災會
浩哉與天連　行尸無所覩　聖人知信然
先學悟玄京　方寸會名山　歛袵之勝地
至道固靈祖　平都述翰墨　福地諒可徃
庚辰羗胡動　壬午有竒賞　先當之福郷

髙詠以自養　萬里望無烟　壬辰未消殃
旣平仙君治　八方息羅網　如吾玉斧惠
永謝塵中壤　華禄豈足貪　於兹絶㝠想
孔生遺明藏　木封若有因　甑山可遊處
九夷拂輕塵　陋盧守空寂　玄黙湛㝠縁
泉涌不繼本　卯金無傷人　刀曲不覺痛
今世傷爾身
太和山可詣　鴈門其明眞　鹿堂信可貴
和民至壬辰　十八旣出治　子來合明眞
吳地偏多仙　荆湘最困貧

栁谷安可親　三倍放勲世　爾乃知苦辛
聖帝旣出治　期在壬辰始　明星煥水母
申後留十紀　大鳥東南聚　生血城門裹
羣䑕縁高木　衆多不可止　女子入官府
雲龍無比擬　愚者謂不然　賢者自方峙
道言靈寳自然運度有大陽九大百六小陽
九小百六三千三百年爲小陽九小百六九
千九百年爲大陽九大百六天厄謂之陽九
地虧謂之百六至金氏之後甲申之歳是天
地運度否泰所經陽九將會至時道德方明

凶醜頓除聖君受任於壬辰之年也此太極
眞人法言十篇神趣妙暢㣲㫖朗空期運之
數去就之要可謂詳矣可謂盡矣
道言若能常諷誦㝠韻則得度洪災於陽九
受位任於丁亥約當先長齋靜詠黙絕囂累
然後求釋解之微旨發清音於暦吻則七祖
反胎巳身長存經運周而無害受仙而登焉
妙哉微矣非言所宣子若遇之則得上遊玉
京爲聖帝牧民理治
道言傳受之科如吾稱舊典清齋二十四日

別齋上金五兩丹地錦百尺以爲盟誓受者
奉而行之若不依科而妄傳則風刀考罰矣
受者辛勤詳愼之哉

太上靈寳天地運度自然妙經





