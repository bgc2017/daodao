








二篇同卷有二
洞玄靈寳三師記
洞玄靈寳三師名諱形狀居觀方所文


洞玄靈寳三師記(并序)
廣成先生劉處靜撰
道之體也至靜而無爲道之用也通生而赴
感始乎無始先乎無先起於妙無而生妙有
至眞之教由兹而立焉我元始天尊啓重玄

歴五太握元化運眞精緫括妙門以爲法印
付于大道君道君鑚統以光大之敷暢以宣
布之凡十二印包舉幽頥窮逹玄妙以授于
老君老君奉而行之上極三清旁周無外綿
亘億載開導未聞帝帝爲師方方立教幽明
巨細靡不宗馬自是奕葉紹承師師授度上
自元始下逮兹辰故受道尊奉其爲度師乎
度師之師曰籍師籍者嗣也嗣籍眞乗離凡
契道籍師之師曰經師經者由也由師開悟
捨凡登仙三師之重媲于祖宗祖宗能傳之

而不能使兆致道父母能生之而不能使兆
昇仙奉師之道無以過矣儒家在三之義莫
能及焉欽惟三君煥有明德追仰尊禀瞻慕
無階粤自上賔未列圖紀雖貞猷茂範刋勒
於名山而後學門人難披於具奥敢條實録
昭示將來輙陳小序仍爲頌述道弟吳興陸
甚夷已叙道元先生休烈但繼裁短讃以紀
德風庶劫歷有終而清䂓不泯有唐龍集庚
辰中元日甲辰序
三師

經師南嶽上清大洞田君諱虚應字良逸齊
國人也隋開皇中侍親而居攸縣之西數里
以爲地接人烟非栖息進道之所雖林麓清
幽亦捨之而去遷于嶽中君禀靈純粹夙藴
天和紹嬀水之靈源纂重華之孝德其後擁
耒於紫蓋峯之東南層巖之下躬耕稼穡致
養於親五十餘年晨夕無息雖欲披榛訪道
匿景尋眞而肅恭温清罔敢自適洎聖善委
蛻乃同遊五峯放志長往唐龍朔年中與隱
仙何君相遇黙傳其道自此烟蘿泉石所止

忌歸由是山門居無定所州牧田侯遐迎道
德於嶽觀殿東構降眞堂田千乘諸葛黄述
讃于壁以旌玄德先生時憩於兹弘道傳法
所授上清大洞自貞一先生傳天師薛君薛
君以傳先生先生纉承玄要深臻道域涉歴
雲水二百餘年雖寒暑遷貿而壽紀莫窮至
今諸夆遊人徃徃有見之者斯則瑶宫閟洞
必有所宴居仙秩眞階必有所揚歷但麈凡
夐隔不可得而詳焉先生門弟子達者四人
栖瑶馮君惟良香林陳君寡言方瀛徐君靈

府元和中東入天台山隨方宣敎憲宗皇帝
詔徴不起廣成先生劉君猶居嶽下武宗皇
帝徴爲天師入國傳道今江浙三洞之法以
先生田君爲祖師焉
讃曰
皇皇至道無名之朴惟師惟微
匪清匪濁昭昭吾祖超然先覺
黙而得之學無所學嬀川啓祚
齊國承華樂道簞食橫經絳紗
粃糠簮𥿈賔友烟霞躬耕致養

盡孝于家深隱巖扄追眞林嶺
佺羡爲侣松喬共永世晷徒遷
我身彌靜欻駕飊車飛翔八景
籍師天台山桐栢觀上清大洞三徴君馮君
諱惟良長樂人也修道於衡嶽中宫與方瀛
徐君香林陳君爲烟蘿之友各葺靜室於中
宫之側相去二三里焉其後於降眞堂詣先
生田君師禀眞訣三洞幽奥咸得參授元和
中東入天台山弘宣大敎㑹稽廉察河南元
稹聞其風而恱之敘懇緘詞望雲臻敬執弟

子之禮時桐栢觀自貞一先生繕修之後綿
歷歲年華殿層樓榛蕪翳薈三君記元戎之
力再加興構作上清閣降眞堂白雲亭翛閑
院以復貞一先生之跡以貞一田君舊傳三
洞之道行于江南憲宗敬宗疊降徴詔蒲輪
鶴書竟不能屈即於華林谷創栖瑶隱居以
止焉於是履策尋幽遍討竒趣靈墟華頂瓊
室石橋天姥桃花之源金庭黄雲之野翛然
獨往累月一歸自此深隱莫知其所門人三
泂應君夷節玉霄葉君藏質字含象仙都劉

君處靜金庭沈君觀無皆法葉仙枝輝映相
繼盛於海内焉
讃曰
厥初太極是生雨儀混沌既鑿
浮競交馳泝源歸朴以道爲基
天童寳籙授受于師液玉膏金
胎元錬魄登壇告帝投披玄頥
紫蓋云邁金庭是宅剪薙榛蕪
中興桐栢萬壑岑寂三人得朋
淛河之左吾道斯弘聖主翹德

元戎服膺雲心無著鶴詔難徴
星歩風馭颯然上騰
度師天台山道元院上清大洞道元先生賜
紫應君諱夷節字適中祖汝南人東晋居婺
女金華山今爲東陽郡人也開元朝髙士徴
君庶凝之玄孫仍世經明行修仕不求達先
生道煥太和氣藴沖邈孕素靈之質竦紫庭
之才體至精而不緇契谷神而無玷母何氏
夫人夢流星入牖驚窹而神光在馬因覺懷
妊元和五年庚寅歳誕而居然巽俗乳哺之

中不喜葷雜年七歲辭親慕道就本郡蘭溪
縣靈瑞觀吳尊師玄素受南華冲虛通靈眞
經及周易孝經論語諷讀專勤五行俱下十
三歳備冠褐三衣五戒祇禀恭修師友仰之
肅如也年十五入天台參正一十七佩髙玄
紫虚十八詣龍虎山係天師十八代孫少任
受三品大都功二十四參靈寳眞文洞神洞
玄之法二十九進昇玄三十有二受上清大
洞迴車畢逍紫文素帶籍地騰天之符旁探
子史內約玄詮晦迹韜光勤修妙頥以上清

太法自句曲陶眞人傳昇玄王眞人王傳體
玄潘眞人潘傳貞一司馬眞人司馬傳南嶽
薛天師季昌薛傳衡山田先生良𨓜田傳天
台棲瑶馮徴君惟良馮傳先生奕葉降靈蟬
聮至德青林委粹繼躡仙階玉霄葉君合象
仙都劉君處靜皆同學也㑹昌三年棲桐栢
觀西南翠屏巖别建淨壇冥心袐㫖剪茅度
水冀厥攸居越州觀察使李公褒遠慕貞䂓
順風翹請奏置院額勑㫖以道元爲名既而
息影林端五十餘載秉持大教日無曠時至

吳越之人瞻香稽首願執巾几者或脫履人
褰或揚名邦國不可具載懿哉先生自㓜及
長風塵靡雜擺落隂滓峭隔常偷温潤沖澿
眞氣不散德宇嚴邃詞華朗清每入靜行齊
登壇閱籙爲時致福濟物度人肹通靈鬱
有嘉瑞誦黄庭隠訣吟大洞瓊章八道望雲
三元受事佪風隱地攀斗藏天勤而鍊之昬
旦相續固亦降靈垂貺玄授眞傳虚室而欻
駕潜臻盻仰而飈車宻稅先生得之矣闻者
公俠傾矚藩屏欽迎飛章上聞允崇懿號荐

奉芝詔寵錫紫衣雖叶世譽初心匪愜先生
深意甞謂門弟子曰吾以弘護本敎不得遁
世銷聲道不違人勤求可至玉京金闕泉曲
酆都相去幾何惟心所兆後學之者勉弘之
焉以範寧甲寅七月中會日朝謁訖澡沐入
靜凝神如有所待八日丑時恬然解化春秋
八十有五肢體柔和顏狀無攺眞經所謂上
解者也是夕清香滿院紫氣浮空禽鳥哀鳴
山川失色後七日遷神干院東北隅石室爲
鍊蛻之所遵科範也是月四日有神二人羽

服執簡自外而入儀質非凡院中門人繼往
參訊但聞吟讃之聲巳失所在此乃靈宫之
所玄告也又五年前孟冬月山中道士章敬
玄於天台覯偶瞻巖峯之上見雲物紅紫紛
然有異中有綵舟三艘其一玉霄葉君乘之
一則方瀛劉君脩然乘之一則先生居其皆
二舟飄然飛去先生之舟在二舟之後果劉
葉已先昇化先生後方登遐益明得道之徴
寔表修行之應矣拾遺張穎述院記衡陽羅
隠撰眞鑚鴻筆鑠石麗藻清詞皆當朝偉才

垂之不朽然而化仙之迹昭昭然未在賢儒
之華顧惟孱眇輙紀大猷顒佇英才别加潤
色後學弟子吳郡陸甚夷稽首烟霞直書其
事門人廣成先生製
讃曰
道祕重玄跡分三洞玉字金訣
玄虬紫鳯三景斯寳東華所諷
理燭昬衢以醒大夢惟師懿德
擺落氛囂商頌傲漢穎曲亂堯
八道清鋉三元黙朝修之造極

功欲乘飈丹霍洞臺赤城仙宇
闡法傳教靈規妙矩


洞玄靈寳三師記


















