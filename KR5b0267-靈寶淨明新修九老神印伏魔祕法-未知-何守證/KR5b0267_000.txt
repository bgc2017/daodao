








靈寳淨明新修九老神印伏魔秘法序身九
翼眞壇副演教師何守證撰
三洞眞經列聖所寳秘於上宫約以科禁
自非天地一開其文不出有遇之者皆金
名五字夙著仙譜之人也粤惟
上清伏魔印章受鍊形神秘法乃
九老帝君龍漢刼初親得元尊之旨下教
學仙之士實爲靈寳之樞要歷古以來成
功證爲列眞者未易詳述昔
髙明大使許君受法於道君諶姆大仙吏

隱東𣈆攝邪誅恠標江呪水以拯生民之
災病積功累徳而後舉全家於霄漢者逮
諸弟子繼踵仙去雖嗣法者代不乏人然
文字傳習之乆例多謬誤無以取證炎宋
中興歳在作噩六眞降神於渝▲出示靈
寳淨明秘法化民以忠孝廉慎之教乃命
洞神仙卿爲訓導學者師越二年秋八月
髙明大使▲歘臨于遊帷故地即今之江
西玉隆萬壽宫也於是肇建仙壇名曰翼
眞以延善知識凡經典疑難悉聽扣問時

新學九老法弟子因以其書請益焉果蒙
眞慈發明道要說氣鏡神印二篇證諸闕
誤繼委門入悉以符呪訣法𨤲正之書成
以呈
眞鍳賜可又命何守證序具重修之意以
乆其傳守證自愧内質地行聞見隘塞有
何補於宗教然誤蒙
眞師收録充靈壇下弟子今巳三年矣謹
直序其事於篇首顧唯龍沙巳合五陵之
内應地仙者八百人而師出於豫章此言

載於方冊今黃童白叟皆熟誦之信不誣
也凡游於
眞師之門得此法者冝精進焉時紹興辛
亥嵗重陽日謹序






靈寳淨明新修九老神印伏魔秘法
洞神抄注奉
眞旨編修
洞神節録奉
眞旨同修
太元判令奉
眞旨校勘
九老帝君神印緫論
丹陽子曰道本炁也合炁以爲體散炁以爲
用大道炁之溟漠也生乎天地之先散乎有

无之表字因炁而結文因炁而成形因炁而
聚聲因炁而含道本炁也上士以炁合道故
不暴其炁炁止於一一者眞一神合於心心
與神交神由炁合磁石吸鐵翡翠碎金者性
也性一合道道果炁也夫以眞精精者一也
一者道也以眞精故召正炁以合道故成大
仙仙鍊精合炁以炁合道神景淨明不役外
物陽燧向日火隨而生方諸感月水旋而至
水火自然之炁也道合自然得隂陽之正適
隂陽之中純朴不散精粹无雜所以日有光

明月有輝耀人禀乎靜則性達得乎明則心
通性達心通故交感於日月之宫道本圓虚
圎者氣之體虚者氣之用得圓虚之道故謂
之淨明淨明則適正得中合於有情至道非
情求也而此言情誠實生情情起而道自生
以道者炁也以心合炁心動而情遂生情本
生於中也上士學道不執一物不廢一物謂
道可以情求則非也有假以爲用也道不在
呼吸採取也呼吸採取外也而道在内也道
在内故可因呼吸採取而知亦在外道彌滿

太虚貫該緫屬得道之意而知所謂情則神
印者可易曉也上士以印爲道道託印以行
之爾印者如燧珠之艾炷耳
伏魔神印









(别本此印)

印釋
清九老帝君廻屍起死治病伏魔紏察
三界鬼神皈正法事章文
章文三十五字於背正雕白字眞楷書之





右印用金銀玉石或雷震棗木堅硬之木皆
可印式濶二寸四分以應二十四炁長二寸
八分以應二十八宿厚一寸二分以應一十
二辰以三元八節甲子庚申或丁甲納音水
火之日齋其工匠面東造之印成請度師保
奏呈泰玄都省自授度之夕於露天置案設
印以香花淨水祭其神印達旦即收入勿令
雞犬婦人見之如是三夜祭訖方可用行

受持印章法
每日清旦燒香掐日君訣視印祝曰嗣法某
謹以信香告于天印神靈侍衛官將曰
元始開圖必自乎震九炁帝君獲此神印
赤書玉字天地安鎮隱音内名鬼神符信
我佩印章攝行天命護身濟人伏魔皈正
无往不通有感皆應
即望東取太陽炁吹入印中放訣
用印訣
凡行救治先焚香據來人事意啓白

上清九老帝君法中一切靈神乞賜救護次
用印時左手握訣(屈中指掐掌心是也)右手持印存變
爲九老帝君身御上清冠服左右官將侍衞
方用印即望東取太陽眞炁吹於所印文字
上若專給印救治即就印上再書印到速安
四字又押字訖再取太陽眞炁吹印上發訣
想神將隨印前去也
發印訣
如驅邪伐祟依常式印其來狀令燒付本家
司命土地行遣如辟除妖恠書事用印貼本

處安鎮如肢體傷折者貼印於疼痛處時瘟
瘧疾者貼於前後心瘡瘍㿈疽者燒灰或塗
或洗鬼忤惡夢者或佩或吞目疾者淨水浸
印洗之各獲安愈也
法印式



右印不拘木植雕造訖隨前印奏呈了法師
遇申發奏狀行移上下通用此印使印時掐

天罡訣
每日服錬法
上元解穢黄庭眞符



右符朱書每日淸晨面東掐午念呪以淨水
吞服一道解穢淨身招集生炁呪曰
五帝大魔緫領鬼兵金鉞前戮魔王束形
猛馬四張保命生根急急如
上清九老帝君律令勑

每日服鍊法
上元延生守一眞符


右符朱書毎日午時面東掐子念呪以淨水
吞服一道安神守一保命延生呪曰
延夀益筭度厄尊神廻骸起死无量度人
執籙把籍齊到帝前急急如
上清九老帝君律令勑
淨明氣鏡篇

丹陽子曰炁者虚而善應也神之帥也身之
主也天以炁故穹窿而髙髙故能下濟地以
炁故磅礴而厚厚故能上行日月星辰以炁
清而照臨江海山岳以炁聚而融結人以炁
則頭圓法天之炁也足方法地之炁也眼髮
象於日月星辰也毛竅象於山岳河海也一
炁之運隂陽竒偶與天地流通天地所以能
長乆者以其運而流通而人多夭折何哉以
能用與不能用而巳是故炁以運動潜伏有
道謂之淨明淨明故盈成盈成則周徧而達

於命之情此天地之妙理隂陽之交變升降
之早晏生物之謂也而人之一身可以上稽
於天下法於地取天地之正而參於身可以
移精而變化出没於死生故能神神而靈謂
之内營内營則丹鼎成黃芽生慶雲興斯可
嚧吸雲風而啑唾雷霆能役夏冬而使秋春
變暘爲雨以雨爲霖而天地之正炁在我而
不在人死者可以生生者可以死人道正邪
炁干者逢吾之炁而安鬼道邪而凌於人者
逢吾道之炁而攝善學道者得之而爲炁鏡

之訣曰運行補養必達其機逹其機者必明
其說
每日服氣法
每日早晨面東焚香兩手掐日君訣叩齒九
通存想九老帝君太陽上帝在日輪中日色
紫赤九芒霞光暉映太空如日初出之狀即
放訣收手心拜祝曰嗣法某甲焚香供養
九老帝君太陽上帝以今清旦燒香齋心滌
意朝禮日宫吞納正炁伏願
太陽上帝降賜光輝爍茲冥滯生育正眞蕩

彼邪穢百神旣寧萬魔自退耳聦目明心通
性慧與道合眞長生乆視又扣齒三通想見
太陽紫赤之光照面即鼻引而咽納之如下
文服四炁共三十六口也
初之炁呪曰
中理五炁混合百神
凡服初炁垂兩手掐應病訣念呪七徧放左
手訣換掐喉訣又腰取炁一口咽之隨炁重
掐訣又念呪七徧放右手訣換掐喉訣又腰
取炁一口咽之隨炁重掐訣次舉兩手喉訣

相交對口(左手在上右手在下)又念呪七徧張口取炁
一口吹在訣上即放訣此是一徧如此爲之
三徧共服九口炁也
二之炁呪曰
无英公子白元尊神太一司命桃康合延
凡服第二炁垂兩手掐北辰訣念呪取炁如
服初炁法同只更訣目亦三徧爲之共服九
口炁也
三之炁呪曰
束送妖魔精斬馘六鬼鋒諸天炁蕩蕩我

道日興隆
凡服第三炁垂兩手掐紫庭訣念呪取炁如
服初炁法同只更訣目亦三徧爲之共服九
口炁也
四之炁呪曰
魔無干犯鬼無妖精三官北酆明檢鬼營
凡服第四炁垂兩手掐日君訣念呪取炁如
服初炁法同只更訣目亦三徧爲之共服九
口炁也
訣目掌圖





靈寳淨明新修九老神印伏魔秘法(終)





