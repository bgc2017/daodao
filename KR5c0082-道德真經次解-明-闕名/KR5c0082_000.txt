








道德眞經次解序𠕏七
述夫事有萬端義歸一揆鼎分三教理出百
家皆體古而存今盡遣邪而歸正莫不明標
輪貫互說端倪欲使是者是而非者非白者
白而黑者黑其那淳風雖散天道猶同衆聖
肩隨羣賢角立孔子有言不順之誚丘明有
事不輒之稱轉治轉繁益整益亂所以禮尚
大順易貴隨時天既無言人從何欲洎乎造
化之内品物之中雖任自然各循本性匹夫
所能聖人其有不識匹夫所爲聖人其有不

解況復玄元妙㫖大道精微豈可輕言妄稱
得理先者經過遂州見龍興觀石碑上鎸道
德二經細而覽之與今本又别字多差錯全
無注解亦無篇題事既異同義皆向背舊云
爲而不恃此云爲而恃舊云不尚賢此云不
上賢舊云不敢爲此云不敢不爲舊云跂者
不立此云喘者不乆舊云田甚蕪此云田甚
苗舊云多言此云多聞舊云無私此云無尸
舊云不釋此云不汋舊云不克此云不充舊
云小鮮此云小腥略叙一十條不可徧舉其

於義類自有區分後學前賢各懷所見覩斯
遺闕寧無補云不度荒虚隨文解釋分爲二
卷名曰次解不繼他人之作自成一家之文
孰是孰非世多鑒裁聊示同好希毋忽焉謹
序


















