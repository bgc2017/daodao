










道德眞經次解卷上
無名氏著
道經(此本與舊本雖不同自有義理細而議論别有㫖趣將來君子)
(勿妄移改商較也)
道可道非常道(道之一字分爲三等上道字屬無爲無名之大道中道字)
(是有形可名之道下道字謂常行應用之道)名可名非常名(亦分爲三)
(等上名字是未有名之名中名字是可呼之名下名字謂常行應用之名)無名天
地始(初也)有名萬物母(當天地未分時爲無名之始及其清濁既分清)
(爲天濁爲地天覆地載萬物盡在其間如母之養子母猶大道也)常無欲觀
其妙常有欲觀其徼(萬物之在世也聖人觀其要妙本從道生復從)

(道滅徼猶盡也妙猶生也)此兩者同出而異名(有欲無欲同出於道)
同謂之玄玄之又玄衆妙之門(既有同可謂玄矣其中皆)
(有妙用爲之又玄世間萬物並屬於此妙門而出也)
天下皆知美之爲美斯惡已(萬物從妙門出後故有五色眩)
(目五音聆耳五味爽口爲美矣殊不知五色盲目五音聾耳五味爛腸斯爲惡矣)皆
知善之爲善斯不善已(世人善解施設上至軍國下及黔黎皆能)
(巧立機權日生萬變成功立事應用無窮矣殊不知機權先起於心應變全勞於己功未)
(成而身已殂事未立而名已喪爲不善矣)有無相生難易相成長
短相形高下相傾音聲相和(去聲)先後相隨(無中)
(生有有中生無有難必有易有長必有短有高必有下有音必有聲有先必有後相生相)

(成形勢傾奪唱和隨逐世之六者苟不相捨下文云聖人以無爲爲治故免於斯)是
以聖人治處無爲之事行不言之教萬物作
(興也)而不爲始(先也)爲而恃(恃憑於道)成功不處夫唯
不處是以不去(聖人以無爲而治天下不煩言教萬物自然萬物興而不)
(與爭先所行倚恃於道成功立事不處其中若夫不處其功不去)
不上賢使人不爭(不居賢能之上故人不與爭位)不貴難得
之貨使人不盜(不積聚難得之寳貨故人無可盜竊)不見可欲
使心不亂(情欲不起心神不亂)聖人治虚其心實其腹
弱其志强其骨(虚心適道實腹修德弱志順物强骨安身)常使無
知無欲使夫知者不敢不爲也(常使世人盡知無爲無欲)

(知後不敢不爲聖人之治世也)爲無爲則無不治(若以無爲治世天下)
(無不治也)
道冲而用之又不盈淵似萬物宗挫其銳解
其忿和其光同其塵湛似常存(道性冲虚用之又不盈滿)
(根本深邃與萬物同宗聖人禀之天下莫及也所以挫銳如愚解忿守純和光共位同塵)
(渾俗故得湛然常存於世)吾不知誰子象帝之先(聖人與大道差)
(肩故不爲人子大道在天地前生聖人亦在天地前生故稱象帝之先象帝天地也)
天地不仁以萬物爲蒭狗(蒭草狗畜)聖人不仁以
百姓爲蒭狗(聖人奉天地合道德之生成不以仁蒞物謂百姓與萬物各有)
(自然之性也)天地間其猶橐籥(橐囊也籥管也)虚而不屈

動而愈出多聞數窮不如守忠(橐籥空虚如天地受氣愈)
(出謂行道也多聞惑正見不如守忠誠)
谷神不死是謂玄牝玄牝門天地根綿綿若
存用之不勤(谷養也玄屬鼻主生爲天也牝屬口主死爲地也鼻納清氣口)
(吐濁氣使聯綿不絶恬淡養神外不入内不出即終身無勤勞之事唯聖賢能修世人罕)
(有能行之者)
天地長久天地所以能長乆者以其不自生
故能長久(天地體道而生任萬物自生故能長久)是以聖人後
其身而身先外其身而身存以其無尸(士也)故
能成其尸(聖人後身先人外身守道不爲萬物主故萬物賴其爲主也)

上善若水水善利萬物又不爭處衆人之惡
故幾(近也)於道(水性體道形質柔弱臨高就下隨方順圓衆惡皆歸含容一切)
(不與物爭爲萬物利故近道)居善地(隨地形勢高下)心善淵(水心空虚)
(如道不實)與善仁(水性有仁行善利濟萬物)言善信(應物如響)政善
治(洗濯一切不凈)事善能(青黄赤白並從所須)動善時(順時而動不失)
(其宜)夫唯不爭故無尤(如此不與物爭故無過尤)
持而盈之不若其已揣(度也)而銳之不可長寳
金玉滿堂莫之能守富貴而驕自遺其咎名
成功遂身退天之道(執持有爲縱得盈滿不如其止揣度世事得其)
(㑺銳未是身寳堆金積玉得滿堂屋不可長守倚恃富貴但恣驕倨必招殃咎是以聖人)

(成功立事順天道而退之道盈虚晦明不定)
載營魄抱一(道也)能無離(神曰魂形曰魄身如車乘載其魂魄抱守)
(其一日夕經營使魂魄不離其身)專氣致柔能嬰兒(專守元氣使其)
(柔弱如嬰兒無有分别)滌除玄覽(要妙)能無疵(洗滌要妙使無疵病)
(疵猶病也)愛人治國而無知(當委大道不俟見知)明白四達
而無爲(通達四方使契無爲)天門開闔而爲雌(天門者長養之)
(門也常守雌不爲雄)生之畜之生而不有爲而不恃長
而不宰是謂玄德(聖人生長其身畜養其身不有其身不恃其身不宰)
(伐其身可謂玄妙之德也)
三十輻共一轂當其無有車之用埏埴(造器皿具)

以爲器當其無有器之用鑿户牖以爲室當
其無有室之用有之以爲利無之以爲用(此說)
(無中生有也假令造車一乘有輪有輻有轂當其未成車之時心中亦有此用也譬如埏)
(埴是造器皿之具當其未成器之時心中亦有此用也又比屋室當其未成門户窗牖之)
(時心中亦有此用也有形之後便成利濟無形已前可爲妙用也)
五色令人目盲(青黄赤白黑若觀外色失其正色是盲)五音令
人耳聾(宫商角徵羽若聽他聲失其正聲是聾)五味令人口爽
(酸苦甜鹹辛若躭其味失其於恬淡)馳騁田獵令人心發狂(捕逐)
(物命放蕩神情令人顚狂生貪欲心)難得之貨令人行妨(金銀珍寳)
(好之者妨人正行)是以聖人爲腹不爲目故去彼取

此(爲腹修内爲目修外故去彼修外而取此修内)
寵辱(榮賤)若驚貴大患若身何謂寵辱寵爲下
(失意寵增)得之若驚失之若驚(寵辱相依得失俱驚)是謂寵
辱若驚何爲貴大患若身(五行相尅四大相侵故爲大患)吾
所以有大患者爲我有身及吾無身吾有何
患(不有其身不恃功名故無大患)故貴以身於天下者可託
天下愛以身於天下者可寄天下(寵從辱起患自身生)
(聖人寵至不喜辱來不懼故無大患貴身無辱者可託天下與之愛身無患者可寄夭下)
(與之此是人君寄託天下與聖賢共治也)
視之不見名曰夷(平也)聽之不聞名曰希(達也)博

(取也)之不得名曰微(妙也)此三者不可致詰(問也)故
混而爲一(道也)其上不皦(明白)其下不忽蠅蠅(爲不)
(絶義)不可名復歸於無物是無狀之狀無物之
像是謂忽怳(物色也)迎之不見其首(初也)隨之不
見其後(終也)執古之道(常行之道)以御今之有(今時之事)
能知古始(温故)是謂道紀(大道不可目視耳聽博取窮詰故混一以)
(求之在上位不皦白在下位不疑忽其義不絶復歸於道謂之無物是形狀之狀物色之)
(像忽有忽無乃號忽怳道無初終故迎隨不見但執古來常行之道可御今之有爲能知)
(自古始終是謂道之綱紀也)
古之善爲士者(修道之士)微妙玄通深不可識夫

唯不可識强爲之容豫若冬涉川(有所畏懼)猶若
畏四鄰儼若容(常行敬禮)涣若冰將汋(泮散)混若樸
曠若谷(谷能廣大)沌若濁(濫也)濁以靜之徐清(濫中得理)
安以動之徐生(身安後萬物生)保此道者不欲盈(若見)
(此道故無盈滿)夫唯不欲盈能弊復成(古來善修道之人有玄妙)
(深邃之事遁跡藏名世人不識强作容貌以混時俗如冬涉川有所恐懼如居處畏鄰里)
(如客有禮如冰結而散純質如樸曠蕩如谷常如濁濫於濁濫處能清於安靜處能生又)
(不盈滿常處弊闇能守處其道)
致虚極(至大道域)守靜篤(厚也)萬物並作(興也)吾以觀
其復(萬物所歸曰復)夫物云云(各有所生)各歸其根歸根

曰靜(修道至虚極之處乃見萬物或生或滅又見萬物云云盡有根本所歸還歸於)
(靜)靜曰復命復命曰常(不變易也)知常曰明不知
常妄作凶(認得其道乃知分命謂明見其道也若不知常於分上妄有作爲是)
(凶言越分而行也)知常容容能公公能生(無私自生)生能
天(有長養恩)天能道(體道而行)道能乆(無生無滅)没身不殆
(既知其常能容世上一切好惡曰公至公無私能生萬物如天與道同德知此者終身不)
(見危殆也)
太上(居高太上謂之太上)下知(知物類情)有之(故有其道)其次親
之(能順萬物)譽之(善其所生)其次畏之(畏有生滅)侮之(輕侮萬物)
(不得其道)信不足有不信其猶貴言成功遂事百

姓謂我自然(聖人覩萬物紛亂常存信貴言成功立事百姓不知其所由謂)
(是自然之道矣)
大道廢有仁義智慧出有大僞六親不和有
孝慈國家昏亂有忠臣(大道之行也無平陂無詐僞無親䟽無忠)
(孝大道之廢也有仁義仁義出於不平有智慧智慧因於爲立言有孝慈孝慈爲無敬恭)
(有忠臣言主失其治道也)
絶聖棄知人利百倍(聖人立法化人智者設計興利有法則有罪有)
(利則有害)絶仁棄義人復孝慈(仁能濟物義可立事濟有不濟事有)
(不事)絶巧棄利盜賊無有(巧作機權利美天下賊從姦生盜因利誘)
此三者言爲文不足故令有所屬(言三者不足爲文法)

(故令有所屬別立教令使其各有所屬)見素抱撲少私寡欲(見素)
(去華也抱撲純質也少私去己也寡欲無憂也使人屬此四者)
絶學無憂(學有所不足絶之守道則無憂)唯之與阿相去幾
何美之與惡相去何若(唯諾不相離美惡不相捨)人之所
畏不可不畏(謂生死二途未見之時不得不畏)莽其未央(大道)
(無有中央四方)衆人熙熙如享大牢如春登臺(熙熙和樂)
(也大牢事宴之屬春臺有所觀瞻)我魄未兆若嬰兒之未孩
魁(首也)無所歸(如嬰兒未有分别歸依也)衆人皆有餘我獨
若遺(衆人有爲常有餘剩聖人虚寂如遺棄物)我愚人之心純純
(純如愚人無所見聞)俗人昭昭(明也)我獨若昏(俗人事明聖人守闇)

俗人察察我獨悶悶(俗人孜孜若不及聖人悶悶常無事)忽若
晦寂無所止(如處中夜無所正取)衆人皆有以(用也)我獨
頑以鄙(衆人舉止皆有作用聖人守樸如頑鄙夫)我欲異於人而
貴食母(衆人有恢殷之心聖人如子求食於母言不自作爲也)
孔德之容惟道是從(大德之人能圓容一切謂從於道也)道之
爲物唯怳唯惚怳惚中有物怳惚中有像(道無)
(形質忽有忽無於有無之間能生物像)窈㝠中有精其中有信
(窈㝠道也有其眞精求之必應不失信也)自古及今其名不去以
閱(覽也)終(未也)甫(善也)吾何以知終甫之然哉以此
(從古至今不𢱍此法用閱諸善聖人知諸善自然從此而生也)

曲則全枉(屈也)則正窪則盈弊則新少則得多
則惑是以聖人抱一爲天下式(曲己則事全枉身則表正)
(窪淺則盈溢故弊則自新少求則得多多求則惑亂所以抱一爲法式也)不自是
故彰不自見故明不自伐故有功不自矜故
長(不自是則别有能不自見則更見遠不自伐則善立功不自矜則道理長)夫唯
不爭故莫能與爭古之所謂曲則全豈虚語
故成全而歸之(曲己從物物莫能爭古行此道豈是虚言事成之後全歸)
(聖人)
希言自然飄風不終朝驟雨不終日孰爲此
天地天地尚不能乆而況於人(道本無言常貴自然飄風)

(猛風也不終一朝驟雨暴雨也不終一日天地尚不能用風雨行權世人爭以言教立事)
故從事而道者道得之同於德者德得之同
於失者道失之信不足有不信(隨從其道者得其道隨從)
(其德者得其德隨從其失者失其道但存其信物無不信謂不重言也)
喘者不乆跨者不行自見不明自是不彰自
饒無功自矜不長其在道曰餘食綴行物有
惡之故有道不處(喘謂失道也跨執道也失道者不乆執道者不行也)
(言自見自是自饒自矜之人如有殘喫食如負餟而行其有道者皆惡之)
有物混成先天地生寂漠獨立不改周行不
殆可爲天下母(道本虚寂無有伴黨不以晦明改節周行天下而無危殆)

(煦育萬物如母養子)吾不知其名字之曰道强爲之名
曰大大曰逝(往也)逝曰遠(物不及也)遠曰返(歸也)故道
大天大地大王大域中四大而王居其一(道生)
(在天地之前行在天地之後求之則不見形用之則有應故强立名爲大大求不得爲逝)
(逝求不得爲遠遠求不得爲返返謂却歸於道道與天地并王皆稱其大而王還守其道)
人法地地法天天法道道法自然(地生萬物故人法之)
(夭養萬物故地法之道生天地故號自然也)
重爲輕根靜爲躁君(輕佻爲枝葉重厚爲根本躁撓爲民安靜爲君)
是以君子行終日不離輜重(謂抱道懷德如有輜重也)雖
有榮觀(臺榭)燕處(宫室)超然如何萬乘之王(國君)以

身輕天下輕則失本道也躁則失君(君若不重則失其道)
(躁撓則失其位也)
善行無轍迹善言無遐適(無有蹤迹所在皆到無有言教所在)
(皆行也)善計不用籌算(世有不策之事籌算不到非道莫知)善閉
無關楗不可開善結無繩約不可解(有關楗繩約者)
(必可開解以其道關結者不可開解)是以聖人常善救人而無
棄人常善救物而無棄物是謂襲(承也)明(以善救不)
(善人總令歸善聖人不唯救人亦善救物此是承襲昭明之理)故善人不善
人之師不善人善人之資(善人教不善人故稱其師不善人受)
(教行道故有資益於善人)不貴其師不愛其資雖智大迷

(世有不爲人師者是不愛資益也雖有其智是大迷惑也)此謂要妙(以教人救)
(物爲要妙也)
知其雄守其雌爲天下蹊常德不離復歸於
嬰兒(雄强雌弱也守弱如蹊衆流則德不離身使懦弱似嬰兒也)知其白
守其黑爲天下式(法也)常德不貸(與也)復歸於無
極(知其潔白守其闇昧是法式也又不將潔白貸與人令其同欲自欲歸於至極之理)
(也)知其榮守其辱爲天下谷常德乃足復歸
於樸(榮自辱生榮失歸辱不如守辱辱如谷受天下之惡爲德足合於質樸也)樸
散爲器聖人用爲官長是以大制無割(成器之後)
(便爲樸散有大制者不宰割天下言官長從樸而能理也)

將欲取天下而爲之吾見其不得已(止也)天下
神器不可爲(作也)爲故敗之執(持也)者失之(天下萬物)
(有盛衰陵谷有遷變四時如流奇器能神不可止也其有竊神器逆天物强欲爲治者是)
(返道敗德也)夫物或行或隨或噓或吹或强或羸
或接或隳是以聖人去甚去奢去泰(夫物行善則惡)
(隨行惡則善隨冷者要嘘熱者願吹强者恃壯弱者授羸未有可接早有所隳是以去甚)
(惡極也去奢惡華也去泰惡驕也)
以道佐人主者不以兵强天下其事好還(兵用)
(討不庭以道治天下者四海自賔不假用於强兵其事自歸於人主之德還猶歸也)師
之所處荆棘生(興兵之後在處傷殘田園荒廢故生荆棘)善者果

(敢也)而已不以取强(善爲治者果敢於道故不敢强)果而勿(無也)
驕果而勿矜果而勿伐(不自恣也不衒己也不恃功也)果而
不得已是果而勿强物壯則老謂之非道早
已(果敢於不得已則是其道也不於强壯果敢謂不涉於道言非道者事不可也)
夫佳(善也好也)兵者不祥(吉也)之器物或惡之故有
道者不處(善好用兵者謂之不吉萬物皆惡是有道不同兵也)君子居
則貴左用兵則貴右(左主治右主權)兵者不祥之器
非君子之器不得已而用之(君子以道爲器失道用兵)恬
淡爲上故不美(恬淡爲無征伐也有戰爭則於國不爲美事)若美
必樂之是樂殺人夫樂之者則不可得意於

天下(若美用兵是樂戰爭樂戰爭是樂殺人樂殺人必失天下之人意也)吉事
(軍禮)尚左喪禮尚右(戎喪)偏將軍居左上將軍居
右言以喪禮處之殺人衆多以悲哀泣之戰
勝以喪禮處之(國君居中故有左右左屬陽主治右屬陰主殺偏將佐邦)
(統右將主權變古者以禮樂征伐雖興兵常懷測□之心及其勝也哀愁焉謂之䘮禮也)
道常無名樸雖小天下不敢臣(道本無名字樸又微小人)
(有守之者不被天下臣服言不能使有道德之人也)王侯若能守萬物
將自賔(國君富有天下若能守無名之大道萬物盡賔)天地相合以
降甘露人莫之令而自均(天行甘澤在處皆徧非人力所均言)
(道能普也)始制有名(新造成萬物也)名亦既有(成器也)夫亦

將知止(萬物休也)知止不殆(不見危殆)譬道在天下猶
川谷與江海(萬物始因道而生生而復滅不有其生則不危殆如川谷下流)
(往而不返有所歸也)知人者智自知者明(以智知人不若自知用智)
(損心自知明道)勝人者有力自勝者强(以力勝人不若自勝自勝)
(者强於勝人)知足者富(世財無限己身有限苟或知足便是富有)强行
有志不失其所者乆死而不亡者壽(强行上件之事)
(有志於道不失其由可以長乆人死之後魂氣歸於天形魄歸於地道德不亡可謂壽矣)
大道氾其可左右(大道氾溢無有涯際不可立其左右)萬物恃
以生而不辭功成不名有依被萬物不爲主
可名於小萬物歸之不爲主可名於大(萬物雖恃)

(大道而生名立功成不知名屬於大道萬物依大道不恃其主故名於小萬物終賴大道)
(爲主故名其大也)聖人終不爲大故能成其大(聖人體道)
(不有其名故成可大之名)
執大象(大道也)天下往往而不害安平泰樂(五音)
(也)與餌(飲饌也)過客止(不久住也)道岀言淡無味視
不足見聽不足聞用不可既(聖人執大道往天下而治人多)
(安泰安泰之後皆重歡樂飲饌樂極則哀禮煩則亂又以道約之歡樂似遊客所止不乆)
(便過不如守淡靜無味之道即用不可盡也既猶盡也)
將欲噏之必固張之(先以道張之)將欲弱之必固
强之(先以道强之)將欲廢之必固興之(先以道興也)將

欲奪之必固與之(先以道與之)是謂微明(此爲返掌之道)
(能用此者事無不從)柔弱勝剛强魚不可脱於淵國有
利器不可示人(柔弱是水剛强是魚魚不可離於水也利器爲柔弱治國)
(可以示人柔弱欲行理道用柔弱爲利器也)
道常無爲而無不爲王侯若能守萬物將自
化化而欲作吾將鎭(定也)之以無名之樸無名
樸亦將無欲無欲以靜天下自正(大道本無爲則無所)
(不爲王侯將有爲化萬物萬物被化之後復示以浮樸令人無爲無爲則無欲無欲則安)
(靜王侯以安靜治則夭下自然歸於正道)
道德眞經次解卷上

道經異同字
第一至第二
故有無相生有無相生萬物作而不辭
生而不有爲而不恃萬物作而不爲始而
恃夫唯不居夫唯不處
第三
不尚賢不上賢使夫知者不敢爲也
使夫知者不敢不爲也
第四
或似不盈又不盈解其紛解其忿

湛兮似或存湛似常存
第五
多言數窮多聞數窮守中守忠
第六
是謂天地根天地根
第七
天長地久天地長久能長且久
能長久故能長生故能長久
第八至第九
長保長寳功成名遂名成功遂

第十
句下各有乎字此本並無乎字
天門在明白上此本明白在天門上
第十一至第十三
爲吾有身爲我有身
第十四
搏之博之繩繩蠅蠅無物之象
是謂惚恍無物之像
第十五
若客若容將釋將汋敦兮其若

樸混若樸曠兮其若谷曠若谷渾
兮其若濁沌若濁孰能濁以靜之徐
清孰能安以久動之徐生濁以靜之
徐清安以動之徐生故能弊不新成
能弊復成
第十六
芸芸云云公乃王思乃天公能生
生能天
第十七
猶其貴言其猶貴言

第十八至第二十
荒兮其未央哉莽其未央太牢
大牢我獨怕兮其未兆我魄未兆
乘乘兮若無所歸魁無所歸我愚人
之心也哉純純兮我愚人之心純純
忽若晦寂兮似無所止忽若晦寂無所
止我獨異於人我欲異於人求食
於母而貴食母
第二十一
唯恍唯惚惚兮恍其中有象恍兮惚其中

有物窈兮㝠其中有精其精甚眞其中有
信唯怳唯惚怳惚中有物怳惚有像窈
㝠中有精其中有信
第二十二
枉則直枉則正多則惑多則或
不自見故明不自是故彰不自是故彰
不自見故明豈虚語哉豈虚語
第二十三
從事於道者道者同於道德者同於德失
者同於失同於道者道亦得之同於德者

德亦得之同於失者失亦得之從事而
道者道得之同於德者德得之同於失者
道失之
第二十四
跂者不立喘者不乆自伐無功
自饒無功餘食贅行餘食綴行
第二十五
王亦大王大
第二十六
柰何萬乘之主如何萬乘之主

輕則失臣輕則失本
第二十七
雖知大迷雖智大迷
第二十八
天下谿天下蹊常德不忒常德不
貸
第二十九
爲者敗之爲故敗之或煦或吹
或嘘或吹或載或墮或接或隳
第三十

荆棘生焉大軍之後必有凶年荆棘生
是謂不道不道早已謂之非道非道早
已
第三十一
貴左貴佐恬惔爲上勝而不美而美
之者是樂殺人夫樂殺人者不可得志於
天下恬惔爲上故不美若美必樂之是
樂殺人夫樂之者不可得意於天下
凶事尚右喪事尚右偏將軍處左
偏將軍居左

第三十二
侯王王侯
第三十三至第三十四
大道汎兮大道氾功成不名有愛養
萬物而不爲主功成不名有依被萬物
不爲主
第三十五
道之出口淡乎其無味道出言淡無味
第三十六至第三十七
侯王王侯

右不同者六十九處


道經異同字(終)

















