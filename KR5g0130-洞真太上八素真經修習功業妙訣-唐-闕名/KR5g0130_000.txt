








洞眞太上八素眞經修習功業妙訣通二
太極四真人請問太上大道君曰受法傳經
言聞之矣修習階漸縁何始乎道君曰初學
之儔奉經治寫别室几案晨夜香燈供養存
神朝夕禮拜所受髙上隨縁行之科法有異

各在經中或應自口在乎其人受學不事朝
禮即犯毀辱屢至功行不興必願成眞勿忘
朝禮因縁有礙日夕不𢘆良晨不𧇊自有感
效重爲子言之審付其人也眞人稽首受命奉

行凡習功業精尋經誥受持要戒諳誦在心心

存意解行之不疑不懈不退精進日新隨世
教化依時行藏三洞諸經更互出没順運濟
急勿强違縁應用髙低不可抑絶縁宜上下
不可棄損當湏得中不可閉塞而強通通而
苟塞上下及中顛倒違逆皆有災考不可不
詳大運和時品依次苐不和之日各受少分
深淺多少不得違階超越由縁慎勿乖運精
心期眞嚴持戒耳
齋法有十戒
一者不得食含血之物有生炁并薫卒之屬

唯菜非向生之月得食之
二者平旦啜粥日中則食自是之後有甘肥
美味一切不得復饗晝則燒香夜則然燈燒
香不乏須㬰坐起卧息不離法則
三者棄寫因縁唯道是務
四者思經念誡洗心精進
五者慈孝一切愍念悲窮開示生道以勸愚民
六者悔謝罪過求乞生活
七者委捨榮華所寳在道
八者勞身苦體爲道驅使

九者願除衆痛十苦八難免度厄世爲太平
種民
十者尊道貴德心口相副洗心精進志求仙
儔承受經戒不敢𧇊違昇度之日與道合同
髙上科曰監齋法師從齋之官誦經行道上
髙座讀經一千言聽得一飲不在不誦之例
此一條出四極明科中篇
髙上科曰夫受星宿正治及奉受三寳經法
洞眞玄經之法拜署齋法之後悉應受法難
五戒而不受此五戒者不得叅同齋官繽錄

之例并受眞契三一眞一以上又不受法難
五戒者不得列名上宫又不得表奏星宿大
章若未受而奏章仙都无名露章不被奏御
所以爾者旣无法軌身不清廉是故不爲奏
御又且星宿之官不受未戒不廉之師奏事
故有大小科戒之法明各依承凡齋有五種
之格如左
第一救急治病承用天師㫖教法人三元方
謝乞生丐活自縳泥額塗炭之法並在㫖教
之中

第二靈寳梵行集賢觀化修身種福之法其
中又有生死謝罪責巳思愆之法
第三上清仙隱爲七世先亡遷昇之齋亦隨
月修直善行之法
第四真一守寂思神吞炁導引之齋
第五太一神丹宜祭爐火金液之法閉房經
月之齋其别隱静養神續命清詠長齋不在
五條之例
又道士祭酒男女官巳叅受眞契并受上清
三洞之經及星宿治法爲道欲得摽名玄都

奏御㫖聞當受玄都法難五戒其戒文如左
第一之戒不得不敬於天不得謂天无神呼
地元鬼不得輕慢地祇山川大澤而穿鑿无
忌是謂天地无靈罪犯无畏又不得教令人
輕慢天地謂无神鬼
犯此一戒奪天筭三百一犯此過减夀七
年格事七年責巳思愆立功補過有殊於
先伏誓三通然後啓復先位計功續命道
不負人
第二戒不得殺害衆生探巢破卵又不得教

令人殺害衆生探巢破卵
犯此一戒奪天筭一百六十一犯此過减
夀五年格事五年責巳思愆立功補過清
善至到有殊於先伏誓三通然後啓復先
位計功續命道不負人
第三戒不得行欺巧竊盗貪心恣惡䂓圖人
物奪人志願又不得教令人爲巧竊貪圖人
物奪人所愛
犯此一戒奪天筭一百二十一犯减夀四
年格事四年責巳思愆積功補德有殊於

先然後伏誓三通啓復先位計功續命道
不負人
第四戒不得飲酒外媱略他婦女媱通不道
因公行私又不得教令人飲酒歡妻略他子
女媱通不道因公行私
犯此一戒奪天筭一百二十一犯此過减
夀四年格事四年思愆責巳立功補過有
殊於先然後伏誓三通啓復先位計功續
命道不負人
第五戒不得詛佞嫉毒妬𡜍無道䜛害善人

燌燒人舍又不得教令人詛佞嫉毒妬𡜍无
道䜛害善人燌燒人舍破人門戸以報怨仇
犯此一戒奪天筭一百二十一犯此過减
夀三年格事三年責巳思愆立功自補功
徳有殊於先然後伏誓三通啓復先位計
功續命道不負人
其爲道士祭酒不受法戒不慎道行犯諸法
禁拜表上章旣自不聞至於救解往往无驗
皆是爲道无有法軌淪逮酒肉之考不慎之
至自從三聖昇化之後眞科沉隱累遭天地

鄙烈法科零落舊章不存縱使祭酒未受法
戒録籍之上巳爲總忌自頃常慎上章先後
云云紛互天曹不覺驗效者甚多百中誤有
一效皆是善民告乞感徹丹善之至天帝直
爲擁護開許所奏全在性命尔功不在奏章
祭酒而愚癡師輩或因承吉善之民感徹之
心旁此一效以爲巳功便恐動百姓求欲非
一不知吞藏之咎巳被糺奏削其生名减其
夀命不乆奄而至以小愆目下未即考病便
謂天地寥廓无校小漏或中有小功申延其

考愆目轉多延不加小考者併其贓漏罪大
在驅除之例爾必滅之後方付刀山劍樹之
楚故不數加小考愚人不知謂爲罪不即被
考病謂天地許之縱恣又云上天漫漫不簡
小愆故无考咎大以專愚推之通日愆咎轉
謂天地无神有戒之者專虚妄尔不知巳在
驅除之例奄至不期也天之昭昭其可欺也
愚人无知謂道爲輕吾念之痛心明各詳慎
爲善勿爲貪濁罪坐不輕也
髙上科曰道士祭酒男女受眞至法并受上

法寳經星宿正治位次眞一以上并伏法受
眞好向之賢亦不可不叅受法難五戒及因
縁大戒旣受至法不受此五戒名故不上仙
都丹簡墨籙玉曆无名三官白籍鬼名不除
滅度之後故爲下鬼魂不得仙考對无巳殃
及子孫其道民别有精誠否泰之驗不在此
條中紀在墨籙上篇後也
髙上科曰夫學道宜精勤立功補過以贖先
亡七祖罪謫并又爲家門及一身進上仙名
去離十苦八難之中當受法難五戒立功建

德求上名仙都玉曆削除三官白簿死籍汝
等爲道徒受大法内外眞契積歷年載而用
行不合自然又不受法難五戒身犯酒肉貪
穢道行无法故犯愆惡亡筭滅命死爲下鬼
不免刀山劔樹之楚塗酷之心爲之痛心痛
心汝曹爲道明依法戒奉行三年不倦尅獲
延年天筭加益天曹一年三考墨籙計功益
筭紀司命奏上分别善惡即度功徳著左契
犯惡非度著右契事有炳然道不負人但人
信眞者少罪法犯戒者多故罹罪坐愆爾明

各慎之慎之爲善
凡爲道士祭酒男女官受眞法請求仙度延
續生命并行戒法立功補過醫治百姓表章
㫖御者當由修練齋直奉受法戒不違科制
舉向從願計功昇度禄夀不訾也
髙上科曰其有出自貴分雖不受此戒之文
用行巳合自然不須復受科戒自古及今多
有此人然今時百中獲有一耳不可准以爲
例要標其德行合科戒者自非抗志絶尚之
人故須科戒成生道業如此不可不宣告戒

制也
髙上科曰凡欲學道求眞於世立功建徳紀
名上天昇度仙官者當受法難五戒依法戒
行道三年功立眞名然後表上仙都紀在丹
簡上諱玉曆仙籍名立司命宣勑五嶽告下
三官紀知眞人削滅三官死籍白簿除去鬼
名然後正可得爲修學道士祭酒爾如此眞
名勤在仙都所奏无不徹聞旣不受戒又不
精苦仙都无有功名表章啓奏悉備停奏是
爲道行无聞徒損民人敬向紙筆香油之費

更受吞藏酒肉之考魂神常被訟對凡向不
利或有冒法未被考坐或是卷首三官未有
死籍常見好事惡事未至者或是宿有𡨚對
考官故迷其心罪并重論故不被小考近使
贓滿併入驅除夭終之也豈不痛哉痛哉始
學道士祭酒男女官汝曹欲修命清苦求真
并制鬼治病立有驗效爲百姓所崇當受法
難五戒旣受戒仙都便以紀名修勤三年不
犯法目司命列奉上白天帝紀名玉曆便受
眞人之散號能制鬼治病无不明效如此之

善可不修乎道士祭酒男女官欲修學制鬼
治病當受太上中臺成生五戒旣受此戒仙
都正位丹簡有録功勤三年標名上勒玉曆
天帝曹即考挍功勤勒山川五岳四瀆三官
録紀知汝曹精進積感之功名標玄都天神
玄都地祇所欽百鬼所伏救治表奏上逹汝
曹徒受中外大事眞一之妙不受法難不慎
五戒則仙都无位玉曆无名身受祭酒藏穢
之罪五岳四瀆三官鬼神所不敬畏章奏寢
㯓不被呈御坐其好走里巷貪濁毀辱不知

攺忤違科犯忌司命隨事糺奏减奪夀筭旣
爲人師冒法小事不足數考蒙其知悔故并
之重論令人愚癡謂爲愆目下未病便言天
地不知其罪又云无神不知隂考已奏旣有
𡨚對小事故不數奏者欲積其贓滿併在驅
除之例爾如此死名巳定不復小考奄被大
除夭折當世不終三夀罪目兼重復加刀山
火霍之楚死爲下鬼長被痛毒當可言乎汝
輩受眞外欲立功救治欲練氣三元養神續
命當訪求明師奉行法戒勿貪酒肉沉湎相

逐不軌之事過無大小悉受糺奏唯晨夕齋
直積功補過仰希玄澤停年住考爾如此延
續性命還其年筭與之更始功過相補細而
不漏汝曹明各慎之慎之修練保得長在不朽
髙上科曰道士祭酒男女官汝欲修錬太清
神丹并練三元牝牡之術冥身山澤思仙養
志者先受成生五戒又經七試九錬摧性忍弱
被人凌辱不以怨恥者又不以外想邪心靜
神專一者又當忍受饑寒委辱不恚不墜者
又當積勤立功廣大濟度厄急㧞度死命受

更生之始者又當單食精苦隂德廣著天未
報功不敢希望者勲義感徹積勤之大身嬰
困弊逺近无問不敢自悼者弘惠流布更被
曲辱不以爲害皆此智德大矣其徳有五自
非冥心篤好不能立此行也是故有五德之
號其至甚重大矣㢤
學道積年乃經十折九辱穢惡横加猶懷慊
恪忍弱之仁此爲一智
強行廣博好尚内外𨗳養三元五神不傷邁
而不衰容色不悴是爲有𢘆其爲二智

尚修不退周流八方一清一沉一濁一浮勤
功世間不紀不名積德不已敢以爲勞其爲
三智
隂結藥氣含德養性展轉九年中至二十四
年上至三十二年積苦効勤而横被曲折愍
念不計恬靖自居𢘆无功可紀更懷憂切其
智四矣
爲道旣无世功相及少修師教伏勤師門而
中遭禍構散蕩弊眞經十折萬忍猶懷頥頥
不硎於口其智五也

髙上科曰凡人學道守心貞一施行善篤終
未感悟又經歷七試九折心无恚退奉行五
戒合於五智不違法戒不𧇊經教幽靜恬和
行及無爲乆染風塵曲辱不計遭逢㐫横叩
摶乞過累遭轗軻不以爲恚殊更施惠自幸
布乞於人𢘆懼失先功勤恐宿縁深重收致
不利有此巍巍之德勲著曠大不名爲勞清
淨丹苦殊更堅恪懼墜淵谷不朝則夕如此
之智眞爲厚大德行如此正可以立道行行
之五年恬然无欲可得投身林隱託命巖藪

汝等求道修命延夀人間當先䖏曲室和神
養志𨗳練三元積勤專到上感靈眞身被災
咎不求申論曲辱不利歡心頥頥不以爲否
行此五戒成生五智道行清潔剋功巍巍之
重未敢希報反更勇猛精進常所未能相及
其功旣積何求不得何願不合何叩不聞何
志不成耶
髙上科曰仙有九品術有三十六門又有百
二十禁法皆延生之原要未有依科求志苦
到而不獲者乎但患人修學无勤思道不專

執无𢘆无有同心志契者道安可修乎但聞
朝施暮望輕忽正教謂無靈感多有慳貪媾
辱淪逐酒肉之座无志精苦於玄元施爲混
錯罪磐於天府魂思閉繫考楚於地獄未蒙
判㭊故宜深思自攺勤施徳專以求眞明之
效有智之人聞而行之奉慎五戒不亦妙乎
小齋法主人供一賢徳一日一人長錢一百
米菜茶果蜜薑之属
中齋千食供一人一日長錢二百米菜香花
燈燭茶果蜜薑之属

右二件計人請齋官人率増之
又一條其困病祈請齋菜食如小齋之法
靈寳延年齋千食隨主人供唯不得殺生犯
科爾
上清轉經清寂山林長齋米菜服食菜食爲
𢘆不在錢數之料
右五等如品格
太一閉房舍丹藥百日大齋法不在錢限之
例古者盟誓金綵之屬今以丹青四十尺金
環一𩀱代之也




洞眞太上八素眞經修習功業妙訣

















