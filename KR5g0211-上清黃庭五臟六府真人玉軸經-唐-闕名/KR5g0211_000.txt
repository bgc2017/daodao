








上清黄庭五蔵六府眞人玉軸經典七
太上大道元極元始天尊謂黄帝曰子求治
人之要而不知治身之術者哉營他而不營
己修外而不修内豈不哀哉
黄帝稽首再拜長跪而對曰幸哉幸哉敢以
不肖之軀伏待玄㫖願垂哀救翹仰聖音
天尊曰人之生也建八尺之質合萬有之軀
外有四支九竅内有五蔵六府各有神主精
禀金火氣諧水木五蔵者五神之府含生之
器神欲安氣欲寬導養之妙火則躁而禮金

則勇而義躁與勇陰義與禮陽陰陽之數也
長陰則殺長陽則生生殺之數也故抑躁行
禮義則生長勇罷禮義則死外行禮義内安
脾膽導養之秘也以忠孝爲先不識其源傷
生之道然知其本靈秘之術若能安其神煉
其形攝生得氣歸正背僞出其恍惚入其玄
妙辨補瀉之理誕延育之方可昇仙矣子宜
龜鏡焉道在其中也黄帝敬授靈訣專精行
之未逾一紀而神猷先鑒行腎氣使心精步
逾玄含靈契履入水不溺入火不焚氣運於

内神應於外豈非至眞哉黄帝行是秘法補
六府陶煉五精吐故納新眞氣即徹後托鑄
鼎驪山昇仙去矣
五蔵六府圖文
肺蔵圖
治肺當用呬呬爲瀉吸爲補





夫肺者兌之氣金之精其色白其象如懸磬
其神如白獸肺生𩲸化爲玉童長七寸持杖
徃來於肺蔵其神多怒者蓋發於肺蔵也欲
安其𩲸而存其形者則當收思斂欲含仁育
義不怒其怒不聲其聲息其生則合乎太和
肺合於大腸上主於鼻故人之肺有風則鼻塞
也色枯者肺乾也人鼻痒者肺有蟲也人之
多怖者𩲸離於肺也人之體白點者肺㣲也
人之多聲者肺强也人之不耐寒者肺勞也
人好食辛者肺不足也人顔色鮮白者肺无

惡也人大腸鳴者肺氣壅也夫肺主商肺有
疾當用呬呬肺之氣也其氣義則瘳疾乆以
安神人有怨怒填塞𦙄臆者則呬而洩之蓋
自然之理也向若不呬必致傷敗獲呬而獲
生乎故病用呬矣夫人無苦用呬者不祥也
夫肺處七宫驚門主信使人方正平直習武
先忠則魂安形全也且肺者秋之用事秋三
月天地氣明肅殺萬物雀卧鷄起用安至精
公施抑怒改息兩相形長秋之道也逆之則
傷肺常以七月八月九月望旭旦西面平坐

鳴天鼓七飲玉漿三然瞑目吸兌宫白氣入
口吞之以補呬之損以正白用以致玉童餞
則神安思强氣全體平百邪不能殃之兵刄
不能害之延年益壽名飛仙耳蓋所謂補瀉
神氣安息靈魂之所致哉
心蔵圖治心當用呵呵爲瀉吸爲補





夫心者離之氣火之精其色赤其象如蓮華
其神如朱鳥心生神化爲玉女身長八寸持
玉英出入於心府也其神躁而無準人之暴
急者蓋發於心蔵也欲安其神而全其形者
則全忠履孝輔義安仁止其風靜其急息其
熾澄其神而全其形則合中和也心合乎小
腸主其血脉上主於舌人之血壅者心驚也
舌不知味者心虧也上智者心有七孔中智
五孔下智三孔眀達者心有二孔尋常者有
一孔愚癡者無孔也多忘者心神離也好食

苦者心不足也多悲者心傷也重應者心亂
也面青黑者心氷也容色赤者心無他惡也
夫心主徵心有疾當用呵呵者心氣也理其氣
體呵能靜其心而和其神所以人之心亂者
則多呵蓋天全之候也人皆爲而不知哉向
若不呵當致憤怒者也故心疾用呵除邪氣
也夫心處九宫驚門主禮使人樂善好施恭
孝以修仁則心和而形全也且夫心者夏之
用事也天地氣交萬物華結亥寢丑起無厭
於養英成實長夏之德也逆之則傷心常以

四月五月六月弦朔清旦南面端坐叩金梁
九漱玄泉三靜思想吸離宫之赤氣入口三
吞之以補呵之損植其靈府開心宂餌火離
濯玉女神平體安衆殃不害金火不能傷治
神之靈也
肝蔵圖治肝當用噓噓爲瀉吸爲補





夫肝者震之氣木之精其色青其象如懸瓠
肝生魂其神如龍化爲二玉女玉童一青衣
一黄衣各長一寸一負龍一持玉漿出入於
肝蔵也其神好仁人之行惠者蓋發於肝也
欲安其魂而延其齡者則當澤被芻棘恩覃
庶類而後全其生則合乎太清者也肝合於
膽上主於目肝盛則目赤又主於筋肝虧則
筋急皮枯者肝熱也肌肉黑黯者肝風也好
食醋味者肝不足也色青者肝盛也手足汗
者肝無他惡也毛發枯者肝傷也夫肝主月

故肝有疾者當用噓噓者肝之氣也其氣仁
也故除毁痛人之有傷痛者則噓之以止痛
皆自然之驗也不以爲靈哉此之至理也通
玄之道且肝之主春春之用事春三月天地
氣生萬物花葉繁茂人及芻萌順陽之道也
逆之傷肝也傷之則毛骨不榮也常以正月
二月三月寅時東向平坐叩齒三通閉氣七
息吸震宫之青氣三吞之以補噓之損以享
青之祝以致二童之饌木精乘王則肝歡寡
憂精之妙也

脾蔵圖治脾當用呼呼爲瀉吸爲補




夫脾者坤之氣土之精其色黄其狀如覆盆
脾主意其神如鳳化爲玉女長六寸循環於
脾蔵也其神多疾妒人之疾妒蓋起於脾蔵
也土無正形故妒之無準也婦人則妒劇者
乘陰氣也欲安其神則當去欲寡色少思屏

慮長其土德而後全其生也則合乎太陰脾
連□上主於口消穀之府也如磨之轉化生
而入熟也食不消者脾不轉也食堅硬之物
磨之不化也人不欲食訖便卧其脾則側不
轉食堅物生食不化則爲宿食之患也故蔵
不調則傷脾脾蔵不調則傷質質神俱損則
傷人之速故人之不欲食生硬堅澁之物全
人之道也人不欲食爲脾中有不化食也多
惑者脾識不安也多食者脾虛也食不下者
脾塞也無顔色者脾傷也好食甘者脾不足

也顔色鮮滑者脾無他惡也夫脾主於中宫
土也故脾之有疾當用呼呼者能引脾疾故
人之中熱則呼之以驅熱温之弊也向若不
呼則熱氣壅於内陰息於外致憤悶之患形
何而安哉
夫脾者位寄於二宫主義也使人寬舒廣大
屈已濟人以利不爭者也且脾之無定寄王
四季隨六氣助成萬物脾育腸胃義之道也
不以自專爲德不以物競爲功長坤之理逆
之則傷脾常以四季月末十八日旭旦正坐

中宫禁氣五息鳴天鼓七吸土宫之黄氣入
口五吞之補呼之損飲玉醴以致神之和以
補於脾以佐神氣則入山不畏虎狼登險不
懼顛蹶者行氣之精也
腎蔵圖
治腎當用吹吹爲瀉吸爲補





夫腎者陰之精坎之氣其色黑其象如圓石
其神如白鹿兩頭化爲玉童長一尺出入於
腎蔵其神和也人之柔順者蓋發於腎蔵也
欲安其神則當仁德平廣膏潤萬物長其精
順其志而後全其生形則合乎太清者也腎
合於骨上主於齒痛者腎傷也又主於耳夫
人骨痛者腎虛也耳不聞者腎虧也齒多楚
者腎虛也齒黑齡者腎風也耳痛者腎氣壅
也腰不伸者腎氷也色黄者腎衰也容色紫
光者腎無他惡也骨鳴者腎嬴也夫腎主羽

人之有疾當用吹吹者腎之氣能抽腎之疾
故人之積氣衝臆者則强吹也腎氣沉滯吹
徹則通且腎者冬之用事冬三月乾坤氣閉
萬物伏蔵戍寢寅起與玄陰並外陰内陽以
養骨齒以治其神逆之則傷腎常以十月十
一月十二月面北平坐鳴金梁七飲玉泉三
吸玄宫之黑氣入口久吞之以補吹之損以
符呦鹿之詞以致玉童之饌益腎氣神和體
安則群妖莫害則致長生之道矣
膽蔵圖(以前名五蔵加膽名六府膽亦受水氣與坎同道)

膽有疾當用嘻嘻爲瀉吸爲補(圖形已附在肝蔵)




夫膽者金之精水之氣其色青其象如懸瓠
其神如龜蛇化爲玉童長一尺戟其手奔馳
於膽蔵其神勇人之勇决者蓋發於膽蔵也
欲安其神當息忿寢爭與仁輔義其後全生
也膽合於膀胱上主於毛髮毛髮枯者膽損

也髮燥者膽有風也無懼者膽洪大也顔貌
青光者膽無他惡也爪甲乾者膽虧也毛焦
者膽熱也無事泪出者膽勞也好酸者膽不
足也
夫膽寄於坎宫使人觀智慕善屏邪去佞絶
奸治方直也且膽者生於金金生於武故多
勇且抑之大吉夫膽乘陰之氣秉金之精故
主於殺殺則悲故人之悲者金生於水目中
墮淚夫心主火膽主水火主辛水主苦所以
人有弊者即言辛苦故爲水火二氣相背則

火得水而煎陰陽交爭水勝於火故目淚出
淚類也苦而出故名曰淚夫悲啼號泣其稱
聲苦者爲淚出於膽而以苦爲詞也膽水也
而主於陰目明也而主於陽陰從陽故從目
出常以孟月端居正思北吸玄宫之黑氣入
口九吞之以補嘻之損以食龜蛇之味飲玉
童之漿然後神治體和顛不能犯邪莫之向
膽氣所致也
夫庸愚之人不信玄妙謗訕眞理深可悲哉
自取傷毁儻有一夫而稍有膽氣而亦遇妖

恠非常之靈則怒目切齒神强膽正者必伏
𡨋神也豈非神氣所用哉何不信之凡叩齒
爲寫抽一云閉氣漱泉爲補益六府之精此
亦爲寫也非𡨋呼吸獨稱寫耳
黄帝跪受不勝涕淚叩頭頓首啓太上大道
天始天尊曰敬奉玄妙之㫖豈期肉人遭遇
先會起窮骨於億載刻肌粉骨無酬聖造蔵
之□中矣天地長久不敢忘也
天尊曰子有仙骨授此玄要欲答吾恩勿妄
傳無識也黄帝敬受尊㫖不敢違授

岐伯曰夫人之受天地之氣生氣之來也謂
之精精之媾也謂之靈靈之變也謂之神神
之化也謂之魂隨魂徃來謂之識並精出入
謂之𩲸管生精𩲸謂之心心有所從謂之情
情有所屬謂之意意有所指謂之志志有所
慮謂之思思而逺慕謂之慮慮而用事謂之
智智者此諸見者蓋精神魂𩲸意志思慮情
智見識之所用也
抱朴子曰一人之貌含天地之象其在身矣
則□脅爲宫室四支爲郊境頭圓象天足方

象地左目爲日右目爲月髮爲星辰齒爲金
玉大腸爲江河小腸爲川瀆兩乳臍膝爲五
嶽肝膽脾肺心爲五行故修道者常理之若
不修緝必致毁敗榮衛不通血氣不流齒髮
不堅五蔵不調則傾化隨及故至人修其
毁治其無疾
黄帝曰人之五蔵各有神府各修道治錬氣
存神去邪歸吾正道可見也
元始天尊太玄眞經曰喜怒損性哀樂傷神
性損害生神傷侵命氣全體平神安形逸此

全生訣也




上清黄庭五蔵六府眞人玉軸經




