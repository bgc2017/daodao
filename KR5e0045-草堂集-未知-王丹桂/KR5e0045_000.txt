








草堂集弟八
　　　　　　　五峯白雲子王先生撰
　詞
　　滿庭芳
　　　　因臘月二十二日廼重陽師祖憫
　　　　化妙行眞人降跡丹陽師父順化
　　　　慈願眞人昇霞衆道友修齋畢以
　　　　詞贈之
雪霽郊園氷凝池沼時當深入窮冬重陽此
日降跡闡眞風還是丹陽師父辭塵世飛上

天宫玄元理一昇一降顯現至神功無窮
眞匠手京南陜右河北山東但兒童耆老誰
不欽崇應物隨機順化垂方便三教通同諸
公等從今已往何日再相逢
　　　贈魏德純
利鎖名韁恩繩愛索兀誰不被牽纏但能省
悟早是具前縁那更苦求出離情深處翻作
讎冤應知否暗中眞聖接汝趁天元堅堅
惟謹謹收縛意馬擒捉心猿稍些兒放蕩損
壞芝田日用常搜己過居衆中莫見他愆如

斯做本來一點不許不周圓
　　　贈劉四郎
冷淡家風清閑門户有誰著意搜求元初靈
識剛被火宅囚貪戀時間恩愛終不道前有
程頭當省悟好學我輩一割萬縁休優游
何可似鷹離籠罩魚脫綸鈎信飄飄渾如解
纜孤舟隨分飢食渴飲飽來後鼓腹歌謳無
縈絆功成歸去高步訪瀛洲
　　　贈周信等
貴賤由天榮枯隨分分明不在强圖得之本

有失者本來無謾使機關巧倖勞神智疲役
形軀癡迷客蠅頭利路貪得又何如蟾烏
飛走急百年限裏光景須臾恰紅顔青鬢盡
變霜鬚不日無常來到問君待著甚枝梧爭
如我虚閑寂靜保固大丹鑪
　　　又
一點靈明萬情牽緒豈曾時暫寧閑輪回催
逼販骨若丘山由是迷心未悟誇聰辯馳騁
伶奸還同似飛蛾投火螻蟻競循環今番
親得遇羣仙降世闡化人寰示全眞大教直

指玄關常處常清常靜休持論返老童顔從
兹後除疑斷妄名姓列仙班
　　　又
四業三彭七情六欲終宵永日教唆輸他圈
圚難出黑風波起盡慳貪嫉妬生機狡無限
張羅堪嗟處從今至古誰是不遭呵王哥
親說破直須决烈慎勿蹉跎把無情慧劍每
每頻磨假使當場臨陣加剛鋭辟散羣魔歸
來後民安國富齊唱太平歌
　　　詠三教

釋演空寂道談清靜儒宗百行周全三枝既
立遞互闡良縁尼父名揚至聖如來證大覺
金仙吾門祖老君睿號今古自相傳玄玄
同一體誰高誰下誰後誰先共扶持邦國普
化人天渾似滄溟大海分異派流泛諸川然
如是周遊去處終久盡歸源
　　　答人問縁甚岀家如何修鍊
閑寫荒詞謾成拙句略將管見鋪陳貪迷世
夢虚度二十春忽悟前頭路險拖恩愛孰敢
因循投玄教搜窮密妙坦蕩樂天眞清貧

活計好還淳反樸養素頤神幸清風作伴明
月爲鄰占得逍遥自在從烏兔東出西傾忘
言處些兒消息能有幾人聞
　　　示衆
衠正清油重羅白麵如牙細米舂淘精嚴辦
供庖饌列珍餚虔恪行香點靜頻作禮豈憚
劬勞惟求望見存獲福亡者得昇超吾曹
聽勸化休生懈怠道念堅牢在澄心滌慮勿
犯天條稍有違齋破戒無慚愧滴水難消虧
功行將來打筭天地不輕饒

　　　平州節使完顔驃騎命作醮索詞
和氣融融日遲風軟艷陽物景相宜園林鋪
繡桃李正芳菲鷰語鶯聲鬬巧黄金嫩柳帶
低垂香風細仙姿是日分瑞向深閨神儀
何秀發温顔玉潤鶴態依稀志謙和慈惠大
善常持遐壽不須重祝眞元性自有仙期俗
縁斷人間夢覺還去宴瑶池
佑國雄才皇家貴戚御恩守鎮平山一方安
堵何幸感怡顔視衆猶同赤子寬刑憲矜恤
愚頑無私曲政聲流美應遍滿人寰公餘

重積德投誠奉教使保心閑又遠蒙見召祗
建靈壇醮謝諸天聖衆仗青裙開啓陰關從
今後高眞降鑒名係上仙班
　　望海潮
　　　自詠
昔年貪愛平生做作而今一旦紛飛知命樂
天風前月下依山臨水幽棲杜口且如癡也
不管傍人說是談非盡日無餘事惟保守這
些兒幽微暗洽玄機覺澄澄湛湛並没歸
依興即唱吟欣來歌舞隨縁悦我希夷不整

外容儀放落魄婪躭自在無爲但樂貧閑過
任烏兔走東西
　　玉鑪三澗雪十一首本名西江月
　　　和秦先生
策杖水雲遊歷一身到處爲家洞天高卧養
丹砂茅屋柴籬入畫收拾黄芽白雪合和
玉液金茶就中甘味不須誇奪箇仙魁無價
　　　藏頭拆字
大非爲堅固今迷執居家還悟得紫靈砂棄
琴棋書畫載慇懃煅鍊中養就名茶今知

味豈須誇日功成無價(起四/字)
　　　贈顯異觀王后堂
欲覓修行捷路無令馬劣猿顛頭頭物物絶
縈牽問甚龜蛇相纏常使靈臺瑩瑩自然
眞息綿綿箇中仙子貌嬋娟便是本來頭面
　　　贈安抱眞等
魚在迷津苦海隨波逐浪漂遊閑抛香鉺下
綸鈎一釣俄然回首也是宿縁深重一齊
萬事都休前途何處是程頭作箇羣仙領袖
　　　又

欲要超離苦海先須割愛忘情從來坑壍剗
教平不入荒凉斜徑幻景浮華識破疑心
妄念休生蕭蕭洒洒向前行步步蓬萊有準
　　　又
既悟出家學道須憑一志堅堅假饒心上起
諸縁全在慇懃煅鍊處衆莫生異見利他
損己爲先内功外行兩雙全得赴瑶池瓊宴
　　　贈平州菩薩堂劉僧
大道豈分貴賤人人箇箇圓成休教方寸萬
縁生念念常歸清靜達了這番消息不須

屈體勞形靈臺皎潔勝冰輪照破無明種性
　　　嘆岀家兒生煙發火
一等求眞慕道令人堪嘆堪憐遠葷止酒戒
腥羶做就出家行遣靜處閉眉合眼人前
說道談禪些兒觸著早生煙錯了從來知見
　　　妙用
罷論古人公案且呈自己門風三更三點扣
齋鐘便是予家妙用湛湛空花形像澄澄
水月儀容兩番消息一番同看你如何拈弄
　　　雙冺

祖道將何言說正宗著甚談論摇唇調吻早
差分背了諸仙心印似此難爲舉向不辭
略與開陳頭頭物物露全身言下要君承認
　　　謝道友訪及
魯拙倦貪世利疏慵唯愛山居深承道友喜
相呼來結良縁妙趣但願徐登壽域更祈
重悟虚無塵勞放下萬縁除高卧白雲深處
　　　鼎一溪雲四首本名巫山一段雲
　　　贈孫志道王居易
紫陌憂危客紅塵名利家區區終日謾孜嗟

無計伴煙霞儻悟浮生夢短咫尺蓬萊仙
館飢飡渴飲困時眠餘事總無牽
　　　又
風定雲初歛潮平浪亦安閑揮輕棹帶簑竿
垂釣近江干湛湛碧天如水那更月明風
細柰何魚鼈不吞鈎獨立蓼花洲
　　　骷髏喻
日日迷花酒朝朝競氣財偶然命盡掩泉臺
郊外曝遺骸任使甎敲棒打不似從來尖
傻勸人早悟此因由物外做眞修

　　　傀儡喻
顔貌胡粧點形骸旋合攢趍蹌扭捏恁多端
爭信被人般由自摇頭弄影日日當場馳
騁一朝線斷罷抽牽方悟假因縁
　　小重山
　　　述懷
猛悟塵勞跳出籠胸襟多少事盡成空逍遥
物外傚愚蒙眞脫洒端的好家風啓户對
松峰紅塵飛不到白雲中道心不與利心同
開懷抱高卧養疏慵

　　金蓮岀玉華六首(本名减字/木蘭花)
　　　勉道友
全眞妙道先把我人山放倒妙道全眞决要
收拾精氣神功圓行滿撆下皮囊都不管
行滿功圓朝拜丹陽師父前又
無爲清靜虎遶龍蟠歸大定清靜無爲子母
和同出入隨逍遥自在去去來來絶罣礙
自在逍遥一任山林與市朝
人非人是識破全然渾小事人是人非恰似
春風耳畔吹眞功眞行意馬心猿休内縱

眞行眞功十二時中鍊氣沖
　　　贈羅家莊道友
羅莊一境曲水環山相掩映地秀人賢慕道
崇眞種善縁邀予至此供養慇懃心不止
報德無方惟願家家福壽昌
　　　贈胡先生
子林苗裔談論清高超衆異夙骨靈肌半貌
堂堂出世奇身崇三教敬釋尊儒行大道
暗養仙胎行看白蓮火裏開
　　　壽明威縣君完顔明慧

嚴凝天氣萬物深根而固蔕蓂葉全開仙子
移眞下寶臺松姿鶴質遣累齋心超衆異
爲況遐齡福壽同臻等芥城
　　踏雲行八首(本名踏/莎行)
　　　自遣
壬癸纔升丙丁已降往來澆灌黄芽長靈童
採摘赴瑶宫笙簧迎引聲嘹喨虎嘯祥風
龍翻雪浪斡旋造化憑眞匠鍊丹砂就月華
清踏雲行處神光燦
清靜家風無爲活計箇中别有眞消息閴寂

澄湛契玄機杳冥恍惚通幽理七寶山頭
五明宫裏陶陶恣飲醍醐味醒還醉了醉還
醒醉還醒了醒還醉
又
世事紛紛塵情擾擾余閑思想眞堪笑榮枯
得失幾時休興亡成敗何年了今日雖存
來朝難保聞康認取無爲道修持功行兩完
全携雲笑指蓬萊島
　　　贈安山李秀才
已矣焉哉之乎者也悟來好把番番捨童蒙

訓授費精神因循莫使頭生雪飛矢年光
忍教虚設慇懃說破修仙訣一枝丹桂肯躋
攀與君共賞長生月
　　　羅家莊梁秀才叔姪虔化地建菴
長嶺峰前羅家莊後來山去水眞明秀而今
若把道菴修他年應引神仙凑爲寫新詞
聊充讚祝福縁善慶從來有叔姪暫結有爲
縁子孫永享無窮壽
　　　贈羅家莊崇道菴長春邑衆
邑號長春菴名崇道其間隱奥人難曉長春

靈艷莫教凋眞心崇道家縁掉外屏喧囂
内搜玄妙常懷忍辱心低小慧風吹散嶺頭
雲一輪性月輝華耀
　　　贈楊德遠
道號安閑法名德遠法名道號開方便安閑
常要性逍遥悟其德遠歸眞善外貌如愚
内通修鍊下功進火猶爭戰金烏飛向曲江
池玉蟾躍出通明殿
　　　又楊德遠求詞
道本無言强求强索與憑詩曲强分解元初

模樣體眞常隨機應物無纖礙出入縱横
往來自在目前一段光明快君還言下敢承
當不移一脚超三界
　　望蓬萊三首(本名望/江南)
　　　贈家兄忠武訪及
頻失笑迷悟理全差富貴榮華君活計寂寥
蕭洒我生涯高枕卧煙霞長生趣清興果
清嘉暇伴延齡千歲鶴閑觀不謝四時花何
處覔仙家
　　　寄桃林口王都監

華宗士清譽久聞傅邂逅相逢青嶂表盤桓
共坐玉泉邊談論契眞詮從别後再會得
無縁切恐靈機迷愛欲不辭荒拙綴狂篇託
意在毫牋
　　　寄張四秀才
清河氏聽取此根原自昔未逢超岸栰而今
又值下坡年猶被世情牽繁華境虚幻不
牢堅休向夢中重作夢便於玄上更搜玄修
補洞中天
　　　無俗念三首本名念奴嬌

　　　詠竹謹繼長春眞人韻
一竿修竹有天然標本森然唯獨檻外窗前
横翠影幽雅眞非尋俗内藴虚心外彰高節
超越凡材木靜吟風月韻同敲擊冰玉可
愛素質英姿引鶴棲鳳四序清人目茂葉重
重光潤膩裊裊柔枝凝緑根曲蛟虯氣含蔬
笋全味勝粱肉此君嘉秀並余遐筭遐福
　　　九日
嵐光清翠動西風還遇重陽節暇丹葉黄花
相間隔嘉景眞堪圖畫往歲兹辰綺羅絲竹

宴賞飛金斝而今追想盡成一夢虚假有
縁悟入玄門塵情種種不許纖毫掛草舍柴
籬相掩映潔靜常教清雅盡日忘言通宵無
寐甘恁捱蕭洒何人同志共說無生之話
　　　嘆世
蟾烏景急暗催人兩鬢銀絲如織終日區區
猶不省蓋爲家縁煎逼蝸角虚名蠅頭微利
得也成何濟聞身康健好尋雲路活計拂
袖落魄婪躭水邊石上笑傲閑吟綴一粒神
丹光燦燦免使塵情連累坦蕩逍遥優游自

在占得眞消息功成歸去永居蓬島仙位
　　臨江仙
　　　誡釋道相辯
禪道本來無辯證皆因古聖强名不須方外
謾勞形人人俱有分箇箇總圓成但把萬
縁齊放下切須戒斷無明給孤園内任縱横
泥牛哮吼處日午打三更
　　　贈石遇仙等
稽首同途聽教化休教虚度流年常生覺照
道心堅包容他過失整頓自邪偏分上本

無人我相閑中認正根原但迷假合起攀縁
永沉煩惱海難證大羅天
　　　晩景
向晩嫩凉生户牖松巖獨坐榰頤憑高一望
徹天涯孤城煙樹慘遠浦片帆歸萬里碧
天澄似水雲閑不動毫釐昭昭明月弄晴輝
圓光含法界靈艷射瑶池
　　　聞杜鵑戲成
一片閑心閑不倦騰騰兀兀忘機曉來微雨
過窗扉翠霞青嶂裏還聽杜鵑啼句句不

如歸去朗我今已應歸期功成自是步雲霓
何須施巧辯苦苦競相催
　　青蓮池上客(本名青/玉案)
　　　贈烏林答德潤
而今既悟塵勞苦已是身遭遇屏棄浮華宜
樸素常懷柔弱莫生貪妬言行須相副閑
中不起閑思慮自得閑中妙玄趣營養三田
無旦暮陰消陽長氣凝丹結方稱全眞侣
　　黄鶴洞中仙二首(本名卜/筭子)
　　　示衆

奉勸修仙客各要常寧耐萬難千魔志轉堅
休把初心改渾似蟾光大瑩靜長天外斡
運無私滿大千信使浮雲寨
　　　贈程三
人似當風燭誰肯心回顧目下恩情緊絆牽
豈覺於身苦幸有修仙路散散閑閑做到
處逍遥任自由功滿蓬瀛住
　　姹鶯嬌二首本名惜奴嬌
　　　山居述懷
泉石清幽好箇眞游地香風散彩雲呈瑞日

暖天和更時有珍禽戲嘉致總粧點山家況
味外景充盈内景還相契丹鑪畔虎龍交
會女姹嬰嬌頻勸我傾金液沈醉但高卧晴
霞影裏
　　　贈油麵王廣道
廣道王三天賦精誠藝將油麵和調運製應
物番番但做造由心意依理煅鍊在長生鑪
内按候知時拈出眞奇異光明燦馨香馥
鼻試與嘗來又别是甘甜味妙矣堪獻入仙
家筵會

　　喜遷鶯
　　　贈康德機
宿縁深重早省悟浮生都如一夢壯志回頭
專心入道塵事豁然驅屏要脫死生輪轉認
取元來本柄甚爲準待與君說破些兒捷徑
日用持清靜積累内功外行心平等次泯貪
嗔調和神氣休放馬猿馳騁萬里黑雲消散
一點靈明光瑩仙路穩這回須免了改頭换
影
　　　憶王孫

　　　自詠
云何便會做癡憨只爲番番世事諳度日隨
縁不外貪處雲菴渴飲醍醐味轉甘
　　　又
逍遥坦蕩絶憂愁管甚流年春復秋露地安
眠放白牛晩煙收一曲高歌古渡頭
　　　又
不持齋戒不看經不論金丹共五行玉瑟閑
調月正明韻輕清響徹瑶臺十二層
　　　又

三田常用鐵牛耕種得黄芽漸漸生法雨時
時澆灌頻轉滋榮採摘歸來上玉京
　　　又
幾人學得我風流疏盡塵縁散盡愁閑品羌
笛駕白牛好因由四大神舟任意游
　　　又
本來眞性唤神仙爲愛幽棲遠市廛獨隱山
堂妙最玄樂恬然欣即高歌困即眠
　　　又
四時流轉急如梭百歲韶華屈指過惟願人

人出愛河養沖和功滿超昇赴大羅
　　　因王孫二舊友同日不期而會
閑閑閑裏憶王孫今幸相逢語笑頻各各勤
修精氣神行功臻同宴桃源碧洞春
　　好離鄉(本名南/鄉子)警世
人本是神仙只爲當初縱馬猿换骨更形無
定止連綿致使塵情種種牽若解固根原
玉鼎金鑪聚汞鉛煅鍊三千功行滿還元復
返蓬瀛絶變遷
　　　余隱居崑嵛山清神洞常習不睡因

　　　久坐不覺雪降其夜稍暖巖溜半溶
　　　似乎有聲俄然而起出户視之四圍
　　　山色盡爲更變因倚松而作是詞
坐久欲矓睛不覺天公祥瑞呈夜暖忽聞巖
溜滴聲聲唤覺游仙夢不成靸履起開扃
四望遥峰盡變更唯有長松天性異堅貞獨
倚幽巖顯道清
　　　余祖居利州有李仙者自彼而來言
　　　族中親眷聞先生入道多歲矣未知
　　　是王家那一宗派請示一書因成此

　　　詞以寄之
聊與話行藏生死輪回豈盡量無奈頑心迷
愛欲滋彰千古悠悠不到鄉幸遇祖重陽
開闡全眞出世方寄語吾族當省悟消詳這
箇從來不姓王
　　　贈崔妙信
一箇好明師洪範恢恢出世奇香味色聲難
染滯須知縱使波流岸不移認取莫生疑
休費功夫向外馳坐卧住行相守定思惟瞬
目揚眉更是誰

　　秦樓月
　　　詠松
煙霞客亭亭隱在幽巖側幽巖側霜欺雪壓
了無纖礙虯枝招颭寒雲外天然姿質眞
堪愛眞堪愛青青别是一番標格
　　　詠竹
性貞潔柔枝嫩葉堪圖寫堪圖寫四時常伴
草堂風月孤高勁節天然别虚心永永無
凋謝無凋謝緑陰摇曳瑞音清絶
　　　鳳棲梧

　　　山居遣興
滿目青青松間竹掩映山家有甚閑榮辱獨
自唱吟斟美醁味濃醉倒和衣宿清夢覺
來情未足重抱瑶琴品弄無生曲誰是知音
余伴侣草堂風月應相許
　　　寄同道
世事紛紛何事苦死去生來輪販無停住有
幸高眞開法宇引人同上無生路路上行
人當聽屬屬付虔誠念道忘思慮清靜功夫
昭且著無生路上常相遇

　　　勸遊春子
嫩柳垂金花爛坼隨處園林拂袂香風快無
限眼前閑景色只應粧點春光㬠游騎駢
駢馳稚態不道繁華暗换朱顔改到底有情
終不耐慇懃說與尋芳客
　　　暮春聞鶯
短景相催何大促麗日和風又送春光暮漸
聽流鶯枝上語綿蠻似把衷情訴昨日花
開紅滿樹今已飄零狂蕩逐飛絮奉勸游人
生覺悟莫教失却來時路

　　　清眀前三日因微雨過示衆
割愛忘情惟謹謹兔走烏飛催逼年華迅又
是清明將欲近家家煙火宜防慎和氣氤
氲當寶運細雨簾纖不負陽春信造化工夫
猶此進仙葩迤邐飄香韻
　　上丹霄(本名上/平西)
　　　用張子雲韻
得眞閑投眞趣傲萍蓬任運命否塞亨通生
涯寂淡二十年罷倒金鍾頭頭返照破昏蒙
靈鑑非銅或游戲紅塵境或棲隱碧巖松

掌譚馬遺範餘風驅馳造化自然交媾虎和
龍上清仙舉要爭魁安敢躭慵
　　　又
棄浮榮忘羅絆勝秋蓬樂天命所遇皆通隨
縁一飽筭來奚用禄千鍾甘閑守拙捱清貧
豈顧頑銅陪霞友邀風月臨溪石對巖松
論坦然出世家風烹金鍊玉斡旋牝虎與玄
龍而今重悟萬縁空意倦心慵
　　　入道
死生催輪回迫没休期向迷津苦海爭馳會

逢聖代眞仙垂教度羣迷頓然唤覺夢浮生
踈遠輕肥頭如蓬面如垢情如醉貌如癡
處閑閑窮究幽微嘉祥得也料應塵世少人
知靈風飄蕩靜乾坤月照華夷
　　朝中措二首
　　　抛俗
宦途好似水東流得失幾時休選甚王侯黎
庶無常限到難留爭如解放名韁鎖且免
了閑愁異日三丹結正携雲却訪瀛洲
　　　和孫圓明先生韻

頓抛塵世事無涯知命度年華占斷草堂風
月恬然欲對誰誇平生據我無拘束寶鼎
養丹砂直待功成九轉飄游海上人家
　　訴衷情
　　　九日
重陽嘉節興尤深勝賞一登臨天闊水清山
秀霜葉墜疏林增雅趣助微吟息塵襟壼
觴滿泛清韻重彈誰是知音
　　　繼古韻
瑞雲深處是仙家高枕卧煙霞調引箇中物

象玉兔配烏鴉甘淡素棄輕紗遠浮華身
崇三教心敬三光頭戴三花
　　　贈魏老
壽高由是殢躭家斜日對餘霞不覺盡成皓
鬢難得再如鴉牙漸朽眼蒙紗少光華殘
年何異雨打衰桐風撼狂花
　　行香子
　　　自詠
雲水生涯到處爲家遠浮名浮利浮華三宫
昇降上下無差要結靈胎收靈物聚靈芽

清興幽賒此外何加恣陶陶暢飲流霞大丹
熟也歸泛仙槎便曳瓊琚摇瓊珮戴瓊花
　　　憶師父訓號白雲子名丹桂字昌齡
幼悟離塵鍊汞烹銀把壺中造化區分虎龍
調處滋助陽初現亘來容元來面本來身
雲水爲鄰風月常親妙玄通方稱全眞憶師
慈訓稍異常人便字昌齡名丹桂號白雲
　　　示衆復用前韻
說甚根塵辯甚鉛銀這仙佛路徑明分何須
外覓不在勞神欲要全完當全道露全身

一體同觀無起疏親志常清常靜常眞不惟
自利兼利他人定結祥光成祥瑞躡祥雲
　　滿路花
　　　謝昌黎道友訪及
早年忘俗累雲水寄天隅群峰藏弊舍養癡
愚寂寥孤淡默默守如如深謝崇眞友步屧
携笻不辭遠訪山居奈門風冷落清虚相
待禮全疏微言頻勸喻省區區前程路險認
取妙元初物物頭頭上一段靈光本來無欠
無餘

　　　贈小崔評
人間何最苦說著替君愁眼前生滅景象悠
悠虚名薄利隨分少貪求幸遇嘉時節乘興
偷閑訪尋霞侣雲儔更那堪猛悟回頭物
外恣飄游布袍襟袖闊好風流紛紛塵事一
筆盡都勾磨瑩先天寶燦燦輝輝恰如朗月
當秋
　　　歲日贈馮六等
節令頻移改寒暑遞相遷光陰駒過隙古今
傳曉來萬户歡笑賀新年誰肯回光照紺髮

童顔漸成衰鬢皤然願人人早悟根原搜
覓妙中玄洞天風月下舞胎仙刀圭瀲灧一
顆大丹圓捧入青霄路步步無生任從海變
桑田
　　　贈兩山道友烏林答同監等
東南形勝地極目鎖嵐煙海山鍾異秀産英
賢人多吉善息念屏囂喧是處追朋挹探妙
賾眞共修物外因縁願由斯道念彌堅早
早悟重玄慇懃營養就火中蓮清香馥郁遞
互盡相傳異日眞功滿拂袖携雲逕超無上

人天
　　月中仙
　　　返照
歷劫昏蒙爲恩情愛戀一向迷執爭頭競角
覷巨浪洪波豈顧沈溺幸今生覺悟便拂袖
開懷暢意返照從前事行蹤過跡翻作大讎
隙飄然做箇閑人向青松影下白雲堆裏
怡怡自樂但詠歌談笑隨縁銷日晩來增雅
趣對天鑑澄澄湛碧次第銀蟾上昭彰奮離
三島跡

　　　望海
暑氣方闌漸雲收四野山海明霽憑高放目
視萬里汪洋東連無極廓然風浪靜屢顯現
嘉祥至瑞大哉玄元體澄清浩渺浮動乾坤
勢神功聖力難量信歸墟運轉無有休息
恢張萬化任雲物飛翔魚龍游戲混融千古
秀隱三島十洲異域直待功成後騎鯨笑傲
超於彼
　　齊天樂
　　　得遇

悟浮生幻化速把恩情愛戀俱棄垢面蓬頭
麻衣紙襖海角天涯飄逸摧强挫鋭守柔弱
清貧忘憂忘恥劣馬顛猿頓然休歇杳無迹
些兒玄玄妙理對碧天澄徹别是一家風味
囉噔哩噔唇歌舌誕何有纖毫拘繫頻加敬
禮幸出自吾師昔年提携異日參從共赴蟠
桃會
　　　贈蔡德厚
用千方萬便惟把修行一一開露至道幽深
玄機杳邈須仗十分勤苦韶華迅速念寶運

昌期忍教虚度此段因縁等閑失了再難遇
聽予重重付屬向舊來境上挑剔勿令差互
性燭照彰心花燦爛無限清香敷布如斯作
做自然感高眞暗垂加護行滿功圓步入丹
霄路
　　醉桃源(本名阮/郎歸)
　　　釣烏林答二郎君
今生豪貴宿生縁分明說與賢回頭早早悟
根原休教俗境牽搜秘密訪幽玄鑪中鍊
汞鉛眞功眞行滿三千飛騰作大仙

　　　贈趙姑
修行徑路坦然平直須斷愛情邪思妄念不
相縈三尸勢自輕坐與卧住兼行常休忘
靜清一朝忽爾顯靈靈輝輝晃晃明
　　　贈趙戒師
略將微語破昏衢塵情立剪除色空空色兩
無殊眞實理不虚常湛湛體如如出離生
死途澄潭性月一輪孤光明射四隅
　　　贈吾古論戒師善淵
本來一點號牟尼端嚴越世奇隨縁應物任

施爲圓明合範圍或顯用或潛機靈光出
入隨但能認正决無疑携雲物外歸
　　　贈庫使縣君完顔氏
全家一意道心堅皆因宿世縁精嚴精謹愈
精專眞誠實可憐聴教化悟微言塵勞漸
漸捐内調神息兩綿綿功成自證仙
　　心月照雲溪(本名驀/山溪)
　　　山居述懷
既抛火院塵事難拘檢物外樂逍遥總踈遠
征徭賦歛麤衣淡飯據分且隨縁青峰畔白

雲中獨把清閑占茅廬一厦相稱平生願
裏面但容身也不在浮華粧點鎖窗寂靜恣
意任高眠紅日上兩三竿猶自柴門掩
　　　又
五峰挺秀滴翠嵐光膩氣勢壓滄溟對煙浪
雲濤無際碧巖深處掩映道人家忘寵辱絶
驕矜勘破人間世野情幽興誰羨公卿貴
閑運妙玄機看虎龍盤旋作戲嬰嬌女姹歡
笑慶金丹功成去步雲霓顯我嘉祥瑞
　　　贈魏德柔家中魔障權令牧羊

當初學道望脫塵縁累迤邐漸生魔是時間
些兒凝滯君還識破慎守勿因循心决烈志
精專别有清凉味羊兒牧處收管休疏失
稍欲走東西在主人調伏斷制山間林下早
早趁歸期天欲暮日將沈關鎖牢封閉
　　　牧牛喻
牛兒性劣奔競無時輟短棒與長繩每驅馳
牢擒痛决朝來暮往久久漸調柔芳草渡曲
江頭露卧如霜雪牧童閑散無限情懷悦
獨坐古松陰短笛弄聲悠韻噎重堆簑笠拍

手笑歸來清風勁碧天澄現出家家月
　　　贈趙德備
但凡入道屏棄繁華早柔弱守清貧把靈臺
時時拂掃塵心起處宜向死前觀憑乞化做
生涯餘事絶論討日來月往勤鍊先天寶
默默内含光照俗縁番番顛倒無中還有此
理最幽深功成日行圓時自有天書詔
　　悟黄梁二首本名鷰歸梁
　　　贈劉九郎
人間何事最堪悲迷火院受驅馳不曾時霎

暫舒眉筭何日是休期況他衣飲各相隨
空熱亂又奚爲明明生死眼前催放得下是
便宜
　　　又
浮名浮利兩悠悠終不道把身囚多貪多敗
更多憂又著箇甚來由願人識破早抽頭
從前事盡都休飄飄物外不淹留管有分繼
吾儔
　　秋霽
　　　繼古韻述懷

肥遁人家對東南萬里鯨海横碧蘭苑芝田
暖香風送不减鳳城春色壽松徑裏緑茵嫩
紋如織又還是鶴詔乍回猶聽九霄唳天
教賦我此段嘉期寸心澄寂百慮蠲息向閑
中呼童煮茗玉甌輕泛浪花白神爽氣和何
有隔況眞常道時時默運玄功湛然無爲澹
然自得
　　武陵春
　　　寄七河鎮陳都統
美譽深仁兼孝行遠近盡談揚爲寄新詞細

審詳早早悟黄梁一朵心花初綻處裊裊
吐清香風散餘芳入道場廓爾露禎祥
　　　寄樂亭劉嗣昌
道念精誠聞已久皆是宿生因何日相陪願
結鄰挑剔出迷津自在逍遥隨分過兀兀
養天眞火裏蓮開日轉新永永占長春
　　鍊丹砂(本名浪/淘沙)
　　　孫義來說弟子昨夜夢丹陽眞人化
　　　弟子出家弟子言子孫未立家道未
　　　成恐無出家縁分且只在家修行可

　　　否眞人笑曰吾固有云無偎妻抱子
　　　神仙没在家蓬島公豈不知也言訖
　　　弟子覺來未知怎生因以詞贈之
稽首富春仙聽說根源金枷玉杻緊牽纏惟
要自家心决烈休道無縁賢聖夢中言的
不虚傳家縁事事待周全更望一身成道果
掘地尋天
　　　贈女姑郭守淵郭善知
奉勸二汾陽略序行藏有縁身入道家鄉塵
事番番宜損損捨短從長日用心香返

照回光逢魔逢難敢承當盡始盡終無變易
决赴蓬莊
　　　贈女姑張善行
狂語話眞誠清衆宜聽不期白髮鬢邊生前
有無常相等待著甚祗迎除是做修行心
地寬平舊來熟境不相縈已過更能頻改正
功自圓成
　　　贈徒單姑姑
確志慕前程寵辱猶驚五千奥旨灼然明所
以百川俱湊海窪則當盈上士處無爭柔

弱爲憑外雖應物内澄清履道如斯常坦坦
步步蓬瀛
　　悟南柯三首本名南柯子
　　　和常顯之
宴坐心恒適幽居興可嘉靜鳴天鼓漱雲芽
吐納綿綿隨分保生涯但解安時運奚憂
换物華三山瓊路信非賒未去權依積翠與
明霞
　　　贈樂亭劉司候
猿鳥誠幽伴泉石亦近鄰三竿紅日欲侵門

睡起從容無事暫相親玄谷規千聖泥丸
聚百神些兒功用養天眞遠害全生清樂未
輸君
　　　溟州值雨阻道友留戀
落魄白雲子身無箇事縈閑思雲水下山屏
策蹇携童行化過東溟暑氣潛然退秋風
分外清連連小雨未開晴有意相留不放出
門行
　　瑶臺第一層三首
　　　崔大師生辰

歲運推遷時正遇十月小春天老人星燦玉
繩低縱銀漢高懸曉來佳氣聚慶謫仙初駐
雲駢應良縁漸重敷素艷復闡金蓮飄然
塵情一蕩志歸清靜禀根原鼎鑪烹鍊河車
搬運丹滿三田洞房輝焕處會虎龍嬰姹團
圓表長年傲龜齡鶴筭永劫綿綿
　　　元宵
時令相催又還是元宵報春回桂輪新滿金
蓮乍坼不待栽培六街三市徧列鼇山輝映
樓臺競追陪簇香車寶馬馳騁多才吾儕

情忘企慕絳宫深處保仙胎覺花芬馥慧光
明燦别是歡諧玉漿瓊液泛結刀圭不讓樽
罍恣開懷任鸞迎鳳引游宴蓬萊
　　　吴大卿壽日
陰極陽升當律應黄鍾正嚴凝昔年此際素
雲容裔瑞氣清英玉衡潛運轉顯弧南一曜
增明降仙卿漸風晴閬苑月冷蓬瀛崢嶸
天才富贍早年名遂與功成順天合道退身
養浩同輩吞聲客中開小宴會朋儔交錯霞
觥醉還醒表冰姿玉骨壽占椿齡

　　春從天上來二首
　　　贈首陽山李志朴
既悟塵縁擺愛海恩山蝸利蠅名樂然拂袖
絶慮忘情熟境慎勿牽縈抱始終一志但兀
兀莫問途程處無爲捱蕭蕭洒洒靜靜清清
閑中做成修鍊鍊百脉通流四體和平虎遶
龍蟠氣結神凝大丹一粒圓成引靈童歌舞
瑞雲房滿酌瑶觥興無窮保深根固蔕久視
長生
　　　冬至日

兔走烏奔競西没東生四序潛分亞歲方迎
萬户千門歡笑共慶良辰暗推移咎運正南
檐愛日初新考豐凶會銀臺占候史筆書雲
玄元大哉造化漸梅蘂飄香檻竹偷春坦坦
幽人百福咸臻默默養浩全眞體沖和妙道
自然理斡運蒙屯歲功成六陰爻始盡復建
陽純
　　桃源憶故人四首
　　　因趙元帥舍人岀示用其韻
人生百歲誠稀少此事任誰明曉相見但開

口笑管甚閑悲惱四時風月尋常好放下
心腸便了雖是身難恒少到底須遲老
　　　又
愁思俗態知多少縈遶誰能分曉方欲强追
言笑翻復成憂惱春花秋月雖然好總被
功名悮了纔見兒童年少又早容顔老
　　　又
桃源憶故人來少獨占洞天清曉追想從前
失笑謾惹閑縈惱琴書活計端然好一曲
山堂了了保護胎仙常少永永依黄老

　　　再用前韻(藏頭/拆字)
來萬事心頭少隱任他昏曉兀但忘談笑限
誰愁惱閑愈覺沖和好後午前功了補衰
顔重少檢仙無老
　　水調歌頭二首
　　　趙舍人又寫日本國人詞索和其韻
年華若飛矢貪愛競無休西城始逢春色轉
眼又驚秋日月遞相昏曉暗裏消磨人老甘
逐逝波流爭似聞强健拂袖覓抽頭放心
閑從體便勝封侯優游到處無繫渾似一孤

舟但得自家合道任使傍人笑錯忘恥亦忘
憂高卧晴嵐表吟嘯對石樓
　　　趙相公壽日
秋色入林杪湛湛碧天長籬邊數叢黄菊次
第吐清香自昔羣眞朝會共話人間興廢應
運佐時康遽命騎鯨客飈羽下穹蒼禀天
和懷信惠效忠良甘分重職調御大度愈恢
張況是從來聲價優渥溥霑高下民願庇餘
光獻頌期君壽永與鎮安陽
　　　長思仙四首本名長相思

　　　贈平山劉志常神山劉志本
平山劉神山劉更易俗流作道流人情誓莫
留悟驊騮禁驊騮燦燦神珠得自由光明常
逗遥
　　　贈濱州李志持
李志持做修持早把心田荆棘治休教下手
遲汲華池灌華池劣馬顛猿不騁馳功成拜
玉墀
　　　贈平州劉志眞
慕全眞處全眞舉動行爲務正眞惟憑一志

眞合天眞契天眞十二時中守内眞頭頭現
本眞
　　　贈平州宋志洪
脫樊籠離樊籠無變無遷抱始終直須顯志
洪積眞功累眞功眞正無私合大空鑪中丹
自紅
　　步雲鞋本名軟翻鞋
　　　贈玄眞觀單姑等獻履鞋
幸遇教風開和氣洽吾懷玄眞清衆總仙才
志謙和恭順垂慈惠慇懃獻步雲鞋妙手

巧剜裁珠寶砌雙顋一回朝禮躡壇臺待他
年眞行眞功滿超塵世赴蓬萊
　　浣溪沙
　　　劉姑姑生朝
仲夏蓂開四葉初仙姬分秀下雲輿祥光瑞
氣共相扶法性殊無塵事累靈姿那有世
情拘自然遐壽等麻姑
　　醉桃源
　　　趙恭善生朝
前期三日是蕤賓芝軿别紫宸祥煙瑞靄結

氤氲同資誕玉眞才敏慧性敦淳常希道
德鄰人間短景不堪陳壺天别有春
　　訴衷情
　　　九日登黄崖
重陽又早一年期景物正凄凄憑高暢情凝
望極目徹天涯秋日短塞天低鴈南飛詩
題紅葉酒泛黄花不醉無歸
　　木蘭花幔
　　　中秋
又中秋届候日初沈夜微凉對煙障雲屏良

朋益友逸興何長飈然玉輪宛轉歷茫茫巨
浸躍天綱碾破玻璃萬頃洞明三界十方
宜將火棗交梨開清賞勝飛觴肆雅志幽懷
遐襟曠迹百慮俱忘爰思教風始振感重陽
隱語示回陽桂樹香傳十九致余極味先嘗
　　　用長春眞人韻
憶當時穎脫道情濃世縁疎愛古洞深溪蒼
松翠栢萬景齊敷簞瓢粗爲遣日樂貧閑況
味勝蓴蘆千古昏昏醉夢廓然一旦樵蘇
瑶圖寶籙幽微精勤佩未嘗辜慶靈艷昭昭

心花燦燦並没凋殂威雄猛持慧劍屏三尸
六賊泯狂徒永保胎仙出入往來紫府清都
　　　又
嘆滔滔苦海任群迷恣漂游被有限形軀無
涯愛慾一向拘囚空生萬千計較況百年短
景不常留貪爲名深利切豈期水遠山悠
如流歲月相催宜省悟覓抽頭向太一峰前
雙林樹下早把心收從來既知是錯待番番
放下便休休撒手縱横無硋狀同不繫之舟
　　　洞仙歌

　　　述懷
道家門户寂淡清虚好榮耀矜誇自無擾向
午窗披玩道德南華除此外閑弄絲桐一操
秋光未老錦樹屏山繞適性携笻任登眺對
茫茫鯨海觸目琉璃天一色何必搜窮密妙
待他年功滿化飛仙越煙浪雲濤直趍蓬島
　　　示門人
修行日用試與重提領本爲抛家顧性命下
虔心苦志挫鋭摧强忘寵辱自得神安氣定
番番境上猿馬休教弄稍覺偏頗便改正向

閑中鍊就一粒金丹成片段萬道霞光輝映
有青龍白虎共扶持遍三界十方盡來稱慶
　　　九日
風高露冷又報重陽候過雨羣山倍明秀正
披巖紅葉接徑黄花堆錦繡裊裊清香依舊
凝神望久思入無何有回首溪邊聽長溜念
人生如夢世事無涯空汨没爭似吾家拂袖
據盤石容膝坐忘機看天末飄飄斷雲歸岫
　　　又
素天澄徹時令秋將暮志尚清虚寄巖谷看

雲中征鴈列序成行續復斷迤邐呱呱南度
忘情眞侣共講玄玄語猶勝塵凡奮名譽待
欣來舞袖睡即和衣全放下管甚紅輪西没
霎時間一枕夢游仙覺來也重行錦屏深處
　　　達虎部落游仙觀醮畢衆人索
游仙一境上下川原秀背負高崗面長溜看
峰排千刃地占三陽佳氣聚相接居民淳厚
黄童白叟信道崇眞久同啓哀誠薦枯朽命
簪裳謄奏列聖高眞頒惠渥符下宣恩赦宥
釋幽塗苦爽悉停酸保見在家家共沾福祐

　　昭君怨
　　　贈女姑蕭敬善等
奉勸修眞仙衆日用全憑實行烏兔疾如梭
莫蹉跎遇景勿令心動坐卧住行安靜只
此是功夫合虚無




草堂集
