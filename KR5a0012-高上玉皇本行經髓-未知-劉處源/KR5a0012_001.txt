










三經同卷盈七
高上玉皇本行經髓
高上玉皇心印經
高上玉皇胎息經

高上玉皇本行經髄
道言昔
元始天尊在清微天中玉京金闕七寳玄苑
玉皇宫殿陞光明座與無鞅數衆宣說靈寳
清靜眞一不二法門是時

玉皇尊帝與諸眞聖清齋建節侍在側焉於
是
玉帝知時欲至即於會前舉六通力放大光
明徧照諸天一切境界皆大震動十方無極
俱同瑠璃下燭下方是諸世界一切人天咸
臻道氣當是之時酆都鐡圍即時破壞三惡
道苦一時解脫爾時
玉帝即分其身徧散十方諸大天宫自然化
現白玉爲京黄金爲闕七寳玄苑大光明殿
具光明座幢節旙藎異寳奇花徧布是處

爾時
玉帝即以所分其身徧於是處普爲十方演
說清淨解脫之道說巳即以神通不動其所
移接天人皆令得至清微天中玉清聖境元
始會下是諸衆等不覺不知普來集會時諸
大衆稽首瞻仰
玉帝化身忽覩天尊勝會踊躍歡喜一時作
禮歎未會有
爾時高虛清明天主與諸天眷屬御八景鸞
輿九光寳蓋奏玄歌妙樂詠無量洞章散天

寳花噴天眞香飛歩遊空來詣道前稽首長
跪白天尊言賤臣懈怠後會法筵今日吉慶
建此法橋幽顯凡聖普霑聖澤放大光明現
希有相臣等千劫良因九天運會今日大吉
咸仰玄功以偈讃
上帝曰
金闕玄穹主高上玉皇尊妙相冠諸天
慈光燭三界眞聖妙道師天人依仗師
大乗垂法語眞一指迷途功德若虛空
讃揚無窮盡

爾時
天尊告四衆云是帝身即道身也非常體也
汝等親近是帝生尊重心注想尊容稱揚名
號然後汝等咸蒙護度
爾時天地始祖五老上帝稽首長跪白
天尊言伏聞
高上玉皇慈念蒼生普放神光照燭法界六
凡四聖普叨道蔭切以自昔
元始天地未分日月未光是生
玉帝故得二儀分判三景發光恭聞帝號稱

說難言莫可尋詳臣即命鑄金爲簡刻玉爲
章寔靈文之妙德乃天地之玄根惟願哀憫
使依玄科按法以傳於是
天尊普告眞聖云今三天盭運皇道氣暢眞
道宜行乃命五老上帝與諸眞聖上詣太玄
玉都寒靈丹殿紫微上宮洞陽玉館披九光
八色之韞雲錦之囊岀靈寳金書玉篆文曰
太上彌羅無上天妙有玄眞境渺渺紫金闕
太微玉清官無極無上聖廓落法光明寂寂
浩無宗玄範總十方湛寂眞常道恢漠大神

通
玉皇大天尊玄穹高上帝
是時五老上帝得是經巳還詣
元始天尊前諮以禁戒之儀遜謝不逮
道言是帝號也
元始之妙言玉皇之眞誥至眞妙文神應自
然乃知天眞責重至聖上書斯文隱袐不得
窺聞有得之者勤行修奉尅至神仙於是玉
虛上帝白
天尊言願爲四衆及未來世持是經人說利

益事爾時
天尊告玉虛上帝言若有三界十方無量國
土或兵戈並起疫氣大行水旱蟲蝗凶年飢
饉是其國君當發慈悲爲其黎庶徧請道流
清淨嚴潔爲轉此經當得國土淸平五穀豐
熟黎庶安泰此經所在之處常有十方至眞
侍衛供養持是經人獲福無量又若持是經
人造作長旙書
帝名號於其旙上被諸風吹所指方面一切
衆生皆霑勝利又若持是經人書

帝名號在一切有聲物上或是道場或以戲
擊或被風觸是聲岀時一切衆生聞是聲巳
所有罪障悉得清靜何況受持當知是人即
是道藏功徳身也
爾時
天尊謂玉虚上帝言今我略說未盡其妙若
廣説之凡流邪見疑惑不信是經功德窮劫
難言
爾時玉虚上帝聞說是巳心生歡喜瞻仰慈
顔稽首讃歎而作頌曰

九天之上謂之大羅玉京金闕雲層峩峩
中有天帝仁慈惠和至道無敵降伏衆魔
天寳靈符玉律金科神仙億萬幢旛衆多
聞者罪滅永出愛河
是時玉虚上帝說是頌巳是諸天衆異口同
音歎未會有於是
天尊告四衆云凡人持誦此經稱揚帝號者
皆道根深重宿有善縁此經尊妙普度無窮
但精心恭奉家國安寜保命度災掃諸不祥
龍碎鐡圍山竭苦海水跛大地獄拔重罪苦

降暴惡魔護諸國土能除一切重病能解一
切惡毒能離一切惡人能滅一切惡獸能摧
一切邪道一切諸天皆令降伏其餘功德說
不可盡爾時四衆聞説是巳歡喜踊躍稽首
敬禮而退



高上玉皇本行經髓













傳經源流
南嶽總仙上眞司命紫虛清眞元君二十
四代嫡孫安成玉源仙派上清三洞五雷
經籙清微明元使劉處源元至正四年七
月内自廣西栁州路雲遊至海北八月十
五日晚至化州路石城縣地面一郵亭閴
無人煙至夜半風清月白展轉不寐遂行
望月不覺至路傍見石上坐一老翁厖眉
皓首趺坐處源至前謁而問曰此去化州
路程幾許翁曰半日可到方今徭賊橫行

州郡殺擄官民生靈横夭深可哀憫行止
宜乎謹愼處源謝曰多蒙訓益然生死由
命不容易耳汝何年庚處源吿其生年月
日翁視諸掌曰汝命数當有瘴瘧劫賊刀
兵水溺之難幸子有濟人之功亦不免此
一難處源再三吿曰願示祈禳之法翁曰
但至誠誦本行經髓雖見難不傷大命處
源曰予入道三十年未遇經髓惟本行經
亦常持誦恐難遇經寳有辜禳解之方翁
曰幸我佩帶斯經在此吾巳心識經句就

當以經本授汝遂於懷中岀一黄素囊取
經授曰可專心持誦廣傳世人讀誦獲福
無量吾乃毗陵道士也汝記吾名言訖起
身而行路傍三步冉冉乘雲而去處源再
拜于地恍愡不見處源徘徊於石瞻望不
覺天曙見石上有坐跡及昇天脚跡儼然
十六日午至化州在城石龍縣攀龍坊龍
母山下陳宗武家安下間有廉州知事黄
一龍字雲從乃呉川人也維時權石龍縣
事會中詢其昔宿郵亭之名曰仙界鋪也

處源曰因何而名仙界雲從曰古有一仙
坐郵亭之側路傍石上坐跡足跡印證人
世此仙或隱或降人間罕逢處源悟于心
曰豈非神仙之再示傳是經乎二十五日
身患瘴熱大重連日徭賊行劫聲息不絶
處源憂患交集九月初一日子時分瘴熱
昏瀉恍愡見一金甲天神喝曰賊巳至急
避之予覺精神稍爽身熱清涼遂盟天誦
經訖倚枕就牀而坐天色巳曙忽聞風雨
驟至之聲子驚呼同宿者江德閏曰賊至

處源佩經出戸城内外男女紛然奔走予
亦奔至江岸見男女交雜上船予讓之先
舟中化州知事張思立呼曰先生賊追至
矣可急下水來予回顧賊至止隔二丈許
鎗弩並施予乃投水而身自浮流一里許
江心得舟人吳日明手援上舟解衣盡濕
而經冊不濕處源拜謝天地水曰荷再造
之深恩予生不能浮水豈非本行經力神
靈黙佑使處源入水不溺遇劫賊刀兵而
不傷噫仙眞之報不妄命分難戹苟免乃

知本行經力不可思議處源不敢淪没遂
吿盟天地鋟梓印行十方以廣其傅使有
縁者咸臻道炁共證玄功者







