








二篇同卷芥二
　太玄朗然子進道詩
　了明篇


太玄朗然子進道詩序
余乃生居漳水業本豪家㓜習懦風曾叨鄉
貢嗟浮世速如激箭傷時光急若瀑流未免
退跡玄門棲心冠褐外丹逹恍惚杳㝠之㫖
内氣明泝流胎息之源功勤未及於旬年人

驚不老壽筭巳踰於五紀自覺如斯有此靈
通故難緘黙謹吟三十首號曰朗然子詩呈
同道望廻心聖意非遥人自疑惑時宋端拱
戊子歲季冬住洛京通玄觀内偶興述之朗
然子書






太玄朗然子進道詩
　　　　劉希岳秀峰述
落魄洪盃數十年朝朝恣性日髙眠尾閭通
得泥丸穴丹竈能分造化權只此雲霄應有
路筭來人命豈由天莫言大道人難會自是
頑夫不學仙
南北經遊數十春潜行玄理暗修真不求世
上無窮物只向寰中覓箇人外藥巳知消息
火内丹常運泝流津假饒千載重相見也似
如今貌轉新

京洛幽閑寂寞中住居古觀古壕東俗情亦
染心無染塵事雖同道不同煉藥豈辭千日
苦運精常遣四肢通世間最貴真堪重除却
人身總是空
求仙之士亂紛紛渉歷山川走似雲總學長
生尋外物筭來至道未甞聞身中自有昇天
路背上誰無出世紋堪歎凡夫全不悟盡甘
荒野作丘墳
豈貴榮華豈重財堪憐身向此中來丹田自
種留年藥紫府常然不死灰髓實巳無寒暑

近道成豈怕曉昏催傷哉世俗孜孜過逐利
爭名性轉呆
兀兀陶陶是事休花開花謝任春秋金章紫
綬從他貴布素冠裳幸自由壽命須同天地
永身心閑共水雲儔堪疑太上玄元祖何故
人間早白頭
一居京洛十餘春未肯閑趨冨貴門攝養不
教元氣散修行常遣谷神存飢餐舌下津還
飽寒發丹田火便温取性自怡兼自樂且無
慙色感人恩

今生不悟望來生據筭來生甚處明爭似便
修天上路何須更入地中坑陽魂若壯非干
夀隂魄如强必致薨百草經霜皆盡死縁何
蓋覆鎮長榮
本親儒墨擬求官忽悟幽玄道不難隂氣若
消終未死陽精如在自然安身中每運無窮
藥鼎内常燒續命丹堪歎慕財貪色軰煎熬
終日有多般
世間萬事不堪論唯有身形與氣存金鼎會
焼延命藥丹田解種駐顔根每承大道垂庥

廕肯受常人取次恩巳絶榮枯無玷累却愁
白日出乾坤
小隠居嵓大隱鄽立身偏愛閙中閑心澄瑩
若天邊月意穩安如海上山常遣眼前無慾
色自然臉上有童顏更能通得泥九穴何必
驅驅煉大還
自說玄元㫖趣深何曾解問自家心三田氣
若相通貫二竅循流咽不禁泛海經年搜命
藥求仙觸處走山林爭如向巳身中覓便見
希夷道易尋

僻居古觀勝山居門掩荒苔馬跡疎靜室忙
吞千口液幽窗閑却一牀書是非少爲交知
少貪愛無時榮辱無兀兀逐時隨分過任他
人喚作愚夫
鑄煉元精却返淳萬般爲了始歸真若教愚
者皆成道爭辯神仙是異人報効全由功滿
日希夷不離自家身但能勤運冲和氣便覺
容顏轉轉新
少年苦節近文儒荏苒光隂六十餘得遇至
人教學道便將性命託虛無髮因運氣蒼還

黑臉爲存精皺復舒大要欲陪卿相位分中
無了謾驅驅
泝流直上至泥丸關節䌫通便駐顏悟處如
同觀返掌迷時似隔數重山未明神識千般
擾達了心田萬事閑若要長生兼出世到頭
都在自身閒
學道何須學執迷無爲之理總須爲氣吞根
祖非呼氣飢却心腸不忍飢存得元精無老
耄去除情慾似嬰兒更能暁得衝天穴定有
逍遥出世期

求仙皆學採隂丹甚虛交精去復還未及年
餘多卧疾正當少壯改容顔陽魂漸減终無
悟性命將來似等閑若要延齡身位世存精
保氣寂寥間
紫衣師號苦貪求養氣焼丹總不修未及中
年身巳老正當强壯鬢先秋惺惺知有長生
路兀兀甘隨逝水流本挂冠裳縁甚事爭名
競利等閑休
自住凡塵數十秋縱然觀色恰如讎常行元
氣滋容質毎論丹砂問道流一種利名心不

羨萬般榮辱眼前休有錢多買盃中洒無慮
無憂有底愁
螢窗十載望求名兩上春闈事不成有志無
緣干寸禄到頭有分學長生選官豈及選仙
士慕色爭如慕道情但得容顔常恱澤昇騰
必定在前程
聲名何在鎮寰瀛爭似潜修岀世程强强焼
丹終九轉勤勤運氣徹三清藥成自有飛騰
路功滿須歸物外行草爱榮華兼富貴自身
堅固最爲精

世人慕色及貪財亡命亡軀自此來蟣風咂
身還怕痛陽魂去體不疑猜一朝染痰瞖無
効萬種求神望免災若會運精兼保氣長生
豈更掩泉臺
浮華休羡學三茅周易通來盡意抄因悟道
情親至理便踈人事絶知交陽精毎運無窮
数玉液常餐不暫抛只候一朝功滿足會通
玄鸛離凡巢
盡求點化要肥家忘却形枯改歲華慕色将
身爲弃物貪財輕命比泥沙口中解說修仙

道意内元來似夜又此軰頑愚終不悟達人
休要為傷嗟
禮拜焼香求塑畫爭如努力自修行勤吞津
液過千口長記存神聽五更莫失常規頻導
引更須子細運元精雖無未得昇天去應有
神仙録姓名
休讀九經三史書與君到了不相於爭如保
息元和氣未自躬親大藥罏存得陽精終濟
老焼成金質定冲虚分明有箇長生路爭奈
凡夫性轉愚

求貴貪財無盡期高官富極又何爲爭如心
靜忘機慮未勝身閑絶所疑欹枕任從春日
永運精不遣鬢毛衰他年物外相逢處元是
神仙别有期
真鉛真汞不難尋自是凡夫錯用心月魄日
魂明甚易木精火候理還深苦辛運藥須三
載變化通靈點五金岀世只消餐一粒蓬瀛
崑島盡知音
夾脊雙關至頂門修行徑路此爲根華池玉
液頻須嚥紫府元君遣上奔常使氣衝關節

透自然精滿谷神存一朝得到長生地須感
當初指教人
　朗然子者昔唐通玄觀主也事跡靈異修
　鋉非凡隱世百載至宋端拱年於桃花坊
　白日昇天矣勑賜改名集真觀有神仙悟
　道詩三十首行於世



太玄朗然子進道詩











