








无上赤文洞古眞經註
都梁參學清庵瑩蟾子李道純註
无上只這兩箇字一經之義盡矣首章云不
動无爲次章云溟目忘耳下章云无象无
體都是這箇題目雖然却不可作有无㑹
亦不可作无无㑹无中不无方是眞无學
者要識這箇眞无當知體象是幻垢色聲
是根塵外空色聲内空體象内外俱空眞
一常存豈非不无中无乎太上云空无所
空所空旣无无无亦无无无旣无湛然常

寂易係云易无思也无爲也寂然不動感
而遂通川老云有象有求皆是妄无形无
象墮偏枯堂堂眞體何曾問一道寒光爍
太虛以此觀之三教先師皆以眞无發明
後學使學者向不動中動无爲中爲内忘
形體外忘聲色養其无象守其无體全其
本眞超出虛无之外是謂最上一乗无上
可上也故曰无上
赤文赤者虚无空炁也文者煥然普照也釋
氏以赤身爲空身以赤手爲空手以赤地

爲空地以赤洒洒爲空象故之赤者空之
喻也說卦云乾爲赤乾天也亦是空之義
故知赤文乃是空炁度人經云五文開廓
又云无文不度等語皆謂煥然之明也學
者誠能抱本歸根入乎无間則空炁煥然
塞乎天地光明普照故曰赤文也
洞古洞觀也古始也觀其古始則知其終即
是原始返終之說太上云執古之道以御
今之有隂符經云觀天之道執天之行盡
矣學者但能忘目泯耳收視返聽則自然

光溢无極心識常淵深不可測也作是觀
者名爲照了始達妙音洞觀無礙以知古
始也故曰洞古
眞經經徑也衆所通行之大路是謂最上一
乗之妙虚无空炁之玄作洞觀无礙之法
門造原始返終之間奥超无生之捷徑眞
岀世之要津也讀是經者切不可㝷行數
墨當於言句之外㑹意可也苟或嘿而悟
之使自得之直造虛无之眞境同游元始
之先天故曰眞經

有動之動出於不動有爲之爲岀於无爲橫
渠云動无靜靜无動物也動有靜靜有動神
也老子云无爲无不爲予謂不動中動眞動
也无爲中爲眞爲也神歸則萬物芸寂氣泯
則萬物无生老子云夫物芸芸各復歸其根
歸根曰靜釋云心滅種種法滅予謂潜神於
絶境萬物芸然而不動息於中虚萬物寂然
而无生神神相受物物相資易係云生生不
窮之謂道予謂以神感神以物感物皆无窮
厥本歸根嘿而悟之易係云嘿而成之不言

而信予謂存眞一於木之根謂之本存眞一
於木之梢謂之末神領意會者則能窮根悟
本我自殖之入乎无間易係云聖人以此洗
心退藏於宻予謂殖者埋藏也委身於絶境
則能入乎无間之域不死不生與天地爲一
易係云原始返終故知生死之說心經云不
生不滅予謂生死乃晝夜之常晝夜自晝夜
死生自死生作如是見者與天地爲一
右操眞章不動之動无爲之爲操眞
之體也神歸炁泯相受相滋操眞之

用也歸根自殖與天地爲一操眞之
聖功故授之以入聖章頌曰神從不
動動中動道向无爲爲處爲見得動
中爲底箇先天造化緫歸伊
忘於目則光溢无極泯於耳則心識常淵老
子云不窺牖見天道不出戸知天下予謂目
不視則神光普照耳不外聞則心識弘深兩
機俱忘純純全全合乎大方溟溟涬涬合乎
无倫詩云不識不知順帝之則先賢云渾渾
淪淪度人經云溟涬大梵寥廓无光予謂見

无所見聞无所聞純乎純一全乎全眞委身
寂然委心混然故能超今越古出乎无倫天
地雖大我之所維萬物之衆我之所持易係
云效法莫大乎天地孟子云萬物皆備於我
予謂天動地靜我得緫持萬物之衆統之則
一曷有終窮以語其弊哉先儒云天地人物
不可終窮苟言可者豈非弊乎予謂一以貫
之其理自盡
右入聖章忘目泯耳色聲无礙則能
與天地混而爲一若於萬物有所窒

礙不造理者也深造理者一以貫之
三才緫持所以長久故次之以住世
章頌曰无聞无見終爲妄隨色隨聲
又屬塵二理緫持方入聖功深力到
造全眞
飬其无象象故常存守其无體體故全眞老
子云大象无形又云外其身而身存予謂无
象之象乃實象故歷劫不壞无體之體乃眞
體故全其本眞全眞相濟可以長久先儒云
純一无僞予謂純一謂之全无僞謂之眞全

眞相濟長生久視之道也天得其眞故長地
得其眞故久老子云天地所以能長且久者
以其不自生予謂不自生忘形也故能全其
本眞與天地齊久世人所以不得長久者爲
喪其无象散其无體金剛經云一切有爲法
如夢幻泡影予謂夢幻泡影雖有象而終化
故著於體象皆是妄幻終有敗壞不能使百
骸九竅與眞體並存故死矣開禅師云才渉
有无喪身命予謂世人所以不得長久者貪
著故也貪著者爲物欲所轉故與物俱化不

能使百骸九竅與眞體並存故死矣
右住世章飬其无象守其无體故長
久執著之者喪其本眞故早已有形
終有壞无形故長在萬有歸一无故
全其本眞一无歸萬有故失其本眞
去彼取此者是謂至人可以留形住
世可以長生久視雖然更有岀世无
生道在且道如何是出是无生底道
咄幻體有形終有壞法身无相故長
存有形无相都空盡方是如如不動

尊



无上赤文洞古眞經註





