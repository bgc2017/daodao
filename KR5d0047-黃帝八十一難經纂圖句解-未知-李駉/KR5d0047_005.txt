










黄帝八十一難經纂圖句解卷之五籍五
　　　　盧國秦越人撰
　　　　臨川晞范子李駉子埜句解
三十五難曰五藏各有所
　所者所止之地也五藏各有其所
府皆相近
　胃近於脾膽近於肝膀胱近於腎
而心肺獨去大腸小腸逺者
　心肺在鬲上大腸小腸在下皆以逺而不
　相近

鬲者何也
　或近或逺如何
經言心榮肺衛通行陽氣故居在上
　上部法天天爲陽心肺在鬲上心主血血
　爲榮肺主氣氣爲衛陽浮於上心肺通行
　陽氣故在上
大腸小腸傳陰氣而下故居在下
　下部法地爲陰大腸小腸皆在鬲下傳導
　送下陰氣故居於下部
所以相去而逺也

　心肺以通陽氣大腸小腸以通陰氣所以
　相去而逺也
又諸府者皆陽也清浄之處
　六府皆爲陽陽爲氣手足三陽爲行氣之
　府陽最清浄故言清浄之處
今大腸小腸胃與膀胱皆受不净其意何也
　大腸傳送水穀之不净小腸受盛水穀之
　不净胃容納水穀之不净膀胱貯藏津液
　之不净獨膽爲清净其意如何
然諸府者謂是非也

　謂是非者言諸府各别有所傳此爲是也
　小腸爲府此爲非也何爲如此然小腸雖
　配心爲表其治則别其氣則通其氣雖通
　其所主又異所以雖曰心氣而無心别位
　故曰非也
經言小腸者受盛之府也
　承奉胃司受盛糟粕受巳復化傳入大腸
大腸者傳寫行道之府也
　大腸能傳寫不潔之物以爲流行之道路
膽者清净之府也

　膽在肝之短葉間肝氣通於目目和則知
　白黑膽爲肝之府最喜清净
胃者水穀之府也
　胃爲倉廪之官又爲肺主水穀皆聚焉
膀胱者津液之府也
　津液發泄汗出腠理是爲津液之滲於空
　竅留而不行是爲液膀胱津液居焉
一府猶無兩名故知非也
　每二府止有一名何有兩名言兩名者非
小腸者心之府

　小腸乃心藏之府
大腸者肺之府
　大腸乃肺藏之府
胃者脾之府
　胃乃脾藏之府
膽者肝之府
　膽乃肝藏之府
膀胱者腎之府
　膀胱乃腎藏之府
小腸謂赤腸

　心色赤故小腸爲赤腸以象之
大腸謂白腸
　肺色白故大腸爲白腸
膽者謂青腸
　肝色青故膽爲青腸
胃者謂黄腸
　脾色黄故胃爲黄腸
膀胱者謂黑腸下焦所治也
　腎色黑故膀胱爲黑腸居於下焦
三十六難曰藏各有一耳

　肝脾肺心各有一枚
腎獨有兩者何也
　腎有兩枚是如何
然腎兩者非皆腎也
　腎有兩枚非皆是腎一枚是腎一枚命門
其左者爲腎右者爲命門
　以男子言之左是腎右是命門
命門者
　爲人生命之門又右尺爲相火行君火之
　命令

諸神精之所舍
　命門有穴在背十四椎節中又有志室二
　穴在十四椎節下兩傍各三寸有神守於
　命門不令邪入志室舍宅也神精居之
原氣之所繫也
　原者元也元氣起於子子者坎之方位坎
　者即父母之元氣乾爲天爲父坤爲地爲
　母今坎之初六六三乃坤之初六六三也
　坎之九二乃乾之九二也謂乾坤交於六
　三九二而成坎卦所以原氣寄係於腎

故男子以藏精
　五藏六府精氣淫溢而滲灌於腎腎藏受
　而藏之五藏各有精隨用而灌於腎腎爲
　都會關司之所身之精藏焉
女子以繫胞故知腎有一也
三十七難曰五藏之氣於何發起
　五藏之氣起於何處
通於何許
　又通於何處
可曉以不

　可曉此理否
然五藏者當上關於九竅也
　耳目口鼻前陰後陰爲九竅陽竅七陰竅
　二五藏關焉
故肺氣通於鼻
　鼻者肺之竅肺精氣通焉
鼻和則知香臭矣
　五藏入鼻藏於心肺心肺有病鼻爲之不
　利肺和則鼻和鼻和則知香臭
肝氣通於目

　目者肝之竅肝精氣通焉
目和則知白黑矣
　精明者所以視萬物别白黑審短長以長
　爲短以白爲黑則精衰矣今肝之精氣通
　於目目和則知白黑
脾氣通於口
　口者脾之竅肝之精氣通焉
口和則知穀味矣
　人莫不飲食也鮮能知味脾胃乃水穀之
　海脾胃和則口和則知穀滋味

心氣通於舌
　舌者心之竅心精氣通焉
舌和則知五味矣
　辛甘酸苦鹹爲五味心和則舌和舌和則
　能知五味
腎氣通於耳
　耳者腎之竅腎精氣通焉
耳和則知五音矣
　宫商角徵羽爲五音腎和則耳和耳和則
　能知五音

五藏不和則九竅不通
　五藏不和者邪氣不得外泄故九竅壅塞
　不通
六府不和則留結爲癰
　六府陽氣也陽氣不得内通故停留結聚
　以爲癰疽
邪在六府則陽脉不和
　六府屬陽肌肉上爲陽脉邪氣游於六府
　則肌肉上之脉不和
陽脉不和則氣留之

　陽爲氣主外肌肉上脉不和則邪氣停留
　於皮膚而不散
氣留之則陽脉盛矣
　邪氣停留則陽脉偏盛
邪在五藏則陰脉不和
　五藏屬陰肌肉下爲陰脉邪氣在於五藏
　則肌肉下脉不和
陰脉不和則血留之
　陰爲血主内肌肉下脉不和則血邪停留
　於肉理

血留之則陰脉盛矣
　血邪一留則陰脉偏盛
陰氣太盛則陽氣不得榮也故曰隔
　隔拒也内格則外脉不得入所以偏陰獨
　盛則陽氣不得榮名曰隔拒
陽氣太盛則陰氣不得榮也故曰關
　關閉也外關則内脉不得出所以偏陽獨
　盛則陰氣不得榮也名曰關
陰陽俱盛不得相榮也故曰關隔
　内外不相濟是爲關隔人之所有者氣血

　也氣爲陽血爲陰或俱盛或俱虚或更盛
　或更虚皆爲病也
經言氣獨行於五藏不榮於六府者何也
　問氣獨運行於五藏而不行於六府如何
然氣之所行也如水之流不得息也
　答氣之流行有如水焉不舍晝夜曾無止
　息
故陰脉榮於五藏
　五藏屬陰故陰脉居於五藏
陽脉榮於六府

　六府屬陽故陽脉居於六府
如環之無端莫知其紀
　氣血如環之循還莫知其紀極
終而復始
　一日一夜氣血終於肝眀日艮時復始於
　肺
其不覆溢
　諸陰不足陽入乘之爲覆又入尺爲覆諸
　陽不足陰出乘之爲溢又上魚爲溢今陰
　陽各安其常無覆溢之患

人氣内温於藏府
　陰陽之氣旣不覆溢則人之氣内能使藏
　府温和
外溢於腠理
　腠理者毛孔及文理也外能使腠理濡潤
　滑澴
　　　藏府度數第六(十/首)
三十八難曰藏唯有五府獨有六何也
　一藏配以一府藏雖有五藏府却有六府
　如何

然所以府有六者謂三焦也
　所以府獨有六者三焦亦是一府
有原氣之别焉
　原氣見前篇三焦合氣於腎腎爲元氣之
　正三焦爲元氣之别
主持諸氣
　膻中爲氣海處上焦又氣海穴在臍下二
　寸處下焦主維持一身之氣
有名而無形
　三焦止是筋膜寄附於胃上中下口有三

　焦之名無三焦之正形
其經屬手少陽
　其經脉屬手少陽經
此外府也
　三焦無内府惟有經脉名手少陽故云外
　府也
故言府有六焉
　惟因三焦亦是一府所以言有六府
三十九難曰經言府有五
　膽胃大腸小腸膀胱

藏有六者何也
　肝心脾肺腎命門如何
然六府者正有五府也
　添三焦爲六府其實則正五府
然五藏亦有六藏者謂腎有兩藏也
　五藏有六藏者腎藏外有命門凑成六藏
其左爲腎右爲命門命門者謂精神之所舍
也男子以藏精女子以繫胞
　詳見於三十六難篇
其氣與腎通

　命門之氣與腎氣相通
故言藏有六也
　外有命門所以言有六藏也
府有五者何也
　何藏旣有六何縁府有五
然五藏各一府
　一藏配以一府五藏共五府
三焦亦是一府然不屬於五藏
　三焦亦屬一府止配心包絡爲藏却不與
　五藏相關

故言府有五焉
　惟三焦非正府所以言有五府
四十難曰經言肝主色
　肝木也木之華萼敷布五色
心主臭
　心火也火之化物五臭出焉人五臭心獨
　主之
脾主味
　脾主甘甘受味故主味
肺主聲

　肺金也金方之有聲故五音皆出於肺
腎主液
　五液皆岀於水腎主水故主液
鼻者肺之候而反知香臭
　肺主聲鼻屬肺不能聽聲音而反知香臭
耳者腎之候而反聞聲
　腎主液耳屬腎不爲津液而反能聞聲
其意何也
　鼻耳如何
然肺者西方金也

　肺屬西方庚辛金
金生於巳
　金長生在巳
巳者南方火也
　南方巳午未巳正南方火
火者心
　南方火在藏爲心
心主臭
　心所主在五臭
故令鼻知香臭

　鼻屬肺肺金生於心火之位故能别心火
　所主之臭
腎者北方水也
　腎屬北方壬癸水
水生於申
　水長生在申
申者西方金
　西方申酉戌申正金臨官之地
金者肺
　西方金在藏爲肺

肺主聲
　肺所主在聲
故令耳聞聲
　耳屬腎腎水生於肺金之位故令耳能聞
　聲
四十一難曰肝獨有兩葉以何應也
　肝獨有兩葉而所應何在
然肝者東方木也
　肝屬東方甲乙木
木者春也

　春乃木發生之時
萬物始生其尚幼小
　根荄牙甲萌動之始其尚幼小而未入
意無所親
　萬物初生挺然獨立無可親近
去太陰尚近
　十二經相注足厥陰逺復注手太陰故去
　太陰尚近
離太陽不逺
　足厥陰少陽木生手太陽少陰火故離太

　陽不逺
猶有兩心
　注於太陰有畏金之心而生乎太陽有生
　火之心
故有兩葉
　因有兩心故有兩葉
亦應木葉也
　肝葉水應木葉
四十二難曰人腸胃長短受水穀多少各幾
何

　人腸胃長短數受水穀多少數各許幾多
然胃大一尺五寸
　胃圍也圍受水穀也大計一尺五寸
徑五寸
　徑計五寸
長二尺六寸
　長計二尺六寸
横屈受水穀三斗五升
　一横一屈受水穀三斗五升
其中常留穀二斗水一斗五升

　其胃中常行留穀二斗水一斗五升爲傳
　送過小腸
小腸大二寸半
　腸暢也通暢胃氣去滓穢也少腸大計二
　寸半
徑八分分之少半
　徑計八分半
長三丈二尺
　長計三丈二尺
受穀二斗四升

　受胃中穀計二斗四升
水六升三合合之太半
　水計六升三合半
廻腸大四寸
　大腸一名回腸以其回曲因以名之大計
　四寸
徑一寸半
　徑計一寸半
長二丈一尺
　長計二丈一尺

受穀一斗水七升半
　水穀自胃三斗五升傳入小腸則穀剩四
　斗水少八升六合合之少半又傳入大腸
　水穀之數比之在胃各减一斗至此則水
　分入膀胱穀傳入肛門也
廣腸大四寸
　廣腸者䐈腸也一名肛門大計四寸
徑二寸半
　徑計二寸半
長二尺八寸

　長二尺八寸
受穀九升三合八分合之一
　受大腸之穀而傳出計九升三合八分合
　之一
故腸胃凡長五丈八尺四寸
　總計胃小腸大腸廣腸共計五文八尺
　四寸
合受水穀八斗七升六合八分合之
　總計腸胃水穀之數
此腸胃長短受水穀之數也

　再總言長短水穀數
肝重四斤四兩
　肝幹也於體狀有枝幹也計四斤四兩重
左三葉右四葉
　左三葉屬甲屬陽右四葉屬乙屬陰
凡七葉
　肝足厥陰配足少陽少陽之數劇於七故
　有七葉
主藏魂
　注見三十四難

心重十二兩
　心計十二兩重
中有七孔三毛
　上智人心有七竅又言九竅三毛中智人
　心有五竅二毛下智人心有三竅一毛常
　人心有二竅無毛愚人心有一竅大愚人
　心有一竅甚小又一生爲人痴憨之輩其
　人雖有心而無竅故神出入無門難成色
　果
盛精汁三合

　貯盛精汁三合
主藏神
　注見三十四難
脾重二斤三兩
　脾俾也在胃之下俾助胃氣主受水穀也
　計三斤三兩重
扁廣三寸
　扁大計三寸
長五寸
　長計五寸

有散膏半斤
　有散脂膏計半斤
主裏血温五藏
　主包裹血以温五藏
主藏意
　注見三十四難
肺重三斤三兩六葉兩耳
　肺勃也其氣勃鬱也計三斤三兩重六大
　葉二小葉
凡八葉

　金居於酉酉是八門八葉之應法於此
主藏魄
　注見三十四難
腎有兩枚
　腎引也引水氣灌注諸脉也腎有兩枚在
　腰對於臍
重一斤一兩
　計一斤一兩重
主藏志
　注見三十四難

膽在肝之短葉間
　膽敢也言其有膽氣果敢也生在肝兩小
　葉間
重三兩三銖
　膽計三兩三銖重
盛精汁三合
　貯盛精汁三合
胃重二斤一兩
　胃計二斤一兩重
紆曲屈伸

　紆回屈曲伸舒於藏
長二尺六寸大一尺五寸徑五寸盛穀二斗
水一斗五升
　注見前段
小腸重二斤十四兩
　小腸計二斤十四兩
長三丈二尺廣二寸半徑八分分之少半
　注見前段
左廻疊積十六曲
　自左脅邊縈回重叠積累有十六次曲轉

盛穀二斗四升水六升三合合之大半
　注見前叚
大腸重二斤十二兩
　大腸計二斤十二兩重
長二丈一尺廣四寸徑一寸
　注見前叚
當齊右廻十六曲
　當臍右邊回轉十六次屈曲
盛穀一斗水七升半
　注見前叚

膀胱重九兩二銖
　膀横也胱廣也體短而横廣也又名胞胞
　鞄也鞄虚空也以虚承水液焉其九兩二
　銖重
縱廣九寸
　大計九寸
盛溺九升九合
　貯盛九升九合溺
口廣二寸半
　口大計二寸半

唇至齒長九分
　口唇至牙齒長九分
以後至會厭深三寸半大容五合
　會厭爲咽喉水穀下時厭按呼吸也口至
　會厭深計三寸半大可容五合
舌重十兩
　舌光也舒澁言語也計十兩重
長七寸
　長計七寸
廣二寸半

　二寸半大
咽門重十兩
　咽嚥也能嚥物也又謂之嗌言氣之流通
　旣要之處也咽主地氣計十兩重
廣二寸半
　二寸半大
至胃長一尺六寸
　咽門至胃一尺六寸
喉嚨重十二兩
　喉嚨空虚言其中空虚可以通氣息焉喉

　嚨肺之系也呼吸道路喉主天氣重十二
　兩
廣二寸
　二寸大
長一尺二寸九節
　計長一尺二寸九節
肛門重十二兩
　肛釭言其處似車釭形故曰肛門即廣腸
　也又名䐈腸計十二兩重
大八寸徑二寸大半長二尺八寸受穀九升

三合八分合之一
　注見前叚
四十三難曰人不食飲七日而死者何也
　人不飲食七日外方死如何
然胃中常存留穀二斗水一斗五升
　人無根株飲食爲命胃爲水穀之海以所
　受水穀常存留三斗五升
故平人日再至圖
　圊厠也平和之人日再至圊者兩次登厠
一行二升半

　一次登厠去水穀二升半
日中五升
　日中再登厠又去二升半共五升
七日
　七日之内
五七
　七個五升
三斗五升而水穀盡矣
　每足登厠去五升則七日去盡三斗五升
　水穀矣

故平人不食飲七日而死者水穀津液俱盡
即死矣
　平人七日不飲食而死者皆由於水穀津
　液皆盡故死
四十四難曰七衝門何在
　衝者通也出也藏府氣通出之所也七衝
　門户在何去處
然唇爲飛門
　唇屬脾飛動也言唇受水穀轉入於内
齒爲户門

　口齒心氣之所出也在心爲志出口爲言
　故齒爲心之門户亦取摧伏五穀傳入於
　内也
胃爲賁門
　賁者鬲也胃氣之所出也胃出穀氣胃傳
　於肺肺在鬲上故爲賁門
會厭爲吸門
　會厭爲五藏音聲之門户又見四十一難
大倉下口爲幽門
　大倉者胃也胃之下口在齊下三寸旣幽

　隱之處故爲幽門
大腸小腸會爲闌門
　會者合也大腸小腸合會之處分闌水穀
　精血各有所歸故曰闌門
下極爲魄門
　魄門者下極肛門也肺氣上通喉嚨下通
　肛門是肺氣之所出肺藏魄故曰魄門
故曰七衝門
　所以言七衝門
四十五難曰經言八會者何也

　藏府筋骨髓血脉氣會合如何
然府會大倉
　足陽眀胃脉手太陽小腸脉手少陽三焦
　脉任脉之會本名中脘大倉胃之募也胃
　化氣養六府故曰會
藏會季脇
　季脇輭肋之名其端有穴是脾之募足厥
　陰少陰所會故曰藏會季脇
筋會陽陵泉
　陽陵泉穴在膝上一寸外亷也足少陽膽

　脉氣所發也
髓會絶骨
　絶骨乃骨名也其穴在外踝上四寸陽䡹
　穴也亦足少陽之脉氣所發也
血會隔俞
　隔俞二穴在背第七椎骨下兩傍各一寸
　五分足太陽膀胱脉氣所發也
骨會大杼
　大杼穴在項後第一椎兩傍各一寸五分
　足太陽脉氣所發也

脉會太淵
　太淵穴在右手寸内魚際手太陰肺脉氣
　所發也
氣會三焦外一筋直兩乳内也
　上焦在心下下鬲在胃上口其治在膻中
　玉堂下一寸六分直兩乳關隠者是也外
　一筋直兩乳間者膻中穴也言氣自膻中
　布氣與肺下灌諸藏膻中爲臣使之官氣
　海出焉
熱病在内者取其會之氣宂也

　若熱病在於内則於外取其所會之宂以
　云其疾也
四十六難曰老人卧而不寐
　老人眠卧清醒而不安穩得寐
少壯寐而不寤者
　少壯人眠卧常得寐而不寤醒
何也
　老少相反如何
然經言少壯者血氣盛
　少壯人血氣流行常盛旺

肌肉滑
　肌膚肉理滑潤
氣道通
　血氣道路䟽通
榮衛之行不失於常
　天地交泰日月曉昏冬乃四時之夜夜乃
　一日之冬人之寤寐皆相合也少壯未損
　其於衛故寤寐與天地陰陽同度
故晝日精夜不寤
　晝日精强夜得其寐

老人血氣衰
　老人血氣衰弱
肌肉不滑
　肌膚肉理不滑澤
榮衛之道濇
　血氣出入道路澁濇不得應時
故晝日不能精夜不寐也
　晝日不得安靜夜不得眠
故知老人不得寐也
　衛氣出則寤入則寐老人氣衰故夜不寐


黄帝八十一難經纂圖句解卷之五








