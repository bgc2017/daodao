










黄帝八十一難經纂圖句解卷之六籍六
盧國秦越人撰
臨川晞范子李駉子埜句解
四十七難曰人面獨能耐寒者何也
人頭面獨能禁耐寒如何
然人頭者諸陽之會也
詳見頭者諸陽之會圖
諸陰脉皆至頸胸中而還
手少陰從心系俠咽又上肺出腋下下循
臑内後廉足少陰從腎上貫肝膈入肺中

循喉嚨出絡心注胷中手太陰從肺系出
腋下下循臑内足太陰從胃上膈注心中
手厥陰循胷出脇下腋三寸下循臑内足
厥陰上貫膈布脇肋循喉嚨後
獨諸陽脉皆上至頭耳
諸陰皆不至頭惟諸陽至頭
故令面耐寒也
陽氣在頭面故耐寒
虛實邪正第七
四十八難曰人有三虚三實何謂也

人有三般虚三般實如何
然有脉之虚實
脉有虚有實
有病之虚實
病有虚有實
有診之虚實
診視有虚有實
脉之虚實者濡者爲虚緊牢者爲實
濡者陰脉也故曰虚緊牢陽脉也故曰實
病之虚實者

有三
出者爲虚入者爲實
一則陰陽者主其内外也今陽不足陰出
乗之故出爲虚陰不足陽入乘之在外俱
陽故入爲實
言者爲虚不言者爲實
二則肺主聲入心爲言故言爲虚肝主謀
慮入心即不言故不言爲實
緩者爲虚急者爲實
三則陽主虚陽即急皮膚滿急爲實陰主

靜陰即緩皮膚寬緩爲虚
診之虚實者
有四
濡者爲虚牢者爲實
則皮膚濡緩爲虚皮膚牢强爲實
癢者爲虚痛者爲實
二則身體瘙癢爲虚身體凡有疼處爲實
外痛内快爲外實内虚
三則輕手按之則痛爲外實病淺故也重
手按之便快爲内虚病深故也

内痛外快爲内實外虚
四則重手按之則痛爲内實病深故也輕
手按之乃快爲外虚病淺故也
故曰虚實也
又總言之
四十九難曰有正經自病
正經虚則腠理開腠理開則内自發來不
從外來
有正邪所傷
五行相尅邪自外傷

何以别之
二者何所辯别
然經言憂愁思慮則傷心
心爲神五藏之君聰明寸智皆由心出憂
勞太甚則傷其心心傷神弱也
形寒飲冷則傷肺
肺主皮毛形寒者皮毛寒也又主受水漿
不可冷飲肺又惡寒故曰傷
恚怒氣肝逆上而不下則傷
肝主謀慮膽主勇斷雖在志爲怒其怒太

甚亦有所傷
飲食勞倦則傷脾
飲食自倍腸胃乃傷又以飲食飽胃氣滿
脾絡常急或走馬跳躍或以房勞亦能傷
脾
久坐濕地强力入水則傷腎
腰者腎之府久坐則腎氣不得宣行故損
也腎穴在足心名曰涌泉居處濕地亦損
也强力者舉重引弩也入水者度水跌仆
喘出於腎或婦人經水未過强合陰陽

是正經之自病者也
此五者皆正經自病皆謂它邪
何謂五邪
問五藏外邪
有中風
中傷也肝應風邪散於五藏爲五色春傷
於風邪氣留連乃爲洞泄
有傷暑
暑喜歸心邪入五藏爲五臭夏傷於暑秋
爲㾬瘧

有飲食勞倦
脾主味邪入五藏爲五味正經自病言飲
食勞倦今五邪亦言飲食勞倦正經病謂
正經虚又傷飲食五邪病謂食飲傷脾而
致病也
有傷寒
肺主燥而其令清切肺主聲邪散入五藏
爲五聲肺主皮毛惡寒冬傷於寒春必温
病
有中濕

腎主水主濕邪入五藏爲五液秋傷於濕
上逆而咳發爲痿厥
此謂五邪
此五病從外來
假令肝病
且如肝不受病
何以知中風得之
問中風之因
然其色當青
答巽爲風屬木其色青

何以言之肝主色
木之華萼敷布五色作五邪
自入爲青
本經自病
入心爲赤
肝邪入心其色乃赤
入脾爲黄
肝邪入脾其色黄
入肺爲白
肝邪入肺其色白

入腎爲黑
肝邪入腎其色黑
肝爲心邪故知當赤色也
肝主中風心主傷暑今心病中風故知肝
邪往傷心也
其病身熱脇下滿痛
心主傷暑病則身熱肝布兩脇故脇滿
其脉浮大而弦
浮大心脉弦肝脉
何以知傷暑得之

問傷暑之由
然當惡臭
心主暑惡臭
心主臭
心火也火之化物主臭出焉
自入爲焦臭
火性炎上則生焦苦正經自病
入脾爲香臭
火之化土其臭香
入肝爲臊臭

火之化木其臭臊
入腎爲腐臭
火之化水其臭腐
入肺爲腥臭
火之化金其腥臭
故知心病傷暑得之也當惡臭
所以心病得於傷暑故當惡臭
其病身熱而煩心痛
注見十六難
其脉浮大而散

心自病脉
何以知飲食勞倦得之
問飲食勞倦之由
然當喜苦味也虚爲不欲食實爲欲食
脾主味故知之脾經虚則不欲食脾經實
則欲食
何以言之
問所喜味
脾主味
脾主甘甘受味故主味

入肝爲酸
脾邪乘肝故喜酸
入心爲苦
脾邪乘心喜苦
入肺爲辛
脾邪入肺喜辛
入腎爲鹹
脾邪入腎喜鹹
自入爲甘
本經自病故喜甘

故知脾邪入心爲喜苦味也
心主傷熱脾主勞倦今心病以飲食勞倦
得之故知脾邪入心爲喜苦味
其病身熱而體重嗜卧四支不收
身熱者心體重者脾主四支不能收拾
其脉浮大而緩
浮大心脉緩者脾
何以知傷寒得之
問傷寒也
然當譫言妄語

旣傷於寒則言語當譫妄
何以言之
如何言語譫妄
肺主聲
金扣之有聲故五音出於肺
入肝爲呼
木畏金故呼
入心爲言
金火相當夫婦相見故言故笑
入脾爲歌

土母金子子母相見故有歌
入腎爲呻
金母水子子之見母發嬌呻聲
自入爲哭
肺主秋秋愁也其音商商傷也故自爲哭
故知肺邪入心爲譫言妄語也
心主暑肺主寒譫言妄語皆肺邪入心之
所致
其病身熱洒洒惡寒甚則喘欬
身熱者心病惡寒喘咳者肺病

其脉浮大而濇
浮大心脉濇肺脉
何以知傷濕得之
問傷濕之由
然當喜汗出不可止
旣傷於濕則必自汗不止
何以言之
如何自汗
腎主濕
腎主水水流濕五濕皆出於腎

入肝爲泣
悲哀動中則傷魂魂傷則感而泣下謂肺
主悲悲則金有餘木乃畏之水乃木之母
母憂子患肝入爲泣
入心爲汗
水火交泰蒸之爲汗
入脾爲涎
土夫水妻從夫生涎
入肺爲涕
北方生寒寒生腎今寒感皮毛内合於肺

肺寒則涕
自入爲唾
腎之脉上絡於舌故自病爲唾
故知腎邪入心爲汗出不可止也
故知自汗不止皆腎邪入心之所致
其病身熱而小腹痛足脛寒而逆
身熱心病餘皆腎病見十六難
其脉沉濡而大
大者心脉沉濡腎脉
此五邪之法也

五邪脉之法度
五十難曰病
有虚邪有實邪
有微邪有正邪伺以别之
問此五邪何所辯别
然從後來者爲虚邪
心主之時脉當洪大而長反得弦小而急
是肝主思木傳於心奪心之主是肝徃乗
心故言從後來肝爲心之母母之乗子是
爲虚邪

從前來者爲實邪
心主得脾脉心主畢當傳脾今心主未畢
是脾來逆奪其主故言從前來脾者心之
子子之乘母爲實邪
從所不勝來者爲賊邪
火從所不勝於水今病腎脉來乘故爲賊
邪
從所勝來者爲微邪
火從所勝於金心病肺脉來乘故云微邪
自病者爲正邪

心主之時脉反實强太過反得虚微爲正
邪又無他邪相乗也
何以言之
又問
假令心得之爲正邪
心主暑今自病傷暑故言正邪
飲食勞倦得之爲實邪
從前來者脾乘心也故云實邪
傷寒得之爲微邪
從所勝來者肺乗心也肺主寒又畏心爲

微邪
中濕得之爲賊邪
從所勝不中者腎乘心也腎主濕水尅火
故爲賊邪
五十一難曰病有欲得温者
有病欲得温暖之處
有欲得寒者
有病欲得寒凉之處
有欲得見人者
有病欲與人得見

有不欲得見人者
有病不欲與人相見
而各不同
所欲不同
其病在何藏府也
所沾疾病在何藏府
然病欲得見人者病在府也
府萬物病在府故欲得見人
病欲得温而不欲得見人者病在藏也
藏屬陰病在藏故欲得温暖而不欲見人

何以言之
又問如何
府者陽
六府屬陽
陽病欲得寒又欲見人
手三陰三陽應天主暄者燥故得寒又欲
見人
藏者陰
五藏屬陰
陰病欲得温

足一陰三陽應地主病寒温故欲得温
又欲閉户獨處
陰主内故欲閉户獨處於外
惡聞人聲
陰主靜故惡聞人聲
故以别其藏府之病也
故以所欲辯别藏府疾病
五十二難曰府藏發病根本等不
府藏發生疾病其根本還一般否
然不等也

答終不是一般
其不等奈何
問不同是如何
然藏病者止而不移
藏病屬陰陰主靜故止住而不移動
其病不離其處
疾病止在一處不復離去
腑病者仿彿賁向
府病屬陽陽主動故所嚮仿佛賁衝
上下行流

流行或上或下
居處無常
疾病居止不正一處全無常所
臓腑傳病第八
五十三難曰經言七傳者死
詳見辯疑傳受謂五行相生而數之數終
於五又却再數至二成七上之五來傳於
七七之被尅故云
間藏者生
傳受間一藏者生

何謂也
傳受同而生死異如何
然七傳者傳其所勝也
傳其所尅之藏故云七傳
間藏者傳其子也
傳其所生之子故云間藏
何以言之
又問
假令心病傳於肺
水木火土金第五火字隔第六土字來尅

金被火尅故死已下倣此
肺傳於肝
金尅木
肝傳於脾
木尅土
脾傳於腎
土尅水
腎傳於心
水尅火
一藏不再傷

且如心傳肺肺死而不傳故止傳一藏而
不再傳第一藏
故言七傳者死
第七傳者死
間藏者傳其所生也
母能生子藏府傳之於子者爲間藏
假令心病傳脾
心傳脾脾得生氣是母子相傳故云生
也心勝肺脾間之
脾傳肺

脾勝腎肺間之
肺傳腎
肺勝脾腎間之
腎傳肝
腎勝心肝間之
肝傳心
肝勝木心間之
是母子自相傳竟而復始如環無端故言生
也
母子自相傳受周而復始而有終窮故有

生生之理
五十四難曰藏病難治
五藏之病最難治療
府病易治何謂也
六府受病却易治療如何
然臟病所以難治者傳其所勝也
肝勝脾脾勝腎腎勝心心勝肺肺勝肝故
難治
府病易治者傳其子也
木傳火火傳土土傳金金傳水水傳木木

逆相生故易治
與七傳間藏同法也
與前章法度同
藏府積聚第九(二首)
五十五難曰病有積有聚何以别之
有積病有聚病何所辯别
然積者陰氣也
陰氣成以爲積
聚者陽氣也
陽氣成以爲聚

故陰沈而伏
陰性靜常沉藏隱伏
陽浮而動
陽性動浮泛於上
氣之所積名曰積
氣所積而成名曰積
氣之所聚名曰聚
氣所聚而成名曰聚
故積者五藏所生也
積由於五藏生之

聚者六府所成也
聚由於六府成之
積者陰氣也
五藏屬陰傳其所勝當王時不收留結爲
積
其始有常處
肝左脇肺右脇心臍上腎臍下脾中脘各
有常處
其痛不離其部
疼痛止在一部不離其部位

上下有所終始
臍上臍下各有終始
左右有所窮處
肋脇左脇右各有窮極去處
聚者陽氣也
六府屬陽五聚乃陽氣所成
其始發無根本
發病之始全無根本
上下無所留止
氣之所聚回轉不定未嘗留止於臍之上

下
其痛無常處謂之聚
疼痛無一定去處故謂之聚
故以是别知積聚也
以藏府而别其孰爲積孰爲聚
五十六難曰五藏之積各有名乎
積者蓄也血脉不行積蓄成病也各有名
否
以何月何曰得之
何月分何日子得此積

然肝之積名曰肥氣
肥氣者如肉肥盛之狀此是肝積小兒多
有之
在左脇下如覆杯有頭足
生在左脇而覆杯突出有頭有足
久不愈
久不安愈
令人發欬逆㾬瘧連歲不巳
令人沾患欬逆㾬瘧連年歲不得住
以季夏戊巳日得之

季夏六月脾土正王之月也戊巳土也脾
氣乃戊巳日得此疾
伺以言之
何縁戊巳日得肥氣
肺病傳於肝
五藏受病傳於所勝其初沾之肺病肺金
勝肝故肺傳之於肝
肝當傳脾
肝木勝脾土肝不受肺之邪傳之於脾
脾季夏適王王者不受邪

季夏乃脾土正王之時不受肝所得之邪
肝復欲還肺
肝以脾王而不受邪故復欲不與脉
肺不肯受故留結爲積
肺又不受則因此留結成肥氣之積寓以
長大病因成矣
故知肥氣以季夏戊己日得之
故知六月戊已日得肥氣之積
心之積名曰伏梁
伏梁者似屋舍之梁棟此是心積

起齊上大如臂上至心下
發起於齊上有如手臂之大又逆上至於
心下
久不愈
久不安愈
令人煩心
令人心下煩悶
以秋庚辛日得之
秋弦脉金正王之月庚辛金也伏梁得於
庚辛日

何以言之
何縁庚辛日得伏梁
腎病傳心
始初沾患腎病腎水勝心火故得於心
心當傳肺
心不受腎邪心火勝肺金當傳於肺
肺秋適王王者不受邪
秋肺金所王之月不受心所傳之邪
心復欲還腎
心以肺王而不受邪復欲還與腎

腎不可受故留結爲積
腎又不受故因此留結爲伏梁
故知伏梁以秋庚辛日得之
故知秋庚辛日得伏梁積
脾之積氣名曰痞氣
痞否也否結成積此是脾積
在胃脘覆大如盤
痞氣覆於胃脘大如盤狀
久不愈
久不安愈

令人四肢不收
脾主四肢不能收拾
發黄疸
黄疸身體手足皆黄
飲食不爲肌膚
脾胃乃飲食藏府善食而受謂之食
以冬壬癸日得之
冬乃腎水所王之月壬癸水也痞氣得於
壬癸日
何以言之

何縁壬癸日得痞氣
肝病傳脾
始初沾患肝病肝木勝脾土故傳於肝
脾當傳腎
脾不受肝邪脾土勝腎水當傳於腎
腎以冬適王王者不受邪
冬腎水所王之月不受脾所傳之邪
脾復欲還肝
脾以腎王而不受邪復欲還與肝
肝不肯受故留結爲積

肝又不受故因此留結爲痞氣之積
故知痞氣以壬癸日得之
故知壬癸日得痞氣積
肺之積名曰息賁
息表也賁鬲也言肺在鬲上其氣不行漸
長而逼於鬲也此肺積之名
在右脇下覆大如杯
覆於右脇其大如杯狀
久不巳
久不得巳

令人洒淅寒熱
肺虚則洒淅寒肺實則熱而悶
喘咳發肺壅
肺寒則氣道澀改喘咳而肺壅
以春甲乙日得之
春肝木所王之月甲乙木也息賁得於甲
乙日
何以言之
何縁甲乙日得息賁
心病傳肺

如初沾患心病心火勝肺金故傳於肺
肺當傳肝
肺不受心邪則金勝肝木當傳於肝
肝以春適王王者不受邪
春肝木所王之月不受肺所傳之邪
肺復欲還心
肺以肝王而不受邪復欲還與心
心不肯受故留結爲積
心又不受故因此留結爲息賁之積
故知息賁以春甲乙日得之

故知甲乙日得息賁積
腎之積名曰賁豚
賁聚也似豚狀也此腎積之名
發於少腹上至心下若豚狀或上或下無時
自小腹發起上衝心下其狀若豚或時上
或時下
久不巳
久不得巳
令人喘逆
令人沾患喘逆

骨痿少氣
腎主骨骨枯髓减發爲骨痿痿無力也
以夏丙丁日得之
夏心火所王之月丙丁火也丙丁日得賁
豚
何以言之
何縁丙丁日得賁豚積
脾病傳腎
始初沾患脾病脾土勝腎水故傳之於腎
腎當傳心

腎不受脾邪腎水勝心火故傳於心
心以夏適王王者不受邪
夏心火所王之月不受腎所傳之邪
腎復欲還脾
腎以心王而不受邪復欲還與脾
脾不肯受故留結爲積
脾又不受故因此留結爲賁豚之積
故知賁豚以夏丙丁日得之
故知丙丁日得賁豚之積
此五積之要法也

此是五積病源要法


黄帝八十一難經纂圖句解卷之六











