










黄帝八十一難經纂圖句解卷之四籍四
　　　　盧國秦越人撰
　　　　臨川晞范子李駉子埜句解
二十四難曰手足三陰三陽氣巳絶何以爲
候可知其吉凶不
　手三陰三陽足三陰三陽其氣死絶何者
　爲證候可以知其吉凶生死否
然足少陰氣絶即骨枯
　答足少陰腎之經内榮骨髓腎氣死絶則
　枯隨枯槁

少陰者冬脉也
　足少陰腎乃冬之脉
伏行而温於骨髓
　腎氣隱伏流行骨髓自然温和
故骨髓不温即肉不著骨
　骨髓無腎氣以温養故肉肌不著於骨
骨肉不相親即肉濡而却
　骨肉相離而不相親則肉濡滯而却縮
肉濡而却故齒長而枯
　齒骨之餘齒斷之肉結縮故齒漸長而枯

　燥謂齒乾燥色不澤
髮無潤澤
　腦者髓之海腎主骨髓髮者腦之所養故
　華在髮今骨髓旣枯故髮不潤
無潤澤者骨先死
　髮無潤澤是骨先死之證
戊日篤己曰死
　戊巳土也腎水也土能尅水故云戊篤巳
　死
足太陰氣絶則脉不營其口唇

　足太陰脾之經脾之合肉也其榮唇也脾
　氣既絶故血脉不榮口唇
口唇者肌肉之本也
　脾其華在唇四白其充在肌口唇肉之所
　終脾氣内養肌肉外華於口唇
脉不榮則肌肉不滑澤
　血脉不榮則肌肉粗澁不滑澤
肌肉不滑澤則肉滿
　肌肉粗澁不滑則腪滿無文
肉滿則唇反

　肉腫滿則唇反無文
唇反則肉先死
　唇反無文是肉先死之絶
甲日篤乙日死
　甲乙木也脾土也木能尅土故云甲篤乙
　死
足厥陰氣絶即筋縮引卵與舌卷
　足厥陰肝之經肝主筋人之運動皆筋力
　之所爲又上通於舌下關於卵肝氣死絶
　則諸筋縮急舌卷卵縮

厥陰者肝脉也
　足厥陰屬肝
肝者筋之合也
　肝之精氣生養筋也
筋者聚於陰器
　陰毛中横骨上下之堅筋謂之宗筋故筋
　聚於陰器
而絡於舌本
　肝之絡脉出於舌根
故脉不榮則筋縮急

　肝脉不榮則筋縮短而於急
筋縮急即卵與舌
　筋一縮急卵舌於縮
故舌卷卵縮此筋先死
　舌卷卵縮是筋先死之證
庚日篤辛日死
　庚辛金也肝木也金能尅木故云庚篤辛
　死
手太陰氣絶即皮毛焦
　手太陰肺之經肺之合皮也其榮毛色肺

　氣陰絶則皮毛焦枯
太陰者肺也
　太陰屬肺
行氣温於皮毛者也
　肺之精氣生養皮毛使之氣温
氣弗榮則皮毛焦
　肺氣不榮則皮毛焦
皮毛焦則津液去
　腠理發泄汗出腠理是謂津液之滲於空
　竅津則不行是謂液皮毛焦枯津液皆去

津液去則皮節傷
　津液皆去則皮腎骨節皆傷損
皮節傷則皮枯毛折
　皮節既傷皮毛枯折
毛折者則毛先死
　毛羽損折是謂毛先死之證
丙日篤丁日死
　丙丁火也肺金也火尅金故丙篤丁死
手少陰氣絶則脉不通
　手少陰心之經心主脉眞心氣絶則血脉

　不通
脉不通則血不流
　心脉已絶血乃不行
血不流則色澤去
　血所以榮榮華人身有光華之色澤血不
　流行則身之顔色潤澤皆去
故面黑如梨此血先死
　梨乃人所食之果其色黄黑心血旣散故
　面無血所養有如梨之黄黑此血先死之
　證

壬日篤癸日死
　壬癸水也心火也水尅火故心病則壬篤
　癸死
三陰氣俱絶則目眩轉目瞑
　三陰者手足三陰也眩亂也瞑閉也五藏
　之脉皆屬三陰皆會於目三陰氣絶故目
　眩目瞑
目瞑者爲失志
　人之五志皆屬於陰肝志怒心志喜脾志
　思腎志恐肺志憂三陰已絶五藏皆失其

　志故無喜怒思憂恐五志俱亡故曰失志
失志者則志先死
　陰陽相離悵然失志
死即目眩也
　欲觀五志之死但觀目眩亂
六陽氣俱絶則陰與陽相離
　六陽者手足三陽也手三陽通天氣曰陽
　足三陽通地氣曰陰天地陰陽否隔故曰
　相離
陰陽相離則腠理泄

　腠者津液滲泄之所理者文理逢會之中
　陰陽隔絶則腠理開泄而不閉
絶汗乃出汗如貫珠轉出不流
　腠理即汗空也汗空旣開故汗出著肉如
　綴而不流散
即氣先死
　汗出不流是氣先死之證
旦占夕死夕占旦死此之謂也
　凡得此證而死不離當日
　　　經絡大數第二(一/首)

二十五難曰有十二經
　注見一難
五藏六府十一耳其一經者何等經也
　總計五藏六府共凑十一經外一經不知
　是何經
然一經者手少陰與心主别脉也
　五藏各一脉爲十一脉心有兩脉合爲十
　二經手少陰是眞心脉爲君火手心主是
　心包絡脉爲相火
心主與三焦爲表裏

　心主者手厥陰也三焦者手少陽也二經
　合爲表裏
俱有名而無形
　心包絡乃漫脂之外有細筋膜如絲與心
　肺相連三焦詳見三十一難中俱有其名
　無其形
故言經有十二也
　以手心主凑五藏六府爲十一經
二十六難曰經有十二絡有十五餘三絡者
是何等絡也

　每一經各有一絡有十二經止當有十二
　絡今云十五絡不知三絡是何等絡
然有陽絡有陰絡
　陽蹻經在左足外踝絡在右足内踝陰蹻
　經在右足内踝絡在左足外踝
有脾之大絡
　脾之大絡起自於脾名曰大包穴在臍下
陽絡者陽蹻之絡也陰絡者陰蹻之絡也
　分明說陽絡陰絡之實
故絡有十五焉

　以此三絡凑成十五絡
　　　奇經八脉第三(三/首)
二十七難曰脉有奇經八脉不拘於十二經
何謂也
　奇絡也零也不偶之義謂此八脉不係正
　經陰陽而表裏配合别道奇行故曰奇經
然有陽維
　維持也維持諸陽
有陰維
　維持諸陰

有陽蹻
　蹻捷疾也徤也言此脉行步之機要動足
　之所由
有陰蹻
　同上
有衝
　衝脉十二經脉之海衝者通也言此脉下
　至於足上至於頭通受十二經氣血
有督
　督都也陽脉之都綱

有任
　任者婎也是人生養之本
有帶之脉
　帶束也總束諸脉使得調和
凡此八脉皆不拘於經故曰奇經八脉
　此八般脉與十二經不相故制别道而行
　故曰奇經
經有十二絡有十五凡二十七氣
　總經絡共二十七氣
相隨上下

　經絡流行相隨上下
何獨不拘於經
　問曰絡與十二經不相拘制
然聖人圖設溝渠通利水道以備不然
　答地有二十四水配二十四經絡聖人又
　於二十四經水之外再設溝渠以喻奇經
　八脉溝渠乃通利諸水之道路以防備不
　測之用
天雨降下溝渠滿溢
　天降時雨溝渠皆滿

當此之時霶霈妄行聖人不能復圖也
　當天雨霶霈之時妄行於溝渠聖人聽其
　流行皆不復圖謀也
此絡脉滿溢諸經不能復拘也
　奇經八脉充滿盈溢雖十二經不復拘制
　聽其别道而行
二十八難曰其奇經八脉者既不拘於十二
經皆何始何繼也
　八脉旣與十二經不相拘制始何所起終
　何所繼

然督脉者
　奇經一脉
起於下極之俞
　長强穴在脊骶是督脉所起
并於脊裏
　督脉結壬脉之會并於脊裏
上至風府
　上至風府穴在髮上三寸
入屬於腦
　上入於腦

任脉者
　奇經二脉
起於中極之下
　任脉當臍中而上行中極者穴名在臍下
　四寸中極之下者曲骨穴是任脉所起
以上毛際
　中極從少腹之内上行而外極於毛際
循腹裏上關元
　循行於腹内上至關元穴在臍下三寸
至喉咽

　上至喉咽
衝脉者
　奇經三脉
起於氣衝并足陽明之經
　氣行在小腹毛中兩旁各二寸是穴乃足
　陽明脉氣所發
夾臍上行至胸中而散也
　夾臍兩旁而上行散於胸中
帶脉者
　奇經四脉

起於季脅
　季脅在筋下下接於𩀜骨之間是帶脉之
　所起
回周一身
　回繞也繞身一周猶如束帶
陽蹻脉者
　奇經五脉
起於跟中
　自足跟起
循外踝

　循行足外踝骨中衝穴
上行入風池
　上入風池穴在項後髮際䧟中
陰蹻脉者
　奇經六脉
亦起於跟中
　自足跟起
循内踝
　循行足内踝骨照海穴
上行至咽喉　上至於咽喉

交貫衝脉
　與衝脉交接貫通
陽維陰維者
　是陰陽之綱維主持陰陽之脉此二脉乃
　奇經八脉
維絡於身
　絡持經絡乎此身
溢畜不能環流灌溉諸經者也
　二脉盈溢積畜不能循環周流灌溉於十
　二經中

故陽維起於諸陽會也
　陽維脉起於諸陽所會之地
陰維起於諸陰交也
　陰維脉起於諸陰所交之地
聖人圖設溝渠溝渠滿溢流於深湖故聖人
不能拘通也
　聖人設溝渠以通水道溝渠滿溢然後流
　入於深湖雖聖人亦不復拘制溝渠之流
　通也譬如下文奇經八脉
而人脉隆盛入於八脉而不環周故十二經

亦不能拘之
　人身經脉隆盛入於奇經八脉别道而行
　臣十二經亦不拘制
其受邪氣畜則腫熱
　八脉受外邪氣才一積畜則成腫熱
砭射之也
　以砭石射刻之
二十九難曰奇經之爲病何如
　何言奇經之脉當問奇經之病
然陽維於陽

　陽維脉能維其諸陽
陰維於陰
　陰維脉能維持諸陰
陰陽不能相維
　陽不能主符諸陽陰不能主符諸陰
則悵然失志
　悵然者驚也驚則失志恍惚
溶溶不能自收持
　溶溶者緩慢故不能收拾維持
陰蹻爲病

　諸陰脉盛散入陰蹻則陰蹻病
陽緩而陰急
　緩急即虚實之義陰蹻在内踝病則其脉
　從内踝上急外踝上緩又病足勁直而五
　絡不通
陽蹻爲病
　諸陽脉盛散入陽蹻則陽蹻病
陰緩而陽急
　陽絡在外踝病則其脉從外踝急踝上
　緩又病狂走不卧

衝之爲病
　衝脉受病
逆氣而裏急
　腎氣不足傷於衝脉故逆氣者脹逆也裏
　急者腹痛也
督之爲病
　督脉受病
脊强而厥
　督脉在脊故脊强而厥逆
任之爲病

　任脉受病
其内苦結男子爲七疝
　氣血虚弱寒温不調故其内苦結男子七
　疝者□疝盤疝寒疝癥疝附疝狼疝氣疝
　是也
女子爲瘕聚
　瘕脊假於物形也八瘕者蛇瘕脂瘕青瘕
　黄瘕燥瘕血瘕狐瘕鱉瘕是也
帶之爲病
　帶脉受病

腹滿
　腹肚膨滿
腰溶溶若坐水中
　腰溶溶然緩慢若坐於水中
陽維爲病苦寒熱
　陽維脉受病陽爲衛故寒熱
陰維爲病苦心痛
　陰維脉受病陰爲榮榮爲血心生血故痛
此奇經八脉之爲病也
　此句總言八脉受病

　　　榮衛三焦第四(二/首)
三十難曰榮氣之行常與衛氣相隨不
　榮華也百骸九竅由此血氣以滎華也衛
　護也人慓悍之氣行於經脉之外晝行於
　身夜行於藏護衛身體也問榮氣與衛氣
　相隨不
然經言人受氣於穀
　人無根株飲食爲命故人受氣於穀
穀入於胃
　胃者水穀之海胃爲市所以穀入於胃

乃傳與五藏六府
　食氣入胃散精於肝淫氣於筋食氣入胃
　腎氣歸心淫精於脉飲入於胃游溢精氣
　上輸於脾脾氣散精上歸於肺下通膀胱
五藏六府皆受於氣
　五藏六府皆受穀氣
其清者爲榮
　胃化水上傳與心生血血爲榮故穀氣清
　者爲榮
濁者爲衛

　胃化穀爲氣上傳與肺肺主氣氣爲衛故
　穀氣之濁者爲衛
榮行脉中
　榮血屬陰陰三内故榮行於血脉之中
衛行脉外
　衛氣屬陽陽主外故衛行於血脉之外
榮周不息
　榮衛周流曾無休息
五十而復大會
　人一日一夜榮衛五十周明日艮時復大

　會於手太陰
陰陽相貫
　陰陽更相貫串流通
如環無端
　如環無有端倪
故知榮衛相從也
　故知榮衛相與流行
三十一難曰三焦者
　上焦中焦下焦
何禀

　何所禀賦
何生
　何所發生
何始
　始於何所
何終
　終於何所
其治常在何許
　治療之法常在何所
可曉以不

　可通曉此理否
然三焦者水穀之道路
　三焦與决瀆之官水道出焉水行自上焦
　入自下焦出
氣之所終始也
　膻中爲氣海又氣海在臍下三寸與知氣
　之終始
上焦者在心下下鬲在胃上口
　此指上焦所在去處
主内而不出

　主容納水穀而不出
其治在膻中玉堂下一寸六分直兩乳間䧟
者是
　膻中穴名直兩乳中是穴膻中爲臣使之
　官主氣布陰陽和志達喜樂由生
中焦者在胃中脘不上不下
　飲清中焦所在去處
主腐熟水穀
　主腐順變化水穀以爲氣血
其治在齊傍

　齊傍左右各一寸名天樞穴
下焦者當膀胱上口
　此指下焦所在去處
主分别清濁出而不内以傳導也
　以上應所納水穀者分而别之清爲小便
　濁爲大便傳導於其外
其治在臍下一寸
　名陰交穴
故名曰三焦
　又總言之

其府在氣街
　氣街者陰陽道路也在少腹毛中各二寸
　是穴乃足陽明脉氣所發足陽明胃化穀
　爲氣三焦又主三元之氣故其府在氣街
一本云衝
　此非扁鵲之語蓋吕氏再録之云别本有
　此言也氣衝者十二經根本諸經行氣之
　府此義亦通
三十二難曰五藏俱等
　五藏皆在腹肚中

而心肺獨在鬲上者何也
　心肺獨在胸鬲之上者如何
然心者血肺者氣血爲榮氣爲衛
　心爲帝王高居逺視心生血血爲榮肺爲
　華蓋位亦居高肺生氣氣爲衛
相隨上下謂之榮衛
　血流據氣氣動依而或上或下相隨而行
通行經絡榮周於身
　流通往來於十二經十五絡中周徧而不
　均

故令心肺在鬲上也
　心肺乃血氣之主又通天氣故在鬲上
三十三難曰肝青象木
　肝色青象東甲乙木
肺白象金
　肺色白象西庚辛金
肝得水而沉
　肝遇水即沉
木得水而浮
　木乃肝之氣遇水反浮而不沉

肺得水而浮
　肺遇水即浮
金得水而沉
　金乃肺之氣遇水反沉而不浮
其意何也
　肝木肺金沉浮如何
然肝者非爲純木也
　東方甲乙木肝屬木非純禀木之氣
乙角也
　甲爲陽乙爲陰乙帶金非木音也木爲陽

　金爲陰陰陽交錯
庚之柔
　東方甲乙木畏西方庚辛金乙嫁庚爲婦
　庚爲陽乙爲陰柔陰也
大言陰與陽
　以陽木之大者言之庚共陰陽甲爲陽乙
　爲陰
小言夫與婦
　以用木之小者言之莫若夫婦甲乙木畏
　庚辛金故釋其妹乙嫁庚爲婦乙爲婦陰

　庚爲夫陽
釋其微陽
　甲爲陽釋甲之氣
而吸其微陰之氣
　乙爲陰又懷金性吸受乙陰之氣
其意樂金
　甲之意思喜樂金性
又行陰道多
　木七月受氣十月長生自七月至十二月
　多是陰道正月臨官二月帝旺方是陽道

故肝得水而沉也
　乙與庚合從夫之性故肝得水而沉也
肺者非爲純金也
　西方庚辛金肺屬金非純金氣
辛商也
　庚爲陽辛爲陰辛帶火性商金音也火爲
　陽金爲陰陰陽交錯
丙之柔
　西方庚辛金畏南方丙丁火辛嫁丙爲婦
　丙爲陽辛爲陰柔陰也

大言陰與陽
　以肺金之大者言之莫若陰陽庚爲陽辛
　爲陰
小言夫與婦
　以肺金之小者言之莫若夫婦庚辛金畏
　丙丁火故釋其妹辛嫁丙爲婦辛爲嫁陰
　丙爲夫陽
釋其微陰
　辛爲陰釋夫微陰之氣
婚而就火

　辛金就丙火爲婚姻
其意樂火
　肺金之意喜樂火性
又行陽道多
　金正月受氣四月長生自正月至六月多
　是行陽道至七月臨官八月帝旺乃是行
　陰道
故令肺得水而浮也
　丙與辛合從夫之性故肺遇水而浮
肺熟而復沈

　肺生浮而熟沈
肝熟而復浮何也
　肝生沉而復浮
故知辛當歸庚
　庚純金性辛帶火性故肺生則浮至肺熟
　而復沉者是知辛帶火性復還庚金之性
乙當歸甲也
　甲純木性乙帶金性故肝生則沉至肝熟
　而復浮者是知乙帶金性復還甲木之性
三十四難曰五藏各有聲色臭味可曉知以

不
　肝心脾肺腎皆有聲音皆有顔色皆有香
　臭皆有滋味可曉知此理否
然十變
　論五藏止有五變合藏府則有十變
言肝色青
　五色之變在乎木也五藏五色由肝木之
　氣更相漑灌故各從其類見其色肝者木
　之精震之氣其色青位居東方
其臭臊

　得火之變故其臭則臊
其味酸
　土受木味則酸曲直作酸酸取其收歛也
其聲呼
　金木相配發聲爲呼
其液泣
　水行氣漑灌於子故生泣也
心色赤
　木之布色在火赤也
其臭焦

　五臭之變在乎火五藏五臭火盛則焦苦
　出焉
其味苦
　脾主甘受味火由土受之則炎土作苦苦
　取其燥泄也
其聲言
　金火相當夫婦相見發聲爲言
其液汗
　水火交泰蒸而成汗
脾色黄

　木之布色在土乃黄
其臭香
　火之化土其臭乃香
其味甘
　脾土味甘甘能受味以取寬緩行五味以
　養五藏各從其類以配其味在本藏則甘
其聲歌
　金土相生母子相見發聲爲歌
其液涎
　水行液在脾爲涎

肺色白
　木之布色至肺乃白
其臭腥
　火之變在金則腥
其味辛
　土之受味主肺爲辛辛取其散閏也
其聲哭
　五音之發在乎金金發五音以出五藏各
　從其類以發其聲金在本性爲哭謂肺屬
　金金商也秋愁也在志則愁哭

其液涕
　水之行液在肺或涕
腎色黑
　木之布色在腎乃黑
其臭腐
　火主臭在水爲臭腐
其味鹹
　土之受味在水則潤下作鹹鹹取其柔軟
　也
其聲呻

　子之見母乃發嬌呻之聲
其液唾
　口液皆出於水水行五液分灌五藏故諸
　藏各有液在本宫則爲唾
是五藏聲色臭味也
　總言五聲五色五音五液遞相榮養
五藏有七神各有所藏耶
　問五藏有七神各藏其神氣
然藏者人之神氣所舍藏也
　答舍宅也藏宿也人之神氣各藏於藏

故肝藏魂
　隨神而往來者謂之魄肝藏魂神氣之輔
　弼也
肺藏魄
　并精而出入者謂之魄肺藏魄精氣之匡
　輔也
心藏神
　心者神明之舍心藏神精氣之化成也
脾藏意與智
　心有所憶謂之意意主所思是非之心智

　之端也智主所記
腎藏精與志也
　兩神相薄合而成形謂之精在心爲志
　士心者心之所之乎
黄帝八十一難經纂圖句解卷之四











