










黄帝八十一難經纂圖句解卷之七籍七
盧國秦越人撰
臨川晞范子李駉子埜句解
五泄傷寒第十(四首)
五十七難曰泄凡有幾
泄利也不知有幾般
皆有名不
皆有其名目否
然泄凡有五其名不同
五般泄利而名則不同

有胃泄
胃經泄利
有脾泄
脾經泄利
有大腸泄
大腸泄利
有小腸泄
小腸泄利
有大瘕泄名曰後重
瘕結也小腹有結而欲下利也後重者腰

下沈重也故名腎泄
胃泄者飲食不化
風入於腸土熏於胃泄所食之物先出而
不消化
色黄
脾屬土泄利色黄
脾泄者腹脹滿
雨淫腹疾脾土惡濕二氣之勝故腹肚膨
脹充滿
泄吐

注者無節度也濕勝則濡瀉濕氣内攻於
脾則水穀不分故泄利無度
食即嘔吐𠸺
脾胃飲食之藏府脾病不能化水穀故食
則嘔吐
大腸泄者食巳窘迫
窘迫急也大腸氣虚所以食訖而急欲昏
厠迫急不可止也
大便色白
白從肺色

腸鳴切痛
腸内虚鳴如刀切其腸之痛
小腸泄者溲而便膿血
小腸心之府心生血故便血
小腹痛
小便處在小腹故痛
大瘕泄者裏急後重
裏急者腹中痛也後重者大便處疼痛也
數至圖而不能便
圊厠也腎開竅於二陰惟氣虚故數思厠

及至厠後重不能便
莖中痛
痛引入前陰莖中
此五泄之法也
此是五泄受病法度
五十八難曰傷寒有幾
中傷寒邪還有幾般
其脉有變不
脉息還變遷不同否
然傷寒有五

有五般傷病
有中風
中傷風邪
有傷寒
冬謂之傷寒諸嚴寒之時爲寒所冒其之
時而病頭痛身疼肌膚而惡故名五傷寒
有濕温
其人嘗傷於濕因而中風寒熱相傳則發
濕温病苦兩脛逆爲胷多汗頭目痛妄言
有熱病

冬傷於寒因而氣發爲熱病發熱惡寒頭
痛身疼
有温病
春夏月寒清時秋冬有暄暑時人感疫癘
之氣故一歲之中病無長少卒相似者此
則時行之氣俗謂之大行是也
其所苦各不同
其證候所苦害不同
中風之脉陽浮而滑陰濡而弱
肌肉之上陽脉所行輕手按之狀若太過

肌肉之下陰脉所行按之不足謂之弱此
者是按之不足舉之有餘故知中風也
濕温之脉陽濡而弱陰小而急
肌肉之上陽脉所行濡弱者是濕氣所勝
火也肌肉之下陰脉所行小急者是土濕
之不勝木也
傷寒之脉陰陽俱盛而緊濇
寸尺俱盛極而緊濇
熱病之脉陰陽俱浮
熱病之脉息尺寸俱浮

浮之而滑
浮者輕手按之而滑是心傷熱脉
沈之散濇
沈者重手按之而散濇是津液虚少
温病之脉行在諸經不知何經之動也各隨
其經而取之
温病自有鬼癘之氣散行諸經不可預知
其何經之所受必俟其病而診之始可决
所在治之
傷寒有汗出而愈下之而死者有汗出而愈

者何也
傷寒病有汗之而安愈下之而死之者有
汗之而死者下之而安愈者如何
然陽虚陰盛汗出而愈下之而死
陽虚則外寒陰盛則外寒寒毒爭於榮衛
之中必發熱而惡寒尺寸俱浮大内必不
躁設有微煩其人飲食欲温而惡冷也
爲陽虚陰盛汗之則愈誤下則死
陽盛陰虚汗出而死下之而愈
陽盛則内熱陰虚則内熱寒毒相薄於榮

衛之内陽盛陰衰極陰變陽寒盛生熱陽
熱之氣盛而入裏熱毒居胃水液乾涸燥
糞結聚其人外不惡寒必蒸蒸發熱而燥
甚則譫語下之則愈誤汗則死
寒熱之病候之如何也
診候寒熱之病如何
然皮寒熱者
肺主皮毛與大腸爲表裏藏病即寒府病
即熱
皮不可近席

手三陰三陽法天天動故病即不欲卧近
席
毛髮焦鼻槁
下有心火燥熱之爲病故毛髮焦枯鼻又
枯槁
不得汗
凡有此病不得汗之汗之必死下之則愈
肌寒熱者
脾主肌肉與胃爲表裏藏病主寒府病主
熱

皮膚痛
脾主土土主濕濕流關節故病痛
唇舌槁
脾之精在唇四白其津液外泄故槁
無汗
此病燥濕之所致無以汗之汗之則腸胃
不通下之則泄注宜温中調氣
骨寒熱者
腎主骨與膀胱爲表裏病在陽即身熱熱
體重惡寒在陰即寒

病無所安
病在身不得安
汗注不休
腎生液入心爲汗注者無節度也汗出不
止
齒本枯痛
齒乃骨之餘腎之液外泄故齒本枯槁而
疼痛
五十九難曰狂癲之病何以别之
狂癲自是兩般何所辯别

然狂之始發也
重陽者狂病在三陽而反汗之陽盛發狂
少卧不饑
不欲眠卧不知饑餒
而自高賢也
妄自高大以稱其賢
自辯智也
獨自强不稱其智明
自貴倨也
自爲尊貴悮傲怨人

妄笑好歌樂也
無事嬉笑但好謳歌自以爲樂
妄行不休是也
登高逾垣凡所上之處皆非其所素能者
全無休止
癲疾始發
癲顛也重陰者癲始發時
意不樂
意思不樂
直視僵仆

眼目直視不能行立而倒仆
其脉三部陰陽俱盛是也
寸口是陽部尺是陰部三部脉皆盛
六十難曰頭心之病有厥痛有眞痛何謂也
厥者冷也有厥頭痛有眞頭痛有厥心痛
有眞心痛是如何
然手三陽之脉受風寒伏留而不行者則名
厥頭痛
風冷之氣入於三陽之經伏留而不行則
壅逆而衝於頭故名厥頭痛

入連在腦者名眞頭痛
腦爲髓海風冷之氣入於泥丸宫是邪循
風府入於腦痛甚手足冷至肘膝者名眞
頭痛
其五藏氣相干名厥心痛
諸經皆屬於心若一經有病其脉逆行逆
則乘心乘心則心痛故曰厥心痛是五藏
氣衝逆致痛非心家自痛也
其痛甚者在心手足青者即名眞心痛其眞
心痛旦發夕死夕發旦死

詳見十六難
神聖工巧第十一
六十一難曰經言望而知之者謂之神
瞻望以知其病謂之神
聞而知之者謂之聖
所聞以知其病謂之聖
問而知之者謂之工
未診先問最爲有準叩問而知病謂之工
切脉而知之者謂之巧
飜切者息以知其脾謂之巧

何謂也
四知如何
然望而知之者望見其五色以知其病
假令肝病見青色者肝自病見赤色者心
乗肝肝亦病故見五色以知其病也
聞而知之者聞其五音以别其病
五音者宫商角徵羽也以配五藏假令病
人好哭者肺病也好歌者脾病也
問而知之者問其所欲五味以知其病所起
所在也

問病人云好辛者肺病也好酸者肝病也
好甜者脾病也好苦者心病也好鹹者腎
病也好食冷物内熱也
切脉而知之者診其寸口視其虚實以知其
病病在何藏府也
診候寸口脉息弦者肝輕手取之而脉弦
者病在府也重手取之而脉弦聽聲者病
在藏也餘放此
經言以外知之曰聖
視脉初脉切脉皆在外而知之

以内而知之曰神此之謂也
知之於心乃内也謂之神
六十二難曰藏井滎有五腑獨有六者何謂
也
井俞滎經合此五藏有五也六府却於井
俞滎經合之外又有所過爲原如何
然府者陽也
六府屬陽
三焦行於諸陽故置一俞名曰俞
三焦者臣使之官位應相火宣行君火命

令行於諸陽經中故置一俞名曰原原者
元也
府有六者亦與三焦共一氣也
六府是陽三焦亦是陽故云共一氣
六十三難曰十變言五藏六府滎合皆以井
爲始者何也
五藏六府井滎俞經合却皆以井爲始者
如何
然井者東方春也
春者仁也在五常仁乃法木謂仁道至大

在歲春爲首在月甲爲首在經脉井爲首
萬物之始生
萬物初生皆由於春
諸蚑行喘息
葭飛灰動蟄蟲始振所以蚑蟲行喘蟲息
蜎飛蠕動
蜎乃井中蟲蜎蟲飛蠕蟲動
當生之物莫不以春而生
凡當生之物皆因春氣而生
故歲數始於春

正月爲歲首故一歲之始在春
月數始於甲
東方甲乙木也正月與甲乙皆屬於春故
十二月之始則在甲
故以井爲始也
惟因歲與月故知井爲始
六十四難曰十變言陰井木陽井金
井者谷井也非掘作之井山谷之中泉水
初出之處名之曰井同一井也陽則木陰
則金

陰滎火陽滎水
泉水旣出留停於近滎污未成大流也名
之曰滎滎者小水之狀同一滎也陽則水
陰則火
陰俞土陽俞木
留停既深便有射注輪人之處名之曰俞
同一俞也陰則土陽則木
陰經金陽經火
經者徑也經營之義也委積逐流經歷而
成渠徑也同一經也陰則金陽則火

陰合水陽合土
合者會也留停旣深便有指射輪人之處
也同一合也陰則水陽則土
陰陽皆不同其意何也
陰陽逈然不同則其意是如何
然是剛柔之事也
五藏爲陰爲柔六府爲陽爲調孤陽不生
孤陰不長夫婦剛柔相因而成
陰井乙木陽井庚金
乙爲陰屬木庚爲陽屬金凡所尅者爲妻

故以陰井乙木配陽井庚金乙與庚金正
夫婦之義
陽井庚庚者乙之剛也
庚爲剛爲夫爲陽故庚是乙之夫
陰井乙乙者庚之柔
乙爲柔爲婦爲陰故乙是庚之婦
乙爲木故言陰井木也
東方甲乙小乙陰也所以乙爲木
庚爲金故言陽井金也
西方庚辛金庚陽也金剋木所以陽井金

餘效此也
陰滎火陽滎水壬水爲剛丁火爲柔丁與
壬合陽俞木陰俞土甲木爲剛已木爲柔
甲與巳合陰經金陽經火丙火爲剛辛金
爲柔丙與辛合陰合水陽合土戊土爲剛
癸水爲柔戊與巳合
六十五難曰經言所出爲井所入爲合其法
奈何
經脉所岀爲井所入爲合其法度如何
然所出爲井

人之陽氣隨四時而岀入井乃陽氣初生
之時
井者東方春也
東乃四方之始春乃四時之始井乃經水
之始故井者東方春也
萬物始生故言所出爲井也
萬物始生於春故言經水所岀爲井
所入爲合
合乃經水會合也陽氣伏藏實似之
合者北方冬也

北乃四方之終冬乃四時之終合乃經水
之終故合者北方冬
陽氣伏藏
陽氣至冬至北退入而伏藏
故言所入爲合也
故言經水所入爲合
六十六難曰經言肺之原出於太淵
太淵在右手魚際下是脉之大會手太陰
之脉動也
心之原出於太陵

在掌後兩筋間䧟中是心包絡之原
肝之原出於太衝
在足大指本節後二寸
脾之原出於太白
在足内側核骨下
腎之原出於太谿
在足内踝後根骨間
少陰之原出於兊骨
五藏皆以俞爲原少陰眞心脉也亦有原
在掌後兊骨端陷中一名神門一名中都

前云心之原出於太陵是心包絡脉也凡
云心病者皆在心包絡脉眞心不病故無
俞今有原者外經之病不治内藏也
膽之原出於丘虚
在足外踝下微前
胃之原出於衝陽
在足跗上五寸骨間動脉
三焦之原出於陽池
在手小指次指本節後䧟中
膀胱之原出於京骨

在足外側大骨下赤白肉際
大腸之原出於合谷
在大指次指間虎口内
小腸之原出於腕骨
在手小指腕骨内
十二經皆以俞爲原者何也
俞謂井滎俞經合非者俞也十二經皆以
俞爲原如何
然五藏俞者三焦之所行氣之所留止也
三焦由此俞以通行氣亦於此俞以流止

然臍下腎間動氣者
注見八難
人之生命也
腎乃人生性命根本
十二經之根本也
注見八難
故名曰原
三焦合氣於腎故名曰原
三焦者原氣之别使也
注見三十八難

主通行三氣
人之二焦法天地三元之氣所以通行三
氣
經歷於五藏六府
上焦在心肺間中焦在脾胃下焦在肝腎
經歷常周徧
原者三焦之尊號也
原者元也元氣者三焦之氣也其氣尊大
故原乃其尊號
故所止輒爲原

氣所留止輒以爲原
五藏六府之有病者皆取其原也
藏府有病皆取其原故治之
六十七難曰五藏募皆在陰
腹爲陰五藏之募皆在腹肺之募中府二
穴在雲門下一寸乳上三肋間心之募巨
闕二宂在鳩尾下一寸脾之募章門二宂
在季脇下直臍肝之募期門二宂在不容
兩傍一寸五分腎之募京門二宂在腰中
季脇

而俞皆在陽者
背爲陽五藏之俞皆在背肺俞宂在第三
椎下兩傍相去同身寸一寸五分心俞宂
在第五椎下一寸五分肝俞宂在第九椎
下兩傍相去一寸五分脾俞宂在第十一
椎下兩傍相去一寸五分腎俞宂在第十
四椎下兩傍相去一寸五分
何謂也
募陰俞陽如何
然陰病行陽陽病行陰

内藏有病則出行於陽陽俞在背也外體
有病則大行於陰陰募在腹也
故令募在陰俞在陽也
所以令募在於陰俞在於陽
六十八難曰五藏六府各有井滎俞經合
肝井大敦滎行間俞大衝經中封合曲泉
肺井少商滎魚際俞大淵經經渠合尺澤
心井少衝滎少府俞神門經靈道合少海
腎井涌泉滎麗谷俞大谿經復溜合溜谷
脾井隱白滎大都俞大白經商丘合陵陰

泉心包絡井中衝滎勞宫俞大陵經間使
合曲澤此五藏各有井滎俞經合也膽井
竅陰滎俠谿俞臨泣經陽輔合陽陵泉原
丘虚大腸井商陽滎二間俞三間經陽谿
合曲池原合谷小腸井少澤滎前谷俞後
谿經陽谷合小海原腕骨胃井厲兊滎内
庭俞陷谷經解谿三里原衝陽膀胱井至
陰滎通谷俞束骨經崑崙合委中原京骨
三焦井關衝滎液門俞中都經支溝合天
井原陽池此六府各有井滎俞經合之外

有原也
皆何所主
井滎俞經合各何所主
然經言所出爲井
山谷之中泉水所出之處爲井
所流爲滎
泉水旣出滎迂未成大流爲滎
所注爲俞
停留旣深使有注射爲俞
所行爲經

流行經歷而成渠徑爲經
所入爲合
經行旣逹會合於海爲合
井主心下滿
井法木以應肝脾泣在心下今邪在肝肝
裹脾故心下滿今治之於井不令木乗土
也
滎主身熱
滎爲火以法心肺屬金外主皮毛心火灼
乎肺金故身熱謂邪在心也故治之於滎


不令火之乘金則身熱必愈
俞主體重節痛
俞法土應脾今邪在土主必刑水水者腎
腎主骨故病則節痛邪在土土自病則體
重宜治俞宂
經主喘咳寒熱
經法金應肺今邪在經則肺之爲病得寒
則咳得熱則喘今邪在金金必尅木木者
肝肝在志爲怒怒則氣逆故喘何以然謂
肝之支别從肝别貫膈上注肺治之於經

則金不刑於木
合主氣逆而泄
合法水應腎腎氣不足傷於衝脉則氣逆
而裏逆腎主開竅於二陰腎氣不禁故泄
注邪在水水必乘火火者心法不受邪肝
木爲心火之母爲腎水之子一憂母受邪
二憂子受刑肝在志爲怒憂則怒怒則氣
逆今治之於合不令水之乘火則肝木不
憂故氣逆止邪不在腎則無注泄
此五藏六府其井滎俞經合所主病也

以上井滎俞經合之生病各依四時而調
治之謂四時之邪各湊滎俞中留止也
用鍼補瀉第十二
六十九難曰經言虚者補之
藏府虚弱者補之
實者瀉之
藏府充實者通利之
不虚不實以經取之
諸藏皆不相乘初無偏虚偏實之患止得
就本經决補瀉之法

何謂也
三者如何
然虚者補其母
春得腎脉爲虚邪是腎虚不能傳氣於肝
故補腎腎有病則傳之於肝肝爲腎子故
曰補其母
實者瀉其子
春得心脉爲實邪是心氣盛實逆來乘肝
故瀉心心平則肝氣通肝爲心母故云瀉
其子

當先補之然後瀉之
母能令子實補其母者不可不先子能令
母虚瀉其子者不可不後
不實不虚以經取之者是正經自生病不中
它邪也當自取其經故言以經取之
不實不虚諸藏不相乘也春得弦多及但
弦者是肝藏自病也於足厥陰少陽之經
而補瀉焉當經有金木水火土隨時而取
之也
七十難曰經言春夏刺淺

春夏刺井滎從肌肉淺薄之處
秋冬刺深
秋冬刺經合從肌肉深厚之處
何謂也
淺深如何
然春夏者陽氣在上人氣亦在上故當淺取
之
春氣在毫毛夏氣在皮膚陽氣與人氣皆
在上故用針以刺毫毛皮膚之淺處
秋冬者陽氣在下人氣亦在下故當深取之

秋氣在分肉冬氣在筋骨陽氣與人氣皆
在下故用針以刺分肉筋骨之深處
春夏各致一陰
春夏陽也致者到也及也春夏養陽必致
一陰之氣以養陽慮其成孤陽
秋冬各致一陽
秋冬陰也秋冬養陰必致一陽以養陰慮
其成孤陰
何謂也
四時所致不同如同

然春夏温必致一陰者
春夏病行於陽故引陰以和陽
初下針沉之至腎肝之部得氣引持之陰也
人之肌膚皆有厚薄之處皮膚之下爲肝
腎之部陰氣所行故用針沉手内針入皮
五分至肝腎之部得氣引時陰氣以和其
陽
秋冬寒必致一陽者
秋冬病行於陰故内陽以和陰
初内針淺而浮之至心肺之部得氣推内之

陽也
皮膚之上爲心肺之部故用針浮淺入皮
三分心肺之部得氣推内針入引持陽氣
以和其陰
是謂春夏必致一陰秋冬必致一陽
再繳上文
七十一難曰經言刺榮無傷衛
針刺榮血無傷衛氣
刺衛無傷榮
針刺衛氣無傷榮血

何謂也
二者如何
然針陽者卧而刺之
衛爲陽故針陽者入皮二分病在衛用針
則淺故低針而刺之恐其深傷榮氣也
刺陰者先以左手攝按所針滎俞之處氣散
乃内針
滎爲陰刺入皮五分爲榮氣故先按所針
之宂待氣散乃内針恐其深傷衛氣也
是謂刺榮無傷衛刺衛無傷榮也

再繳上文
七十二難曰經言能知迎隨之氣可令調之
迎逆也取也隨順也補也衛氣逆行榮氣
順行能知此者可令調之
調氣之方必在陰陽
調攝榮衛之方法必在於陰陽虚實
何謂也
此理如何
然所謂迎隨者知榮衛之流行經脉之往來
也

惟知榮衛之流行經脉之徃來故不容不
迎隨補瀉
隨其逆順而取之故曰迎隨
衛氣逆行榮氣順行隨其榮衛之逆順而
補瀉故曰迎隨也
調氣之方必在陰陽者
陰虚陽實則補陰瀉陽陽虚陰實則補陽
瀉陰或陽并於陰或陰并於陽或陰陽俱
虚或陰陽俱實皆隨病所在而調其陰陽
則病無不巳

知其内外表裏
察脉之浮沉識病之虚實以内知外以外
知内視表知裏視裏知表故知虚實
隨其陰陽而調之
各隨其病在何陰陽脉中而調治之
故曰調氣之方必在陰陽
再繳上文
七十三難曰諸井者肌肉淺薄氣少不足使
也刺之奈何
諸井在手足指梢肌肉淺薄血氣尚少不

可使針刺之如何
然諸井者木也滎者火也
井爲木是火之母滎爲火是木之子
火者木子之子當刺井者以滎瀉之
肝木實實則瀉其子滎者火也木之子故
當瀉之春刺於滎此乃休王未畢火奪木
王法曰實邪故瀉滎假令肝自病實則取
肝中火瀉之虚則取肝中木補之
故經言補者不可以爲瀉瀉者不可以爲補
也

當補者不可瀉當瀉者不可補
七十四難曰經言春刺井
井屬木春刺之
夏刺滎
滎屬火夏刺之
季夏刺俞
俞屬土季夏乃六月刺之
秋刺經
經屬金秋刺之
冬刺合

合屬水冬刺之
何謂也
四時所刺不同如何
然春刺井者邪在肝
無令肝木邪害於脾土故刺諸井
夏刺滎者邪在心
無令心火邪害乎肺金故刺諸滎
季夏刺俞者邪在脾
無令脾土邪害乎腎水故刺諸俞
秋刺經者邪在肺

無令肺金邪害乎肝木故刺諸經
冬刺合者邪在腎
無令腎水邪害乎心火故刺諸合
其肝心脾肺腎而繋於春夏秋冬者何也
五藏繫於四時如何
然五藏一病輒有五者
五聲五色五味五香五液
假令肝病
舉肝一藏以爲例
色青者肝也臊臭者肝也喜酸者肝也喜呼

者肝也喜泣者肝也
注見三十四難
其病衆多不可盡言也
疾病最多雖言不能盡
四時有數而并繋於春夏秋冬也
四時有一定之數并繫於此
針之要妙在於秋毫者是也
用針微妙之理即秋毫之細微
七十五難曰經言東方實西方虚瀉南方補
北方何謂也

東方肝實西方肺虚瀉南方心火補北方
腎水如何
然金木水火土當更相平
金勝木木勝土土勝水水勝火火勝金五
藏五行更相平伏宜憑其補瀉以調治之
東方木也
東方屬木
西方金也
西方屬金
木欲實金當平之

金勝木肝氣强實肺氣虚弱木反陵金金
家不伏欲來平木
火欲實水當平之
心氣强實腎氣虚弱火反陵水水家不伏
欲來平火
土欲實木當平之
脾氣强實肝氣虚弱土反陵木木家不伏
欲來平土
金欲實火當平之
肺氣强實心氣虚弱金反陵火火家不伏

欲來平金
水欲實土當平之
腎氣强實脾氣虚弱土反陵水水家不伏
欲來平土
東方肝也則知肝實西方肺也則知肺虚
邪氣盛則實眞氣奪則虚木實謂木有餘
則土淫畏之土畏之則金無所養而致金
虚也
瀉南方火補北方水者南方火火者木之子
也北方水水者木之母也水勝火

舉肝一藏以爲例火者木之子若不瀉火
火必盛而鑠金金反仇讎於木金木相勝
而致兩相刑尅水者木之母若不補水水
必弱而不能生木
子能令母實母能令子虚
子能令母充實母能令子虚弱
故瀉火補水欲令金不得平木也
用針瀉須診其候則瀉其心心氣旣通肝
氣旣復又補於腎腎家得氣相傳以養肝
肝氣巳定則肺不復來平肝

經言不能治其虚何問其餘此之謂也
肺虚在於肝實則要瀉火補水若不得治
虛之要何必問其餘
七十六難曰何謂補瀉
補助瀉利之義如何
當補之時何所取氣
當補時候自何處取氣
當瀉之時何所置氣
置者取也迎也當瀉時候自何處取氣
然當補之時從衛取氣

肺行五氣漑灌五藏通注六經歸於百脉
凡取氣須自衛取氣得氣乃推内針於所
虚之經脉淺深分部之所以補之
當瀉之時從榮置氣
邪在榮分故内針於所實之經待氣引針
而瀉之
其陽氣不足陰氣有餘當先補其陽而後瀉
其陰
假令膽不足肝有餘先補足少陽後瀉足
厥陰

陰氣不足陽氣有餘當先補其陰而後瀉其
陽
肝不足膽有餘當先補足厥陰而後瀉足
少陽
榮衛通行此其要也
陰陽有餘不足當先補其不足然後瀉其
有餘故得榮衛通行即是持針要妙
七十七難曰經言上工治未病
上工者萬舉萬全之醫工皆醫治未然之
疾

中工者治巳病
中工未能全解悟故止守一藏而巳
何謂也
其說如何
然所謂治未病者見肝之病則知肝當傳之
與脾故先實其脾氣無令得受肝之邪也
人之五藏有餘者行勝不足者受邪見肝
經有病則知博其所勝之脾土故先預補
脾氣無令受肝之邪氣
故曰治未病焉

繳上文
中工者見肝之病不曉相傳但一心治肝
見肝有病不曉肝傳脾之理但一心止治
肝經
故曰治已病也
繳上文
七十八難曰針有補瀉
補者呼則出針瀉者吸則内針
何謂也
其說如何

然補瀉之法非必呼吸出内針也
補瀉之法非必呼吸出納爲補瀉但以得
氣出入爲補瀉
然知爲針者信其左
知用針法度自左手起
不知爲針者信其右
不知用針法度自右手起
當刺之時
當下針時
必先以左手厭按其所針滎俞之處

先知滎俞宂處以左手厭按之
彈而努之
以右手彈其所按之處使脉氣腹滿也
爪而下之
爪而下之置針準也
其氣之來如動脉之狀
其氣之來應於左手之下恰似動脉之形
狀
順針而刺之
然後循針而刺之

得氣因推而内之
待氣應於針下因惟入滎中
是謂補
此謂之補
動而伸之是謂瀉
若得氣便摇轉而出之是爲瀉
不得氣
若久留針而待氣不至則於衛中留針待
氣久不得又内入於滎中久留待氣如其
三處候氣不應於針者爲陰陽俱盡不可

復針
乃與男外女内不得氣是謂十死一生也
衛爲陽主外男子陽氣行於外則輕手按
其宂榮爲血主内女子陰氣行於内則重
手按其宂過時而氣不至不應其左手者
皆不可刺十死一生
七十九難曰經言迎而奪之安得無虚
凡氣始至而用針取之名曰迎而奪之迎
取氣也奪瀉氣也取而瀉之如何不虚
隨而濟之安得無實

隨者自衛取氣也補也濟者補不足之經
也隨而濟之如何不虚人其氣流注終而
内針入針出而捫其宂名曰隨而濟之
虚之與實若得若失
經脉虚弱却與針以補實之若得若失關
焉
實之與虚若有若無
經脉强實却與針以取虚之有得有失關
焉
何謂也

其說如何
然迎而奪之者瀉其子也
五藏實則瀉其子
隨而濟之者補其母也
五藏虚則補其母
假令心病
舉心一藏以爲例
瀉手心主俞
心爲五藏之君法不受病受病者心包絡
也手心主者手厥陰心包絡脉也手心主

俞者土也心火也土是火子乃瀉其俞此
瀉子也
是迎而奪之者也
繳上文
補手心主井
心火井木木者火之母今補心主之井補
母也
是謂隨而濟之者也
繳上文
所謂實之與虚者牢濡之意也

濡者爲虚牢者爲實
氣來實牢者爲得濡虚者爲失故曰若得若
失也
凡欲行其補瀉先候五藏之脉及所刺宂
中如氣來牢實者可瀉之虚濡者可補之
若持針不能胡其牢濡者故若得若失也
八十難曰經言有見如入
有見針如入
有見如出者何謂也
有見針如出是如何

然所謂有見如入者謂左手見氣來至乃内
也
欲刺人時先以左手候其安中之氣見其
氣來至然後内針
針入
針入宂俞
見氣盡乃出針
候其氣盡乃岀其針非迎隨補瀉之法
是謂有見如入有見如出者也
總繳上文

八十一難曰經言實實虚虚損不足而益有

注見十二難
將是寸口脉耶
問寸口脉如此
將病自有虚實也
問病自有虚實如此
其損益奈何
其减損補益之法如何
假令肝實而肺虚肝者木也肺者金也金木

當更相平當金平木也
詳見七十五難
假令肺實
且如肺氣强實
故知肝虚微少氣
故知肝氣虚弱細微而少
用針不補其肝而反重實其肺
用針者不補肝氣之虚反去補肺是使之
重實
故曰實實虚虚損不足益有餘此是中工所

害也
此是中工所以實實虚虚損不足益有餘


黄帝八十一難經纂圖句解卷之七






