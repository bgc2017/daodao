










黄帝八十一難經纂圖句解卷之二籍二
盧國秦越人撰
臨川晞范子李駉子埜句解
八難曰寸口脉平而死者何謂也
寸口脉平匀而人却死絶如何
然諸十二經脉
注見一難
皆係於生氣之原
十二經皆關係於腎腎者發生脉氣根原
所謂生氣之原者謂十二經之根本也

腎者生氣之原爲十二經脉之根本也
謂腎間動氣也
兩腎之間動氣乃人所受父母之原氣又
氣衝之脉起於兩腎之間
此五臟六腑之本十二經脉之根
五臟六腑分爲十二經實以腎爲根本
呼吸之門
腎挾任脉上至喉咽通喘息爲呼吸之門
三焦之原
人之三焦法天地三元之氣以腎爲本原

一名守邪之神
左爲腎右爲命門有神守於命門不令邪
入志室邪入志室人則死矣志室穴名
故氣者人之根本也
腎間動氣乃生人性命根本
根絶則莖葉枯矣
手三陰三陽爲枝足三陰三陽爲根尺部
爲人之根本寸口爲人之莖葉木根絶則
木死人腎絶則人死
寸口脉平而死者生氣獨絶於内也

腎間動氣常隱於内今寸口傳受穀氣雖
脉平和奈人之生氣巳絶於兩腎之間則
十二經無相依十任寸脉平亦死矣
九難曰何以别知臟腑之病耶
五臟六腑疾病何以辯别知之
然數者腑也
凡見數脉是六腑受病者也
遲者臟也
凡見遲脉是五臟受病也
數則爲熱

數是陽脉主有熱證
遲則爲寒
遲是陰脉主有寒證
諸陽爲熱
陽氣亂則脉數故諸陽皆爲熱
諸陰爲寒
陰氣虚則脉遲故諸陰皆爲寒
故以别知臟腑之病也
因數遲之脉可得辯别臟腑之疾病
十難曰一脉爲十變者何謂也

一部之中脉凡十變其說如何
然五邪剛柔相逢之意也
五邪者虚邪實邪正邪微邪賊邪也剛柔
者陰陽也相逢者於本位見他脉也五臟
各有表裏更相乘之一脉成十推此十變
之候乃五行勝復相加也邪者不正之名
非在身王氣而外干身爲病者通爲之邪
也
假令心脉急甚者肝邪干心也
聖人以心部一藏爲例夏心脉當浮大而

散今反弦急弦急者肝脉干心也肝是母
心是子木生火母乘子曰虚邪干猶乗也
心脉微急者膽邪干小腸也
小腸心之府膽肝之府心部微急乃膽邪
干小腸
心脉大甚者心邪自干心也
心脉雖洪大當以胃氣爲本今無胃氣故
其脉大甚此曰正經自病法曰正邪故云
自干
心脉微大者小腸邪自干小腸也

心脉略大爲小腸自病
心脉緩甚者脾邪干心也
緩者脾之脉今心脉緩甚是火爲母土爲
子子乗母曰實邪脾邪干心之脉
心脉微緩者胃邪干小腸也
於心部輕手得其小緩是胃邪干乘小腸
心脉濇甚者肺邪干心也
濇者肺之脉今心部脉濇金反凌火法曰
微邪
心脉微濇者大腸邪干小腸也

心部見小濇脉是大腸邪干乗小腸
心脉沉甚者腎邪干心也
沉者腎之脉心火炎上其脉本洪今反脉
沉水來尅火法曰賊邪
心脉微沉者膀胱干小腸也
於心部重手得其小沉是膀胱邪干乗小
腸
五臟各有剛柔耶
剛柔者陰陽也五臟各有陰陽今以心臟
爲例餘皆仿此

故令一脉輒變爲十也
一部之中凡十次變通六部之内各有五
邪十變共六十首
十一難曰經言脉不滿五十動而一止
一藏五十動五藏二百五十動謂之平脉
今脉之動不滿五十動而一止者是一藏
無氣按止者按之覺於指下而中止曰止
一臟無氣者何臟也
一臟無氣是何臟腑
然人吸者隨陰入

吸入腎與肝故吸隨肝腎而入肝腎在鬲
下故曰陰
呼者因陽出
呼出心與肺故呼自心肺而出心肺在鬲
上故曰陽
今吸不能至腎至肝而還
大凡呼吸陰陽相隨上下經歷五臟力爲
平人今呼雖出於心腎而吸腎至肝而還
竟不得至於腎此是腎受父母之元氣信
巳耗散故脉不滿五十動而一止知其必

死
故知一臟無氣者腎氣先盡也
故知一臟元氣者乃腎之元氣先絶故脉
不滿五十動而一止
十二難曰經言五臟脉已絶於内
五臟之脉肝腎在鬲下故言内内之脉已
絶
用針者反實其外
心肺在鬲上故言外使用針藥之人反以
針藥補實心肺

五臟脉已絶於外
心肺之脉巳死絶
用鍼者反實其内
使用鍼藥之人反以鍼藥補實腎肝
内外之絶何以别之
何以辯别内絶外絶
然五臟脉巳絶於内者腎肝氣巳絶於内也
五臟之脉巳絶於内是腎肝之氣死絶
而醫反補其心肺
醫人不治肝腎反補心肺

五臟脉巳絶於外者心肺脉巳絶於外也
五臟之肺巳絶於外是心肺之氣死絶
而醫反補其腎肝
醫人不治心肺疾反補腎肝
陽絶補陰
心肺在鬲上屬陽心肺外絶則皮聚毛落
腎肝在鬲下屬陰醫人反補實其腎肝
陰絶補陽
腎肝内絶則骨痿筋絶醫人反補實心肺
是謂實實

病人本實又以藥實之
虚虚
病人本虚又以藥虚之
損不足
病人本虚氣不足又以藥减損之
益有餘
病人本血氣有餘又以藥補益之
如此死者醫殺之耳
如此等死醫人殺之
十三難曰經言見其色而不得其脉

見其顔色不得相應顔色之脉
反得相勝之脉者即死
反得尅勝顔色之脉者死
得相生之脉者病
得相生顔色之脉者病
即自己色之與脉當參相應爲之奈何
以色脉參合相應如何
然五臟有五色皆見於面
心赤色肝青色脾黄色肺白色腎黑色皆
見於面

亦當與寸口尺内相應
五臟既有此色寸關尺亦當有此脉方是
相應
假令色青其脉當弦而急
青肝色也弦急肝脉也是肝經色脉相應
色赤其脉浮大而散
赤心色也浮大而散心脉也是心經色脉
相應
色黄其脉中緩而大
黄脾色也中緩而大脾脉也是脾經色脉

相應
色白其脉浮濇而短
白肺色也浮濇而短肺脉也是肺經色脉
相應
色黑其脉沉濡而滑
黑腎色也沉濡而滑腎脉也是腎經色脉
相應
此所謂五色之與脉當參相應也
青黄赤白黑五色與弦緩洪濇沉脉相應
脉數尺之皮膚亦數

數心脉也尺臂内也脉數臂内皮膚亦熱
脉急尺之皮膚亦急
弦急者肝脉也臂内皮膚亦急
脉緩尺之皮膚亦緩
緩者脾脉也臂内皮膚亦緩弱
脉濇尺之皮膚亦濇
濇者肺脉也臂内皮膚亦濇
脉滑尺之皮膚亦滑
滑者腎脉也臂内皮膚亦滑
五臟各有聲色臭味當寸口尺内相應

肝脉弦其色青其聲呼其臭膻其味酸心
脉洪其色赤其聲笑其臭焦其味苦脾脉
緩其色黄其聲歌其臭香其味甘肺脉濇
其色白其聲哭其臭腥其味辛腎脉沉其
色黑其聲伸其臭腐其味鹹此謂相應也
其不相應者病也
假令肝病色白多哭好辛喜腥此爲相反
聲色臭味皆肺之證金尅木名曰賊邪不
相應必死
假令色青其脉浮濇而短若大而緩爲相勝

色青者肝也浮濇而短者肺也肺勝肝爲
賊邪大而緩者脾脉也肝勝脾爲微邪故
言相勝
浮大而散若小而滑爲相生也
浮大而散者心脉也肝木能生心火小而
滑者腎脉也腎水能生肝木
經言知一爲下工知二爲中工知三爲上工
上工者十全九中工者十全八下工者十全
六此之謂也
工者萬舉萬全也上工者知色脉皮膚三

法相生相勝本始故治病十全其九中工
知二者謂不能全釋故治病十全其八下
工知一謂不能明於全法一心治已病故
十全其六
十四難曰
第十四首詰難問曰
脉有損至何謂也
脉有損脉有至脉如何
然至之脉
脉息動應於手

一呼再至曰平
平者平調之脉無太過無不及一呼一吸
爲一息又問四至號平和之脉息
三至曰離經
經者常也大凡經脉一日一夜復會手太
陰手太陰乃始問之經也今一呼三至脉
行四寸半一吸三至脉行四寸半脉行九
寸過於平脉不在所起之經故曰離經者
其脉麤大
四至曰奪精

其脉五味味歸形形歸氣氣歸精今一息
四至則形脫氣耗精無所歸猶如奪去
五至曰死
人脉五至一吸五至一息之間脉凡十至
此之平脉多一倍如何不死
六至曰命絶
一息之間脉凡十二至性命不有而死亡
矣
此至之脉
元文曰此死之脉愚改曰此至之脉者蓋

總言其至脉也
何謂損
問損脉如何
一呼一至曰離經
前之至脉離經謂脉曰過半此之損脉離
經謂脉行減半一呼一吸脉止兩至亦曰
離經
二呼一至曰奪精
二呼而脉一至一日一夜不及一十三箇
周身脉只行二百二丈五尺其人氣耗血

枯神慘色夭精華猶如奪去亦曰奪精
三呼一至曰死
三呼脉一至脉只行一寸半一日一夜只
行及六十七丈五尺不及五周身如此之
候死可符也
四呼一至曰命絶
四呼脉一至一日一夜不及四周身氣盡
已絶藏敗神去故命絶也
此損之脉也
總言其損脉

至脉從下上
呼少至多故謂之至至脉病生於陽陽氣
自下而上故敗稍動上下六
損脉從上下也
呼多至少故謂之損損脉病生於陰也陰
氣自上而下敗脉稍減至三
損脉之爲病奈何
問損脉之病如何
一損損於皮毛皮聚而毛落
一損肺主皮毛故皮聚毛落

二損損於血脉血脉虚少不能榮於五臟六
腑也
二損心主血脉血脉枯少不能使五臟六
腑榮華
三損損於肌肉肌肉消瘦飲食不爲肌膚
三損脾脾者飲食之藏府脾主肌肉飲食
不化則肌肉消瘦
四損損於筋筋緩不能自收持
四損肝肝主筋筋脉緩弱不能收拾維持
五損損於骨骨痿不能起於床

五損腎主骨骨枯髓減發爲痿痿者無力
不能起
反此者至脉之病也
元文云至於收病患改作反前此五損脉
之病則是至脉之病也
從上下者骨痿不能起於牀者死
脾在上腎在下一損肺二損心三損脾四
損肝五損腎從肺至腎五藏俱損腎主骨
骨痿必死
從下上者皮聚而毛落者死

從腎損至肺亦是五藏俱損肺至皮毛皮
聚毛落亦死
然損其肺者益其氣
形寒飲食則傷肺肺主氣旣爲形寒飲冷
所損當增益其氣以治之
損其心者調其榮衛
憂愁思慮則傷心心主血旣爲憂愁思慮
所損當調榮衛以治之
損其脾者調其飲食適其寒温
飲食勞倦則傷脾脾經旣傷宜春凉食夏

冷氣冬熱食隨天時寒温以節調飲食則
脾經順矣
損其肝者緩其中
恚怒氣逆上而不下則傷肝肝主怒其氣
急宜食甘以緩之甘性緩甘屬脾土土居
中宫以土味緩其中
損其腎者益其精
久坐濕地强力入水則傷腎腎主精腎經
旣損則以緩味補益其精氣
此損至之法也

又總言損至病法度
脉有一呼再至一吸再至
一呼之間脉凡二至一吸之間脉亦二至
有一呼三至一吸三至
一呼之間脉凡三至一吸之間脉亦三至
有一呼四至一吸四至
一呼之間脉凡四至一吸之間脉亦四至
有一呼五至一吸五至
一呼之間脉凡五至一吸之間脉亦五至
有一呼六至一吸六至

一呼之間脉凡六至一吸之間脉亦六至
有一呼一至一吸一至
一呼之間脉當二至今反一至一吸之間
脉當二至今反一至
有再呼一至再吸一至
再呼再吸脉當八至今反止得二至
有呼吸再至
注作一呼再至一吸再至是前四至平脉
注作呼吸之間止二至是前二敗脉禺不
明此句請俟後賢

脉來如此何以别知其病也
脉息之來如此何以别辯疾病
然脉來一呼再至一吸再至不大不小曰平
一呼而脉二至一吸而脉二至無太過無
不及曰平和之脉
一呼三至一吸三至爲適得病
一呼而脉三至一吸而脉三至其脉麤大
曰離經爲適然始得病
前大後小即頭痛目眩
前大者寸外大也後小者寸内小也上部

法天主胸以上至頭之上有疾寸口乃上
部故頭腦疼痛眼目昡運
前小後大即胸滿短氣
前小者寸外小也後大者寸内大也主胸
膈滿塞氣息短促
一呼四至一吸四至病欲甚
平脉止有四至今一呼而脉四至共得八
至脉倍常經主病欲甚乍不及
脉洪大者苦煩滿
八至之中脉洪大者病在三陽陽盛煩燥

痞滿
沉細者腹中痛
八至中脉沉細病在三陰陰主於内故腹
肚疼痛
滑者傷熱
八至中脉滑中傷熱
濇者中霧露
八至中脉濇傷霧露寒氣
一呼五至一吸五至其人當困
一呼而脉五至氣血勞走其人必困

沉細夜加
十至中脉沉細主夜間疾加
浮大晝加
十至中脉浮大主晝間疾加
不大不小雖困可治
十至中旣不浮大又不沉細雖困可療治
其有小大者爲難治
十至脉極浮大則火盛必滅又脉極沉細
則水弱必竭
一呼一至一吸一至名曰損

呼吸當四至今止二至名曰損脉
人雖能行
人雖能行步
猶當著床
猶當沉著牀上卧病
所以然者血氣皆不足故也
其所以著牀者由於血氣不足之故
再呼一至
再呼再吸當八至今止四至
呼吸再至

疑此句見前注
名曰無魂無魂者當死者
呼多至少是魂魄巳絶魂屬陽陽
絶魂去故知必死
人雖能行名曰行屍
人雖能行步名曰死尸在行
上部有脉
寸口爲上部寸部有脉
下部無脉
尺脉爲下部尺部無脉

其人當吐
其人自當發其吐
不吐者死
不吐者是生氣獨絶於内也
上部無脉下部有脉雖困無能害也
寸部無脉尺部有脉雖病困極亦不爲害
所以然者譬如人之有尺樹之有根
所以不爲害者人有尺脉恰似樹有根本
枝葉雖枯藁根本將自生
寸部如樹枝葉尺部如樹根本人旣有尺

脉雖無寸部脉亦終有可生
脉有根本
根本在尺部尺部有脉是脉有根本
人有元氣故知不死
兩腎之間動氣乃人所受父母之元氣尺
部有脉是人之元氣不絶故知不死
十五難曰經言春脉弦
春天脉息如弓弦筝弦之弦緊
夏脉鈎
夏天脉息如鈎之曲

秋如毛
秋天脉息如毛輕浮
冬脉石
冬天脉息如石沉重
是王脉耶
問是王盛之脉
將病脉也
問是疾病脉
然弦鈎毛石者四時之脉也
弦春王脉鈎夏王脉毛秋王脉石冬王脉

皆非病脉
春脉弦者肝東方木也
春屬東方甲乙肝木其脉弦
萬物始生未有枝葉
萬物根荄芽甲始生於春未有枝葉之形
見
故其脉之來濡弱而長故曰弦
長者形容其脉弦也濡弱而長者形容其
脉微弦也微弦者謂有胃氣也
夏脉鈎者心南方火也

夏屬南方丙丁心火其脉鈎
萬物之所盛垂枝布葉皆下曲如鈎
夏乃長養萬物至夏而盛枝葉茂盛華葉
散布皆下曲如鈎之形狀
故其脉之來疾去遲故曰鈎
來疾者陽盛也寸口疾也去遲者陰虚也
尺中遲也來疾者形容其脉洪也來疾去
遲者形容其微洪者謂有胃氣也
秋脉毛者肺西方金也
秋西方庚辛肺金其脉毛

萬物之所終草木華葉皆秋而落其枝獨在
若毫毛也
秋乃肅殺萬物之時草木花葉至秋而落
惟有枝梗獨存若毫毛之少
故其脉之來輕虚以浮故曰毛
肺浮於上其氣主皮毛故其脉浮如毛
冬脉石者腎北方水也
冬北方壬癸腎水其脉石
萬物之所藏也
萬物至冬而伏藏

盛冬之時水凝如石
盛冬之時天寒地凍水凝結如石
故其脉之來沉濡而滑故曰石
沉者冬脉之正沉濡而滑者微沉之義謂
有胃氣
此四時之脉也
總言四時脉息
如有變奈何
如脉息更變何如
然春脉弦反者爲病何謂反

春脉當弦若與弦脉相反則爲肝病何謂
之脉反
然氣來實强是爲太過病在外
春乃少陽用事之時其脉微弦是有胃氣
今脉氣之來實强是爲太過實强者陽太
盛也其病在外外證善潔面青善怒
氣來虚微是謂不及病在内
厥陰之氣表於筋其脉弦今更虚微故曰
不及陰處中故在内證四肢滿閉癃溲便
難轉筋

氣來厭厭聶聶如循榆葉曰平
春少陽厥陰俱合其脉之來如春風吹榆
葉濡弱而調故曰平脉平者謂之胃氣
益實而滑如循長竿曰病
益實而滑者太弦之謂如循長竿者長而
不軟也此是弦脉胃氣少故病
急而勁益强如新張弓弦曰死
緊急勁直强盛恰似新張緊細之弓弦此
是但弦無胃氣故死
春脉微弦曰平

微弦者微似弦非微而弦也微弦者一分
胃氣二分弦氣俱動爲微弦
弦多胃氣少曰病
弦脉非微似弦是胃氣少也疾病生焉
但弦無胃氣曰死
三分并是弦而無胃氣爲眞藏見必死
春以胃氣爲本
五藏之氣皆胃氣和之不得獨用如至剛
不得獨用獨用則折和柔用之即固也胃
者水穀之海人受氣於穀穀入於胃乃傳

與五藏六府故肝以胃氣爲本餘四藏并
皆仿此
夏脉鈎反者爲病何爲反
夏脉當鈎若與鈎相反即爲心病何以謂
之反
然氣來實强是謂太過病在外
浮而大散者心也今反實强是爲太過外
證面赤口乾喜笑
氣來虚微是謂不及病在内
夏心少陰盛王今反虚微是爲不及内證

煩心心痛掌中熱而死
其脉來累累如環如循琅玕曰平
脉滿而盛微似珠形之中手琅玕珠之類
也故曰心平
來而益數如鷄舉足者曰病
心脉但當浮散不當數也今脉數如鷄舉
足之走故曰心病
前曲後居如操帶鈎曰死
前曲者前鈎曲無力也後居者倨而不動
勁直也操執也如操執革帶之鈎曰死

夏脉微鈎曰平
夏脉微似鈎非微而鈎喜有胃氣故曰平
脉
鈎多胃氣少曰病
脉非微輭鈎是胃氣少也故病
但鈎無胃氣曰死
三分并是鈎而無胃氣爲眞藏見死
夏以胃氣爲本
平人之常氣禀於胃與春同
秋脉毛反者爲病何謂反

秋脉當毛若與毛相反是爲心病何以謂
之反
然氣來實强是謂太過病在外
秋脉當毛今更實强是爲太過外證面白
善嚏悲愁不樂欲哭
氣來虚微是謂不及病在内
肺脉輕虚以浮今按之益虚微是無胃氣
病證喘咳洒淅
其脉來藹藹如車蓋按之益大曰平
車蓋乃小車之蓋輕浮藹藹然也按之益

大有胃氣故曰平
不上不下如循鷄羽曰病
肺金乘夏餘陽故其脉上肺金之氣屬陰
其脉下今不上不下如循鷄羽濇濇然故
曰病
按之消索如風吹毛
風吹毛者飄騰不定無歸之象今按如消
散之索吹毛之風此是但毛無胃氣故曰
死
秋脉微毛曰平

脉微似毛非微而毛一分胃氣二分毛氣
俱動爲微毛
毛多胃氣少曰病
毛非微似毛是胃氣少故有病
但毛無胃氣曰死
三分并是毛而無胃氣爲眞藏見死
秋以胃氣爲本
五藏皆禀氣於胃胃者五藏之本也藏氣
不能自致於手太陰必因於胃氣乃至於
手太陰胃氣不能俱至於手太陰故眞藏

之氣獨見獨見者病勝藏也故曰死
冬脉石反者爲陰何謂反
冬脉當沉如石若與沉相反是爲腎病何
以謂之反
然氣來實强是謂太過病在外
冬脉當沉濡今反實强是爲太過外證面
黑善恐欠
氣來虚微是謂不及病在内
冬脉沉濇今反虚微是爲不及病證逆氣
小腹痛急泄如下重足脛寒而逆

脉來上大下兊濡滑如雀之喙曰平
雀喙乃本大來兊也上大者足太陽應手
而大也下兊者足少陰診之去而小也陰
陽得所爲胃氣强故曰平
啄啄連屬其中微曲曰病
啄啄者不息故謂之連屬其中緩而微曲
者脾脉尅腎故病
來如解索去如彈石曰死
脉來如解脫之索虚慢無根本也遲也去
如彈石之疾也故死

冬脉微石曰平
微石者微似沉非微而沉也一分胃氣二
分沉氣俱動爲微沉
石多胃氣少曰病
脉非微似沉是胃氣少於病
但石無胃氣曰死
三分并是沉而無胃氣爲眞藏見必死
冬以胃氣爲本
與春同
胃者水穀之海也

胃大一尺五寸長二尺六寸横屈受水穀
三斗五升其中常留穀二斗水一斗五升
主禀四時故皆以胃氣爲本
四時春夏秋冬皆禀受胃氣以爲根本
是謂四時之變病
春防多胃少夏鈎多胃少秋毛多胃多冬
石多胃少皆爲四時之變病
死生之要會也
五藏之氣和於胃氣即生若眞藏見必死
凡死生緊要都會之所乃胃也

脾者中州也
注見四難
其平和不可得而見
脾經平和之脉寄王四季故不可得而見
衰乃見耳
脾經衰敗脉乃形見
來如雀之啄
上大下兊濡滑爲雀喙脉此腎脉剋脾經
是爲不及
如水之下漏

時動復住爲屋漏脉腎來乘脾是爲太過
是脾之衰見也
雀啄屋漏乃脾衰而見此脉
黄帝八十一難經纂圖句解卷之二














