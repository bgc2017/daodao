










諸真内丹集要卷下鼓八
　　　　海天秋月道人玄全子集
　　　青霞真人内用祕文
僕自幼學道弱冠棄家歷遍江湖求師問友
得先師張悟真以來諸先生詩詞丹經傳記
熟讀精思尋文求義又遍叅道友術士窮歷
名山洞府討求石壁詩記晚遇海瓊先生指
迷之要率又遇率然居士於朱陵洞府作詞
章以相貽始得證海瓊之妙旨乃知年少初
學所求所見所聞俱是屋上架屋枝上接枝

殊不知屋便是屋枝便是枝何必遠求今既
得悟誠恐湮没無傳且念後之學者未必如
此留意因筆數語以貽後人有得之者可以
因義解義猛省用工雖不求師而師在其中
矣男子一身四大皆陰惟先天一氣是真陽
五臟六腑精津血氣皆非真陽惟先天一氣
是真陽不是吹嘘呼吸之氣亦無形影氣象
可見故悟真篇云以爲可見者不可用可用
者不可見此氣未受形之先在父母胎中先
受此氣便生兩腎便生兩眼由此生心生肝

生肺生脾生九竅四肢百骸然後人相具足
此氣止在兩腎之間名爲玄牝之門先師玄
牝歌言之甚詳世人莫能悟此今人宰牲曾
見兩腎之間腰膂去處有一空膜之中有氣
呼吸膨亨至肉冷方息者此也此氣未死之
先血氣全盛魂魄相屬内含五彩暖氣如湯
人一死則如牲畜血氣一散而此氣餒矣人
身亦然只此一氣便是金丹大藥故先師以
心肝脾肺腎腸膽精津氣血液涕唾爲非道
又以精神魂魄意似是而非者此也人之一

身左足太陽右足太陰兩足底爲湧泉穴發
水火二氣自雙足入尾閭上合於兩腎左爲
腎堂右爲精府一水一火一龜一蛇互相橐
籥兩腎之間虚生一竅是爲玄牝二腎之氣
貫通玄牝之間由此發黄赤二道上夾脊雙
關貫二十四椎中通於心復入膏肓之下會
于風府上朝泥丸而下通明堂散灌五宫下
入重樓玉闕直至絳宫復流入於本府日夜
循環周流不息皆自然而然即不是動手脚
做成底而今人皆流入旁門者不知虚無自

然默默運用之理却妄行屈伸呵嚥擦摩引
導存思注視遂成妄想妄作返至成疾如白
蓮道人箇箇面黄運氣道人箇箇病蠱夫此
氣在人人人一般即無多少有涵養的做得
成無涵養底做不成其流行出入往來自有
定數如海中潮候弦朔必應上天斗柄子午
自移又如女子月經病瘧疾人應時而至確
然不差此氣遇陽時爲火陰時爲水火即木
液水即金精又左腎爲坎坎中有戊右腎爲
離離中有己戊己二土合爲圭字又名水中

金刀者金也故名刀圭又火即木水即金爲
金木無間水火同郷金木水火只是一土而
一土總五行耳先師以爲五臟六氣六腑元
精正謂此爾此氣時至自然運轉不假人爲
凡言轆轤三車黄河曹溪者取象如此非人
力强爲也此氣當以子時而至爲陽火午時
而至爲陰火以卯時而至爲木液以酉時而
至爲金精卯中有甲酉中有庚故須採取用
甲庚子中有戊午中有己故運真土用子午
其實一物然采取必用甲庚運火不拘子午

自非洞曉乾坤升降陰陽盛衰藥材老嫩水
火潜亢之理不足以語此然先師言之甚詳
而後人愈疑之者何也皆緣泥於虚無故不
知下手用工是以胎息不成而歸於頑空忽
於自然而溺於妄想强作是以心神枉費而
返以致疾夫虚無者言其不可見聞自然者
言其可以迎取今以采取火候等逐節工夫
言之淺深並不假譬喻以誤後人直截句句
分明節節緊切但謹守奉行無不應驗凡未
入室已前且理會安排采藥每日夜且習打

坐坐一定自然骨節開關脉通自膀胱至夾
脊如車輪運轉先天一氣自然由三關上朝
泥丸下重樓入絳宫然其來有時采亦有時
須得甲庚旺相之時默默端坐不須用力摩
動須臾覺頂中火熱喉中甘露降滴滴而下
便以目内視以意内送直納之於絳宫而止
凡一日之内以甲應上弦庚應下弦自子至
卯爲上弦得汞半斤自午至酉爲下弦得鉛
八兩采甲汞庚鉛各半斤自然定數所謂鉛
見癸生須急采金逢望遠不堪嘗者言甲庚

之時木水金鉛方生須以此時采取也如此
謂之采取然初采取不記年月久久積之方
成罏鼎夫一身罏也絳宫鼎也今人以脾宫
爲黄庭頂中泥丸爲鼎皆非也年月既久罏
鼎方成然成後種藥夫藥物一生且采且鍊
采而積之者爲藥鍊而成之者爲火采之則
一日有一斤之數鍊之則一日有一銖之得
采藥之時須乘甲庚旺氣行火之法須忌甲
庚沐浴有此不同耳采藥之法亦如安鼎不
過因其自然之來而迎之以意送之以目故

丹書言黄婆青女黄婆意也青女眼也以意
逢迎謂之黄婆媒合以目内送謂之青女傳
言人身之氣隨意而動意行即行意止即止
故送入鼎中隨意而止不復下流謂之采藥
藥即入鼎然後有火候聖人傳藥不傳火以
火與藥同歸而殊途同情而異功故爾子爲
一陽至巳爲六陽言自子至巳爲火得六數
而六陽成乾當自子至巳以意迎之謂之進
火謂之添汞午爲一陰至亥爲六陰自午至
亥爲水得六數而六陰成坤當其自午至亥

不必迎之謂之退火謂之抽鉛子巳爲火午
亥爲水言火不言水者添進則爲火抽退則
爲水自然而然不假人爲丹經云河圖洛書
之數者言其火候自然與彼生成之數合爾
非必求用力以合此數也言朝屯暮蒙晝姤
夜復者亦言與此卦默合非必用力求合此
卦也如運用之説則言此氣運行周流五臟
百脉如亥子旺腎寅卯旺肝巳午旺心申酉
旺肺辰戌丑未旺脾自然此氣流行由旺宫
而出亦不必妄想此時此臟有此氣出入流

通然采取造鼎之初則無禁忌時至則爲既
了則休至如入藥行火則須擇日入室一毫
俗事不妄干涉使耳目鼻口四象相忘胷中
澹然虚室生白有一所著便是封固不牢藥
物走漏便不是道既居室内惟半饑半飽不
可求睡務使胸次惺惺常常提醒見藥即采
遇火即行一年之内只除卯酉二月不行水
火以卯木旺以酉金旺木旺則火旺金旺則
水旺故爾除此二月不須行火如行火則返
過而傷丹一年十二月除卯酉二月止存十

月故十月而成胎過十月又不須行火行火
則又傷丹此之謂火候十月胎成移入泥丸
謂之换鼎此時胎氣既足如人已生但須乳
哺之耳此時工夫不須行火候亦無沐浴只
是温養如此三年九載則天門自開嬰兒出
入往來無礙位登仙翁矣此首尾用之説皆
是自然而然不假人力强爲妄想不過臨時
以意迎逢之而矣此本是積日累月造鼎安
罏一年十月結胎行火先師以爲一日金丹
黑赤紅又謂頃刻可成者何也言一時半日

之工夫可奪一年半紀之造化當其藥生火
到之時不過頃刻逢迎故謂之金丹頃刻而
成即非終日終夜勞神苦思强爲妄想也夫
藥物罏鼎火候沐浴胎息嬰兒運用抽添主
賔刑德浮沉升降鉛汞水火真土金精一應
言語都是改名换姓其實只是一物勾鎖連
環自可熟讀其義自見其有下手工夫虚無
自然之説先師許多丹經詩詞盡矣叅同脗
合一以貫之如此而已言之非難行之爲難
行之非難守之爲難也何以守之爲難大抵

旁門小法俱無報應惟有金丹一件即有報
應今人采藥少年者半年工夫中年者一年
工夫老人須三年工夫忘形念静坐默然采
取之後時節到來耳目手足清健百病俱無
自然兩腎火起夾脊如車輪泥丸如湯澆口
中常有甘露滴滴而來若能不睡存神百念
俱絶不過兩月餘日目生神光此心明了若
有慧性此其驗也得之不可便以爲至道否
則便成風顛至如三月行火之餘時時刻刻
工夫不差則七竅光明須有金光明如車輪

内外洞視遠接鬼神當此之時嬰兒已生形
象不可便縱其運動出入須要謹護牢收否
則火漏丹敗十月既滿嬰兒受氣已足自然
如瓜果之熟根蔕自落然後出入往來不可
離身丈尺不可遠出一出便須收回否則神
一出而迷返遂去投胎奪舍不復顧屋舍矣
且待三年九載日子滿足骨骼老成如人生
十數歲知人事輕重淺深方可縱其自然往
來出入至此時則飛昇變化真仙矣猶有魔
障當其入室坐忘之時聰明倍生神異百出

凡天下奇奇怪怪之事生前死後之果神仙
希有之遇鬼神驚怖之事會集于前真如慧
眼又如神明依附此皆魔障所生不可便以
爲道須要把捉一念堅凝所謂太玄之一守
其真形切不可見女爲真縱情爲性如此守
一方能成道今人多於此時無定見定力故
爲外邪所附不惟學道無成反爲顛風遂以
爲神仙渺茫惜哉僕平生讀書訪友叅師問
道躬行實踐所見功驗如此併以告之未來
學者有志之士得此而讀之尋文揣義叅之

先師丹經遺論求之道藏祕文當一一皆合
恒能依此修行十月胎成移鼎温養之後又
叅向上一着方可看悟真下篇求精進法又
當有自然希有之遇有不可以言傳之妙若
不如此次第行之則身中無胎嬰兒不育叅
禪學道如水無源如木無根竟成有漏頑空
到老無成終歸輪廻惡趣如丹成之後或投胎
奪舍飛昇尸解又是丹成之後修行淺深把
投定否如何有此報應即是合用工夫處不
可放縱一步就中飛昇爲上尸解次之奪舍

又次之投胎爲下矣至如飛昇尸解二者又
須功圓行滿代天行化有濟物利人之勞方
可至也若無功行但可延年益壽亦不能爲
仙也何以言之神一去而不回則氣一絶而
不甦上爲奪舍下爲投胎又下爲無着之鬼
要免輪廻苦趣除非見性方可脱離生死僕
念世人愚迷談道千萬功成者一二故併述
之以爲來者之戒不揆輕泄漏慢冒戒書此
後有作者得此而讀之亦是有縁如見君父
如對師資當珍藏什襲永爲身寳非人勿傳

得人勿祕有違此盟先禍一身後及九祖永
墮無間無有出期可不戒哉時宋咸淳甲子
十一月望前三日謹書于南嶽朱陵洞天
　　　論八關節
一下火功須是謹守百日處於静室外無所
着内無所思身如槁木心若寒灰萬縁頓息
與太虚同體以靈光爲用晝夜慇懃三五日
間自然心定氣和喜悦無窮謙弱恭順於人
也
二忽然覺心火下降腎水上騰五臟生津百

脉流通心經上湧鼻聞異香舌生甘津已絶
飲食晝夜無寐中黄經云但服元和除五穀
也
三坎離交媾精氣逆流方得百關通透四肢
百脉和氣通流也
四夜間如晝隔墻見針預知前事上見天堂
下見地獄物不能礙乃是靈光所至也
五夜間丹田氣生前通氣脘後通密户頂上
紅霞繚繞眉間湧出圓光眼中睛明流溢不
得爲怪此是藥力所至也

六智神踊躍自歌自舞口説狂言著撰詩詞
心動不能禁止乃是三尸所使若不謹守前
功俱廢也
七見人或喜或悲逢人談笑論玄説道亦是
三尸鬼惑亂也
八雖是百關開通其中五穀未除陰氣未盡
疾病未消修行之人須要與天盟誓精心百
鍊斷絶愛念慳貪除去人我與物無私正念
現前内外如一奪天地之正氣抽陰换陽學
道之士若不謹守氣有走失心若懈怠妄想

邪思三尸齊起六耗皆來擾亂心神静坐生
疑懼怖不安睡卧驚悸惡境無窮矣
　口中語少　腹中食少　心中事少
　夜間睡少　依此四少　神仙必了
　修行不在意荒忙　常把心猿意馬降
　世事不貪常守分　外牽不動内安陽
　少言省語精情爽　養氣調神第一强
　夜使少眠還不睡　三尸五鬼自消亡
　　　論六通訣
一心境通二神境通三天眼通四天耳通五

宿信通六他心通若行過不可着他進道之
士十二時中常似一時名爲無間斷静坐之
間志在調息綿綿體爲性時時不昧湛然不
動是謂安心夜忽然滿室如晝心似冰清玉
潔到此地面非爲大事如井窺管見於天三
花聚鼎五氣朝元乃是氣候之所變也静坐
之間忽一性跳出形軀之外便嫌四大臭穢
若到此時慧性覺之乃心境通静功勿退或
居一室或居環堵不知户庭萬事未來之時
自知猶如隔墻見針乃是静功所至名神境

通若到此時正要加志鍊磨睡眠忽然心神
閉塞坐卧不知混混沌沌不辯東西若到此
時休得心忙慧心覺之混混之間忽然心地
大開地理山河猶如掌内觀之心神踴躍氣
極無極乃是天眼通到此加志勤行休執偏
了坐間忽然聽天人之語撥去休着恐是邪
境乃是天耳通或晝或夜入放大定觀透三
界之因果到此地面乃是宿信忽通若心常
慧燭光明永夜清宵無思無罣寂然常信不
離本室顯身外之身他方都見神聖之通也

乃是他心通後有鍊形鍊氣之法若鍊氣則
在希言若鍊形則無私無慾此二事謹謹護
持休得中路而廢地久天長功大數足自然
改换形軀或是内瀉或是外表則滿身瘡出
臭穢不内瀉則大小腸中自出五般顔色若
到此時休恐怖换盡陰滓水殻自得身體安
樂如能换骨如蛇退皮如蟬脱殻乃信形神
俱妙與道合真方見出世之功恁時撒手而
行飢來飯困來眠未升之時隨緣住世數足
則獨步登雲自在逍遥任從天斷學道之人

可詳察矣



諸真内丹集要卷下
















