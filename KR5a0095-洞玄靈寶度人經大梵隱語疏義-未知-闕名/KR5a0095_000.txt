








洞玄靈寳度人經大梵隱語疏義秋六
諸天中大梵隱語无量音
第一解諸天中大梵
第一科諸天中者三十二天各有八字在諸
天中之八方大梵者元始大梵之炁合離以
成音也天眞皇人昔書其文敷譯洞章申以
解說凡有四事一者以梵音名此物二者還
以梵音標梵名三者以一神爲兩神四者以
兩事爲一事也梵音名此物者如天樓音非
是名樓觀之樓音而今隨地上樓觀音用以

名玄都之樓觀也梵音標梵名者如梵音名
天中王爲易邈而今此猶謂王爲易邈也一
神爲兩神者如吁員本是一神而今解爲吁
員員音二號也兩事爲一事者如梵行大梵
本是兩事而今合爲一大梵也其餘以例推
之問曰西域天竺之音多與梵音同而中國
音異何也答曰音故是眞文之音耳道以音
化彼以文化此故也又問音者言也文者書
也書不盡言文則爲劣答曰不然書不盡言
是世間之文耳眞文爲三才之本言教在布

化之末本勝末也
第二解隱語
第二科隱語二字者大梵之音與地上不同
而有用與不用故隱顯之事生也隱者隱秘
不顯於外也此中亦有隱顯今但言隱語者
有二種事一者書是梵書音是梵音而隨地
上之用地上之音顯其外大梵之音隱其中
以此物覆梵音梵音藴不用隱在於内故言
隱語以明應變之事也二者今以一字之中
含衆多事義若直就一字而求事義不可見

自非解訣其㫖不顯故言隱語以眀玄奥之
理也隱語之中有四一者隱名二者隱諱三
者隱事四者隱義也不言名諱事義而言隱
語者何也語者悟也其字吾言以吾之言而
示語開悟人心故以語爲稱也
第三解无量音
第三科无量音者有二義一者變通无量二
者教化无量也變通无量者内音中天眞皇
人雖止解爲中國之正音然此音之用通无
量國土異方殊類皆得名物各得其解音通

无量故曰无量也第二教化无量者旣異方
殊類各名其物皆成善語普得妙義无有限
極无有惡言周化无量聲備五文故曰无量
音也道君撰元始靈書中篇解上題之所出
也言此靈書中篇也此書凡有二百五十六
字字方一丈八角煥明此中篇之用存三一
者分置三十二天天各八字以禳不祥成濟
一切二者又書玄都及諸天官闕門户樓觀
若脩服其字明則隨人所習乘炁各昇其處
三者攝召制勒總御十方也

亶樓阿薈无惒觀音解義
此東方第一黄曾天音也亶者天元綱紀之
貌亶然廣遠以維羅八極也樓者樓都也樓
都者玄都天中心長樓之名上乗玉京六梵
炁周則鳴此樓都之鼓則十方上朝也阿者
即玄都阿那之神主六梵之炁數周鳴鼓者
也此三字書玄都長樓之上薈者薈秀是帝
君之遊臺也薈蔚華秀故曰薈秀也无者无
量也无量之音在遊臺之上也此二字書帝
君遊臺之上惒者惒答是日月門户之名也

觀者觀覺也主長夜之録音者亦日月中无
量洞章之音也此三字書日月之門户
須延明首法攬菩曇解義
此第二玉完天音也須延者玉完西北闕之
號也即此二字書此闕明首元始之都候也
開運之時明首啓道梵行諸炁倏忽而朗也
此二字書三界門玉扉上法者法輪也攬者
攬覺也法輪爲罪福之場攬覺則生死之端
此二字書紫微上館也菩者菩提也曇者曇
頤也菩提是三上眞主於輪運曇頤主駐劫

此二字書北元玄斗中
稼那阿奕忽訶流吟解義
此第三何童天音也稼那者天中主圖先生
也治金華官此二字即書其宫也阿奕者七
寳林中樹名也樹彌覆四方此二字書玉京
七寳玄臺忽者忽覺也是元始飛天神人主
大小劫會訶者訶摩也是无名君之號主開
運及教化度人即元始天尊之别號也此二
字書九靈之館流吟者即是此飛天神人爲
此流吟得聞此音則主圖先生削其罪録注

名南官此二字題北元玄闕之上
華都曲麗鮮菩育臻解義
此第四平育天音也華都者天中太極宫青
華門之别名也曲者曲爽靈風之炁有洞章
之曲也麗者麗婉也是太和玉女於華都之
門而和此曲也此四字題太極上官青華之
門也鮮者鮮雲即慶雲也散八音之上菩者
菩樓也此二字題洞元之臺也育者天帝育
王隱名也育王乘八景之輪遊觀八極至鬼
神之家隨使昇度也此二字書洞靈上館也

答落大梵散煙慶雲解義
此第五元明文舉天音也答者答和闕以界
三便門也落者宫闕羅落也大梵者大梵之
炁開龍漢之運也此四字書三便之門散煙
者眞人散香煙於玉庭也此二字書融生之
臺是南極上元之遊臺也主諸眞人玉女五
和之香以散天中之文也慶雲瑞雲也大運
初開慶雲隨風而迴舞也此二字書紫陽之
館
飛灑玉都明魔上門解義

此第六上明七耀天音也飛者飛天神人之
號元始初開飛天啓光也灑者灑自然之露
於元始之初而眞文煥落也此二字書玄都
玉闕之上玉者玉眞也主開長夜都者酆都
也爾時度八難也皆龍漢時事此二字題紫
微臺明者明道即八字之號也魔者魔王也
爾時降伏也此二字書北靈之館上者上帝
也門者門下也上帝育養始生之神門下韓
君司命度算南宫也此二字書南極好生之
門

无行上首迴蹠流玄解義
此第七虛无越衡天音也无者元始之炁開
眀无上之道也行者天元之綱紀維羅八極
也此二字書元始玄臺之上上首者北斗之
羅宫也運轉天關天數極則大劫交也此二
字書北上玄闕之門迴蹠者蹠空而轉迴轉
大運而五篇眞文明也此二字書天西北門
流者流晨之光制於長夜也玄者玄都之京
也有空峯之山萬聖所遊生死所歸學道得
成則昇空峯之上受號而騰空也此二宇題

九夜之臺
阿陀龍羅四象吁員解義
此第八太極濛翳天音也阿者天中九折之
山連阿相屬陀者山上之樓上通玉清之炁
以望三界之鄉帝君常昇此而監罪福也龍
者龍山也與阿陀相去九億萬里而山勢相
交也龜山元籙云西龜之山一曰龍山乃九
天之根紐萬炁之洞府也羅者羅映也日月
之名羅映耀雲故曰羅映此四字書龍山長
樓之上四者四極之官中有四極眞人主人

命籍象者象車也眞人常乘象輪之車遊行
三界校人生死罪録開度學人也此二字書
北斗玄臺吁者吁員是長生宫中度命之君
員者員童也是日中之生童主灌津於天人
度生契於四極也此二字書南斗長生官中
南爓洞浮玉眸詵詵解義
此南方第一赤明和陽天音也南爓者和陽
天中有流火之庭爓光煥乎八方也洞浮者
則洞陽之宫南極眞人所治學人受鍊之處
也此四字書洞陽之館玉眸者流火之膏也

鍊人身體則生玉光也洗塵垢輪轉更生也
詵者詵詵衆多之貌也言得此玉眸之膏鍊
質成眞則與衆多仙眞爲侣詵詵然步三靈
也此四字書南極上宫
梵形落空九靈推前解義
此第二元明恭華天音也梵形者元始在龍
漢之號也落空者元始空中而出既有天地
日月三光而知空中眞炁羅落虛空也此四
字書玉京玄臺之上九靈者九華眞人治南
上宫中主九幽之魂分别功過推者推校天

元也前者前死之魂也天中有散華之臺四
斗眞人所治九靈推校天元檢筭前死之功
過四斗眞人書迎延之符授而抜度之也此
四字書南極上元官中
澤𠗂菩臺緑羅大千解義
此第三耀明宗飄天音也澤者天中也名其
山上衆龍所堀山有黃房之室一名玉客之
堂也𠗂者𠗂覺眞晨道君之内名也治於黄
房之室九天籙云玉虛元靈黄房菩者菩提
飛天眞人之號也有无數之衆臺者玉臺也

處於玉山之陽三萬日月明其左右大劫既
交諸天日月會於玉臺也此四字書天西南
黄房之室緑者緑帔青衣皆天眞所服也羅
者羅英月中夫人内名也此二字書於日月
上館大千者世界之分也右玄經云三千國
土爲大千二千國土爲中千一千國土爲小
千也言天地改易則大千同一而存立也此
二字書天中心玄闕之上陸先生解一千十
千百千國土爲小千一千千十千千百千千
千千千爲中千一千千千十千千千百千千

千爲大千總此三數爲三千大千
渺莽九醜韶謡縁邅解義
此第四竺落皇笳天音也渺者元始淪於延
康天書玉字翳而不彰渺渺然也莽者龍漢
開運其文莽莽然世過道眞皆壽三萬六千
歲也此二字書紫微上官九醜者龍漢經一
小劫九炁各生一獸以害惡民其劫既開而
九獸號爲九醜之鬼北帝上眞主生死圖録
故立九醜以輔三官數極九九八十一萬度
天炁之交九醜當得轉爲九都使者也此二

字書北帝寒靈之窗韶者神霄王之内名是
魔王之主謡者從歌也魔王互作謡歌以亂
學人之心心固者則保舉出三界也此二字
書三便之門縁邅南北二斗君之内諱人有
善功則列言南斗上生名若有罪則列言北
斗北斗即吿下魔王而滅之魂付九幽之下
也此二字書南北二斗之門
雲上九都飛生自騫解義
此第五虛明堂耀天音也雲上者飛天神人
内諱也主天書立天根九者九層臺也都者

玄都也飛天人主立此九層臺及玄都爲天
地之根也此四字書玉京九層臺飛生者南
上更生之神也主開不死之路流長生之炁
自者從也騫者騫林也長生之炁下鍊䰟神
受鍊八景存備共舉人身從此上昇九層之
臺遊騫林之中也此四字書浮洞陽上館
那育郁馥摩羅法輪解義
此第六觀明端靜天音也那者天王侍郞之
内名主四時之炁正天分度此一字書天闕
之上育者天關之空輪也郁馥者中斗靈童

之名也常運育輪於太无迴十轉以召仙天
關十轉則十方大聖上朝玉宫萬神齊眞郁
馥唱禮也此三字書北斗玄關之上摩羅者
天中大魔之内諱靈文開化則魔王束身此
二字書金闕北壁法輪之門以度下世學者
之身學者知四時之炁十轉之關則入法輪
之門此二字書三便之門
霐持无鏡攬資運容解義
此第七玄明恭慶天音也霐者天上都監神
内名也主領萬神此一字書紫微宫北壁持

者龍廐之名衆龍盤乎其中常御甖而運東
井之華以灌諸天眞人華者月中黄華之精
沃注東井中流津无窮之源也此一字書東
華宫无鏡者飛天神王遊於大羅總生死之
籍開度學人也攬資是三界之門人知之則
神王度之於三界之門也此四字書三便之
門運容者玄和玉女也人度三界則玉女導
以朱靈之炁灌以太和之津此二字書南極
宫中
馥朗廓奕神纓自宫解義

此第八太煥極瑶天音也馥朗是天中玉京
之别號廓奕是天中神公之内名與元始同
生爲玄之範開度學人此四字書玉京七寳
臺上神纓者紫微官中靈童也歌无量之章
以度學人自者自然也宫者紫微宫也言神
纓度人則歡樂在自然紫微之官此四字書
紫微官中
刀利禪猷婆泥咎通解義
此西方第一元載孔昇天音也刀利者南方
无極世界之號禪是刀利之國亦曰禪黎上

有洞陽之宫此國本是苦界靈文既明刀利
之國改爲福德之堂猷者南上好生君内名
也此四字並書南極玄窗之上此西方八宇
而事是南方者太明玉完天位是東方而係
北方壁宿以此而推陽生於陰則東方係北
方宿南方係東方宿西方係南方宿北方係
西方宿改空洞靈章諸天誦詠皆相推如此
也他皆效之婆泥者鍊池之靈童也此二字
書洞陽之館咎通者刀利世界之魔神常遏
人生路若詣靈童受鍊魔神即奉之此二字

書南上北窗
宛藪滌色太渺之堂解義
此第二太安皇崖天音也宛藪者天中帝王
監也主開大漢八字之文此字書金闕之南
滌色者无色界上飛天眞人也主除穢炁開
度善人此二字書大羅通眞之房太渺者空
洞自然之章坦明上界以度萬生也之者之
歷也堂也化生之堂也學人得度則乘景雲
之車之歷飛天之所昇入化生之堂也此四
字書南宫福堂之上

流羅梵萌景蔚蕭嵎解義
此第三顯定極風天音也流者天王之内名
羅者月女之諱也主天王遊宴之儀二字書
月宫之陰梵者飛天神人名也萌者元始大
神主迴天關此二字書玄都紫房景者景皇
四上眞人也蔚者蔚秀也亦是景霄仙人蕭
蔚也並治玉京主料生死開度也蕭者蕭刃
也是白素元君之官嵎者蕭刃之嵎對賓之
所也此四宇並書玉京玄臺
易邈无寂宛首少都解義

此第四始黄孝芒天音也易邈者天中大王
號也无者虛无也寂者寂寂之庭也言此天
王赤明時出虚无之内處寂寂之庭也此四
字題朱陵之闕宛首者太上道君之號少都
者日中靈童名也此四字書日之上館
阿繿郁竺華莫延由解義
此第五太黄翁重天音也阿繿者天王之隱
名也此二字書三便之門郁者郁默也天中
魔王之隱名竺者竺碩是魔王之郁伯也此
二字書三便之門華者華界也莫者莫莫也

言華界多慾門莫莫不可尋理也延者延演
也是束鬼之庭由者禁鬼之房也天王登雲
樓誦章則天魔束身羣鬼詣由而伏形也此
四字書北靈上館
九開自辯阿那品首解義
此第六无思江由天音也九開者大演之數
天地未開有九分之關轉輪三炁九度明九
五列位開定陰陽也自辯者自從靈運之會
而辯明萬物大化得通也此四字書九天玉
關之上阿者阿丘也是天王之内名那者那

耶也是飛天神人之隱諱品者品度天人首
者首化天人死骸還童也此四字書明眞之
臺
无量扶蓋浮羅合神解義
此第七上揲阮樂天音也无量者无量品大
衆之始神總領飛天之人皆受其品量而得
遷昇也此二字書紫微北軒之上扶者扶羲
也是更生眞人之内名主善惡之對蓋者玄
中福堂大號也浮者幽夜之魂受眞人開度
謂之浮此五字書南陽之臺羅者大羅合者

合慶神者神公也是大羅天丞相能知八宇
之音則與神公合慶受度爲更生之賓故曰
合神也此三字書大羅始陽之臺
玉誕長桑栢空度仙解義
此第八无極曇誓天音也玉誕者曇誓天中
都名也上有騫林廕覆東華之官騫林之葉
有大洞之章紫書玉宇煥乎上清下有扶桑
之樹碧鷄鳴其蓋青霞翠其峯神風流反香
之草以鼓桑林栢籟之音神風一鼓空生洞
章也長桑即扶桑也栢者栢陵也空者即空

洞之章也此六字並書東華宫青林之樹度
仙者天中飛天神人也常簡學人生死録籍
二字書玄都玉臺之上此是西方七氣之分
而皆言東方之事者明一切世界分域相待
皆有東華南極西靈北眞三清之官也此世
界之西則爲彼世界之東故所以天迴地旋
不專一向正在此也餘者皆以此推之
玃无自育九日道乾解義
此北方第一皓庭霄度天音也玃无者龍漢
之飛天神人也元始始開之際乘運而出立

此天也二字書玄都長樓之上自者此天自
抗不終之劫不傾壞也此假言以引導人耳
所言終是三清事也他皆效之育者天王之
内名九者九玄之門也日者日童也育王乘
象輪車遊行九玄之門轉九機之度以應劫
會之期天運之終而日童停光拔度學人灌
水母之精也此四字並書神樓之上道者日
童導以太和之炁乾者天門也得道受太和
鍊質上昇天門也此二字書天門之扉
坤母東覆形攝上玄解義

此第二淵通元洞天音也坤母者太陰都候
九靈之母治在東海扶桑暘谷之淵常總地
機轉輪元炁上應天關天關轉地機動周天
一度水則涌三千三百度九海涌溢水則彌
天劫之欲交則坤母出東阿之上攝召鳥母
申劫會以度學仙之人也此二字書扶桑司
靈之館東者東井長源覆者覆水神也治於
須彌之山以填固於巨海遏斷東井長源則
地機不淪也謂須彌山不在東正以總其綱
紀以關機制御之耳此二字書東井華林之

堂形攝者坤母形自出東阿之上攝召鳥母
也上者上選也是上帝司命玄者玄都也水
之欲出司命料校學仙人名言上玄都也此
四字書太極宫中
陀羅育邈渺炁合雲解義
此第三翰寵妙成天音也陀者天帝之内諱
羅者月始生之名陀在雲嶺之上抱月而明
也此二字書月之上館育者天中神王字育
生總十方飛天神也邈是天中神王羽林監
神王恒使匡御三界之上簡人生死之籍此

二字書三便之門渺者渺渺也炁者結靈炁
以爲衣合者與飛天合景也雲者飛在雲上
也玄學者受羽監符渺渺行雲霄之中羽林
結雲炁以成衣入朱陵之宫與飛天王合景
雲上而飛也此四字書紫微雲宫
飛天大醜總監上天解義
此第四秀樂禁上天音也飛天音是十方飛
天神王也此二字書玉臺之上大者大隗也
是三界之都録主生死圖籍醜者醜伯也是
三界之魔王常受事於大隗此二字書三便

之門總是飛天都統之官常攝八會之炁以
促天地之運監者天王之監領長夜之官上
者上南宫也天者天賓也學知此音則天王
監列言大隗上昇南宫與天同賓也此四字
書紫微長樓
沙陀劫量龍漢瑛鮮解義
此第五无上常融天音也沙者沙蘭宫也是
紫微之别館在玉清之上煥乎紫虛之中陀
者陀丘之衆也沙蘭宫中有陀丘之衆巨億
萬人陀丘者是新得度受靈之人也功德未

備故停散其中劫運一交則陀丘之衆計功
之重而得昇度朱陵之官受福而仙也劫量
者此阿丘之衆運劫之交則受品量而仙也
此四字書紫微上官通陽之館龍漢者龍漢
之劫也瑛者爾時飛天神人也鮮者南官之
童也皆主開運鍊䰟度仙之事此四字書天
北元玄斗之中
碧落浮黎空歌保珍解義
此第六騰勝玉隆天音也碧者碧霞之雲也
落者雲中飛天之神乘碧霞朝七寳宫也浮

黎天王之内名也此四字書玉清雲官此北
方而言東方之事者一天各有八方八字各
明其方則爲天中之東方也空者天中侍晨
也一肅靈風聚煙靈風既鼓音成洞章歌洞
章也保者保不終劫也珍者珍自然之篇以
度人也此四字書紫陽上館
惡奕无品洞妙自眞解義
此第七龍變梵度天音也惡奕天王之内名
也龍漢受九仙之鍊而得進大聖之號主昇
度之人此二字書紫微太虛之館无者大无

眞人主長夜魂功德之録品者眞人品量幽
䰟之罪福也洞者洞明宿對也妙者妙化之
堂也自者入也眞者合眞也言學人洞明宿
對得入妙化之堂自入懽樂之舍而與天合
眞也此六字書南陽上官紫臺之軒
元梵恢漠幽寂度人解義
此第八太極平育賈奕天音也元梵者元始
梵風澤之炁抗舉澄漢之精高而洞浮懸而
不落也澄漢一本作登漢皆出内音恢漠者
遠而無礙有而且无微妙不可名之稱也此

四字書玉清上官太極之陽臺幽寂者幽寂
中有眞也度人者受度之人爲靈文所度也
人修六龍梵之行即得化形出於三界之上
也此四字書北闕玄牝之户
後序一科此科道君重序經也
此眀隱語之始末功果之所致也方一丈者
十尺周十方也用丈者長也萬善之長者也
正者音中國之音也天眞皇人昔書其文以
爲正音者以梵音名地上物仍以爲中國之
正音也論其音在天上則爲天上之正音名

太上之妙物在他方國土亦得通用名邊國
之異物无所偏滯此同是正音但名物異耳
猶如外國亦用五音四聲中華亦用五音四
聲物名不同而出聲者同也一切萬物皆然
天眞皇人今日所解止爲中國之正音不及
邊方異域也正音之中有同有異同者如上
天曰阿那此間亦曰阿那无異外國呼鉢爲
鉢蘇勞爲蘇勞而此間仍以爲名也異者天
上呼菩提曰道此間呼爲上眞如外國名文
爲儒此間直言爲文此則音雖爲異而皆成

好語不成惡言所以獨爲眞妙无量之音也
今用菩提爲上眞則道音隱文爲文則儒音
没故通曰隱語也諸天者諸天中有靈寳大
道皇帝衆聖也勳者功勳轉大大則魔王保
舉也上仙道備者功行周也遊行三界者不
住三界也金門者太霞九宫金門也在西關
之分太素之天幽玄之上門内有騫樹上有
金翅之鳥下有冶鍊池池有石景金髓玉膏
諸學成仙者昇天及尸化皆經金門受鍊金
翅烏以毛羽結爲仙服以登上宫云

此音无不辟至玄玄也
此是元始靈書中篇經中舊序總結前隱語
之盛德也琳琅者珠玉之有聲者也言玉音
既發如琳琅之振響也一說洞章奏則琳琅
嚮應也㝠寂也慧者智慧也洞者相通也清
者澄徹也无量者平等兼濟度人无量也玄
玄者義極玄玄玄於經術之玄也此六事總
結之功德也无量一本作大量言大无不包
量度一切也此本出内音題云大梵隱語无
量音經文云是謂无量普度无窮非大量也


洞玄靈寳度人經大梵隱語疏義(終)





