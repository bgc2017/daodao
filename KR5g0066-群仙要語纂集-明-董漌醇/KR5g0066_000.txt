








群仙要語纂集上鼓四
還初道人董漢醇編
日用訣
夫日用者飲食則定禁口端坐莫起一念萬
事俱忘存神定意眼不視物耳不聽聲一心
内守調息綿綿漸漸呼出莫教間斷似有如
無自然心火下降腎水上昇口裏津生靈真
附體得至長生之路也十二時中常要清靜
一念不起謂之清靈臺無物謂之淨身是氣
之宅心是神之舍意行則神行神行則氣散

神聚則五行真氣結成刀圭自然身中有身
冲和氣透醍醐灌頂行住坐卧常覺身體如
風之行腸中如雷之鳴耳聽仙音無絃之曲
不言而自聲不鼓而自鳴神氣交結男兒回
轉得觀内景能自言語見虛無之事與聖同
居神自出入天地齊壽脫離生死矣莫教有
損十二時中常要清靜神是氣之子氣是神
之母如雞抱卵存神養氣能無離乎妙哉妙
哉
關尹子節要

關尹子曰非有道不可言不可言即道非有
道不可思不可思即道言之如吹影思之如
鏤塵聖智造迷鬼神不識又曰不知道妄意
卜者如射覆盂高之者曰存金存玉中之者
曰存角存羽卑之者曰存瓦存石是乎非是
乎唯置物者知之又曰道終不可得彼可得
者名德不名道道終不可行彼可行者名行
不名道聖人以可得可行者所以善吾生以
不可得不可行者所以善吾死又曰一情冥
爲聖人一情善爲賢人一情惡爲小人一情

冥者自有之無不可得而示一情善惡者自
無起有不可得而祕一情善惡爲有知惟動
物有之一情冥爲無知普天之下道無不在
又曰一灼之火能燒萬物物亡而火何存一
息之道能冥萬物物亡而道何在又曰吾道
如處暗夫處明者不見暗中一物而處暗者
能見眀中區事又曰籩不問豆豆不答籩瓦
不問石石不答瓦道亦不失問歟答歟一氣
往來道何在又曰一運之象周乎太空自中
而昇爲天自中而降爲地無有昇而不降無

有降而不昇昇者爲火降者爲水欲昇而不
能昇者爲木欲降而不能降者爲金木之爲
物鑚之得火絞之得水金之爲物擊之得火
鎔之得水金木者水火之交也水爲精爲天
火爲神爲地木爲魂爲人金爲魄爲物運而
不已者爲時包而有在者爲方惟土終始之
又曰天地雖大有色有形有數有方吾有非
色非形非數非方而天天地地者存又曰夢
中鑑中水中皆有天地存焉欲去夢天地者
寢不寐欲去鑑天地者形不照欲去水天地

者盎不汲彼之有無在此不在彼是以聖人
不去天地去識又曰天地寓萬物寓我寓道
寓苟離乎寓道亦不立又曰行雖至卓不離
高下言雖至公不離是非能雖至神不離巧
拙貌雖至殊不離妍醜聖人假此以示天下
天下冥此乃見聖人又曰道無體以道應世
者是事非道道無方以道寓物者是物非道
聖人竟不能出道以示人又曰蝍蛆食蛇蛇
食鼃鼃食蝍蛆互相食也聖人之言亦然言
有無之弊又言非有非無之弊又言去非有

非無之弊言之如引鋸然惟善聖者不留一
言又曰利害心愈明則親不睦賢愚心愈明
則友不交是非心愈明則事不成好醜心愈
明則物不契是以聖人渾之又曰聖人以有
言有爲有思者所以同乎人以未嘗言未嘗
爲未嘗思者所以異乎人又曰以聖師聖者
賢人以賢師聖者聖人蓋以聖師聖者徇跡
而忘道以賢師聖者反跡而合道又曰衆人
以魄攝魂聖人以魂運魄蓋魄之藏魂俱之
魂之游魄因之魂晝寓目魄夜舍肝寓目能

見舍肝能夢又曰果之有核必待水火土三
者貝矣然後相生不窮三者不貝如大旱大
潦大塊皆不足以生物精水神火意土三者
本不交惟人以根合之又曰庖人羹蟹遺一
足几上蟹已羹而遺足尚動是生死者一氣
聚散爾不生不死而人横計曰生死又曰無
一心五識並馳心不可一無虛心五行皆具
心不可虛無靜心萬化密移心不可靜借能
一則二偶之借能虛則實滿之借能靜則動
摇之惟聖人能歛萬有於一息無有一物可

役吾之眀徹散一息於萬有無一物可間吾
之云爲又曰流者舟也所以流之者是水非
舟運者車也所以運之者是牛非車思者心
也所以思之者是意非心不知所以然而然
惟不知所以然而然故其來無從其往無在
其來無從其往無在故能與天地本原不古
不今又曰是非好醜成敗盈虛造物者運矣
皆因私識執之而有於是以無遣之猶存以
非有非無遣之猶存譬如昔游再到記憶宛
然此不可忘不可遣善去識者變識爲智變

識爲智之說汝知之乎曰想如思鬼心慄思
盗心怖曰識如認黍爲稷認玉爲石皆浮游
罔象無所底止譬覩奇物生奇物想生奇物
識此想此識根不在我譬如今日而已至於
來日想識殊未可卜及至來日紛紛想識皆
緣有生曰想曰識譬犀望月月影入角因想
識生始有月形而彼真月初不在角胷中之
天地萬物亦然知此說者外不見物内不見
情又曰情生於心心生於性情波也心流也
性水也來干我者如石火頃以性受之則心

不生物浮浮然又曰賢愚真僞有識者有不
識者彼雖有賢愚彼雖有真僞而謂之賢愚
真僞者繫我之識知夫皆識所成故雖真者
亦僞矣又曰天地雖大能役有形不能役無
形陰陽雖妙能役有氣而不能役無氣知夫
我之心無氣無形則天地陰陽不能役之又
曰人之平日目忽見非常之物者皆精有所
結而使之然人之病日目忽見非常之物者
皆心中有所歉而使之然苟知吾心能於無
中示有則知吾心能於有中示無但不信之

自然不神或曰厥識既昏孰能不信我應之
曰如捕蛇師心不怖蛇彼雖夢蛇而無怖畏
故黄帝曰道無鬼神獨往獨來又曰有人問
於我曰爾族何氏何名何字何衣何食何友
何僕何琴何書何古何今我時默然不對一
字或人叩之不已我不得已應之曰尚自不
見我將何爲我所又曰氣之爲物有合有散
我之所以行氣者本未嘗合亦未嘗散有合
者生有散者死彼未嘗合未嘗散者無生無
死客有去來郵常自若又曰困天下之智者

不在智而在愚窮天下之辯者不在辯而在
訥服天下之勇者不在勇而在怯又曰少言
者不爲人所忌少行者不爲人所短少智者
不爲人所勞少能者不爲人所役又曰言某
事者甲言利乙言害丙言或利或害丁言俱
利俱害必居一于此矣喻道者不言又曰言
道者如言夢夫言夢者曰如此金玉如此器
皿如此禽獸言者能言之不能取而與之聽
者能聞之不能受而得之惟善聽者不泥不
辯又曰方術之在天下多矣或尚晦或尚明

或尚强或尚弱執之皆事不執之皆道又曰
吾道如海有億萬金投之不見有億萬石投
之不見有億萬污穢投之不見能運小鰕小
魚能運大鯤大鯨合衆水而受之不爲有餘
散衆水而分之不爲不足又曰天下之人蓋
不可以億兆計人之夢各異夜夜之夢各異
有天有地有人有物皆思成之蓋不以塵計
安知今之天地非有思者乎又曰死胎中者
死卵中者亦人亦物天地雖大彼固不知計
天地者皆我區識譬如手不觸刃刃不傷人

又曰有時者氣彼非氣者未嘗有晝夜有方
者形彼非形者未嘗有南北何謂非氣氣之
所自生者如摇箑得風彼未摇時非風之氣
彼已摇時即名爲氣何謂非形形之所自生
者如鑚木得火彼未鑚時非火之形彼已鑚
時即名爲形又曰聖人不異衆人特物不能
拘爾又曰在己無居形物自著其動若水其
靜若鏡其應若響芒乎若亡寂乎若清同焉
者和得焉者失未嘗先人而常隨人又曰輕
清者魄從魂升重濁者魂從魄降魂魄半之

則在人間升魂爲貴降魄爲賤靈魂爲賢厲
魄爲愚輕魂爲明重魄爲暗揚魂爲羽銳魄
爲毛明魂爲神幽魄爲鬼其形其居其識其
好皆以五行契又曰愛爲精觀爲神愛觀雖
異皆因識生惟其愛之無識如鏁之交觀之
無識如燈之照吾識不萌吾生何有又曰核
芽相生不知其幾萬株天地雖大不能芽空
中之核雌卵相生不知其幾萬禽陰陽雖妙
不能卵無雄之雌惟其來干我者皆攝之以
一息則變物爲我無物非我所謂五行者孰

能變之又曰如桴叩鼓鼓之形者我之有也
鼓之聲者我之感也桴已往矣餘聲尚存終
亦不存而矣鼓之形如我之精鼓之聲如我
之神其餘聲者猶之魂魄知夫倏往忽來則
五行之氣我何有焉又曰知夫此身如夢中
身隨情所見者可以飛神作我而遊太清知
夫此物如夢中物隨情所見者可以凝神作
物而駕八荒是道也能見精神而久生能忘
精神而超生吸氣以養精如金生水吸風以
養神如木生火所以假外以延精神潄水以

養精精之所以不窮摩火以養神神之所以
不窮所以假内以延精神若夫忘精神而超
生者吾嘗言之矣又曰計生死者或曰死已
有或曰死已無或曰死已亦有亦無或曰當
幸者或曰當懼者或曰當任者或曰當超者
愈變識情馳騖不已殊不知我之生死如馬
之手牛之翼本無有復無無譬如水火雖犯
水火不能燒之不能溺之又曰物我交心生
兩木摩火生不可謂之在我不可謂之在彼
不可謂之非我不可謂之非彼執而彼我之

則愚又曰勿以我心揆彼當以彼心揆彼知
此說者可以周事可以行德可以貫道可以
交人可以忘我又曰汝見蛇首人身者牛臂
魚鱗者鬼形禽翼者汝勿怪此怪不及夢夢
怪不及覺有耳有目有手有臂怪尤矣大言
不能言大智不能思又曰目自觀目無色耳
自聽耳無聲舌自嘗舌無味心自揆心無物
衆人逐於外賢人執於内聖人皆僞之又曰
人無以無知無爲者爲無我雖有知有爲不
害其爲無我譬如火也躁動不停未嘗有我

又曰譬如大海能變化億萬蛟魚水一而已
我之與物蓊然蔚然在大化中性一而已知
夫性一者無人無物無死無生又曰水潜故
藴爲五精火飛故達爲五臭木茂故華爲五
色金堅故實爲五聲土和故滋爲五味其常
五其變不可計其物五其雜不可計然則萬
物在天地間不可執謂之萬不可執謂之五
不可執謂之一不可執謂之非萬不可執謂
之非五不可執謂之非一或合之或離之以
此必形以此必數以此必氣徒自勞爾物不

知我我不知物又曰鳥獸俄呦呦俄旬旬俄
逃逃草木俄茁茁俄亭亭俄蕭蕭天地不能
留聖人不能繫有運者存焉爾有之在彼無
之在此鼓不桴則不鳴偶之在彼奇之在此
桴不手則不擊又曰均一物也衆人惑其名
見物不見道賢人析其理見道不見物聖人
合其天不見道不見物一道皆道不執之即
道執之即物又曰昔之論道者或曰凝寂或
曰邃深或曰澄徹或曰空同或曰晦明慎勿
遇此而生怖退天下至理竟非言意苟知非

言非意在彼微言妙意之上乃契吾說又曰
事有在事言有理道無在道言無理知言無
理則言言皆道不知言無理雖執至言爲梗
爲翳又曰人徒知僞得之中有真失殊不知
真得之中有真失徒知僞是之中有真非不
知真是之中有真非
譚景昇化書
道之委也虛化神神化氣氣化形形化生而
萬物所以塞也道之用也形化氣氣化神神
化虛虛明而萬物所以通也是以古聖人窮

通塞之端得造化之源忘形以養氣忘氣以
養神忘神以養虛虛實相通是謂大同故藏
之爲元精用之爲萬靈含之爲太一放之爲
太清是以坎離消長於一身風雲發泄於七
竅真氣薰蒸而時無寒暑純陽流注而民無
死生是謂神化之道者也且夫當空團塊見
塊而不見空粉塊求空見空而不見塊形無
妨而人自妨之物無滯而人自滯之龍可以
蹈虛空虛空非無也可以實金石金石非有
也有無相通物我相同其生非始其死非終

知此道者形不可得斃神不可得逝稚子弄
影不知爲影所弄狂夫侮像不知爲像所侮
化家者不知爲家所化化國者不知爲國所
化化天下者不知爲天下所化虛化神神化
氣氣化血血化形形化嬰嬰化童童化少少
化壯壯化老老化死死復化爲虛虛復化爲
神神復化爲氣氣復化爲物化化不間猶環
之無窮夫萬物非欲生不得不生萬物非欲
死不得不死達此理者神可以不化形可以
不生爪髮者我之形何爪可割而無害髮可

截而無痛蓋營衛所不至也則是我本無害
而筋骨爲之害我本無痛而血肉爲之痛所
以喜怒非我作哀樂非我動我爲形所昧形
爲我所愛達此理者可以出生死之外太上
者虛無之神也天地者陰陽之神也人蟲者
血肉之神也其同者神其異者形是故形不
靈而氣靈氣不靈而聲靈覺不靈而夢靈生
不靈而死靈水至清而結冰不清神至眀而
結形不眀冰泮返清形散返明能知真死者
可以遊太上之京虛化神神化氣氣化形形

氣相乘而成聲耳非聽聲也而聲自投之谷
非應響也而響自滿之耳小竅也谷大竅也
山潭小谷也天地大谷也一竅鳴而萬竅皆
鳴一谷聞而萬谷皆聞聲導氣氣導神神導
虛虛含神神含氣氣含聲相導相含雖秋蚊
之翾翾蒼蠅之營營無所不至也由此知雖
絲毫之慮必有所察雖啾唧之言必有所聞
惟大人之機天地莫能見陰陽莫能知鬼神
莫能窺方咫之木置於地之上使人蹈之而
有餘方咫之木置於竿之端使人踞之而不

足非物有大小蓋心有虛實是故冐大暑而
撓之愈熱受炙灼而懼者愈痛人無常心物
無常性由是知水可使不濕火可使不燥海
魚有以蝦爲目者人皆笑之殊不知古人以
囊螢爲燈者又不知晝非日之光則不能馳
夜非燭之光則有所欺觀傀儡之假而不自
疑嗟朋友之逝而不自悲賢與愚莫知惟抱
純白養太玄者不入其機鏡非求鑒於物而
物自投之橐非求包於氣而氣自實之是故
鼻以虛受臭耳以虛受聽目以虛受色舌以

虛受味所以心同幽冥則物無不受神同虛
無則事無不知是以大人奪其機藏其微羽
符至怪陰液至奇可以守國可以救時可以
坐爲帝王之師天下賢愚營營然笑飛蛾之
投夜燭蒼蠅之觸曉窓知往不知還知進不
知退而害以就利不知聚利以就害賢於人
而不賢於身何賢之謂也博於物而不博於
己何博之謂也是以大人利害俱忘何所不
藏夫禽獸之於人也何異有巢穴之居有夫
婦之配有父子之性有生死之情烏反哺仁

也隼憫胎義也蜂有君禮也羊跪乳智也雉
不再接信也孰究其道萬物之中五常百行
無所不有也而教之爲網罟使之務畋漁且
夫焚其巢穴非仁也奪其親愛非義也以斯
爲享非禮也教民殘暴非智也使萬物懷疑
非信也夫羶臭之欲不止殺害之機不已羽
毛雖無言必狀我爲貪狼之與封豕鱗介雖
無知必名我爲長鯨之與巨虺也胡爲自安
焉得不恥吁直疑自古無君子救物而稱義
者人不義之行惠而求報者人不報之民之

情也讓之則多争之則少就之則去避之則
來與之則輕惜之則奪是故大義無狀大恩
無象大義成不知者荷之大恩就不識者報
之能歌者不能者聽之能舞者不能者觀之
巧者不巧者辨之賢者不賢者任之夫養木
者必伐之待士者必死之網之以冠冕鈎之
以爵禄若馬駕車輅貴不我得彘食糟糠肥
不我有是以大人道不虛貴德不虛守貧有
所倚退有所恃退者非樂寒賤而甘委棄爲
惡者畏人識必有識者爲善者欲人知必有

不知者是故人不識者謂之大惡人不知者
謂之至善
吴尊師玄綱論
道者虛無之系造化之根神明之本天地之
源其大無外其微無内浩曠無端杳冥無對
至幽靡察而大明垂光至靜無心而品物有
方混漠無形寂寞無聲萬象以之生五音以
之成生者有極成者必虧生生成成古今不
移此之謂道也德者天地所禀陰陽所資經
以五行緯以四時牧之以君訓之以師幽冥

動植咸暢其宜澤流無窮羣生不知藉其功
惠加無極百姓不知賴其力此之謂德也然
則通而生之謂之道道固無名焉蓄而成之
謂之德德固無稱焉嘗試論之曰天地人物
靈仙鬼神非道無以生非道無以成生者不
知其始成者不見其終探奥索隱孰窺其宗
入有之末出無之先莫究其眹謂之自然自
然者道德之常天地之綱也(右論道德)
太虛之先寂寥何有至精感激而真一生焉
真一運神而元氣自化元氣者無中之有有

中之無廣不可量微不可測氤氲漸著混茫
無倪萬象之端兆眹於此清通澄朗之氣浮
而爲天濁滯煩昧之氣積而爲地平和柔順
之氣結而爲人倫錯謬剛戾之氣散而爲雜
類自一氣之所育播萬殊而種分既涉化機
遷變罔極然則天地人物之形者元氣也受
天地人物之靈者神明也故乾坤統天地精
魂御人物氣有陰陽之革神無寒暑之變雖
羣動紏紛不可勝紀滅而復生終而復始而
道德之體神明之心應感不窮未嘗疲於動

用之境矣(右論元氣)
諸章節要
天地不能自有有天地者太極太極不能自
運運太極者真精真精自然惟神惟明無祖
無宗不始不終含和藴慈愍俗哀蒙清濁異
禀真凡莫同降氣分光聿生人中賢明博逹
周濟爲功爲君爲長俾物咸通純陽赫赫在
于上九天之上無陰也純陰冥冥處于下九
地之下無陽也陰陽混蒸而生萬有者正在
天地之間故氣象變通晦明有類陽明而正

其粹爲真靈陰晦而邪其精爲魔魅故禀陽
靈而生者爲睿哲資陰昧而育者爲兇頑陽
好生故睿哲者必惠和陰好殺故兇頑者必
悖戾或善或否者乃二氣均合而生中人也
二者各有所禀而教安施乎教之所施爲中
人爾何者睿哲不教而自知兇頑雖教而不
移此皆受陰陽之純氣也亦猶火可滅不可
使之寒冰可消不可使之熱理固然也夫生
我者道禀我者神而壽夭去留匪由於己何
也以性動爲情情返於道故爲化機所運不

能自持也將超跡於存亡之域棲心於自得
之鄉者道可以爲師神可以爲友何謂其然
乎蓋道與神無爲而氣自化無慮而物自成
入於品彚之中出於生死之表故君子黜嗜
慾隳聦明視無色聽無聲恬淡純粹體和神
清虛夷忘形乃合至精此所謂返我之宗復
與道同造化莫能測鬼神莫能知況於人乎
通於道者雖翺翔宇宙之外而心常寧雖體
息毫釐之内而氣自運故心不寧則無以同
乎道氣不運則無以存乎形形存道同天地

之德也是以動而不知其動者超乎動者也
靜而不知其靜者出乎靜者也超乎動者陽
不可得而推出乎靜者陰不可得而移陰陽
不能變而況於萬物乎故不爲物所誘者謂
之至靜至靜能契於至虛虛極則明明極則
瑩瑩極則徹徹者雖天地之廣萬物之殷不
能逃方寸之鑑矣夫道包億萬之數而不爲
大貫秋毫之末而不爲小先虛無而不爲始
後天地而不爲终升積陽而不爲明淪重陰
而不爲晦本無神也虛極而神自生本無氣

也神運而氣自化氣本無質凝委而成形形
本無情動用而虧性形成性動去道彌遠故
溺於生死遷於陰陽不能自止非道存而物
亡也故道能自無而生有豈不能使有同於
無乎有同於無則有不滅矣陰與陽並而人
乃生魂爲陽神魄爲陰靈結胎運氣育體搆
形然勢不俱全則各返其本故陰勝則陽竭
而死陽勝則陰消而仙柔和慈善貞清者陽
也剛狠嫉妬婬濁者陰也心澹而虛則陽和
襲意燥而慾則陰氣入明此二者陽勝陰伏

長生之漸也道不欲有心有心則真氣不集
又不欲苦忘心忘心則客邪來舍故我心不
傾則物無不正動念有著則物無不邪邪正
之來在我而已故上學之士怠於存念者陰
尸勝之也忻於勤純者陽神勝之也一怠一
勤者其戰未决也决之者在於克節勵操務
違懈怠之意使精專無輟於斯須久於其事
者尸銷而神王謂之陽勝陽勝者道其鄰乎
且夫形動而心靜神凝而跡移者無爲也閑
居而神擾拱默而心馳者有爲也無爲則理

有爲則亂雖無爲至易非至明者不可致也
夫天地晝亦無爲夜亦無爲無爲則一而理
亂有殊何哉晝無爲以明故衆陽見而群陰
伏夜無爲以晦故群陰行而衆陽息是以主
明而無爲者則忠良進姦佞匿而天下理主
暗而有爲者則忠良隱姦佞職而天下亂故
達者之無爲以慧蔽者之無爲以昏慧則通
乎道昏則同乎物上學之士時有高興寄傲
陶然於自得之郷謂真仙可接霄漢可升者
神之王也雖曰神王猶恐陽和之氣發泄陰

邪之氣承襲耳可入靜室夷心抑制所起靜
默專一則神不散而陽靈全謹無恣其康樂
之清以致陰邪之來爾若有時躁競煩悖者
乃形中諸魄爲靈之氣所鍊陰尸積滯將散
擾於絳宫之真可入靜室存一握固候神清
意平合於虛靜斯亦洗心之一術耳言勿過
乎行行無愧乎心行之不已則天地愛之神
明佑之凶横無由加鬼神不能擾若言清而
行濁名潔而迹污雖醜蔽於外而心慚於内
天地疾之神明殛之雖力强於道不可致也

故寧受人之毁無招天之譴人毁猶可弭天
譴不可逭也道之所至忌者淫殺陰賊此誠
易戒至於小小喜怒是非可否人之常情甚
難慎也都不欲有纖芥之事關乎方寸之中
慮靜神閑則邪氣不能入我志不擾則真人
爲儔好譽而憎毁者賢達之所未免然審己
無善而獲譽者不祥省躬無疵而獲謗者何
傷陽之精曰魂與神陰之精曰尸與魄神勝
則爲善尸强則爲惡制惡興善則理忘善縱
惡則亂理久則尸滅而魄鍊亂久則神逝而

魂消尸滅魄鍊者神與形合而爲仙神逝魂
消者尸與魄同而爲鬼自然之道也夫目以
妖艷爲華心以聲名爲貴身好輕鮮之飾口
欲珍奇之味耳快美好之音鼻悅芳香之氣
此六者皆敗德傷性伐其靈根者也故有之
則冝遠無之不足求惟衣與食人之日用所
切也亦務道者之一弊耳然當委心任運未
有不浩其所用且天地之生禽獸也猶覆之
以羽毛供之以蟲粒而況於人乎必在忘其
所趣任其自然爾覺與陽合寐與陰并覺多

則魂强寐久則魄壯魂强者生之徒魄壯者
死之徒若餐元和徹滋味使神清氣爽至於
晝夜不寐者善無以加焉人心久任之則浩
蕩而忘返頓棲之則超躍而無根任之則蔽
乎我性棲之則勞乎我神使致道者奚方而
靜蓋性本至凝物感而動習動滋久胡能遽
寧既習動而播遷可習靜而恬晏故善習者
寂而有裕不善習者煩而無功是以將躁而
制之以寧將邪而閑之以正將求而抑之以
捨將濁而澄之以清優哉游哉不欲不營行

於是止於是造次於是逍遥於是習此久者
則物冥於外神鑒於内不思靜而自靜矣故
履霜爲堅冰之始習靜爲契道之階古人云
積習生常其斯之謂歟或問古今學仙者多
而得道者少何也答曰常人學道者千而知
道者一知道者千而志道者一志道者千而
專精者一專精者千而勤久者一是以學者
衆而成者寡也或曰仙者人之所至美者也
死者人所之至惡者也世人君子罔有不知
而從俗者至多習仙者至少何也答曰此有

二理一者所禀之氣非高則所希之志難廣
故溺於近務忘於遠見爲聲色所汩嗜慾所
昏終執從於世網竟無蹈於真域二者雖氣
禀清虛神襟秀邁而濟物之功未備則登仙
之路猶遠是以遲回人爵未解帝懸耳或曰
道本無象仙貴有形以有契無理難長久曷
若得性遺形之妙乎答曰夫道至虛極也含
神運氣自無而生有故空洞杳冥者大道無
形之形也天地日月者大道有形之形也以
無係有以有含無故乾坤永存仙聖不滅生

者天地之大德也所以示六合之廣三元之
明者爲吾有形也一從淪化而天地萬物盡
非吾有死者人倫之荼毒也是以鍊凡至於
仙鍊仙至於真鍊真合於妙合妙同乎神神
與道合則道爲我身所以升玉京遊金闕能
有能無不終不没何謂理難長久乎若濁以
得性爲妙不知鍊形爲要者所謂清靈善爽
之鬼何可與高仙爲比哉

群仙要語纂集上












群仙要語纂集下鼓五
還初道人董漢醇編
虛靖天師心說
夫心者萬法之宗九竅之主生死之本善惡
之源與天地而並生爲神明之主宰或曰真
君以其師長於一體也或曰真常以其越古
今而不壞也或曰真如以其寂然而不動也
用之則彌滿六虛廢之則莫知其所其大無
外則宇宙在其間其細無内則入秋毫之末
而不可以象求矣此所謂我之本心而空劫

以前本來之自己也然則果何物哉杳兮冥
兮恍兮惚兮不可以知知不可以識識强名
曰道强名曰神强名曰性强名曰心如此而
已由是觀之豈不大哉豈不貴哉然輪迴生
死而不能自己者何也蓋一念萌動於内六
識流轉於外不趨乎善則趨乎惡故有天堂
地獄因果之報六道輪迴無有出期可不痛
哉可不悲哉若夫達人則不然也故齋戒以
誠明其德一真澄湛萬禍消除老子曰致虛
極守靜篤萬物並作吾以觀其復夫物芸芸

各歸其根歸根曰靜靜曰復命復命曰常知
常曰明不知常妄作凶所謂常者越古今而
不壞者是也所謂妄者一念纔起者是也莊
子曰既以爲物矣欲復歸根不亦難乎在易
也其爲大人乎自兹以往謹言語節飲食除
垢止念靜心守一虛無恬淡寂寞無爲收見
返聽和光同塵瞥起是病不續是藥不怕念
起惟恐覺遲譬如有髮朝朝思理有身有心
胡不如是行住坐卧勿使須臾離也無何有
之郷華胥氏之國吾其游焉

大道歌
道不遠在身中物即皆空性不空性若不空
和氣住氣歸元海壽無窮欲得身中神不出
莫向靈臺留一物物在心中神不清耗散真
精損筋骨神御氣氣留形不須雜術自長生
術則易知道難遇縱然遇了不專行所以千
人萬人學畢竟終無一二成神若出便收來
神返身中氣自回如此朝朝還暮暮自然赤
子産真胎
重陽祖師論打坐

凡打坐者非形體端然瞑目合眼謂之打坐
此假打坐也十二時辰行住坐卧一切動中
心似泰山不摇不動把斷四門眼耳鼻舌口
不令内入外出者此名真打坐也能如此者
雖身處塵世名已列於仙宫不須遠參便是
肉身聖賢三年行滿脫殻登仙一粒丹成神
遊八極矣論降心凡降心之道若湛然不動
昏昏默默不見萬物杳杳冥冥不内不外無
絲毫念想此是定心不可降也若隨境生心
顛倒尋頭覓尾此名亂心敗壞道德損失性

命不可縱也行住坐卧常勤降心聞見覺知
此爲病矣論鍊性理性如調琴絃緊則有斷
慢則不應緊慢得中則琴可矣又如鑄劒鋼
多則折錫多則卷鋼錫得中則劒可矣調鍊
真性者體此二法論超三界欲界色界無色
界此三界也心忘念慮即超欲界心忘諸境
即超色界心不著空即超無色界離此三界
神居仙聖之郷性在玉清之境矣又詩云棄
了惺惺學得癡到無爲處無不爲眼前世事
只如此耳畔風雷過不知兩脚任從行處去

一靈常與氣相隨有時四大醺醺醉借問青
天我是誰
坐忘銘
常默元氣不傷少思慧燭内光不怒百脉和
暢不惱心地清凉不求無諂無曲不執可圓
可方不貪便是富貴不苟何懼君王味絶靈
泉自降氣定真息自長觸則形斃神遊想則
夢離尸殭氣漏形歸厚土念漏神趨鬼郷心
死方得神活魄滅然後魂昌轉物難窮妙理
應化不離真常至精潜于恍惚大象混於渺

茫造化若知規矩鬼神莫測行藏不飲不食
不寐是謂真人坐忘
文逸曹仙姑大道歌
我爲諸君說端的命蔕從來在真息照體長
生空不空靈鑑涵天容萬物太極布妙人得
一得一善持謹勿失宫室虛閑神自居靈府
煎熬枯血液一悲一喜一思慮一縱一勞形
蠹弊朝傷暮損迷不知喪亂精神無所據細
細消磨漸漸衰用竭元和神乃去只道行禪
坐亦禪聖可如斯凡不然萌芽脆嫩須含蓄

根識昏迷易變遷蹉跎不解去荆棘未聞美
稼出荒田九年功滿火候足應物無心神化
速無心心即是真心動靜兩忘爲離欲神是
性兮氣是命神不外馳氣自定本來二物更
誰親失却將何爲本柄混合爲一復忘一可
與元化同出没透金貫石不爲難坐脫立忘
猶倏忽此道易知不易行行忘所行道乃畢
莫將閉息爲真務數息按圖俱未是比來放
下外塵勞内有縈心兩何異但看嬰兒處胎
時豈解有心潜筭計專氣致柔神久留往來

真息自悠悠綿延迤邐歸元命不汲靈泉常
自流三萬六千爲大功陰陽節候在其中蒸
融關脉變筋骨處處光明無不通三彭走出
陰尸宅萬國來朝赤帝宫借問真人何處來
從前元只在靈臺昔年雲霧深遮蔽今日相
逢道眼開此非一朝與一夕是我本真不是
術歲寒堅確如金石戰退陰魔加慧力皆由
虛淡復精專便是華胥清靜國初將何事立
根基到無爲處無不爲念中境象須除撥夢
裏精神牢執持不動不靜爲大要不方不圓

爲至道元和内鍊即成真呼吸外求終未了
元氣不住神不安蠹木無根枝葉乾休論涕
唾與精血達本窮源總一般此物何曾有定
位隨時變化因心意在體感熱即爲汗在眼
感悲即爲淚在腎感念即爲精在鼻感風即
爲涕縱横流轉潤一身到頭不出於神水神
水難言識者稀資生一切由真氣但知恬淡
無思慮齋戒寧心節言語一味醍醐甘露漿
饑渴消除見真素他時功滿自逍遥初日鍊
烹實勤苦勤苦之中又不勤閑閑秖要養元

神奈何心使閑不得到此縱擒全在人我今
苦中苦更苦木食草衣孤又靜心知大道不
能行名迹與身爲大病比如閑處用工夫争
似泰然修大定形神雖曰兩難全了命未能
先了性不去奔名與逐利絶了人情總無事
决烈在人何住滯在我更教誰制御掀天聲
價又如何倚馬文章非足貴榮華衣食總無
心積玉堆金復何濟工巧文章與詞賦多能
礙却修行路恰如薄霧與輕烟閑傍落花隨
柳絮縹緲幽閑天地間到了不能成雨露名

與身兮竟孰親半生歲月太因循比來修鍊
賴神氣神氣不安空苦辛可憐一箇好基址
金殿玉堂無主人勸得主人長久住置在虛
閑無用處無中妙有執持難解養嬰兒須惜
母緘藏俊辯黜聦明收卷精神作愚魯堅心
一志任前程大道於人終不負
還真集
夫修行之人若悟心地下功者切忌分别若
生分别盡屬意家如何是心地下功先須頓
捨諸緣次滅人我絶盡貪嗔形如槁木心似

寒灰内外不分同觀一體朗然瑩徹靈光自
現靈光者神光也光者照也神光内照更無
暗昧外境難侵也若晝夜内神光不滅自然
神定氣和此乃真修行也莊子曰宇泰定者
發乎天光天光者神用之道也既得天光下
降陰陽感擊至精發泄海泛浪滚一氣上升
至於泥丸霹靂一聲百關神穴盡皆開通乃
是靈光所至也自然五臟生和心經上湧舌
生甘津鼻聞異香飲食漸减運火候鍊腸胃
中退滓淘清去濁迴陰换陽元氣克腹能絶

飲食萬陰皆消也太上云但服元和除五穀
是也如是此驗切忌身心輕忽智神踴躣心
生懈怠談玄說妙和氣漸散前功若不謹守
失其常者暗爲聖賢所折也
論識心悟性
如要修行者先須識心識意然後悟性如何
是心如何是意但能知覺謂之心千思萬想
謂之意意從念起心從物生既知起生之根
源者只在方寸方寸者是本來之真心也心
本無心意本無意爲從來熟境難忘心浮意

動却把真性蒙昧不能顯焕須是澄心定意
内觀其心湛然不動者謂之定中覺靈者謂
之慧定是體慧是用定慧兩全者日用不虧
也
論法界
法界者太虛也是太無也空寂無相若論一
年乃是十一月建子陽光落地沈於九泉之
下屬北方壬癸水萬物俱泯杳冥無迹恍惚
無形易謂之山水蒙自上爲山下爲水水火
未濟以待其時謂之童蒙也若論一月以辨

晦朔之期月盡謂之晦被太陽鍊盡陰魄日
月同鑪光明不見萬象泯絶中間陰魄復受
太陽一㸃真胎杳杳冥冥昏昏默默如太極
未判二儀未分内隱重蒙之象也
論二車般運
羊車載火鹿車載水羊鹿二車三宫來往上
下不停上田返中田中田返下田下田復返
上田上田返入氣海接著真氣三事共聚再
返起火也是周天火候謂之大牛車積累鍊
其金身也三車之外别有一車謂之破羊車

有學道之人與心意相投性急太過陰陽不
停或夢中見天崩地陷捽破羊車身體不安
四肢無力而成疾病心反成魔或見耶鬼心
神恍惚進退不常已入邪道不能成真矣
白玉誓玄關顯秘論
一言半句便通玄何必丹經千萬篇人若不
爲形所累眼前便是大羅天若要鍊氣凝神
須識歸根復命所以道歸根自有歸根竅復
命還尋復命關且如這箇關竅若人得知真
實處則歸根復命何難也故曰有人要識神

仙訣只去搜尋造化根古者虛無生自然自
然生大道大道生一氣一氣分陰陽陰陽爲
天地天地生萬物則是造化之根也此乃真
一之氣萬象之先太虛太無太空太玄杳杳
冥冥非尺寸之可量浩浩蕩蕩非涯岸之可
測其大無外其小無内大包天地小入毫芒
上無復色下無復淵一物圓明千古顯露不
可得而名者聖人以心契之不獲已而名之
曰道以是知心即是道也故無心則與道合
有心則與道違惟此無之一字包諸有而無

餘生萬物而不竭天地雖大能役有形不能
役無形五行至精能役有數不能役無數百
念紛紛能役有識不能役無識今夫修此道
者不若先鍊形鍊形之妙在乎凝神凝神則
氣聚氣聚則丹成丹成則形固形固則神全
故宋齊丘云忘形以養氣忘氣以養神忘神
以養虛只此忘之一字則是無物也本來無
一物何處有塵埃其斯之謂乎如能喻此理
就忘之一字做工夫可入大道之淵微奪自
然之妙用立丹基於頃刻運造化於一身然

此道視之寂寥無所覩聽之杳冥無所聞惟
以心視之則有象以心聽之則有聲若學之
士冥心凝神致虛守靜則虛室生白信乎自
然也惟太上度人教人修鍊以乾坤爲鼎器
以烏兔爲藥物以日魂之升沈應氣候之升
降以月魄之盈虧應精神之衰旺以四季之
節候應一日之時刻以周天之星數應一爐
之造化是故採精神以爲藥取靜定之火鍊
之則成金液大還丹矣蓋真陰真陽之交會
一水一火之配合要在先辨浮沈次明主客

審抽添之運用察返復之安危故高象先云
採有日取有時海蟾云開闔乾坤造化機煅
鍊一爐真日月能悟之者效日月之運用與
天地以同功夫豈知天養無象地養無體故
天長地久日光月明真一長存虛空不朽也
吾今則而象之無心於事無事於心内觀其
心心無其心外觀其形形無其形遠觀其物
物無其物知心無心知形無形知物無物超
出萬幻確出一靈古經云生我於虛致我於
無是宜歸性根之太始返未生之以前藏心

於心心而不見藏神於神神而不出故能三
際圓通萬緣澄寂六根清靜方寸虛明不滯
於空不滯於無空諸所空無諸所無至於空
無所空無無所無浄躶躶赤洒洒地則靈然
而獨存者道非欲虛虛自歸之人能虛心道
自歸之道本無名近不可取遠不可捨非方
非圓非内非外惟聖人知之三毒無根六欲
無種頓悟此理歸於虛無老子曰天地之間
其猶橐籥乎虛而不屈動而愈出若能靜定
之中抱冲和之氣守真一之精則是封爐固

濟以行火候火本南方離卦離屬心心者神
也神火也氣則藥以火鍊藥成丹即是以神
馭氣而成道也人能手摶日月心握鴻濛自
然見橐籥之開闔河車之升降水濟命宫火
溉丹臺金火交併水土融和姹女乘龍金公
跨虎通透三關上升内院化爲玉汞下入重
樓中有一穴名曰丹臺鉛汞相投水火相合
有動之動出於不動有爲之爲出於無爲當
是時也白雪漫天黄芽滿地龍吟虎嘯夫唱
婦隨玉鼎湯煎金爐火熾雷轟電掣撼動乾

坤百脉聳然三關透徹玄珠成象太一歸真
泥丸風生絳宫月明丹田煙暖谷海波澄鍊
成還丹易如反掌七返九還方成大藥日鍊
時烹以至九轉天關地軸在吾手中經云人
能常清靜天地悉皆歸則是三華聚頂五氣
朝元可久入衆妙門玄之又玄也更能晝運
靈旗夜孕火芝温就聖胎結成赤子至於脫
胎神化回陽换骨則是玉符保神金液鍊形
形神俱妙與道合真張平叔云都來片餉工
夫永保無窮逸樂誠哉是言也蓋道之基德

之本龍虎之宗鉛汞之祖三火所聚八水同
歸萬神朝會之門金丹妙用之源乃歸根復
命之關竅也既能知此則慾不必遣而心自
靜心不必澄而神自清一念不生萬幻俱寢
身馭扶摇神遊淡漠方知道風清月白皆顯
揚鉛汞之基水緑山青盡發露虎龍之旨海
南白紫清初從陳泥丸學丹法每遇日中之
冬至則開乾破巽留坤塞艮據天罡持斗柄
謁軒轅過扶桑入廣寒面鶉尾舉黄鐘泛海
槎登崑崙佩唐符撼天雷遊巫山呼黄童召

朱兒取青龍肝白虎髓赤鳳血黑龜精入土
釜啓熒惑命閼伯化丹砂開華池吸神水飲
刀圭從無入有無質生質抽鉛添汞結成聖
胎十月既滿氣足形圓身外有身謂之胎仙
其訣曰用志不分乃可凝神灰心冥冥金丹
内成此予之所得也如此施肩吾云氣是添
年藥心爲使氣神若知行氣訣便是得仙人
此詩簡明通玄造妙故佩而誦之自然到秋
蟾麗天虛空消隕之地非枯木寒泉之士不
能知此余既得此不容自默太上玄科曰遇

人不傳失天道傳非其人泄天寳天涯海角
尋徧無人不容輕傳恐受天譴深慮大道無
傳丹經湮泯故作玄關顯祕論蓋將曉斯世
以詔後來而壽金丹之一脉也復恐世人猶
昧此理乃復爲之說曰以眼視眼以耳聽耳
以鼻調鼻以口緘口潜藏飛躍在乎一心先
當習定凝神懲忿窒慾則水火既濟則金木
交併金木交併則真土歸位真土歸位則金
丹自然大如黍珠日服一粒神氣復克塞天
地孟子曰善養吾浩然之氣者此也學者思

之敬書以授留紫元云
馬丹陽真人直言
斷情除慾降心休與親戚相見休教心到處
去行住坐卧乃至搬柴運水或上茅去也要
心定念止湛然不動名爲真心要處靜心閑
少語住好伴莫生念念是業根若外不入内
不出常少語自然心定氣調若不澄心止念
去慾斷情更外入内出出去外遊如何得自
然調息只是一座空舍出者便是猿馬也自
古過去一切神仙不敢越過澄湛二字又要

心不逐一切物去心猿牢捉丹無漏意馬常
擒性自明坐圜先生云動者心起者念去者
意心澄意定物我俱忘澄澄湛湛只顯一性
應物皆是心見物要不昧一性若只見物不
見性便著邊徼却有輪迴又云只緣見物不
見性便是昧了一切行住坐卧只要降心使
一性常現不昧止念者常要覺一切塵念皆
是業根須要澄湛一性照破萬緣一切虛假
其念細細調熟不起或問曰如何是應物不
昧答曰耳目雖是聞見口内雖是言說只要

心不著他或問鬼神不測處答曰只那一切
虛寂便是也又問玄牝之門是謂天地根答
曰玄者父牝者母各人八兩合成一斤一㸃
元陽之氣便是根本又問復命歸根答曰只
要心不逐一切物去不染不著心不起氣不
散便是歸根若不能如此者不得歸根也又
問如何是見性答曰那無心無念不著一物
澄澄湛湛似月當空

群仙要語纂集下










