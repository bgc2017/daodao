








太上老君太素經
太素皓皓命之曰道太素之時神徃營之道
乃生之生之形之道乃命之道乃成之故天
地成形道德成經道莫大於自然德莫大於
長生道生一一生二二生三三生天地天地
充滿滿則損損則反其本故天一無不覆地
一無不載日月一無不照故知之一不知也
不一之一無一之知夫道之可奇也賢者通
之聖人行之不可不知也道大而無形隱而
無名其在天地外者窈𡨋其在天地中者充

盛故天地之間盡道焉非吾獨也道不欲也
非吾異也又云生可冀也死可畏也草木根
生去地而死魚鼈沉生去水而死人以形生
去氣而死故聖人知氣之所在以爲身寶又
云大道張天下之大效大書陳天下之大略
大人以爲足人之所好吾之所患人之所執
吾之所舍二者唯聖人能知其故又云大德
受天下之大惡大人受天下之大辱能受天
下之大惡故能食天下之尊禄能受天下之
大辱故能爲天下之獨貴又云心之於人猶

水居器中停之則平欹之則傾撓之則濁澄
之則清治心其猶水乎壅之則止通之則行
决之西則西東則東人心不可不杜塞如水
不可不隄防也又云故易有太極太極謂太
易太易者大曉易無有先之者謂皓皓白氣
也乃有太初初者氣之始也有太始太始者
形之始也有太素太素者質之始也故謂易
易變爲一一變爲三三變爲五五變爲七七
變爲九九者究也極後變爲一一者謂天也
故輕清者即上爲天重濁者即下爲地中和

氣者爲人故天地合精萬物化生




太上老君太素經




