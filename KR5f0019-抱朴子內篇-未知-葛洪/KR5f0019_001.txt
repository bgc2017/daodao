










抱朴子内篇卷之一(二同卷)
暢玄卷第一
抱朴子曰玄者自然之始祖而萬殊之大宗
也眇昧乎其深也故能微焉綿邈乎其遠也
故稱妙焉其高則冠蓋乎九霄其曠則籠覃
乎八隅光乎日月迅乎電馳或倏爍而景逝
或飄澤而星流或滉漾於淵澄或雰霏而雲
浮因兆類而爲有託潜寂而爲無淪大幽而
下沉凌辰極而上游金石不能比其剛湛露
不能等其柔方而不矩圓而不規來焉莫見

往焉莫追乾以之高坤以之卑雲以之行雨
以之施胞胎元一範鑄兩儀吐納大始鼓冶
億類佪旋四七匠成草昧轡策靈機吹嘘四
氣幽括冲默舒闡粲尉(一作鬱)抑濁揚清斟酌
河渭增之不溢挹之不匱與之不榮奪之不
瘁故玄之所在其樂不窮玄之所去器弊神
逝夫五聲八音清商流徴損聦者也鮮華艶
采或麗炳爛傷明者也宴安逸豫清醪芳醴
亂性者也冶容媚姿鈆華素質伐命者也其
唯玄道可與爲永不知玄道者雖顧盻爲殺

生之神器脣吻爲興亡之關鍵綺榭俯臨乎
雲雨藻室華緑以參差組帳霧合羅幬雲離
西毛陳於閑房金觴華以交馳清絃嘈𡂐以
齊唱鄭舞紛䋴以蜲蛇哀簫鳴以凌霞羽蓋
浮於漣漪掇芳華於蘭林之囿弄紅葩於積
珠之池登峻則望遠以忘百憂臨深則俯掔
以遺朝饑入宴千門之混熀出驅朱輪之華
儀然樂極則哀集至盈必有虧故曲終則歎
發醼罷則心悲也寔理勢之攸召猶影響之
相歸也斯假借而非眞故物往若有遺也夫

玄道者得之乎内守之者外用之者神忘之
者器此思玄道之要言也得之者貴不待黄
鉞之威體之者富不須難得之貨高不可登
深不可測乘流光策飛景凌六虚貫涵溶出
乎無上入乎無下經乎汗漫之門遊乎窈眇
之野逍遥恍惚之中倘佯仿佛之表咽九華
於雲端咀六氣於丹霞俳佪茫昧翱翔希微
履略蜿虹踐跚旋璣此得之者也其次則眞
知足知足者則能肥遁勿用頤光山林紆鸞
龍之翼於細分之伍養浩然之氣於蓬蓽之

中繿縷帶索不以貿龍章之暐曄也負步杖
筴不以易結駟之駱驛也藏夜光於嵩岫不
受他山之攻沉鱗甲於玄淵以違鑚灼之災
動息知止無往不足棄赫奕之朝華避僨車
之險路吟嘯蒼崖之間而萬物化爲塵氛怡
顔豐柯之下而朱户變爲繩樞握耒甫田而
麾節忽若執鞭啜荈潄泉而大牢同乎藜藿
泰爾有餘歡於無爲之場忻然齊貴賤於不
爭之地含醇守樸無欲無憂全眞虚器居平
味澹恢恢蕩蕩與渾成等其自然浩浩茫茫

與造化鈞其符契如闇如明如濁如清似遲
而疾似虧而盈豈肯委尸祝之塵釋大匠之
位越樽俎以代無知之庖舍繩墨而助傷手
之工不以臭鼠之細瑣庸夫之憂樂藐然不
喜流俗之譽怛爾不懼雷同之毁不以外物
汩其至精不以利害汙其純粹也故窮富極
貴不足以誘之焉其餘何足以悅之乎直刃
沸鑊不足以劫之焉謗讟何足以戚之乎常
無心於衆煩而未始與物雜也若夫操隋珠
以彈雀舐瘡痔以屬車登朽緡以探巢泳吕

梁以求魚旦爲稱孤之客夕爲狐鳥之餘棟
橈餗覆傾溺不振蓋世人之所爲載馳企及
而達者之所爲寒心而悽愴者也故至人嘿
韶夏而韜藻棁奮其六羽於五域之墟而不
煩衘蘆之衛翳其鱗角乎勿用之地而不恃
曲穴之備俯無倨鵄之呼仰無亢極之悔人
莫之識邈矣遼哉

抱朴子内篇卷之一










