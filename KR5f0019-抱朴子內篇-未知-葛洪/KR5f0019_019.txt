










抱朴子内篇卷之十九
　　　遐覽
或曰鄙人面墻拘繫儒教獨知有五經三史
百氏之言及浮華之詩賦無益之短文盡思
守此既有年矣既生值多難之運亂靡有定
干戈戚揚藝文不貴徒消工夫苦意極思攻
微索隱竟不能禄在其中免此壟畒又有損
於精思無益於年命二毛告暮素志衰頽正
欲反迷以尋生道倉卒罔極無所趍向若涉
大川不知攸濟先生既窮觀墳典又兼綜奇

秘不審道書凡有幾卷願告篇目抱朴子曰
余亦與子同斯疾者也昔者幸遇明師鄭君
但恨子弟不慧不足以鑚至堅極彌高耳于
時雖充門人之灑掃既才識短淺又年尚少
壯意思不專俗情未盡不能大有所得以爲
巨恨耳鄭君時年出八十先髮鬢斑白數年
間又黑顔色豐悅能引强弩射百步步行日
數百里飲酒二斗不醉每上山體力輕便登
危越險年少追之多所不及飲食與凡人不
異不見其絶穀余問先隨之弟子黄章言鄭

君嘗從豫章還於掘溝浦中連值大風又聞
前多劫賊同侣攀留鄭君以須後伴人人皆
以糧少鄭君推米以䘏諸人已不復食五十
日亦不飢又不見其所施爲不知以何事也
火下細書過少年人性解音律善鼓琴閑坐
侍坐數人口答諮問言不輟響而耳並料聽
左右操弦者教遣長短無毫釐差過也余晚
充鄭君門人請見方書告余曰要道不過尺
素上足以度世不用多也然博涉之後遠勝
於不見矣既悟人意又可得淺近之術以防

初學未成者諸患也乃先以道家訓教戒書
不要者近百卷稍稍示余余亦多所先見先
見者頗以其中疑事諮問之鄭君言君有甄
事之才可教也然君所知者雖多未精又意
在於外學不能專一未中以經深涉遠耳今
自當以佳書相示也又許漸得短書縑素所
寫者積年之中合集所見當出二百許卷終
不可得也他弟子皆親僕使之役採薪耕田
唯余尫羸不堪他勞然無以自効常親掃除
拂拭牀几磨墨執燭及與鄭君繕寫故書而

已見待余同於先進者語余曰雜道書卷卷
有佳事但當校其精粗而擇所施行不事盡
諳誦以妨日月而勞意思耳若金丹一成則
此輩一切不用也亦或當有所教授冝得本
末先從淺始以勸進學者無所希準階由也
鄭君亦不肯先令人寫其書皆當訣其意雖
久借之然莫有敢盗寫一字者也鄭君本大
儒士也晚而好道由以禮記尚書教授不絶
其體望高亮風格方整接見之者皆肅然每
有諮問常待其温顔不敢輕鋭也書在余處

者久或一月足以大有所寫以不敢竊寫者
政以鄭君聦慜邂逅知之失其意則更以小
䘮大也然於求受之初復所不敢爲斟酌時
有所請耳是以徒知飲河而不得滿腹然弟
子五十餘人唯余見受金丹之經及三皇内
文枕中五行記其餘人乃有不得一觀此書
之首題者矣他書雖不具得皆䟽其名今將
爲子說之後生好書者可以廣索也道經有
三皇内文天文三卷元文上中下三卷混成
經二卷玄録二卷九生經二十四生經九仙

經靈卜仙經二化經九變經老君玉曆眞經
墨子枕中五行記五卷温寳經息民經自然
經陰陽經養生書一百五卷太平經五十卷
九敬(一作/都)經甲乙經一百七十卷青龍經中
黃經太清經通明經按摩經道引經十卷元
陽子經玄女經素女經彭祖經陳赦經子都
經張虚經天門子經容成經入山經内寳經
四規經明鏡經日月臨鏡經五言經柱中經
靈寳皇子心經龍蹻經正機經平衡經飛龜
振經鹿盧蹻經蹈形記守形圖坐亡圖觀卧

引圖含景圖觀天圖木芝圖茵芝圖内芝圖
石芝圖大魄雜芝圖五嶽經五卷隱守記東
井圖虚元經牽牛中經玉彌記臘成記六安
記鶴鳴記平都記定心記龜文經山陽記玉
策記八史圖入室經左右契玉曆經昇天儀
九奇經更生經四衿經十卷食日月精經食
六氣經丹一經胎息經行氣治病經勝中經
十卷百守攝提經丹壼(一作/臺)經岷山經魏伯
陽内經日月厨食經步三罡六紀經入軍經
六陰玉女經四君要用經金鴈經三十六水

經白虎七變經道家地行仙經黄白要經八
公黄白經天師神器(一作/氣)經枕中黄白經五
卷白子(白一/作帛)變化經移災經壓禍經中黄經
文人經涓子天地人經崔文子肘後(一作/時倏)經
神光(一作/仙)占方來經水仙經尸解經中遁經
李君包天經包元經黃庭經淵體經太素經
華蓋經行厨經微言三卷内視經文始先生
經歷藏延年經南闊記協龍子記(闊一/作闕)七卷
九宫五卷三五中經宣常經節解經鄒陽子
經玄洞經十卷玄示經十卷箕山經十卷鹿

臺經小僮經河洛内記七卷舉形道(一作/通)成
經五卷道機經五卷見鬼記無極經宫氏經
眞人玉胎經道根經候命圖反胎胞經枕中
清記幼化經詢化經金華山經鳳綱經召命
經保神記鬼谷經凌霄子安神記去丘子黄
山公記玉子五行要眞經小餌經鴻寳經鄒
生延命經安魂記皇道經九陰經雜集書録
銀函玉匱記金板經黄老仙録原都經玄元
經日精經渾成經三尸集呼身神治百病經
收山鬼老魅治邪精經三卷入五毒中記休

粮經三卷採神藥治作秘法三卷登名山渡
江海勑地神法三卷趙太白囊中要五卷人
温氣疫病太禁七卷收治百鬼召五岳丞太
山主者記三卷興利宫宅官舍法五卷斷虎
狼禁山林記召百里蟲蛇記萬畢高丘先生
法三卷王喬養性治身經三卷服食禁忌經
立功益筭經道士奪筭律三卷移門子記鬼
兵法立亡術練形記五卷郄公道要□里先
生長生集少君道意十卷樊英石璧文三卷
思靈經三卷龍首經荆山記孔安仙淵赤斧

子大覽七卷董君地仙却老要記李先生口
訣肘後二卷凡有不言卷數者皆一卷也其
次有諸符則有自來符金光符太玄符三卷
通天符五精符石室符玉策符枕中符小童
符九靈符六君符玄都符黄帝符少千三十
六將軍符延命神符天水神符四十九眞符
天水符青龍符白虎符朱雀符玄武符朱胎
符七機符九天發兵符九天符老經符七符
大捍厄符玄子符武孝經燕君龍虎三囊辟
兵符包元符沈義符禹蹻符消災符八卦符

監乾符雷電符萬畢符八威五勝符威喜符
巨勝符採女符玄精符玉曆符北臺符陰陽
大鎮符枕中符治百病符十卷厭怪符十卷
壺公符二十卷九臺符九卷六甲通靈符十
卷六陰行厨龍胎石室三金五木防終符合
五百卷軍大召治符玉斧符十卷此皆大符
也其餘小小不可具記抱朴子曰鄭君言符
出於老君皆天文也老君能通於神明符皆
神明所授今人用之少驗者由於出來歷久
傳寫之多誤故也又信心不篤施用之亦不

行又譬之於書字則符誤者不但無益將能
有害也書字人知之猶尚寫之多誤故諺曰
書三寫魚成魯虚成虎此之謂也七與士但
以鋸勾長短之間爲異耳然今符上字不可
讀誤不可覺故莫知其不定也世間又有受
體使術用符獨効者亦如人有使麝香便能
芳者自然不可得傳也雖爾必得不誤之符
正心用之但當不及眞體使之者速効耳皆
自有益也凡爲道士求長生志在藥中耳符
劒可以却鬼辟邪而已諸大符乃云行用之

可以得仙者亦不可專據也昔吴世有介象
者能讀符文知誤之與否有人試取治百病
雜符及諸厭劾符去其籤題以示象皆一一
據名之其有誤者便爲人定之自是以來莫
有能知者也或問仙藥之大者莫先於金丹
既聞命矣敢問符書之屬不審最神乎抱朴
子曰余聞鄭君言道書之重者莫過於三皇
文五嶽眞形圖也古者仙官至人尊秘此道
非有仙名者不可授也受之四十年一傳傳
之歃血而盟委質爲約諸名山五嶽皆有此

書但藏之於石室幽隱之地應得道者入山
精誠思之則山神自開山令人見之如帛仲
理者於山中得之自立壇委絹常畫一本而
去也有此書常置清潔之處每有所爲必先
白之如奉君父其經曰家有三皇文辟邪惡
鬼温疫氣橫殃飛禍若有困病垂死其信道
心至者以此書與持之必不死也其乳婦難
艱絶氣者持之兒即生矣道士欲求長生持
此書入山辟虎狼山精五毒百邪皆不敢近
人可以涉江海却蛟龍立風波得其法可以

變化起功不問地擇日家無殃咎若欲立新
宅及塚墓即寫地皇文數十通以布著地明
日視之有黄色所著者便於其上起工家必
冨昌又因他人葬時寫人皇文並書己姓名
著紙裏竊内人冢中勿令人知之令人無飛
禍盗賊也有謀議己者必反自中傷又此文
先潔齋百日乃可以召天神司命及太歲日
遊五嶽四瀆社廟之神皆見形如人可問以
吉凶安危及病者之禍崇所由也又有十八
字以著衣中遠涉江海終無風波之慮也又

家有五嶽眞形圖能辟兵凶逆人欲害之者
皆還反受其殃道士時有得之者若不能行
仁義慈心而不精不正即禍至滅家不可輕
也其變化之術大者唯有墨子五行記本有
五卷昔劉君安未仙去時鈔取其要以爲一
卷其法用藥用符乃能令人飛行上下隱淪
無方含笑即爲婦人蹙面即爲老翁踞地即
爲小兒執杖即成林木種物即生瓜果可食
畫地爲河撮壤成山坐致行厨興雲起火無
所不作也其次有玉女隱微一卷亦化形爲

飛禽走獸及金木玉石興雲致雨方百里雪
亦如之渡大水不用舟梁分形爲千人因風
高飛出入無間能吐氣七色坐見八極及地
下之物放光萬丈冥室自明亦大術也然當
步諸星數十曲折難識少能諳之其淮南鴻
寳萬畢皆無及此書者也又有白虎七變法
取三月三日所殺白虎頭皮生馳血虎血紫
綬履組流萍以三月三日合種之初生草似
胡麻有實即取此實種之一生輙一異凡七
種之則用其實合之亦可以移形易貌飛沉

在意與墨子及玉女隱微略同過此不足論
也遐覽者欲令好道者知異書之名目也鄭
君不徒明五經知仙道而已兼綜九宫三奇
推步天文河洛纖記莫不精研太安元年知
季世之亂江南將鼎沸乃負笈持仙藥之撲
將入室弟子東投霍山莫知所在焉



抱朴子内篇卷之十九
