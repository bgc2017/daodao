










抱朴子内篇卷之四
　　　金丹
抱朴子曰余考覽養性之書鳩集久視之方
曾所披涉篇卷以千計矣莫不皆以還丹金
液爲大要者焉然則此二事蓋仙道之極也
服此而不仙則古來無仙矣往者上國喪亂
莫不奔播四出余周旋徐豫荆襄江廣數州
之間閲見流移俗道士數百人矣或有素聞
其名乃在雲日之表者然率相似如一其所
知見深淺有無不足以相傾也雖各有數十

卷書亦未能悉解之也爲寫蓄之耳時時有
知行氣及斷穀服諸草木藥法所有方書畧
爲同文无一人不有道機經唯以此爲至祕
乃云是尹喜所撰余告之曰此是魏世軍督
王圖所撰耳非古人也圖了不知大藥正欲
以行氣入室求仙作此道機謂道畢於此此
復是誤人之甚者也余問諸道士以神丹金
液之事及三皇文召天神地祇之法了無一
人知之者其誇誕自譽及欺人云已久壽及
言曾與仙人共遊者將太半矣足以與盡微

者甚尠矣或有頗聞金丹而不謂今世復有
得之者皆言唯上古已度仙人乃當曉之或
有得方外說不得其眞經或得雜碎丹方便
謂丹法盡於此也昔左元放於天柱山中精
思而神人授之金丹仙經會漢末亂不遑合
作而避地來渡江東志欲投名山以修斯道
余從祖仙公又從元放受之凡受太清丹經
三卷及九鼎丹經一卷金液丹經一卷余師
鄭君者則余從祖仙公之弟子也又於從祖
受之而家貧無用買藥余親事之洒掃積久

乃於馬迹山中立壇盟受之并諸口訣訣之
不書者江東先無此書書出於左元放元放
以授余從祖從祖以授鄭君鄭君以授余故
他道士了无知者也然余受之已二十餘年
矣資無擔石無以爲之但有長歎耳有積金
盈櫃聚錢如山者復不知有此不死之法就
令聞之亦萬無一信如何夫飲玉𥹋則知漿
荇之薄味覩崑崙則覺丘垤之至卑既覽金
丹之道則使人不欲復視小小方書然大藥
難卒得辦當須且將御小者以自支持耳然

服他藥萬斛爲能有小益而終不能使人遂
長生也故老子之訣言云子不得還丹金液
虚自苦耳夫五穀猶能活人人得之則生人
絶之則死又況於上品之神藥其益人豈不
萬倍於五穀耶夫金丹之爲物燒之愈久變
化愈妙黄金入火百鍊不消埋之畢天不朽
服此二藥鍊人身體故能令人不老不死此
蓋假求於外物以自堅固有如脂之養火而
可不滅銅青塗脚入水不腐此是借銅之勁
以扞其肉也金丹入身中沾洽榮衛非但銅

青之外傅矣世間多不信至道者則悠悠者
皆是耳然萬一時偶有好事者而復不見此
法不值明師无由聞天下之有斯妙事也余
今畧鈔金丹之都較以示後之同志好之者
其勤求之求之不可守淺近之方而謂之足
以度世也遂不遇之者直當息意於無窮之
冀耳想見其說必自知出潢汙而浮滄海背
螢燭而向日月聞雷霆而覺布鼓之陋見巨
鯨而知寸介之細也如其嘍嘍无所先入欲
以弊藥必規昇騰者何異策蹇驢而追迅風

棹籃舟而濟大川乎又諸小餌丹方甚多然
作之有深淺故力勢不同雖有優劣轉不相
及猶一酘之酒不可以方九醖之醇耳然小
丹之下者猶自遠勝草木之上者也凡草木
燒之即燼而丹砂燒之成水銀積變又還成
丹砂其去凡草亦遠矣故能令人長生神仙
獨見此理矣其去俗人亦何緬邈之無限乎
世人少所識多所怪或不知水銀出於丹砂
告之終不肯信云丹砂本赤物從何得成此
白物又云丹砂是石耳今燒諸石皆成灰而

丹砂何得獨耳此近易之事猶不可喻其聞
仙道大而笑之不亦宜乎上古眞人愍念將
來之可教者爲作方法委曲欲使其脫死亡
之禍耳可謂至言矣然而俗人終不肯信謂
爲虚文若是虚文者安得九轉九變日數所
成皆如方耶眞人所以知此者誠不可以庸
近思求也余少好方術負步請問不憚險遠
每有異聞則以爲喜雖見毁笈不以爲戚焉
知來者之不如今是以著此以示識者豈苟
尚奇怪而崇飾空言欲令書行於世信結流

俗哉盛陽不能榮枯朽上智不能移下愚書
爲曉者傅事爲識者貴農夫得彤弓以驅鳥
南夷得衮衣以負薪夫不知者何可强哉世
之飽食終日復未必能勤儒墨之業治進德
之務但共逍遥遨遊以盡年月其所營也非
榮則利或飛蒼走黄於中原或留連盃觴以
羹沸或以美女荒沉絲竹或耽淪綺紈或控
絃以弊(一作/疲)筋骨或博奕以棄功夫聞至道
之言而如醉覩道論而晝睡有身不修動之
死地不肯求問養生之法自欲割削之煎熬

之憔悴之漉汔之而有道者自寳祕其所知
无求於人亦安肯强行語之乎世人之常言
咸以長生若可得者古人聖人之富貴者已
當得之而无得之者是无此道也而不知古
之富貴者亦如今之當貴者耳俱不信不求
之而皆以目前之所欲者爲急亦安能得之
耶假令不能决意信命之可延仙之可得亦
何惜於試之試之小効但使得二三百歳不
猶愈於凡人之少夭乎天下之事萬端而道
術尤難明於他事者也何可以中才之心而

斷世間必无長生之道哉若正以世人皆不
信之便謂爲无則世人之智者又何太多乎
今若有識道意而猶修求之者詎必便是至
愚而皆不及世人耶又或慮於求長生儻其
不得恐人笑之以爲暗惑若心所斷萬有一
失而天下果自有此不死之道者不亦當復
爲得之者所笑乎日月有所不能周照人心
安足孤信哉抱朴子曰按黄帝九鼎神丹經
曰黄帝服之遂以昇仙又云雖呼吸道引及
服草木之藥可得延年不免於死也服神丹

令人壽无窮己與天地相畢乘雲駕龍上下
太清黄帝以傳玄子戒之曰此道至重必以
授賢苟非其人雖積玉如山勿以此道告之
也受之者以金人金魚投於東流水中以爲
約唼血爲盟无神仙之骨亦不可得見此道
也合丹當於名山之中无人之地結伴不過
三人先齋百日沐浴五香致加精潔勿近穢
汙及與俗人往來又不令不信道者知之謗
毁神藥藥不成矣成則可以舉家皆仙不但
一身耳世人不合神丹反信草木之藥草木

之藥埋之即腐煑之即爛燒之即焦不能自
生何能生人乎九丹者長生之要非凡人所
當見聞也萬兆蠢蠢唯知貪富貴而已豈非
行尸者乎合時又當祭祭自有圖法一卷也
第一之丹名曰丹華當先作玄黄用雄黄水
礬石水一本作汞戎鹽鹵鹹礬石牡礪赤石
脂滑石胡粉各數十斤以爲六一泥火之三
十六日成服之七日仙又以玄膏丸此丹置
猛火上須臾成黄金又以二百四十銖合水
銀百斤火之亦成黄金金成者藥成也金不

成更封藥而火之日數如前无不成也
第二之丹名曰神丹亦曰神符服之百日仙
也行度水火以此丹塗足下步行水上服之
三刀圭三尸九蟲皆即消壞百病皆愈也
第三之丹名曰神丹服一刀圭百日仙也以
與六畜吞之亦终不死又能辟五兵服百日
仙人玉女山川鬼神皆來侍之見如人形
第四之丹名曰還丹服一刀圭百日仙也朱
鳥鳳凰翔覆其上玉女至傍以一刀圭合水
銀一斤火之立成黄金以此丹塗錢物用之

即日皆還以此丹書凡人目上百鬼走避
第五之丹名餌丹服之三十日仙也鬼神來
侍玉女至前　第六之丹名鍊丹服之十
日仙也又以汞合火之亦成黄金　第七
之丹名柔丹服一刀圭百日仙也以缺盆汁
和服之九十老翁亦能有子與金公合火之
即成黄金　第八之丹名伏丹服之即日
仙也以此丹如棗核許持之百鬼避之以丹
書門户上萬邪衆精不敢前又辟盗賊虎狼
也　第九之丹名寒丹服一刀圭百日仙

也仙童仙女來侍飛行輕舉不用羽翼凡此
九丹但得一丹便仙不在悉作之作之在人
所好者耳凡服九丹欲昇天則去欲且止人
間亦任意皆能出入无間不可得之害矣抱
朴子曰復有太清神丹其法出於元君元君
者老子之師也太清觀天經有九篇云其上
三篇不可教受其中三篇世无足傳當沉之
三泉之下下三篇者正是丹經上中下凡三
卷也元君者大神仙之人也能調和陰陽役
使鬼神風雨驂駕九龍十二白虎天下衆仙

皆隸焉猶自言本亦學道服丹之所致也非
自然也況凡人乎其經曰上士得道昇爲天
官中士得道棲集崑崙下士得道長生世間
民愚不信謂爲虚言從朝至暮但作求死之
事了不求生而天豈能强生之乎凡人唯知
美食好衣聲色富貴而已恣心盡欲奄忽終
殁之徒愼无以神丹告之令其笑道謗眞傳
丹經不得其人身必不吉若有篤信者可將
合藥成以分之莫輕以其方傳之也知此道
者何用王侯爲神丹既成不但長生又可以

作黄金金成取百斤先設大祭祭自有别法
一卷不與九鼎祭同也祭當别稱金各檢署
之
　禮天二十斤　日月五斤　北斗八斤
　太乙八斤　井五斤　竈五斤
　河伯十二斤　杜五斤
門户閭鬼神清君合五斤凡八十八斤餘一
十二斤以好韋囊盛之良日於都市中市盛
之時嘿聲放棄之於多處俓去無復顧凡用
百斤外乃得自恣用之耳不先以金祀神必

被殃咎又曰長生之道不在祭祀事鬼神也
不在道引與屈伸也昇仙之要在神丹也知
之不易爲之實難也子能作之可長存也近
代漢末新野陰君舍此太清丹得仙其人本
儒生有才思善著詩及丹經讚並序述初學
道隨師本末列己所知識之得仙者四十餘
人甚分明也作此太清丹小爲難合於九鼎
然是白日昇天上之法也合之當先作華池
赤鹽艮雪玄白飛符三五神水乃可起火耳
　一轉之丹服之三年得仙　二轉之丹服之二年得仙

　三轉之丹服之一年得仙　四轉之丹服之半年得仙
　五轉之丹服之百日得仙　六轉之丹服之四十日得仙
　七轉之丹服之三十日得仙　八轉之丹服之十日得仙
　九轉之丹服之三日得仙
若取九轉之丹内神鼎中夏至之後爆之鼎
熱内朱兒一斤於蓋下伏伺之候日精照之
須臾翕然俱起煌煌輝輝神光五色即化爲
還丹取而服之一刀圭即白日昇天又九轉
之丹者封塗之於土釜中糠火先文後武其
一轉至九轉遲速各有日數多少以此知之

耳其轉數少則用日多其藥力不足故服之
用日多得仙遲也其轉數多藥力成故服之
用日少而得仙速也又有九光丹與九轉異
法大都相似耳作之法當以諸藥合火之以
轉五石五石者丹砂雄黄白凡曾青慈石也
一石輙五轉而各成五色五石而二十五色
各一兩而異器盛之欲起死人未滿三日者
取青丹一刀圭和水以浴死人又以一刀圭
發其口内死人立生也欲致行厨取黑丹和
水以塗左手其所求如口所道皆自至可致

天下萬物也欲隱形及先知未然方來之事
及住年不老服黄丹一刀圭即便長生不老
矣及坐見千里之外吉凶皆知如在目前也
人生宿命盛衰壽夭富貴貧賤皆知之也其
法俱在太清經中卷耳抱朴子曰其次有五
靈丹經一卷有五法也用丹砂雄黃雌黄石
硫黄曾青礬石磁石戎鹽太一餘粮亦用六
一泥及神室祭醮合之三十六日成又用五
帝符以五色書之亦令人不死但不及太清
及九鼎丹藥耳又有岷山丹法道士張蓋蹹

精思於岷山石室中得此方也其法鼓冶黄
銅以作方諸以承取月中水以水銀覆之致
日精火其中長服之不死又取此丹置雄黄
銅燧中覆以汞曝之二十日發而治之以井
華水服如小豆百日盲者皆能視之百日病
者自愈髮白還黑齒落更生又務成子丹法
用巴沙汞置八寸銅盤中以土爐盛炭倚三
偶塹以枝盤以硫黄水灌之常令如泥百日
服之不死又羨門子丹法以酒和丹一斤用
酒三升和曝之四十日服之一日則三蟲百

病立下服之三年仙道乃成必有玉女二人
來侍之可役使致行厨此丹可以厭百鬼及
四方死人殃注害人宅及起土功妨人者懸
以向之則无患矣又有立成丹亦有九首似
九鼎而不及也其要一本更云取雌黄雄黄
燒下其中銅鑄以爲器覆之三歲淳苦酒上
百日此器皆生赤乳長數分或有五色琅玕
取埋而服之亦令人長生又可以和菟絲菟
絲是初生之根其形似菟掘取尅其血以和
此丹服之立變化在意所作也又和以朱草

一服之能乘虚而行云朱草狀似小棗栽長
三四尺枝葉皆赤莖如珊瑚喜生名山巖石
之下刻之汁流如血以玉及八石金銀投其
中立便可丸如泥久則成水以金投之名爲
玉醴服之皆長生又有取伏丹法云天下諸
水有名丹者有南陽之丹水之屬也其中皆
有丹魚常先夏至十日夜伺之丹魚必浮於
水側赤光上照赫然如火也網而取之可得
之得之雖多勿盡取也割其血塗足下則可
步行水上長居淵中矣又赤松子丹法取千

歲蔂汗(一作/汁)及礬桃汁淹丹著不津器中練
蜜蓋其口埋之入地三尺百日絞檸木赤實
取汁和而服之令人面目鬢髮皆赤長生也
昔中黄仙人有赤鬚子者豈非服此乎又石
先生丹法取鳥鷇之未生毛羽者以眞丹和
牛肉以吞之至長其毛羽皆赤乃煞之陰乾
百日并毛羽搗服一刀圭百日得壽五百歲
又康風子丹法用羊烏鶴卵雀血合少室天
雄汁和丹内鵠卵中漆之内雲母水中百日
化爲赤水服一合輙益壽十歲服一升千歲

也又崔文子丹法内丹騖腹中蒸之服令人
延年長服不死又劉元丹法以丹砂内玄水
液中百日紫色握之不汙手又和以雲母水
内管中漆之投井中百日化爲赤水服一合
得百歲久服長生也又樂子長丹法以曾青
鈆丹合汞及丹砂著銅筩中乾瓦白滑石封
之於白砂中蒸之八十日服如小豆三年仙
矣(一本作/一年仙)又李文丹法以白素裏丹以竹汁
煑之名紅泉乃浮湯上蒸之合以玄水服之
一合一年仙矣又尹子丹法以雲母水和丹

密封致金花池中一年出服一刀圭盡一斤
得五百歲又太乙招䰟𩲸丹法所用五石及
封之以六一泥皆似九丹也長於起卒死三
日以還者折師内一丸與硫黄丸俱以水送
之令入喉即活皆言見使者持節召之又采
女丹法以兔血和丹與蜜蒸之百日服之如
梧桐子者大一丸日三至百日有神女二人
來侍之可役使又稷丘子丹法以清酒麻油
百華醴龍膏和封以六一泥以糠火煴之十
日成服如小豆一丸盡劑得壽五百歲又墨

子丹法用汞及五石液於銅器中火熬之以
鐵匕撓之十日還爲丹服之一刀圭萬病去
身長服不死又張子和丹法用鈆汞曾青水
合封之蒸之於赤黍米中八十日成以棗膏
和丸之服如大豆百日壽五百歲又綺里丹
法先飛取五石玉塵合以丹砂汞内大銅器
中煑之百日五色服之不死以鈆百斤以藥
百刀圭合火之成白銀以雄黄水和之而火
之百日成黄金金或太剛者以猪膏煑之或
太柔者以白梅煑之又玉柱丹法以華池和

丹以曾青硫黄末覆之薦之内筩中沙中蒸
之五十日服之百日玉女六甲六丁神女來
侍之可役使知天下之事也又肘後丹法以
金華和丹乾瓦封之蒸八十日取如小豆置
盤中向日和之其光上與日連服如小豆長
生矣以投丹陽銅中火之成金(又一法以油/汁和丹服之)
(百日/長生)又李公丹法用眞丹及五石之水各一
升和令如泥釜中火之三十六日出和以石
硫黃液服之十年與天地相畢又劉生丹法
用白菊花汁地楮汁樗汁和丹蒸之三十日

研合服之一年得五百歲老翁服更少不可
識少年服亦不老又王君丹法巴沙及汞内
雞子中漆合之令雞伏之三枚以王相日服
之住年不老小兒不可服不復長矣與新生
雞犬服之皆不復大鳥獸皆亦如此驗又陳
生丹法用白蜜和丹内銅器中封之沉之井
中一期服之經年不饑盡一斤壽百歲又韓
衆終丹法漆蜜和丹煎之服可延年久視立
日中無影過此以往尚數十法不可俱論抱
朴子曰金液太乙所服而仙者也不减九丹

矣合之用古秤黃金一斤并用玄明龍膏太
乙旬首中石冰石紫遊女玄水液金化石丹
砂封之成水眞經云金液入口則其身皆金
色老子授之於元君元君曰此道至重百世
一出藏之石室合之皆齋戒百日不得與俗
人相往來於名山之側東流水上别立精室
百日成服一兩便仙若未欲去世且作地水
仙之士者但齋戒百日矣若欲昇天皆先斷
穀一年乃服之也若服半兩則長生不死萬
害百毒不能傷之可以畜妻子居官秩在意

所欲无所禁也若復欲昇天者乃可齋戒更
服一兩便飛仙矣以金液爲威喜巨勝之法
取金液及水銀一味合煑之三十日出以黄
土甌盛以六一泥封置猛火炊之六十時皆
化爲丹服如小豆大便仙以此丹一刀圭粉
水銀一斤即成銀又取此丹一斤置火上扇
之化爲赤金而流名曰丹金以塗刀劒辟兵
萬里以此丹金爲盤椀飲食其中令人長生
以承日月得液如方諸之得水也飲之不死
以金液和黄土内六一泥甌中猛火炊之盡

成黄金中用也復以火炊之皆化爲丹服之
如小豆可以入名山大川爲地仙以此丹一
刀圭粉水銀立成銀以銀一兩和鉛一斤皆
成銀金液經云投金人八兩於東流水中飲
血爲誓乃告口訣不如本法盗其方而作之
終不成也凡人有至信者可以藥與之不可
輕傳其書必兩受其殃天神鑒人甚近人不
知耳抱朴子曰九丹誠爲仙藥之上法然合
作之所用雜藥甚多若四方清通者市之可
具若九域分隔則物不可得也又當起火晝

夜數十日伺候火力不可令失其適勤苦至
難故不及合金液之易也合金液唯金爲難
得耳古秤金一斤於今爲二斤率不過直三
十許萬其所用雜藥差易具又不起火但以
置華池中日數足便成矣都合可用四十萬
而得一劑可足八人仙也然其中稍少合者
其氣力不足以相化成如釀數升米酒必無
成也抱朴子曰其次有餌黃金法雖不及金
液亦遠不比他藥也或以豕負革肪及酒鍊
之或以樗皮治之或以荆酒磁石消之或有

可引爲巾或立令成水服之或有禁忌不及
金液也或以雄黃雌黄合餌之可引之張之
如皮皆地仙法耳銀及蚌中大珠皆可化爲
水服之然須長服不可缺故皆不及金液也
抱朴子曰合此金液九丹既當用錢又宜入
名山絶人事故能爲之者少且亦千萬人中
時當有人人得其經者故謂作道書者畧無
說金丹者也第一禁勿令俗人之不信道者
謗訕評毁之必不成也鄭君言所以爾者合
此大藥皆當祭祭則太一元君老君玄女皆

來鑒省作藥者若不絶跡幽僻之地令俗間
愚人得經過聞見之則諸神便責作藥者之
不遵承經戒致令惡人有謗毁之言則不復
佑助人而邪氣得進藥不成也必入名山之
中齋戒百日不食五辛生魚不與俗人相見
爾乃可作大藥作藥須成乃解齋不但初作
時齋也鄭君云左君告之言諸小小山皆不
可於其中作金液神丹也凡小山皆无正神
爲主多是木石之精千歲老物血食之鬼此
輩皆邪炁不念爲人作福但能作禍善試道

士道士須當以術辟身及將從弟子然或能
壞人藥也今之醫家每合好藥好膏皆不欲
令雞犬小兒婦人見之若被諸物犯之用便
无驗又染彩者惡惡目者見之皆失美色況
神仙大藥乎是以古之道士合作神藥必入
名山不止凡山之中正爲此也又按仙經可
以精思合作仙藥者有華山泰山霍山恒山
嵩山少室山長山太白山終南山女几山地
肺山王屋山抱犢山安丘山潜山青城山娥
眉山綏山雲臺山羅浮山陽駕山黄金山鼈

祖山大小天台山四望山盖竹山括蒼山此
皆是正神在其山中其中或有地仙之人上
皆生芝草可以避大兵大難不但於中以合
藥也若有道者登之則此山神必助之爲福
藥必成若不得登此諸山者海中大島與若
會稽之東翁洲亶洲紵嶼及徐州之羊莒洲
泰光洲鬱洲皆其次也今中國名山不可得
至江東名山之可得住者有霍山在晋安長
山太白在東陽四望山大小天台山盖竹山
括蒼山並在會稽抱朴子曰余忝大臣之子

孫雖才不足以經國理物然疇類之好進趍
之業而所知不能遠余者多褌翮雲漢耀景
晨霄者矣余所以絶慶吊於郷黨棄當世之
榮華者必欲遠登名山成所著子書次則合
神藥規長生故也俗人莫不怪余之委桑梓
背清塗而躬耕林藪手足胼胝謂余有狂惑
之疾也然道與世事不並興若不廢人間之
務何得修如此之志乎見之誠了執之必定
者亦何憚於毁譽豈移於勸沮哉聊書其心
示將來之同志尚者云後有斷金之徒所捐

棄者亦與余之不異也小神丹方用眞丹三
斤白蜜六斤攪合日暴煎之令可丸旦服如
麻子許十丸未一年髮白者黑齒落者生身
體潤澤長肌服之不老□翁成年少長生不
死矣小丹法丹一斤擣篩淳苦酒三升漆二
升凡三物合令相得微火上煎令可丸服如
麻子三丸再服三十日腹中百病愈三尸去
服之百日肌骨强堅千日司命削去死籍與
天地相畢日月相望形易容變无常日中无
影乃别有光也小餌黄金法鍊金内清酒中

約二百過出入即沸矣握之出指間令如泥
若不沸及握之不出指間即削之内清酒中
无數也成服之如彈丸一枚亦可一丸分爲
小丸服之三十日无寒温神人玉女事之銀
亦可餌之與金同法服此二物能居名山石
室中者一年即輕舉矣止人間服亦地仙勿
妄傳也兩儀子餌消黄金法猪負革脂三斤
淳苦酒一升取黄金五兩置器中煎之土爐
以金置脂中百入百出苦酒亦爾飡一斤壽
蔽天地食半斤壽二千歲五兩壽千二百歲

无多少便可餌之當以王相日作服之神良
勿傳示人示人令藥不成不神欲去當服丹
砂也

抱朴子内篇卷之四
















