








天壇王屋山聖跡叙(中嚴臺顔碣/啓母廟碑銘附)不八
　　　唐廣成先生杜光庭撰
國家保安宗杜金籙籍文設羅天之醮投金
龍玉簡於天下名山洞府謹按道藏龜山白
玉上經具列所在去處十大洞天内一王屋
山清虚小有之洞周迴萬里在洛京西北王
屋縣仙人王真人治之傳曰黄帝於元年正
月甲子列席於王屋山清齋三曰登山至頂
於瓊林臺禱
上帝破蚩尤遂勑王母降於天壇母既降黄

帝親供侍焉王母廼召東海靑童君召九天
玄女授與破蚩尤之策黄帝依命殺蚩尤於
冀天下乃無不克海内安然王母遺西方白
虎之神賜黄帝玄羽之衣廼命帝會於孤竹
之野帝欽命齋戒嚴駕而行既至孤竹見空
中千乘萬騎或有丫髻靑衣童子數百人或
五彩羽服或乘飛龍或乘飛虎或乘鸞鶴或
執珠幢錦傘霓旌絳節或持如意九曲几及
前後歌舞妓樂不可名狀俄見寶車一乘駕
五色班龍九頭上有羽蓋九重中有女仙一

人衣黄裳戴金冠隱隱而至左右侍從有仙
童一人謂帝曰此西王母也帝接至母令仙
童二人命帝坐賀帝曰聖躬安天下寧矣乆
即戎事得無勞乎帝謝曰賴上帝厚恩聖母
諭教得寧天下豈敢稱功乎母乃命飮筵上
花果罇罍器皿光赫大小各異而不能辯其
一焉復遺仙女宋妙英歌萬年長生之曲歌
罷母賜帝茹芝數枚食之不飢不渴又賜修
眞七昧之書授訖母冲天而去後三載於八
月一曰母遺西方白虎之神為使命黄帝時

在大隗山受母命帝即齋戒至洛陽帝自白
坡涉渡至王屋清齋三曰登山即人月十五
曰至頂上祝香禱焉俄而西方天香馥郁自
天而下遍聞山谷靑鳥先至帝曰阿母降矣
俄而見空中千乘萬騎一如孤竹之儀既降
天壇帝列席下見仙衆羽服冠簡環佩履舄
帝乃頻顧之母曰帝何為哉帝曰恐左右不
謹母曰帝何不實耶帝乃實對母曰天上之
服非凡間之有此衣非朝禮星辰國王父母
不可服也帝曰朕南面承尊不敢以羽衣賜

人臣母曰善羽衣不拜帝王者自此始也帝
欲設食母止之謂帝曰吾之仙衆不饑不渇
豈欲造人間之饌乎王母誡帝曰設欲供養
神仙上界星辰曰月但擇吉曰築壇場設净
席布香燈花果而已如無用清水藥苗代之
餘皆不可言畢王母賜帝碧霞之漿赤精之
果訖王母冲天而去自此每年八月十五曰
四方善士雲集於此山此曰亦係清虚官中
考校功行仙籍於此山也又眞詰云玄元帝
時命四海龍神所修天下十大洞天用彊鼓

之石重重相疊於此尚存焉又上方院者即
上訪院也昔軒轅黄帝訪尋四山故曰上訪
院後司馬承禎改作上方院也唐睿宗皇帝
時玉眞公主於金仙觀修道今即靈都觀是
也帝幸眞元金仙二觀與西京相對出玄武
門渡大河至東章村烏之曰東章驛勑東濟
源縣南河清縣西邵源縣北陽城縣四縣界
分巡護金仙眞元二觀王屋山自軒轅黄帝
後至晋南嶽魏夫人上帝遷號勑小有洞主
王子登下教魏華存於小有清虚宫中四十

七眞受學道畢南嶽靈官仙衆自清虚宫迎
夫人赴南嶽衡山司命之任矣蓋天地不言
須憑集文籍開示古傳實迹今録聖境眞元
混沌未分道氣包含妙本陰陽既判眞形出
見玄經著爲圖經俾來者知所自云














天壇王屋山聖迹記
蓋聞天玄設象運日月以璇衡地道綱維布
山河而列政有王屋山者在洛陽京北百餘
里黄河之北勢雄氣壯岡阜相連高聳太虚
倚懸列宿西接於崑丘東連於滄海謹按龜
山白玉上經曰洞天週迴萬里山水之源圖
經曰上則接於崑丘下即侵於蓬島最高者
首名天壇山也黄帝内傳云爲之瓊林臺真
誥云瓊林者即清虚小有之别天也其下即
生泡濟之水中有水芝人得服者長生耳昔

黄帝上壇見一級高可及二丈許下石二級
可高七十尺許四方壁立廼造化融成黄帝
于此吿天遂感九天玄女西王母降授九鼎
神丹經陰符策遂廼克伏蚩尤之黨自此天
壇之始也其上多石可生草木實爲五嶽四
瀆十大洞天三十六小洞天神仙朝會之所
每至三月十八日及諸元會日五更之初天
氣晴明輙聞仙鐘從遠洞中發寥寥之聲清
宛可入耳將日出則赤氣炯炯可以見生死
之情狀觀天地之變化當曉時分别之際則

聞仙鷄報曉往往飛嘶下地象小於家鷄其
毛如雪又壇心有石燈臺四門中高可丈餘
製造甚奇鎮於洞天諸元會日靈山眞聖皆
朝會壇所考校學仙之人及世間善惡籍録
之案是日往往則陰雲蔽固竟日方散是日
有道之士學修仙之人投簡奏詞醮謝其下
壇隅有造石燈臺小碣記云天寶八年新安
尉公使内使宫圖令符筵喜因爲國爲民醮
壇置碣陰刻盧仝高常嚴固至大和五年凡
字缺損壇心高突秀出群峰每日初出影西

度掩西方山脊亦可及千里餘上無飛鳥風
若松聲太虚中孤危而四面無礙人立于上
冲和血氣狀如勇心直脛而立目視歷歷亦
可自辯其形影似憑高眺遠飛越崖谷長天
未曉身若浮萍又如精氣所乘飈不得落此
果乃眞仙遊行之處也心若不志銷爍其精
魄耳似有怖懼凡有道之士身若輕舉天明
日朗則夜聞人語笑之聲或簫鼓奏于其上
又壇西有懸泉名曰太一泉其水味甘如醴
其泉水流如線落在石㪷中深可數尺千人

飲之不耗經年不汲如故次西一石巖名曰
黑龍洞洞上半崖高數十丈有一洞深二丈
許正射西北天門名曰按雲庵舊有葛梯人
登躡可到昔太一元君修道于此其太一泉
水洑流其下東爲濟水其泉次南有一巖曰
紫金堂昔軒轅黄帝駕憩于此㳂堂側其道
徑甚嶮至一石門側身可上乃至壇頂其名
門曰東天門門東有换衣亭壇頂上有
三清殿東西有廊廡壇畔有四角亭臨崖百
尺凭欄四望南視嵩峰少室大河如帶西有

王附山東北有王母三洞壇東北隅有一石
長丈餘闊尺許突出崖頭下深百丈登壇人
供侍香火朝拜王母三洞心有恐怖者不敢
上石名曰定心石北望祈城山東北望太行
東觀日出如生滄海四面膽視群山卑如丘
阜方顯洞天之獨尊高表神仙之聖跡壇東
一峰甚秀名曰日精峰壇西峰名曰月華峰
峰南一平嶺號曰躡雲嶠下有一澗名曰避
秦溝西南下十八盤次南曰仙人橋東有伏
龍嶺南一小峰名曰鷄子峰次下仰天池次

南路有歇息亭自壇頂至上方院八里又曰
中巖臺乃司馬子微修行遊息之所前下紫
微溪至陽臺觀八里中有仙猫洞不老泉觀
東有燕眞人洗丹井仍存在陽臺觀東北百
餘步俗呼燕家泉其觀前分八岡名曰八仙
岡昔司馬承禎天師河内温城人也乃西晋
司馬宣王之後今温縣西二十里招賢城是
也尚有晋三帝墳在焉唐睿宗皇帝女玉眞
公主好道師司馬天師天師住天台山紫霄
峰後睿宗宣詔住上方院其司馬初師嵩嶽

潘師正師正師茅山王昇眞昇眞師華陽隱
居陶仙翁其四世不失正道唐明皇即位於
開元十二年勑修陽臺觀明皇御書寥陽殿
榜内塑五老仙像陽臺有鐘一口上篆六十
四卦曰萬象鐘有壇曰法象壇有鐘樓名曰
氣象樓殿西北有道院名曰白雲道院司馬
號白雲先生有亭曰松亭有先生廟堂先生
撰文一部曰白雲記篆書别爲一體號曰金
剪刀流行于世先生未神化時注太上昇玄
經及坐忘論亦行于世至開元十五年八月

十五日有雙鶴繞壇西北而去彼時白雲自
堂中出聞簫韶之音此先生顯化之驗也王
屋縣宰崔日用聞奏明皇異之先生神化恃
年八十有九謚贈銀青光禄大夫謚白雲先
生堂西壁上畫先生遊行乘駕黄犢車白雲
步步相隨觀西有山神廟即王屋山神也天
寶年其神用陰兵助郭子儀破安禄山後明
皇封爲總靈明神天王仍勑修其廟觀南有
太山廟南王屋縣去西八里有藏花洞其水
春緑夏赤秋白冬紫水味甘美壇東南附山

名青羅峰下有青羅仙人觀碑存焉壇北有
五斗峰通麻籠藥櫃二山王屋山中有洞深
不可入洞中如王者之宫故名曰王屋也藥
櫃山次東有趙老纏昔趙眞人修道于此及
四眞人煉丹于此有石室二十餘間霍仙人
修煉于此名霍師堂壇東南有山名齊嶺下
有山名垂簪峰又側有清虚小有洞洞内周
游萬里昔唐建
三清殿及清虚觀其洞内因兵火居民避亂
穢氣所觸民出後有石落塞合洞門眞誥云

其洞中日月晝夜光明輝映朗接太虚與外
日月無異此乃爲日月伏根也日曰神精月
曰陰精明照在洞天之中天亦高大星宿雲
氣無草木萬類其洞宫之中有金玉樓殿及
多寶貝黄金瑠璃瓊璧不可名狀有五闕五
山加於五嶽上生紫林方華星髓金津碧毫
朱靈夜粲細實並壼中洞天之所生也人得
食之乃長生神仙矣洞主王君掌校仙籍善
惡之録處事其中矣太素三元上道君遣青
眞左夫人郭靈蓋右夫人楊玉華賫神策玉

璽見授王君烏太素清虚眞人領清虚小有
洞天王分主四司左保上公治王屋山洞天
之中給金童玉女各三百人掌上清玉章太
素寶玄秘籍上品九仙靈文山海妙經盡掌
之焉又總洞中眀景三天寶籙得乘龍跨虎
金輦瓊輪八景飛輿出入上清受事太素寢
宴太極也小有洞天者乃十大洞天三十六
小洞天七十二福地之宗首也仙都所宗太
上所保故重其任以委群眞矣
元始天王曰夫小有洞天者是十大洞天之

首三十六小洞天之總首也齊嶺東一山名
曰玉陽山山東次南有瀑水如練長百尺落
半崖澗下有深潭名曰攛鐘泓其山名西玉
陽山靈靈都宫東北有山名東玉陽山山有
洞深百尺國家時投金龍于此洞傍有一憩
鶴臺高數丈上有鶴跡存焉昔因周靈王太
子王子晋與師浮丘公游天壇回憩鶴于此
天壇四面附山峰巒澗嶺泉谷勝跡總目于
后　　頌曰
　王屋天壇福地玄　請虚小有洞天仙

　無窮勝境於人物　有感神通今古傳
　　　唐睿宗賜司馬天師白雲先生書詩
　　　並禁山勑碑
睿宗大聖皇帝書敬問天台山司馬鍊師惟
彼天台凌于地軸與四明而蔽日均八洞而
藏雲珠闕玲瓏琪樹璀璨九芝含秀八桂舒
芳赤城之域斯存青溪之人攸處司馬鍊師
德超河上道邁浮丘高游碧落之廷獨步青
元之境朕初臨寶位乆藉徽猷雖堯帝披圖
翹心齧缺軒轅御曆締想崆峒緬惟彼懷寧

方此固夏景漸熱妙履清和思聽真言用祛
蒙蔽朝欽夕佇迹滯心飛欲遣使者專迎或
遇鍊師驚懼故令兄往願與同來披叙不遥
先此無恙故勑　　二日
鍊師道實徵明德惟虚寂凌姑射之遐軌激
具茨之絶風自任煉藥名山祈真洞壑攀地
肺之紅壁坐天台之白雲廣成以來一人而
己足可發揮仙圃黼藻玄關海嶽爲之增輝
風霞由其動色弟子緬懷河上側佇巖幽鶴
馭方來鳳京爰降對安期之舄聞稷丘之琴

順風訪道諒在兹日所進明鏡規制幽奇隱
至道之精含太易之象藏諸寶匣銘佩良深
故勑　　二十八日
先生道風獨峻真氣孤標餐霞赤城之表馭
風紫霄之上遁俗無悶逢時有待蹔謁蓬萊
之府將還桐栢之巖鴻寶少留鳳裝難駐閑
居三月方味廣成之言别途萬里空懷子陵
之意然行藏異跡聚散恒埋今之别也亦何
恨哉白雲悠悠杳若天際去德方遠有勞□
心敬遣代懷指不多及故勑　　十九日

開元神武皇帝勑司馬鍊師以吐納餘暇琴
書自娱瀟灑白雲趍馳玄圃高德可重蹔違
蘿薛之情雅志難留敬順松喬之意音塵一
間俄歸葛氏之天台道術斯成項縮長房之
地脉善自攻愛以保童顔志之所之略陳鄙
什既叙前離之意仍懷後别之資故遣此書
指不多及勑　　十五日
　　　睿宗御製五言送司馬鍊師還天台
　　　山
紫府求賢士清溪祖逸人江湖與城闕異跡

且殊倫間有幽棲者居然厭俗塵林泉先得
性芝桂欲調神地道踰稽嶺天台接海濱音
徽從此間萬古一芳春
　　　五言　　杜子美
萬古仙壇景潜通小有天名山人實讚福地
語眞傳氣象乾坤上根元宇宙先國朝崇聖
迹道法普周全
　　　五言長句　　金門羽客林仙人
此境極岧嶢登臨近斗杓天元諸聖會地勢
萬峰朝西揖崑丘峻東連蓬海遥泉甘生玉

頂壇穩壓金腰泰華三峰立黄河一帶漂五
更觀海日半夜聽簫韶落月低龍嶺寒煙鎖
虹橋雪鷄聲喔喔風竹韵蕭蕭雲屋香煙起
芝燈瑞彩銷麻籠騰秀氣藥櫃顯靈苗丹井
猶清淺神鐘又寂寥八岡齊岌岌雙鶴對飄
飄瀑水銀垂線霞城綺建標池清深見底栢
聳翠凌霄道館新居壯真公舊事遼幾瞻青
嶂上時有白雲飄石室虚難問臺松老不凋
巖花鋪錦繡溪溜漱瓊瑶洞壑非塵趣林巒
隔世囂軒皇開綵仗王母𨵙鸞軺旦暮陰陽

變炎凉節候調暝猿啼復歇晴靄合還消歌
詠聊能紀工夫豈易描妙齡希郄桂晚歲樂
顔瓢有志追伊霍無才佐舜堯披圖常景仰
洒翰益傾翹聲色情俱泯希夷興己超何當
歸卜隱高蹈訪松喬
　　　七言三首
萬壑松蘿拂紫煙丹臺秘邃集神仙乾坤結
秀眞靈嶽日月飛根照洞天塵世暗移知幾
代蟠桃初熟未經年時人莫測幽微事五色
雲封種王田

清虚小有洞中天銀座金腰玉頂堅芝草秀
從龍漢劫丹砂結自赤明年洗參井紀燕蘿
子聚虎平川白水仙寄語避秦溝裏客茅齋
先蓋兩三椽
白石磷磷上接天青松鬱鬱下臨川草生福
地皆烏藥人在名山總是仙待客遠尋巖下
蕨烹茶滿酌洞中泉前生恐是白雲子今世
還來卧翠顛
　　　七言三十韻通眞道人
擺脫塵纓淡無欲閑閲圖經尋嶽瀆林泉何

處愜予心收拾琴書將卜築崎嶇不敢千里
辭東自太行入王屋先探藏花塢裏春蟠桃
畢竟何時熟燕羅故宅陽臺宫九龍戲珠畫
幈簇丹井沉沉浸月明丫髻仙童抱參斸昂
頭貪看華蓋峰驀然悮入紫微谷上方樓閣
與雲閑金碧交光射林麓避秦溝有避秦人
夜半聞歌採芝曲策杖窮躋瘦龍嶺嶮似劍
關西向蜀捫參歷井上冲真千仞斷崖横獨
木自辰及酉脚力窮恰到紫金堂下宿再拜
新嘗太一泉頓覺洒然消病骨恍兮惚兮九

霄間萬頃嵐光醒醉目恭叩仙壇禱眞境壇
與天通隔塵俗銀座金腰玉頂寒帝遣仙官
分部屬小有中藏萬里地都壓洞天三十六
日精月華左右奇黛色倚空如削玉東觀大
海日輪紅西望窮邊壇影緑煉丹爐下土猶
香抱出神丹知幾斛處山使者持太阿保護
聖軀誰敢黷王母洞深非可測雷霆屢震蛟
龍窟遥指三官校勘臺樵人幾度聞絲竹抱
朴巖前採藥童手撚金芝身薛服北斗平連
北斗星自是天關通地軸麻籠藥櫃翠相接

瑞草靈苗香馥郁或聞仙犬吠仙燈或睹仙
人跨仙鹿奇蹤異跡難盡言更欲題詩毛穎
秃短歌聊寄名利人誰肯同來伴幽獨一聲
長嘯坐孤石紫雲悠悠送黄鵠箇中疑是麻
姑仙冷笑世間光景促
　　　五言一首
壁立三千仞壇高接尾箕頂藏青玉髓腰隱
紫金芝月掛虚皇殿雲封太一池洞天人跡
少鶴宿萬年枝
　　　清虛小有第一洞天
