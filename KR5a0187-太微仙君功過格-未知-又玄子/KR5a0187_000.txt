








二經同卷雨十一
太微仙君功過格
太清五十八願文


太微仙君功過格序
易曰積善之家必有餘慶積不善之家必有
餘殃道科曰積善則降之以祥造惡則責之
以禍故儒道之教一無異也古者聖人君子
髙道之士皆著盟誡内則洗心錬行外則訓

誨於人以備功業矣余於大定辛卯之歳仲
春二日子正之時夢逰紫府朝禮太微仙君
得受功過之格令傳信心之士怱然夢覺遂
思功過條目歷歷明了㝷乃披衣正坐黙而
思之知是髙仙降靈不敢踈慢遂整衣戴冠
滌硯揮牋走筆書之不時而就皆出乎無思
非干於用意著斯功格三十六條過律三十
九條各分四門以明功過之數付修真之士
明書日月自記功過一月一小比一年一大
比自知功過多寡與上天真司考校之數昭

然相𢍆悉無異焉大凡一日之終書功下筆
乃易書過下筆的難即使聦明之士明然頓
悟罪福因縁善惡門戸知之減半慎之全無
依此行持逺惡遷善誠爲真誡去仙不逺矣
西山㑹真堂無憂軒又玄子序

















太微仙君功過格
功格三十六條
救濟門(十二條)教典門(七條)
焚修門(五條)用事門(十二條)
過律三十九條
不仁門(十五條)不善門(八條)
不義門(十條)不軌門(六條)
凡受持之道常於寢室床首置筆硯簿籍先
書月分次書日數於日下開功過兩行至臨
卧之時記終日所爲善惡照此功過格内名

色數目有善則功下注有惡則過下注之不
得明功隱過至月終計功過之總數功過相
比或以過除功或以功折過折除之外者明
見功過之數當書總記訖再書後月至一年
則大比自知罪福不必問乎休咎
功格三十六條
救濟門(十二條)
以符法針藥救重疾一人爲十功小疾一人
爲五功如受病家賄賂則無功治邪一同凡
行治一度爲一功施藥一服爲一功

傳一符一法一方一術令人積行救人每一
術爲十功如受賄而傳或令人受賄則並無
功
傳人保益性命符法藥術等每一事爲五功
如受賄而傳爲一功
救一人刑死性命爲百功免死刑性命一人
爲百功減死刑性命一人爲五十功救人徒
刑爲四十功免人徒刑爲三十功減人徒刑
爲二十功救人杖刑爲十功免人杖刑爲八
功減人杖刑爲六功救人笞刑爲五功免人

笞刑爲四功減人笞刑爲三功(赦謂非自己主事得門竭)
(力救之是也免謂自己主事特與原免者是也)如依法定罪則無功
如私家減免婢㒒之屬同此論功
救有力報人之畜一命爲十功(謂駞騾牛馬驢畜等)
救無力報人之畜一命爲八功(謂山野禽獸之屬)蟲
蟻飛蛾濕生之𩔖一命爲一功
賑濟鰥寡孤獨窮民百錢爲一功貫錢爲十
功如一錢散施積至百錢爲一功米麥幣帛
衣物以錢數論功饒潤窮民債負亦同此論
濟饑渇之民一飲一食皆爲一功

濟寒凍之民暖室一宵爲一功
救接人畜筋力疲困之苦一時爲一功
葬無主之骨一人爲五十功施地與無土之
家葬一人爲三十功若令出備租課則無功
埋藏自死者走獸飛禽六畜等一命爲一功
若埋藏禽獸六畜骨殖及十六斤爲一功
平理道途嶮阻及泥水䧟没之所一日一人
之功爲十功若造船橋濟渡不求賄賂者所
費百錢爲一功一日一人之功爲十功
教典門(七條)

自己受救人法籙經教一宗爲二十功受保
護自身法籙經教一宗爲十五功
於髙士處求救人法籙經教一宗爲八功求
保護自身法籙經教一宗爲四功
傳受行法官一人爲百功度籙生弟子一人
爲五十功度受戒弟子一人爲三十功
以救衆經法付人爲五功保養性命經法付
人爲四功演道經論付人爲三功(爲朋友間相受也)
自己注撰救衆經法一宗爲三十功保養性
命經法一宗爲二十功(謂得功驗者)讃道之文一

篇爲一功(謂詩詞歌頌等)若詠無教化者則無功
自己簡編救衆經法一宗爲十功保養性命
經法一宗爲五功讃道之文一篇爲一功
雕造經教所費百錢爲一功貫錢爲十功印
造散施與人小經一卷爲十功(謂千字已下者)大經
一卷爲二十功(謂千字巳上者)並謂上聖正典有教
化者非談論興亡勝敗之書及詠風月之文
焚修門(五條)
修聖像壇宇幢盖幡花器皿床坐及諸供養
之物費百錢爲一功貫錢爲十功如施與人

錢物修置百錢爲半功貫錢爲五功或以什
物一件爲一功
旦夕朝禮爲國爲衆焚修一朝爲二功爲己
焚修一朝爲一功
章醮爲國爲民爲祖先爲孤魂爲尊親祈禳
災害薦㧞況魂一分爲二功爲已一分爲一
功爲施主一分爲一功若受法信則無功
爲無吿孤魂吿行㧞亡符命一符爲十功祖
先尊親一亡爲十功爲平交親知及卑㓜一
亡爲五功爲施主一亡爲四功若受法信則

無功
爲國爲民或尊親先亡或無主孤魂誦大經
一卷爲六功小經一卷爲三功聖號百遍爲
三功爲平交親知及卑㓜誦大經爲四功小
經聖號爲二功爲施主誦大經一卷爲三功
小經聖號爲一功若受法信則無功爲己禳
謝誦大經一卷爲二功小經聖號爲一功
用事門(十二條)
興諸善事利益一人爲一功
講演經教及諸善言化諭於衆在席十人爲

一功百人爲十功人數雖多止五十功
以文章詩詞誡勸於衆一篇爲一功
化人出財修諸功德一貫爲一功
勸人官門闘訟免死刑爲十功免徒刑爲五
功免杖刑爲二功免笞刑爲一功
勸諌人闘爭一人爲一功
舉薦髙明賢達有德之士用事一人爲十功
讃揚人之善道一事爲一功
掩遏人之惡業一事爲一功
勸諌人令不爲非不廉不孝不貞不良不善

不慈不仁不義一人廻心爲十功
自己著𥿄衣一件爲二功著布素麄衲之衣
一件爲一功(謂有而不著者是功)著紈帛者無功
自己飲饍有而不食者爲三功晚而不食者
爲二功素食下味爲一功素食中味爲半功
素食上味爲無功(謂有上味及素饌佳餚而故不食者止甘淡薄麄糲)
(中下之味者爲功若無上味而食中等之味者非爲功若無中味而食下味者亦非為力)
(蓋有而故不食者爲功)
過律三十九條
不仁門(十五條)

凡有重疾吿治不爲拯救者一人爲二過小
疾一人爲一過治不如法爲一過不愈而受
賄百錢爲一過貫錢爲十過
修合毒藥欲害於人爲十過害人性命爲百
過害人不死而病爲五十過害一切衆生禽
畜性命爲十過害而不死爲五過舉意欲害
爲一過
學厭禱呪咀邪法欲害於人爲十過害人性
命爲百過害人不死而病爲五十過害人六
畜一命爲十過令病爲五過舉意欲害爲一

過厭禳人家令見恠異欲取財賄爲十過得
財百錢爲一過貫錢爲十過
謀人死刑成者爲百過不成爲五十過舉意
不作爲十過謀人徒刑成者爲四十過不成
爲二十過舉意不作爲八過謀人杖刑爲十
過不成爲八過舉意爲五過謀人笞刑爲三
過不成爲四過舉意爲三過凡爲官吏入人
罪者同此論爲行法官妄入鬼神罪者亦同
此論
心中暗舉惡事欲殘害於人一人爲一過事

成殘害一人爲十過心意中邪婬雜想非理
之事一事爲一過
凡言舉惡事欲殘害於人一人爲一過事成
爲十過惡語向師長尊親爲十過向善人爲
八過向平交爲四過向卑㓜爲一過言約失
信爲一過揚人惡事爲一過掩人善事爲一
過
故傷殺人性命爲百過誤傷殺性命爲八十
過以言遽殺者同使人殺者爲六十過
故殺有力報人之畜一命爲十過誤殺爲五

過故殺無力報人之畜飛禽走獸之𩔖一命
爲八過誤殺爲四過故殺蟲蟻飛蛾濕生之
屬一命爲二過誤殺爲一過故殺傷人害物
者惡獸毒蟲爲一過(謂虎狼蛇蝎毒蟲之屬)使人殺者
同上論
見殺不救隨本人之過減半無門可校不生
慈念爲二過助讃殺生爲五過
見若救得而不救者爲十過無門可救不生
慈念者爲一過
見人有憂不行解釋而故暢快者爲五過

見人畜死不起慈念者爲一過(凡言慈念者謂見苦不能)
(得救止以持念聖號經文廻向以結善縁也)
役使人畜至於疲乏力倦不矜其苦而剛使
役者一時爲十過加之鞭笞者一杖爲一過
用水䧟溺路徑使人畜出入行履艱難者一
時爲十過
摧毀船橋使不通渡者一時爲十過
不善門(八條)
毀壞功德聖像壇宇幢盖幡花器皿床具及
諸獻供之物百錢之直爲一過貫錢之直爲

十過以巧言說人毀壞百錢之直爲半過貫
錢之直爲五過見而不觀爲一過讃助爲五
過
以言指斥毀天尊聖像爲二十過真人爲十
五過神君爲十過見毀滅不勸爲一過讃助
毀滅爲五過毀滅經教與此同論
每遇齋日及諸節令吉辰故不朝真爲二過
因私務不及并非齋日爲一過因公務不及
無過爲食酒肉葷辛及犯觸不朝真爲五過
忌日誤朝真爲一過

遇節辰食晚食爲二過常日晚食爲一過
齋醮供聖鎮信之物一物不備爲一過章詞
一字差錯爲一過誤違科律格式一事爲一
過威儀有失一事爲一過唱念不專爲一過
宣科讀狀奏對詞表差錯一字爲一過三時
朝真一時有失爲五過供養進獻之物一物
不備爲一過一物不潔爲一過及不如法爲
一過
應受施主法信錢物非理使用百錢爲一過
貫錢爲十過

薦亡符簡文字等一字差錯爲一過脫漏一
字爲一過符文差錯脫漏爲十過修寫書篆
不如法爲五過
誦念經典漏一字爲一過漏一句爲五過音
釋乖背字音交差一字爲一過念誦語句錯
亂有失文意一句爲五過若念誦之時心意
不專爲五過邪婬雜想及思惡事爲十過住
經語惡事訖續念經爲十過語常事爲五過
接陪賔侣爲三過語善事爲一過不依誦經
法式爲五過念經發嗔怒爲十過凌辱他人

爲十過(凡言十過其功全無並是虚念伹一過去功一分十過去功十分所以不)
(用也)
不義門(十條)
教唆人官門闘訟死刑爲三十過徒刑爲二
十過杖罪爲十過笞罪爲八過
教唆人闘爭一人爲一過
教人爲不廉不孝不義不仁不善不慈爲非
作過一事爲一過
見賢不薦爲一過見賢不師爲一過
見明師不叅授典教爲二過不依師之教㫖

爲十過反叛師長爲五十過違師教公爲三
十過尊長父母同此論
良朋勝友不交設爲一過
窮民不濟爲一過復加凌辱一人爲三過
偷盜人財物或教人偷盜百錢爲一過貫錢
爲十過若見偷盜不勸爲一過讃助偷盜爲
五過米麥幣帛衣服並論錢數定過
不義而取人財物百錢爲一過貫錢爲十過
欠人財物抵諱不還百錢爲一過貫錢爲十
過因而謀害其過加陪

不軌門(六條)
傳教法隱真出僞欺罔弟子一事爲五過如
受法信百錢爲一過得人不傳爲一過傳非
其人爲十過
注撰煙粉傳記詩詞歌行一篇爲二過傳與
一人爲二過簡編一篇爲一過傳與一人爲
一過自己記念一篇爲一過
食肉故殺性命食之爲六過買肉食之爲三
過違禁肉故食爲六過誤食爲三過過齋日
食之爲十過食後入壇念善爲十過

飲酒爲評議惡事與人飲一升爲六過無故
與不良人飲一升爲二過無故與常人飲一
升爲一過助婬懽飲一升爲十過爲和合事
理與友人飲祭酒待賔服藥皆不坐遇齋日
飲致醉或酒後入壇念善爲五過
五辛無故食之一食爲一過食後持念經一
大卷爲十過一小經爲五過一聖號爲一過
齋日食之爲五過
受觸極親爲五十過近親爲三十過逺親爲
二十過良家爲十五過受觸之後入壇念道

朝真禮聖及齋日犯觸隨儀每一過爲五過



太微仙君功過格(終)





