








唐葉眞人傳序孝八
　道家以清淨虚無爲宗仙家以導引修鍊
　爲法秦呈漢武嘗求神仙矣求而不得則
　曰天下豈有仙人哉盡妖妄矣嗟夫神變
　無方希夷莫測弊屣功名泥塗軒冕是豈
　多慾之君所能屈致耶余出守括蒼有表
　兄張君道統爲冲眞羽士一日訪余出示
　葉天師傳觀其邀致神人際遇仙客皆平
　生精鍊修習仙風道骨夙與神會故能感
　遇契合如此之易亦其孝於親忠於君有

　以動天地感鬼神位在上卿足以鞭風駕
　霆膺天爵之榮豈區區人爵之所能凂哉
　今仙化幾千百年矣祈晴禱雨澤及生民
　報應如響故宜受享祀香火綿綿亘萬古
　而不窮者矣淳祐庚子春裕齋馬光祖序

















唐鴻臚卿越國公靈虚見素眞人傳
眞人姓葉名法善字道元一字太素本南陽
人也自葉公沈諸梁之後屬漢末桓靈之時
避地江左鼻祖儉尋佳山水得會稽之南鄉
隱於卯酉家於松陽焉高祖乾昱道德有聞
曾祖道興不墜世業祖國重始搆大門父慧
明業詩禮居儒素不務榮寵遊翫山林枕石
漱流行歌負薪每結草爲舍預知未然曰吾
當有子妻劉氏因晝寢夢流星入口吞之繼
而有娠經十有五月歲在困敦月黄鍾而眞

人生天無浮翳四氣朗清異香入室神光滿
堂絲雲徘徊玄鶴下降初眞人在胎聲聞於
外及生而聰明幼而岐嶷年甫七歲識量温
雅貌古老成父熟視之曰汝幼勤苦老必雅
貴於是涉江而遊三年不返家人謂已溺亡
及還問其故則曰二青童引我飲以雲漿留
連許時年十歲有善人倫者曰子以日角月
淵隆隼僂背脩上促下當爲帝王之師及弱
冠身長九尺額有二午性純潔自小不茹葷
獨處幽室好古學文十一誦詩書十二學禮

樂研窮周易耽味老莊河洛圖緯悉皆詳覽
志願修道棲遲林泉與父俱遁乎卯山樵蘇
自給尋形選勝占星候氣登高臨深窮源逝
險是時已有役使之術其門巨石當路投符
起之須臾飛去疊於山之東南衆皆驚異今
卯山有石坎存焉常尋幽訪隱得靈墟福地
其有歐治鑄劍溪歐溪有神女化塚石門嶺
仙人曳履嶺其山勢並括蒼仙都洞天連延
天臺四明近金華長山赤松洞黄初平叱石
羊之處相去不遠中有白馬山瀑布水青溪

萬仞古號仙居林泉葱蒨於是眞人隱焉家
貧嘗曰我生人世功業未成堂有垂白之親
何以爲養遂傭耕𤱶畆日旰不休時有紫雲
爲之覆蓋同人奪其陰處雲亦隨之被漁者
掃水卧於泥中口中不言色亦不愠牧馬既
去其害牧牛况無其金無何居父母喪乃於
歐溪近山訪卜葬之地有一白鹿卧於山下
雪中近之鹿遂躍去其卧處温然其有白氣
亘屬高下眞人異之因小立環視此山則重
岡疊隴朝挹四正與夫左右前後連袤起伏

形勢悉備歎曰斯可藏矣遂葬焉眞人曰不
遇名師將何度世是時歳方十三從括蒼山
入天臺四明金華會稽涉江浙北入天柱天
目姑蘇洞庭勾曲衡山霍山南遊劍水登赤
城至羅浮等處凡名山勝地自江漢之南無
不經歷尋詣豫章萬法師求鍊丹辟穀導引
胎息之法但熊經鳥申吐故納新食松茹术
無榮於世年十五中毒殆死又見青童曰勾
曲仙人天臺茅君飛印相救言畢印至印其
腹良乆豁如遠訪茅君相遇岳骨上起目瞳

正方微笑曰爾來乎汝名已登仙格身逢魔
試故相救而免當以輔人弼教爲意由是於
青城趙元陽受遁甲步玄之術嵩高韋善俊
傳八史雲蹻之道後入蒙山訪求隱術於是
山路遇一羽士問曰子何往眞人曰欲求師
學道羽士曰余亦學道幸得相遇於此我欲
暫往他處有小衣幞君爲守之眞人曰諾羽
士遂去經數日復來曰子眞長者願以仙書
一卷神劍一口相報遂開幞取贈授之羽士
吿别且曰子但持此按行爾後景界漸來預

知善惡又合鍊神丹置壇起竈經涉數年思
存靈應十月上甲夜半焚香願念忽聞空中
鳴鍾擊磬管絃簫瑟之音起而視之俄頃見
騎從滿室内有三神人各長八尺餘容貌異
常衣雲錦之衣戴通天冠眞人俯伏虔請神
人曰汝但復坐勿恐太上遣吾喻汝汝合得
道蓋昔是太極紫微左宫仙翁領校簿書録
諸仙及天下得道之士名字增年減筭一月
三奏縁汝失謹曾於休暇之日遊乎八荒因
兹降下人世更修功累德行滿之日當復汝

仙位今汝行三五盟威正一之法誅斬魑魅
妖魔救護羣品惠施貧乏代天行理但以陰
德爲先不須别有貢告吾有祕法欲相傳授
須清齋三日無使世人知受吾口訣不得文
字相付恐傳非人輕泄帝㫖罪延七祖不得
上升即以符劍封印授之又一神人曰卿今
退眞下生人世宜廣建功德更受五嶽符圖
天皇大字及三一眞經黄庭紫書八景素書
步躡罡紀祕密微妙但是三洞上清上法上
眞須精進修習晨夕無替及長存五千文統

理人道明察天地勿致輕泄道當自成又一
神人曰至道微妙非此能言要當守一屛去
驕淫每以鳴鍾擊鼓調三理關導引吐納服
内外丹常挹存日月開閉門户朝修太上則
當朱光潛照無英白元自來守護黄老奏書
功成行滿必當升舉汝受此言修行不倦後
期欲至即於許氏旌陽君宅北山峰重復相
見眞人俯伏謝曰某行微德薄不悟天眞枉
垂靈駕非意所及恭承教㫖精意奉行再拜
奉辭神人騰空而去由是潛行陰德濟度死

生及會稽理病屢曾起死復於楊州以劍開
長史夫人之腹取病以示人夫人當時病差
如故凡開腸易胃破腹剪形一無損壞亦無
痛楚抉目洗睛出安紙上除去膜翳復納於
中全不驚動目明如故人强與錢則乞諸貧
病其有狂邪淫祀爲灾害者行履所及並皆
誅戮名聞遠近並皆知之徵召至于再三控
辭不允勉赴闕庭高宗皇帝見之不使設以
臣禮湛然示寂一無所言但喘息而已上曰
卿病耶曰臣病在市朝療在山林願從退隱

上曰此逸人耳詔爲上卿眞人力辭不拜曰
臣願出家請爲道士帝乃從之度於景龍觀
多留内庭問以道法窮盡源奥吉凶臧否皆
預知之言無不中黑闥作亂主上憂惶莫知
所計問眞人曰何以禳救答曰此小寇無足
爲憂遂以符法勑天兵數萬翳空而來甲刃
交馳擊賊奔走帝曰功衛社稷師之力也屢
有寵錫眞人辭而不受曰是天道神功在臣
何與時有中書侍郞女以狐魅爲崇顚狂猖
厥鬼語神謌女每見一僧乗青騾來至其病

遂作奉勑命師爲治眞人欲示神變謂侍郞
曰貧道辟穀日乆疲羸無力希一飽飯當即
爲治侍郞即遣家人具蔬飯眞人一飯一斛
麪三碩瓜菜果實莫以數計見者皆驚尚云
未飽未作法間僧乗騾而至瞻視眞人遂即
却走眞人叱吏兵擒縶女遥知發聲大哭眞
人大叱一聲僧變成狐驟乃化狗訊問曰家
在城南古墓中遂往掘視得狐百許金銀羅
綺狼藉其内因得素書三卷野狐名目宗譜
等官位名諱眞人繼書符焚之狐類悉皆屏

滅由是之後城内病者盡差帝及皇后諸王
公主朝士以下親受道法百官子弟京城及
諸州道士從眞人受經法者前後計數千餘
人王公布施塞道盈衢隨其所得捨入觀宇
修飾尊像及救困窮每日炊米十餘碩以供
貧病來者悉無選擇眞人常懷直諫匡保社
稷之心高宗欲登封吿成駕幸中嶽忽疫疾
流行扈從者多病死奉勑命令治眞人一誦
呪訣疫癘消殄垂死者並皆得甦特㫖授殿
中監眞人復辭不受當時有供奉明正諫每

使冥官上天曹檢事須臾之間來報善惡未
嘗失期帝令師密切厭之及問正諫都無所
知數日云使不來上令尊師解之正諫曰云
被葉尊師遣向天門把捉不得通上又令密
鑿地爲坎使樂人入坎鼓樂謂師曰地中無
故有音聲請師厭禳眞人書符四道釘之於
地音聲便斷仍使日責地中樂人何不作樂
報云見四方有蛇各如柱大張口向人欲噬
驚懼故不敢動時值旱暵命眞人向河祈雨
曰各齎雨衣及繖蓋相隨人未之信禱祈纔

畢雨遂霶霑人馬衣冠盡濕一日請帝暫離
寢避灾初不信眞人力言之方移畢風雨雷
電霹靂當帝寢處直下震地甲帳爲之碎帝
驚悸不已其餘應驗事多不載眞人雖出入
彤闈佐時輔國而韜時匿跡和光同塵心存
仙道志慕騰舉辭欲還山帝乃許焉歸至茅
山姑蘇洞庭天目天臺括蒼等處往來於茅
山修眞鍊丹朝謁無虧忽五月一日老叟詣
門號泣求救眞人引而問之曰某東海龍也
上帝勑主八海之寳一千年一更其任無過

失者超登列仙某已九百七十年矣微勛將
就有婆羅門者逞其幻法於海畔日夜禁呪
積二十年其法將驗海水如雲捲上天畔五
月五日海將涸焉統天鎭海之寳必爲幻僧
所取某今哀求救援眞人許之至五日午時
勑丹符飛往海水復舊胡僧愧歎赴海而死
來日老叟輩珍奇寳物來報眞人辭謝不受
因曰此山峯去水且遠但得一泉即爲惠也
是日風雨及明山館之側有一派清泉自石
渠出經旱不竭今謂之天師渠(在四明之下/天臺之東眞)

(人所寓處皆須置壇立井卯山絶頂初創山/齋復賜額爲通天宫大中祥符三年改壽昌)
(觀觀之側西北向有鍊丹井山下有靈泉即/泉處有醮厨士民祈禱之所治平元年賜壽)
(聖觀今改/名廣福觀)眞人嘗至清溪屬炎暑與道士遊
於溪渚眞人忽沈水中七日不返同遊道士
驚懼謂已葬蛟龍之腹歸告其家及徒衆道
俗盡皆傍溪覓之七日後忽見從舊遊處出
曰汝等必懼耶我暫共河伯遊蓬萊值數仙
人宴會留頃刻間慮子憂之故亟來令果然
也遂入天台尋司馬練師訪不死之福庭去
桐栢入靈墟謂司馬練師曰蔭落落之長松

藉萋萋之纖草今日是也又登華頂望海云
蓬萊去此不遠與子當復應歸彼即司馬練
師負琴眞人撫劍而過石橋臨青谿萬仞蹈
危履險撫璧立之翠屏又何懼焉歳辛且則
天皇后徵眞人投龍採藥徧禱名山大川風
軒飄飄馹騎絡繹後中宗皇帝在位武三思
尚秉國權時多信讒說眞人從容累諫忤㫖
貶之嶺外門人憂色眞人曰否泰有時隱見
正當爾也遂遞至南嶽抵連州去廣州尚數
百里陸路不通要以舟濟眞人欲於廣州採

藥先遣弟子舟行至廣府義唐觀道士聞眞
人來馳報都督胡元禮即與道士僧尼及府
縣官僚先向江邊迎候少時見眞人乗白馬
從水上來及到岸相謁引至龍興觀自都督
别駕長史百姓多受道法捨施園林田宅者
甚多眞人一無所取並回施常住當後得㫖
量移歸至洪州依宗華觀將弟子入西山洪
崖先生學道之所居涉三年行上清隱法景
龍四年太歳辛亥(據編年作景/雲二年辛亥)三月初六夜
弟子夢一仙人將一鶴相隨問云對曰我是

時人不言姓字指弟子曰君幸得師左宫仙
卿帝其方徵即有信來神人所將鶴徘徊四
顧宛轉而舞睡覺即白之眞人曰汝當夢耶
此吉徵吾已知矣九日日中時有瑞雲天樂
香氣馥郁浮空而來遥至室内弟子認是夢
中所見神人謂眞人曰相識否乎答曰晨夕
思慕眞容有如饑渴每夜存想寤寐之間常
侍左右何爲不識叩頭再拜神人曰卿累功
欲滿宜自精勵道高魔試當須愼之太上令
我預送變形易骨金精上藥與卿時運未至

不可即服密而藏之神人曰卿至八月即當
入京佐助當今帝主及開元神武皇帝傳授
道法兼殄元凶今天步艱難龍飛在即子當
輔佐國家安鎭名山嶽瀆投龍醮祭几在於
子自天佑之且受世榮禄至封邑大内居其
位世亦應之如影隨形歳鶉尾月鶉火三日
日中時西嶽侍卿復卿太極紫微左宫仙卿
之位言畢眞人謝曰濁質下愚濫叨眞盻儻
遂後期則蝱力負山不勝其任粉骨何謝再
拜而辭至八月果奉勑曰道士葉尊師令入

京若有弟子亦任隨從眞人既奉詔乗驛至
京朝見之後多留内廷時玄宗在藩邸與眞
人同處因章醮龍見壇前祈求皆有靈驗禱
雪盈尺請雨霶霑嘗在廬山升壇壇角陸地
水湧其水甘美仙鶴羣舞在許先生宅醮二
黄龍從井出眞人匡輔玄宗在潞州明雨時
預知韋氏逆亂先已聞奏先天之言一一並
實玄宗嘗問眞人機要乃密云昔遇神人嘗
說有開元帝號凡謀逆之黨並得預知及帝
登九五改元爲開元號神武皇帝眞人在帝

左右未嘗不獻可替否密申幽贊除害殄凶
玄功遐被相國姚崇有女已死愛念彌切投
符起之張尉之妻死而化生復爲夫婦眞人
知之曰此尸媚之疾也不速除則張尉必死
投符而化爲黑氣錢塘江有巨蜃淪溺舟航
經涉者苦之清沙鎭長沈愈躬自來迎眞人
由是往焉候潮信至以鐵符丹篆鎭之至今
絶其患又以劍勒道靜二字於巖上各方三
丈許眞跡尚存即三教門山是也玄宗移仗
上陽宫觀燈(尚方匠/毛頤心)結搆絲樓三十餘間飾

以金翠珠玉樓高百餘丈微風所觸鏘然成
韻以燈爲龍螭騰躍之狀似非人力所至玄
宗悦之促召眞人觀於樓下眞人曰彩燈之
盛固無比矣然西凉府今夕之燈亦亞於此
但皆奢侈無益於國帝怪其言欲試其仙術
且曰今欲一往得乎曰此易耳以至尊遠往
觀燈恐非所宜帝力强之眞人請帝暝日騰
驅而上俄頃即至以所隨如意貰酒及欲回
復請帝暝目頃之已在樓下而歌舞未終繼
遣中使託以他事使於凉州因取如意以還

驗之非妄八月望夜與帝遊月宫令聆月中
天樂問其曲名曰紫雲帝素知音律記其聲
遂著樂府更其名曰霓裳羽衣自月宫還過
潞州俯視城郭峭然而月色如晝因請帝以
玉笛奏曲時玉笛尚在寢殿中眞人遣神人
取之不頃而至既而奏曲遂投金錢於城中
而還旬日潞州奏八月望夜有天樂臨城兼
獲金錢以進帝累與近臣試其道術皆非妄
幻若入柱隱形凌空化鶴追岳神致風雨靈
驗之事不可殫述會吐蕃遣使進寳函封曰

請陛下自開毋令他人知機密朝廷默然唯
眞人曰此是凶物宜令番使自開及令開函
中弩發中番使而死帝嗟嘆驚悸故愈加禮
敬先天二年八月加授金紫光禄大夫鴻臚
卿越國公三讓不受帝不許讓制書略曰道
士葉法善德包貞素學究玄微預睹舋萌函
申忠款宜加寵命以答懋功仍遂乃懷俾從
眞服可授
金紫光禄大夫鴻臚卿越國公兼景龍觀主
眞人辭不獲免請回贈先君並捨括蒼山門

故居奏請置宣陽觀一所凡道場供養珍奇
寳物並是錫賜盡歸山門(宣陽觀屬麗水縣/宣慈鄉今改爲冲)
(眞/觀)贈眞人父銀青光禄大夫使持節歙州刺
史又請卯山西南祖宅爲觀賜額曰淳和(在/松)
(陽縣日市今/改爲永寧觀)眞人於是請還山拜掃致敬於
麗水松陽二處墓門封樹碑表命李邕作墓
誌韓擇木書以光窀穸(其墓在冲/眞之側)眞人祖國
重葬於松陽之酉山山有石雞能鳴遂於其
處置道院(今曰天/眞院)立碑于下時請李邕爲碑
記併求其書而邕不允是夜追其魂書之續

以碑刻示邕邕笑曰初以爲夢今果然矣眞
人始得碑石於海嶠遣神人運歸水神不知
誤裂其石即投符治之水神哀吿得免以膠
綴石斷處今其碑斷痕在焉眞人封樹碑拜
祭泉石生輝鄉閭忻慶開元五年歲在丁巳
春三月因别鄉人曰别易會難此去恐不相
見左右歔欷道俗潸然車騎駢闐士女絡繹
送之登途莫不哀慟又曰吾來年即遣信還
可於此候之信到吾非乆矣明年正月二十
七日忽見玄鶴數百列北而來翔集歐溪徘

徊三日瑞雲五色一時上覆三日之後不知
所在鄉人怪其言靈異莫測所由開元八年
庚甲歲五月眞人已年一百七歲於西京景
龍觀託疾潛服神丹天眞來往千乗萬騎日
夜不絶門人弟子親王公主中使朝士已下
來去莫覺唯弟子君愔盧齊物等見密而不
言至六月三日甲申日中時分眞人化劍爲
尸雲輿造門天鈞擁户綵雲繚繞香氣繽紛
迎侍而去京城之人咸見院中有青煙直上
與天相接終日不滅眞人於座側留三詩云

昔在禹餘天還依太上家忝以掌仙録
去來乗煙霞暫下宛利城渺然思金華
自此非乆住雲上登香車
適向人間世時復濟蒼生度人初行滿
輔國亦功成但念清微樂誰忻下界榮
門人好住此翛然雲上征
退仙時此地去俗乆爲榮今日登雲天
歸眞遊上清泥丸空示世騰舉不爲名
爲報學仙者知余朝玉京
并有遺書報弟子仲容云汝將吾詩及書進

上不得求官當奉詔監喪歸葬括蒼吾去後
百六十年外卯山當出一人更過於吾若有
人於吾舊居修行即其人也眞人昔藏劍丹
在卯山巨石下後有豐去奢修行於此得之
遂仙而去今山産仙茆及無名異丹竈下土
化成耳眞人升雲之後弟子於舊坐處收得
詩及書進上帝感泣親幸喪所輟朝三日王
公以下百官朝士無不感慟翌日進贈越州
都督至十六日奉勑内圖寫眞人貌像御製
贊曰

　　詞江瀉液義苑含芬别有眞氣
　　青溪出雲卓爾無對超然不羣
　　幽人薊子道士封君
　　　肅宗重贊曰
　　昂昂高士瀟灑孤峙却立排煙
　　乗霓控鯉果而不伐爲而不恃
　　馭風泠然與物終始
又有制書具在賀知章作玄虛誌序中仍勑
度眞人弟子司馬仲容爲東京聖眞觀道士
與中使護喪歸葬於宣陽觀之側王公以下

盡出京城青門外送别傾城縞素莫不攀號
哀慟歸至揚州冥信先至仙鶴數百翔於括
蒼洞天墓田綵雲五色徘徊數日不終旬朔
眞人靈輀已至葬所奉勑衢婺杭三州助葬
官僚士庶道俗男女去來如市門人數千悲
慟不已百鳥哀鳴四面雲集天爲改色日亦
無光葬後一年棺槨自開但見衣冠劍舄始
知眞人不死實輕舉耳帝緬想仙風眷慕不
已於觀立碑寵以宸翰及命太子題額至國
朝政和六年特封致虚見素法師宣和二年

加號靈虛見素眞人誥文藏於麗水之冲眞
今以李邕所作碑誌及眞人前後表奏批答
制誥世系悉輯録于后云
　　　眞人乞歸鄉上表
道士(臣)某言(臣)江海野人素無道業澗飲木
食枯槁自居屬
聖朝宗道之門大興玄範臣得沐皇化服事
五朝竭忠盡誠披肝瀝膽一有所補萬死無
恨况屬聖朝重張寓縣再安品物凡在含識
咸用昭蘇陛下不棄芻蕘復收簪履臣愚陋

過蒙恩渥假具列棘之司加以茅苴之封
褒榮忻被澤漏泉扃然臣胡顔堪此大造灰
身刎首不能上答前歲天恩賜歸鄉里殘魂
假息獲拜先塋聚族聯黨不勝悲慶屬親姉
莫年百餘三歲見臣還丘壑載喜載悲纔逾
一旬奄忽先逝雖死生有命理則固然而骨
肉有情豈無哀痛積年之疹一朝遂發形容
枯劣殆不能勝往者虔奉綸言俾投籠璧奉
使之後禮應復命心馳魏闕意欲駿奔病在
江鄉力難勝致自前年之冬末驟辭南土去

歲之夏首纔達東京死魂餘步抑難訓𧨕寧
有形枯心疾叨厠莫宜紫綬金章人臣極貴
自非功高帶礪不可錫其光寵况道本希夷
無觀視聽謬膺匪服實玷國猷伏願陛下特
賜餘魂得歸丘墓則物善遂性天覆無涯方
違闕廷不勝攀戀無任懇禱之至謹詣朝堂
上表以聞臣誠惶誠恐死罪死罪謹言開元
四年二月二十一日鴻臚寺卿員外置越國
公景龍觀主臣葉某上表
批答省表具之師羽儀碧落梁棟玄門迹雖

繫於人間神自超於物累方欲受三清之要
宣六氣之和資于朕躬助以爲政且光慶之
義衆妙所存江海之心此期難允即宜斷表
深體朕懷
　　　　眞人乞歸鄉修祖塋表
道士臣某言二月二十一日扶病陳誠特乞
餘魂歸修塋墓而高天未聽跼地無所因此
舊氣發動殘生如線未辭聖代奄成異物幸
賴天覆含育未即泉壤貸及餘命得遂微心
臣前奉絲綸賜歸桑梓既齎龍璧備歷山川

夙夜周章恭承國命比及鄉里時迫嚴寒屬
數年失稔百姓逃散親族餒饉未辯情禮欲
樹碑碣私願莫從而碑石猶在蘇州未能得
達鄉里臣焦心泣血以日爲歳若此心不遂
死不瞑目伏惟陛下覆燾亭育昆蟲遂性孝
理之教被及含生臣皮骨空存命均風燭乞
餘喘未絶所願獲申一聞聖恩九泉無恨方
當解違宸極舁疾江湖伏枕疏襟不勝悲戀
謹詣朝堂上表以聞臣誠惶誠恐死罪死罪
謹言開元四年二月二十三日具位臣某上

表
批答省表具知師體含衆妙道冠羣仙希微
所以得眞清淨由其助化然因心之懇扶病
思歸表䟽累聞詞情轉至今依所請有軫于
懷
　　　眞人乞回授先父表
(臣)聞孝道之大人行所先故洪覆無言神女
有卷綃之應厚載至廣江鱗表充膳之徵斯
實感於神衹通於天地者矣伏惟
皇帝陛下孝道叶天地聖備符神祇齊郡擢

靈芝陵寢降甘露此陛下孝感之應故當錫
類及物而臣幸生孝理之代目視靈應之符
身無横草之功虚受茅苴之錫九卿之任下
譬江海五等之爵上應星緯臣崦嵫日迫泉
壤無幾生我父母竟未答於劬勞覆我聖恩
實有重於山嶽臣誠則微物豈能無心自忝
辱朝列日夜惶懼生無益於聖代死實負於
康時而犬馬私情切有所願乞以陛下所授
爵位回贈先父臣上不違陛下孝道之風下
得展臣罔極之念一遂哀疚萬死爲幸且臣

雞皮鶴髮形骸若是殘魂假氣奄忽無時去
冬辭違闕廷輿疾道路曲蒙陛下覆養之德
復喜生全令得重謁紫宸趨躡丹地及兹餘
喘披瀝微誠陛下所假臣厚禄賧錢乞納天
庫官名封號以被泉門則聚族縻軀合宗隳
膽存亡幸甚所不敢言伏願天慈沛然聽許
再生非重百身靡贖不胜哀苦悲懇之至謹
詣闕上表以聞臣誠惶誠恐死罪死罪謹言
開元四年二月二十三日具位(臣)某上表
批答省表具知師名登仙境才軼道樞保護

朕躬朕不忘德朝之爵秩事叶至公鑒所陳
祈情深大孝朕敦風厲俗益所嘉稱師崇讓
鳴謙固難依允所請贈者别有處分
眞人祖碑
大唐故有道先生葉公碑(并序)
　　　　江夏李邕撰並書
昔者誕發老君道純天地生德夫子身負日
月且時宰不宗主人勿用矨(矧字蓋碑字多/近古偏旁不同)
(各音/于下)乎埋照浚谷潛盤磐窮山幽姿蛻於塵
容素尚胤於仙類豈辟命行矣爵服縶之而

已哉公諱國重字雅鎭南陽葉縣人也自少
昊錫羨高幸辛纂緒陶唐重熙后稷邁種文
王之胤乃食於沈尹戍之子載封於葉受氏
享國大哉邈乎逮祖乾昱克壯其猷永孚于
德墐户習隱塞兑億神碩膚長材通理博藝
雖安車累至而堅卧固辭故慶祚克開眉壽
維永矣厥考道興性守宫庭道敷邦國居鬼
從地師帥神從天受籙以怛之飛符以北之
扼魍魎之邪劉臺台之崇有足奇也至於揮
扎落井引弓貫草革特起五部廣雅大餘侯

俟誰嗣哉先生靈承道宗異聞訓誘弱喪文
貌乃尚眞篤仙骨有象童心不萌專精五龍
徧遊羣嶽聰以知遠明以察微達死生之占
體物氣之變嘗以靜精動耗息影歸止雲卧
□壑林巢仙居人絶不鄰道阻且右獨往幽
勝永歌隱淪放閑保和習虚致靜捃五石之
髓擷三芝之英時哉不留歲律其逝緇鬢純
漆韶顔渥丹事適玄同神與道媾惟寂惟寞
不飲不食者數十載于兹乃聲聞帝廷駿發
皇眷降尊加禮將之以文馬速之以暢轂先

生佇眙長揖(揖)揮手高謝曰自昔帝舜登庸
德輝允爍光武繼統吏道孔嘉且薛方逄萌
備外臣之禮虞仲夷逸終處子之業豈垢俗
疵物偏貢介性將探道慕類坐致奇齡使者
蓄無言之疑申遂行之㫖乃周覽廬室省躬
倉廥考疇人之壃畆訊家童之作業皆儉以
遵約安能維始味不甘口色不養目信以爲
著誠去僞敢守難奪順風可即强起曷至焉
遂虚覯復命慚欲歎聞列朝廷企其高渴其
道聆嘉聲而屬想者豈勝言哉有司以天元

書缺星度官弛亡五德之轉繆四時之分荆
鬼越祥不知所呪子亥母癸烏識其原皆乗
遽遠尋請益傅傳授可謂繩誠列而曲直徵
衡誠懸而輕重立粤惟博物君子豈伊小說
鯫生乎嗚呼天不持乆人將復歸頽年迫於
期頤遠志屈於摧落卜兆幽谷託墳清林逸
人不追國士靡憲泉石沮色鄉縣失聲豈無
他人惟子之故胤子慧明贈銀青光禄大夫
歙州刺吏公罔替厥繇代增其業啓祕籙之
高妙揚玄津之洪波道微若聲心麽若氣吹

律暖谷運曆知天屢下辟書終不應命孫子
景龍觀道士鴻臚卿越國公法善幼得父書
早傳成法寅念有訓邁迹自身讀天下之書
備方外之術火滌淫祀劍誅羣妖恩開五君
名動四國其入也排金璅瑣謁紫庭爲帝傲
吏其出也法玉京坐玄寺作人宗師故能大
匠道門家卿朝右禮食軒座寓直禁廬矣常
以理氣自强登老益壯雖莫景急節而純孝
孔哀是獻封章願拜墳墓有軫帝念再形王
言神札以飛傳傳瑞乃發羣么公帳餞列藩

郊迎朝章有暉鄉人皆慶枉以末技揚于孝
心惟先志以追遠立豐碑而紀德夫何間然
其詞曰宗文素履家代隱仙道一相孕薪火
交傳黄公術在赤水珠聯道開幽鍵性與眞
筌一門累祖四至百年抗跡巖谷消聲天地
卓爾遐舉藹然高致麝以臭焚珠以明墜人
則有心徵亦不至保身匪偷全樸爲利孝孫
增業明辟順風志嘗無忝事或不同徵賢朝
滿舉逸山空曷由高枕克謝代工測微達變
盡規納忠皇眷雖渥孝思亦深章服粲粲傳

業駸駸載違廷闕是展墳林紀石追遠昭銘
率心孝忠事立榮殁寵今遐超古始永憲江
南開元五年歲丁已三月七日侍者清溪觀
主詹玄一丁□(眞人有丁政觀碑末所書如/此蓋李公既爲撰碑而難于)
(書眞人追其魂而書之世號追魂碑其間用/字多差誤是時夜艾鍾鳴李公書未畢而覺)
(碑因在而/不易云)
　　　眞人父碑
大唐贈歛州刺史葉公神道碑(並序)
　　　　江夏李邕撰
　　　　國子監太學生韓擇木書并題

公諱慧明字德昭南陽人也其先系自軒后
彌于周文聃季食沈子高封葉因爲氏矣逮
問政偶孔好龍得眞代有聞也昔者惟帝興
運乃聖炳靈風雲相從卜夢通感間氣駿發
良弼大來有開必先憑物爲象固自然矣則
我使君降仙府乗道流追蹤隱淪叶契幽叟
結廬澗沚考槃嚴谷同人利貞遁代勿用雅
好酒德尤邃老經話言解頤精義絶傾倒誘
進不倦虚納盡歡好事集門長者闐里每至
升月帷户和風林薄植杖嘯谷席皮琴山泰

然樂生澹乎忘老方且維性壽遡神仙徇赤
松之遊縱黄老之術外身先物歸根致柔縁
以大均持以大定色理不盪寵辱不驚繩繩
焉熙熙焉孔德之容罔可測已故師長旌禮
邦族與化智者謂智仁者謂仁雖褐塞桑樞
紵衣韋帶必避塗加敬懷風惕息焉用克聞
于家大育厥胤則我越公襲上德延慶靈生
而知之學而習之有專門之資得丕承之業
纔齓羾道既冠同玄訊遠嶽之福庭覯幽尋
之方士陳呪雷駭吐刀電光沈海莫濡蹈冶

匪爇呵萬鬼搦百神啓陰官之符變冥司之
籙追究往事坐知來兹膏盲無所遁其形霧
露不能滋其疾奇跡多緒嘉聲日聞是以大
君孔休辟命薦至入自卧内問以咎徵造膝
必成偶事皆中時更四紀代且五朝順風以
請天師歛衽以近皇極緇素莫能出右公卿
是惟虛左國家有事天地將旅海嶽公嘗致
禮加璧能事潔羞傳駟載途郡邑迎謁者歲
四三焉自頃賊臣嗇禍小人吹蠱敢爲戎首
興此厲階天步未亨人事將殆公乃極陳幽

贊大啓聖猷枚卜撰辰並走羣望作爲邦翰
先後主憂珍勦元凶翊扶皇統是嘉厥異式
揚爾忠爵賞茂於身寵贈光於考匪此父也
曷訓其子匪此子也曷揚其親松愀已行碑
板未立求念終古追存孝思驟請闕延第如
江介遠訪才子枉逮鄙夫趙括論兵多闕舊
學班固述史實賴家書顧惟成章伏愧貞石
其詞曰眞隱夷愧默仙解形倬哉獨立企古
遐征殆庶玄德升睹丹經服鄉不涅光和無
營築卜岑渚左藥傳琴徐嘯風谷緩步月林

白雲怡意清泉洗心曷勝不往曷奇不臨迹
因神遠情隨地深舉代方籍皇家未軾肇有
懿子載揚令德左慈致物越人辯色司察鬼
謀役任神力寵被五君聲聞八極日嘗薄蝕
國有多難凶逆扇揚忠烈憤惋亦既先覺克
圖幽贊皇哉神武赫然天斷薄然即戎于以
戡亂帝念疇庸與開列土豈曜厥身實贈于
父朱藩乃錫紫綬是與存致殁榮忠伸孝舉
列列松栢緒風興悲表墓有闕紀德無詞哀
哀嚴塵奕奕孝思孰傳終古是建豐碑贈慧

明銀青光禄大夫歙州刺史子道士法善授
鴻臚卿越國公開元五年太歲丁已鶉尾七
月夷則七曰甲辰建
　　　贈越州都督制曰
勑故道士具官位葉某天眞精密妙理玄暢
包括祕要發揮靈符固以冥默難原希夷罕
測而情棲蓬苑迹混五朝保黄冠而不拔加
紫綬以非榮卓爾孤芳泠然獨往勝氣絶俗
眞風無塵金骨外聳珠光内映斯乃體應中
仙名升上德朕嘗聽政之暇屢詢至道公以

理國之法數奏昌言謀叅隱諷事宣洪益歎
徽音之未泯悲形解之俄留何莫慦遺殲良
奄及永爲平昔感愴于懷宜申禮命式貴泉
壤可贈越州都督
　　　御製眞人碑
故金紫光禄大夫鴻臚卿越國公景龍觀主
贈越州都督葉尊師碑銘並序此碑乃御書
太子題額
朕聞軒轅三皇之盛者尊廣成唐虞五帝之
盛者師尹壽故夫以聖人之道教聖人之才

守之七日又守之九日朝徹而後能見獨是
道也入水不濡蹈火不爇嘯叱風雨鞭笞魔
魅無方而後能進物獨是神也神則惟變道
亦旁通苟得其人抑所謂神道設教者也師
諱法善字道元自諸梁食采是謂葉公邑亦
如之因而命氏則昔爲南陽人也曾祖道興
祖國重父慧明贈歙州刺史貴丘園者一貫
吾道食舊德者百代可知故名溢宇宙之中
身在江海之上則今爲古括人也至隋大業
之歲歲在丙子法師是生凡六百四十二甲

子洎我開元之歲歲在庚申形解升雲則春
秋百有七矣(自丙子至庚申凡一百有五歳/余閏計誠有六百四十二甲子)
(之數遂以/百有七歳)其生也年長而色若孺子其化也
委蛻而神則默仙常從朕遊仰之彌高鑽之
彌堅藏察無象鈞致不測若言匡國輔主鼓
舞發揮焉朕可推而尊之不可得而臣也其
始終出處之跡可得言者初師甫七歲涉江
而遊迨三年人以爲溺及還問其故則曰三
青童引之憩于華堂峻宇咽靈藥吸雲漿太
上鎭之是以留也十五中毒死又見昔青童

曰天臺茅君飛印印其腹始殊悶絶良乆豁
如師以靈應感通殊由若此遂乃杖策遊諸
名山遠訪茅君而遇嶽骨上起目瞳正方冰
雪綽約嘕然微笑曰爾來乎爾名已登仙格
身逢魔試故相救而免當以輔人弼教爲意
無汲汲於去來也由是便於青城趙元陽受
遁甲步玄之術於嵩高韋善俊傳八史雲蹻
之道宴息於羅浮括蒼往還於蓬萊方丈靈
圖祕訣仙符眞度實籙生券冥感空傳臨目
而萬八千神咽胎而千二百息或潜泳水府

或飛步火房或剖腹濯腸勿藥自復或刳睛
抉膜投符有嘉或聚合毒藥服之自若或徵
召鬼物使之立至呵叱羣鬼奔走衆神若陪
隸也故海内稱焉千轉萬變先朝寵焉一晝
三接朕在藩邸屢聞道要及臨寓縣虚竚昌
言奸臣寓謀凶醜僣逆未嘗不先事啓沃亟
申幽贊故特加紫綬以大公侯之封而確固
黄中不承軒冕之賞可謂德博而施道尊而
光者也適來無迹爲夫子之時適去無恡爲
夫子之順歲在鶉尾月鶉火(若以開元庚申/歳化去合是歳)

(實沈月鶉首見前後碑/傳異同故不欲輕改也)是時也返眞懸解翊
日追贈越州都督踰月歸藏括蒼之山免朝
章從夙志也先生幻有奇質長標特操神照
體外骨秀形表故萬先生目之曰子書成仙
格方自仙宫吾將及爾爲同寮也信哉易曰
君子或出或處然出者無山林之逸處者無
軒冕之貴雖道同則應而跡異難兼先生養
神太和觀妙玄牝君子或處之盛者也金印
實貴紫綬方來君子或出之盛者也非夫道
臻博大德合神明其孰能與此也故於王室

則承恩者五代當朕時則傳道者數人不日
宗師無間然矣夫爲文者紀其實稱德者尚
其訓先生知予予寧不述誠寓然而無愧可
披文以相質銘曰
　　忽然勃然莫不出焉油然洌然
　　莫不入焉百昌之源萬化之泉
　　於此觀妙實云列仙列仙伊何
　　銷化却老觀妙伊何豈假至道
　　旁通幽贊神變靈造淫祠厲階
　　無隱不討詩逆輔順功就佐時

　　藏往察微業與神期章祓加等
　　方來不欺視掾若遺恍然我思
　　大有元吉黄中通理默仙委蛻
　　玄遠無已葉縣飛鳧遼海鶴止
　　玄風盛烈鬱乎千祀
　開元二十七年歲次己卯二月己未朔二
　十六日乗化而往彼則悠然不忘舊情紀
　諸事跡仙山海畔碑石依然(乗化而往云/云二十四字)
　(舊本有云姑存不敢删去)
　　　弟子丁政觀謝賜眞人碑銘狀

勑内肅明觀道士尹愔宣勑内出御文賜臣
師主臣跪奉天章仰瞻宸翰以惶以喜載慶
載悲臣忝與門人不勝感愧之至謹録陳謝
以聞謹狀開元二十七年四月二十三日弟
子景龍觀道士丁政觀等進
　　　致虛見素法師誥
勑唐金紫光禄大夫鴻臚卿越國公元眞護
國天師葉某夫爲道者所爲無近名而人亦
無得名焉此至人所以去名也乃若善善而
惡惡垂世立教則以名爲表治天下者亦無

不廢爾學道得法自拔滓穢之中今數百年
劍履如生猶不忘物應民請禱夾莫之爵而
自然爾固得之聊易名號以慰州人可特封
致虚見素法師政和六年正月二十一日
　　　加封靈虚見素眞人誥
勑朕體妙道以治身暢淳風而撫世凡號高
眞之侣每興往躅之懷見素眞人葉法善太
極仙卿括蒼羽客掃祅凶而馘滅攝魍魎以
驚奔故在開元之間屢示化人之跡深莫可
測本皆自然惟見素之强名具治平之前詔

景仰可以推崇敢忘申賁靈虚用彰徼妙可
特封靈虚見素眞人宣和二年六月二十五
日


唐葉眞人傳




