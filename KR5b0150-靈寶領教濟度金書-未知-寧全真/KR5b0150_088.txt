










靈寳領教濟度金書卷之八十八
洞微髙士開光救苦眞人甯全眞授
靈寳通玄弘教水南先生林靈眞編
科儀立成品青玄齋用
上朱表儀
燒香頌
各禮師存念如法
太玄啓眞萬靈勒羅晨司逃澤四童鳴牙
金仙秉鉞天旅克戈火厲揚風水甲道波
沖落九天洗滌玄河▲獸毒蛇鷹禽擊摩

山精伏滅九象交和馘斬千妖齊戮酆華
金威鎭落六天凋殂三元告命萬靈是呼
四明聞召請録帝圖
鳴法鼓二十四通
无上三天玄元始三炁太上虚无道君召出
臣等身中三五功曹左右官使者侍香金童
傳言玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入
齋意其諸情悃詳載狀文以今陞壇拜進丹

悃願得太上十方正眞道炁靈寳妙光下降
流入臣等身中令臣所啓之誠速逹俓御
太上无極大道至眞玉皇上帝御前
請稱法位
具位臣某謹重誠上啓
東極青玄老君太乙救苦天尊運明保元上
帝十方分身應化救苦天尊大慈大悲救苦
眞人大惠眞人十華境界裝嚴無極之國應
號眞人東華溥救眞人九天普度院三十六
眞人東華注生宫眞人玄中大法師三天大

法師青玄黃籙九司眞衆三界應感一切眞
靈臣聞七寳騫林長樂耀青華之界九光蓮
座妙嚴開蒼藹之區慈雲凝妙於東諸法雨
飛玄於北朔靈光洞朗分一炁而上接清微
聖化昭宣統萬神而中連紫極十方遍滿三
際皈依臣以宿藴福基幸生昌運野馬風葩
之混混肯遂卑棲翔龍雲葉之玄玄誓勤身
佩得一未符於經緯存三徒仰於雌雄宴坐
參眞敢守空山而自足經行翊教惟瞻逝水
以同流庸提九地之幽適沛三天之澤今有

某人崇建
青玄妙齋開度亡故某人進拜救苦拔罪朱
表期徼聖澤俯軫愚䰟仰青林之彌羅中凝
瓊闕拱赤天之鬱勃上企瑤墀鳯鸞戲八陛
之深虎豹嚴九關之衞匪由神運莫遂靈通
豁落九靈耀金光於絳室混合二炁騰玉彩
於玄宫飛龍清碧漢之塵驛馬䇿黃中之試
容臣螭㘭綴武獅扆承顔枝灑空青甘露遍
濡於幽戸室凝虚白廻風宻運於生門遂微
臣造請之勤副齋主皈依之切臣下情不勝

激切之至
重鳴法鼓二十四通簡閱吏兵行事
謹出臣身中玉門紫戸三十九闕上眞靈官
三部八景二十四眞五體眞官丹元眞人上
清虚无自然左右領仙玉郎飛仙玉虚侍郎
各二十四人出五帝五色元皇太眞飛龍功
曹上元功曹飛行功曹各二十四人出玉虚
飛仙使者太仙使者神仙使者各二十四人
出玉虚金童玉女飛行金童玉女八節直言
直事各二十四人出所治建節監功大將軍

前部効功後部効殺驛庭令驛庭丞四部監
功謁者上仙上靈二官直使正一功曹左右
官使者隂陽神決吏科車赤符吏剛風騎置
吏驛馬上章吏飛龍騎吏各二人出出者嚴
裝顯服冠帶垂纓整其威儀領仙玉郎冠飛
玄玉冠衣九色龍文虎衣執命魔靈旛立左
玉虚侍郎冠元晨玉冠衣五色飛仙羽衣執
九色靈旛立右飛龍功曹冠九德通天之冠
衣九色鳯衣腰帶虎書執召神之符在上飛
仙功曹冠九德通天之冠衣五色羽衣腰帶

金鈴執攝煞之律在下飛仙使者冠飛天玉
冠衣五色斑文之衣手執金符建節在前神
仙使者冠朱陽玉冠衣九光飛仙之衣手執
玉版持幢在後玄黃太眞功曹使者冠帶羽
服金眞鳯章豁落七元執玉案對立臣前正
一功曹弁朱陽之幘冠通天之冠衣皁縁單
衣腰帶虎符齎持玉版建節持幢立(臣)前後
狼吏虎賁察奸勾騎都官僕射天騶甲卒天
丁力士治正執政吏收神食神吏收鬼食鬼
吏收炁食炁吏收毒食毒吏收邪食邪吏收

精食精吏本靖侍靖仙官金童玉女仙靈官
吏一時嚴裝羅列鹵簿屯駐圍繞受臣詞語
分别關啓玄壇土地四面眞官三五功曹左
右官使者侍香金童傳言玉女五帝直符直
日香官左右龍虎君侍衞靈官四直玉文功
曹傳言奏事飛龍驛吏在時用事應感靈官
爲臣同誠上啓
東極青玄老君太乙救苦天尊運明保元上
帝臣一介愚䝉千生欣幸希夷師授玄妙天
開賛化育以澤群靈體生成而周三極凡有

投告敢不關聞今有某人伏爲亡故某人進
拜通天拔亡朱表謹遵祕法依科操進伏願
功曹使者受事仙靈洞鑒翹勤對(臣)料理務
契玄格上詣金門龍刀瑶環金魚玉鴈舒鎮
洞案請省表文
宣表封表
遣表
謹遣臣身中三十九眞三部八景五體眞官
小吏書佐功曹使者神吏衆官顯服嚴裝整
其威儀爲(臣)護持表文一通操詣

三天分别進對若有謬誤㝷文註攺勿令上
官典者有所譴却速達俓御
東極青玄老君太乙救苦天尊運明保元上
帝玉陛下愼勿稽停當令所請者下所濟者
度若有下官故炁於道路雲霧中斷截臣表
文使不得上達者録付天一北獄依玄都鬼
律治罪以明天憲(臣)伏在案左須待玄恩報
應
焚詞頌
操伏

重稱法位
具位臣某謹重誠上啓
東極青玄老君太乙救苦天尊運明保元上
帝十方分身應化救苦天尊大慈大悲救苦
眞人大惠眞人十華境界裝嚴无極之國應
號眞人東華溥救眞人九天普度院三十六
眞人東華注生宫眞人玄中大法師三天大
法師青玄黄籙九司眞衆三界應感一切眞
靈(臣)聞炁集幽微下教開光於皇極道垓空
洞上乗飛歩於丹元極十華粹穆之尊肅萬

眞環拱之御威神應念仰劒㦸之流芒慧力
㝷聲瞻虹蜺之映象期露方寸天而几奏盍
借盈尺地以階升(臣)以班列玄圖名登碧簡
霄衢寥廓若從目遡以淩兢蘂闕森嚴獲遂
意行而妙宻曲䝉善應普賜慈觀玉音琅琅
敷鳯綍而煥耀瓊顔濯濯俯龍御以旁周九
幽無夜哭之聲三極有陽翹之樂詢蕘感極
結草誠殫更願三極昭明百昌茂育皇風逺
暢帝化遐敷舒白玉毫相於玄峯無所不度
覲紫金瑞光於丹谷有感皆通

納官
臣上表事竟向來所出身中玉門紫戸仙眞
靈官並從衆妙門而入在左還左在右還右
九眞備守五老保關重扉幽宻玉室彌綸功
曹檢押母令差互後召復到一如故事
舉願
一願乾坤明素二願氣象清玄三願聖君萬
壽四願化洽八埏五願天垂甘露六願地發
祥煙七願四時應節八願萬物生全九願家
多孝悌十願國富才賢十一願齋功廣被十

二願善瑞日臻
復爐
香官使者左右龍虎君侍香諸靈官當令臣
上表之所自然生金液丹碧芝英百靈衆眞
交㑹在此洞案爐前令臣體耀金輝斬伐胞
根七玄拔擢百關備仙解除死籍宴坐泥丸
東華紀字䇿景虚玄十方仙童玉女接侍香
煙傳(臣)向來所啓之誠速達俓御
太上无極大道昊天至尊玉皇上帝東極青
玄老君御前

出堂頌
回靜黙堂


靈寳領教濟度金書卷之八十八





