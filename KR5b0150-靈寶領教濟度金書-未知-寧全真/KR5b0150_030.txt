










靈寳領教濟度金書卷之三十(三十一/同卷)罪四
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(開廣/通用)
　　沐浴儀
　　　光置淨水一器在道前
　　　召䰟全形畢
法師詣道前上香
具位(臣)某誠惶誠恐稽首頓首再拜
上言(臣)聞北酆黒鬱迷途揚五濁之泥東井

黄華定水度三清之岸旣返䰟於冥漠期濯
質於紛葩敢扣虎關庸伸蟻悃以今奉爲齋
主某開度亡故某人切慮根塵互染業垢交
周隂景棲遲已昩靈源之澄湛陽光快覩未
還覺海之清明敬資䟽㵸之功庶顯陶鎔之
妙欲望玄尊垂憫至聖興憐道炁化八解之
池靈光變五香之室儀璘映耀慈雲滃藹以
交羅河漢流輝法雨紛飛而遍洒容臣仗兹
神水挹彼甘泉候沐浴於靈儀爲激揚於障
累澡身浴德俾回本始以虚靈錬質蕩形得

證逍遥而快樂拳拳心禱翼翼神馳(臣)不勝
祈恩伺命之至
　　　次再拜捧水當心以楊枝攪旋衆誦
　　　隱語
　　　法師存變獨念曕仰頌
巍巍道德尊功德已圓齊降身來接引
師寳自相携慈悲洒法水以用洗群迷
永度三清岸長辤五濁泥
　　　天河灌沐天尊
　　　引水詣浴室前

　　　衆誦變化浴室呪
太玄之水天一之精開明三景梵炁流并
雲泉甘露金眞降靈變化浴室天地同清
内外洞朗香霧芳盈今日沐浴道炁光明
　　　法師以盂中水分置正䰟浴室中及
　　　男女二室以楊枝洒之行持如前
泠泠甘露羽枝飛洒於紫虚飄飄素華梵炁
彌綸於空際九鳳灌玄泉之彩五龍吐靈液
之精玉女金童衞▲湯而髙映石景水母䕃
芝室以流明仰荷宸思式符至願伏願浣濯

官吏沐浴仙靈宣德傾光叶恭效軄伺提䰟
而來格爲蕩質以回靈天歩高躋地塵永謝
清衆運誠引䰟沐浴
　　　清水度䰟天尊
　　　引旛詣浴室前
隂靈陽耀攝䰟𩲸以來臨天清地寜運聖神
而莫測惟兹功德水發自智慧源内可咽漱
三田流華五炁外可澄清百體蕩滌千愆洗
愛網趨解脫之門灌𡨚輪歸逍遥之徑神閑
意定性徹心融何幸靈儀躬承帝渥聆寳釋

琳琅之韻聽雲章縹緲之音伏望正度亡䰟
端肅身心䖍誠就浴其有𡨚親一衆冝分男
女兩班俱藉慈悲各趨左右䟽㵸有漏證悟
無爲清衆運誠加持功德
　　　黄華蕩形天尊
　　　焚符道衆捲簾引旛入浴室再下簾
三途熱惱鎖鬱勃之迷雲萬聖慈悲洒清涼
之甘露欲超騰於苦海冝灌沐於華池沐浴
東井呪今當宣誦
天河灌東井石景水母精圓光拂靈耀

玄輝映髙明元始披長夜天人逐月生
沐浴蘭池上龍負長庚瓶金童散香花
玉女流五星冠帶濯玉津錬度生仙形
體香萬神降乗景登髙明
　　　黄華蕩形天尊
　　　焚符
寒庭悲恨悵業垢之牽纏道岸髙華假靈津
而利濟正翻身於濁浪方穩歩於清都三元
品戒沐浴蕩穢呪今當宣誦
天炁澄清五色髙明日月吐輝濯質身形

神眞内盥香湯錬精光景洞耀煥映上清
炁不受塵五府納靈罪滅三途禍消九冥
身得開度升入帝庭
　　　黄華蕩形天尊
　　　焚符
塵識流吹縁千生之結習甘泉灌沐還一性
之精明欲洞煥於靈光盍蕩除於宿累九眞
沐浴錬眞呪今當宣誦
太一高眞九靈之精使䰟飛仙上登紫庭
沐浴華池神目澄清精通太虚萬炁目生

　　　黄華蕩形天尊
　　　焚符
祖炁紛葩假慈風而掃蕩䰟神澄正慿法水
以沾濡惟盥滌於六塵庶齋仙於萬炁淨䰟
返形呪今當宣誦
天炁朗清我身巳寧塵穢消除九孔受靈
使者變易返䰟復形幽靈超度皆得飛輕
　　　黄華蕩形天尊
　　　焚符
夜壑開明藉宸輝之照耀客塵滓穢資神力

以陶澄旣瑩徹於身心得超淩於神炁緑字
回言内景呪今當宣誦
天靈地榮九源肅清五宫六府神華鮮明
三光鎭固萬炁充盈金房度命緑字更生
　　　黄華蕩形天尊
　　　焚符
回生起死開黒鬱之幽關蕩濁還清資丹華
之聖澤庶溥受於開度庸疾悟於靈明丹陽
沐浴錬度呪今當宣誦
龍漢蕩蕩無形無名眇眇億劫黄道開清

神燈朗耀九䰟吐精玉虚澄輝太霞髙明
元始開化諸天齊臨三元道養二象攝生
未度者度未成者成巳死即化巳枯即榮
蠢動蜎息一切冥靈懷胎含孕咸得受形
亡者命過魂歸三清魄受錬度南宫變形
今曰大吉皆得光明五帝鑒映普告萬靈
天地神祇及諸河源五嶽四瀆及諸名山
洞原洞虚洞空洞仙无極大聖至眞尊神
无窮无極普鑒度生地根斷絶玄都記名
衆神普應一切咸聽

　　　焚符
達生死岸玄泉整具於形神成清淨身妙相
端嚴於容止載惟英爽乍脫㝠關隂翳昏蒙
心想六銖之纎麗幽塵飄拂神馳七寳之輕
盈雖云湯沐之澄清猶望衣冠之蠲潔映三
光而容與佩服圓明合二景以端嚴威儀濟
楚方證長生之徑疾超不死之郷伏望金木
仙靈巾笥官吏廓施妙化宻運神功變煙綃
霧𣪺之竒成玉相金容之妙仙衣火錬寳篆
風揚清衆運誠賛揚功德

　　　金容玉相天尊
　　　焚符
雲液澄澄蕩塵蒙於性海霓裳楚楚儼服御
於仙儀惟内外之具嚴表形神之俱淨无極
仙衣呪今當宣誦
九曜扶衰眞炁變衣四神合衞五緯交輝
炁分羅綺綵集宣威六合扶挾三炁清微
玉眞燦爛仙女齊飛圓景素明元始慈悲
　　　金容玉相天尊
　　　焚符

龍章變化成五彩之彰施鳳縷輝華象諸天
之妙麗旣稱情而妙用可任意以逍遥金精
冠帶呪謹當宣誦
金精冶錬散炁玄黄丹池沐浴眞炁芬芳
二景冠帶天爲隱藏左振玉佩右帶金璫
洗除諸穢遊行紫房
　　　金容玉相天尊
　　　焚符
元炁充盈滌迷情於定水生身受度端法體
於天衣冝緑界以升騰覲紫閽而遊㝠金池

冠帶呪今當宣誦
金眞降靈普天氣清錬化金池沐浴身形
三炁煥燿我道日明飛仙羽衣上升玉京
清隂精陽炁之塵黄華澡雪備上衣下裳之
妙綵服陸離自然神采之輝澄亶藉天恩之
曠蕩伏願亡故某萬縁湛寂一性虚明悟色
身之旣空知本來之無垢光浮旛影歩逐鈴
音趨丹陛以班朝企玄壇而肆覲星河璀璨
風籟虚徐清衆運誠慈悲接引
　　　慈悲接引天尊

　　　引旛詣壇前
伏以企楓禁於龍宸巍巍大梵露葵衷於虎
拜翼翼小心仰惟視聽之髙明俯鑒精䖍之
激切恭行欵謁爰謝提携亡故某福藉良因
慶逢正化魂超隂地乗功德金色之光身際
陽天覩慈悲玉毫之相亶爲欣幸難極敷揚
敢趨八陛之嚴潔己以進䖍扣九關之邃盛
服而朝伏請靈儀䖍誠信禮
　大有玉清宫景無窮壇下亡靈謹致恭朝
　帝宗和大聖元始天尊

　七寳紫微宫景無窮壇下亡靈謹致恭朝
　教宗和大聖靈寳天尊
　太清太極宫景無窮壇下亡靈謹致恭朝
　化宗和大聖道德天尊
威顔咫尺願殫事帝之儀庸敬再三幸罄朝
天之禮靈光灌沐道氣扶摇得聽法以聞經
可登眞而度命願移歩武前赴凡筵清衆運
誠慈悲引導
　　　衆吟瞻仰頌引旛歸靈座
善哉元始尊衆生慈父母傾光紫微宫

曲映九幽户峩峩丘寒庭回照廓水浦
炎炎烈火獄霈然洒法雨圓通大哀智
常善濟衆苦拔度長夜䰟今當稽首禮
亡故某人脫九幽冥昩之郷登三晨光華之
界返還生炁心病除而人我兼忘蕩滌死塵
性海澄而容儀自在實依帝力獲保天根思
地禁之凄凉不堪回首際天光之快樂惟劇
歸心諸容與於高帷▲獻陳於精饌丹陵錬
質碧落游神稽首皈依無極大道
靈寳領教濟度金書卷之三十
