










靈寳領教濟度金書卷之二百七
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(北帝/齋用)
　午朝行道儀
　　　燒香頌
　　　各禮師存念如法
衞靈
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟奸破祅明耀元功金符召制躡雲乗龍
謡歌慶㑹散花太空神化冥運四極安隆
伏御帝前罔有不恭(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝顯服冠帶垂纓關啓玄壇天帝
神君當召此間土地里域眞官正神急上關

啓(臣)今奉爲入意以今午朝陞壇行道願得
玉清道炁靈寳妙光下降流入(臣)等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
(臣)所啓之誠速達俓御
太上无極大道至眞玉皇上帝御前
　　　請稱法位
具位(臣)某謹同誠上啓
太上无極大道虚无自然元始天尊太上道
君太上老君昊天玉皇上帝九天尚父含元

太虚一炁宗神天蓬都元帥眞君九天佐翊
副元帥眞君九天上輔翊聖儲慶保德眞君
九天遊奕玄武佑聖助順福德眞君九元煞
童大將軍五丁都司大將軍髙刁北翁大將
軍七政八靈大將軍太上浩兇大將軍長顱
巨獸大將軍手把帝鐘大將軍素梟三神大
將軍嚴駕䕫龍大將軍威劒萬丈大將軍斬
邪滅蹤大將軍紫炁乗天大將軍丹霞赫衝
大將軍吞魔食鬼大將軍横身飲風大將軍
蒼舌緑齒大將軍四目老翁大將軍天丁力

士大將軍威南禦兇大將軍天騶激戾大將
軍威北銜鋒大將軍衞我九重大將軍劈尸
千里大將軍祛却不祥大將軍敢有小醜大
將軍欲來現狀大將軍钁天大斧大將軍斬
鬼五刑大將軍炎帝烈血大將軍北斗然骨
大將軍四明破骸大將軍天猷滅𩔖大將軍
神刀一下大將軍萬鬼自潰大將軍一炁都
統大將軍三十萬兵神吏聖衆無義神王飛
鷹走犬使者北帝煞鬼一行吏兵(臣)聞大赤
垂文神寳開九霄之慧日女青演律天威揚

十極之慈風道開龍漢之先教闡鶴鳴之後
▲章琅軸凝隂陽空洞之精金科玉條結天
地飛玄之炁萬劫彰玄機於碧落一朝降聖
化於黄垓植人極以召和消魔靈而却癘扶
安家國鎭福顯幽臣等夙慕眞風幸依道日
桑揄到眼徒膺八㑹之書荆𣗥蒙心謾佩九
光之䇿悵遷喬而未遂思涸轍以自慙惟師
傳常勉於立功而帝造許勤於補過凡有投
告所盍關聞況奉青詞謹當宣告
　　　宣詞

按如詞言備切修奉齋主某四極陶神五靈
孕質陽春白雪慙無寡過之能霽月光風覬
有蕃釐之慶廼運臨於厄㑹而身渉於憂危
榮衞乖常瘧疾久傷其宮府邪精呈異祅氛
恣擾其家庭致夢寐之紛紜俾精神之顚倒
徒尋著聖莫測藥勲中夜凝思曷致膏肓之
疾質明慨歎允繇魑魅之災或釁兆於宿冤
或禍期於積過匪賴楓宸之錫福曷令蓬宇
之消災庸啓瑤壇恭飜玉笈謝過覬中天之
座驅邪修北帝之齋鳯磬鯨鐘映歩虚而隱

藹虬枝鸞蕚間寳篆以飄颻霓旌簇仗於天
衢羽葆流精於禁路祈虚无之玉相降大有
之金庭日近龍墀願露再三之懇雲屯虎騎
冀揚億萬之威叱咤山河拔摩宇宙爲掃清
於邪魅即延迓於鴻厖以今午朝陞壇行道
請法衆等運兹初捻上香
願此香煙騰空俓上供養
无上道寳天尊(臣)等皈身皈神皈命首體投
地仰依
太上三尊願以是功德上祝

皇帝陛下伏願堯雲廣覆舜日遥輝文軌一
家充禹庭之玉帛梯航萬里樂漢室之衣冠
壽基齊西華之崇福源並東溟之廣朝多俊
士野絶游農今故燒香自皈依
師尊大聖衆至眞之德得道之後保天長存
和與道合眞
以今午朝陞壇行道請法衆等運兹二捻上
香
願此香煙騰空俓上供養
无上至眞經寳天尊(臣)等皈身皈神皈命首

體投地仰依
太上三尊願以是功德皈流齋主某伏願光
華二景耀彩七精松栢舒喬映封葺之緑鬢
芝蘭秀發舞容與之斑衣門庭日襲於陽光
院宇風清於故炁倉箱天富隴畝雲連今故
燒香自皈依
師尊大聖衆至眞之德得道之後永保安寧
和與道合眞
以今午朝陞壇行道請法衆等運兹三捻上
香

願此香煙騰空俓上供養
无上至眞師寳天尊(臣)等皈身皈神皈命首
體投地仰依
太上三尊願以是功德皈流(臣)等三師四友
伏願燈燈續燄葉葉傳芳出青入玄玉醴灌
華峯之谷回黄抱紫金泉凝玄牝之關接武
淩空騰眞駕景今故燒香自皈依
師尊大聖衆至眞之德得道之後升入无形
和與道合眞
　　　禮方懴方

　　　誦天蓬呪三十六遍
　　　三啓
樂法以爲妻愛經如珠玉持戒制六情
念道遣所欲澹泊正炁停蕭然神靜黙
天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又

大道洞玄虚有念無不契煉質入仙眞
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師

　　　重稱法位
具位(臣)某謹重誠上啓
三清上聖十極髙眞九天尚父天蓬都元帥
眞君九天佐翊副元帥眞君九天上輔翊聖
儲慶保德眞君九天遊奕玄武佑聖眞君北
帝煞鬼一行兵吏臣聞天西寥廓之城宮居
魔帥地北朔單之域府列鬼群繇浩劫以並
生際元尊而馴化洞眞玉撿崇制魔滅魔之
辭靈寳金書宣攝鬼撿鬼之令太極訣嚴於
捕戮正一法重於擒誅皆帝眞矜下民以垂

仁故仙聖傳上士而布武建福庭於鬼藪金
闕班崇復仙宇於螭區玉京望峻靈功赫赫
威化巍巍顧慚愚昧之蹤莫紹神竒之跡庸
圖宣德御籙承符盍殫皈戴之忱恪盡對揚
之敬今齋主某千祅構釁衆慝乗危瞻碧落
以求哀望紫垣而請福尚虞積咎致挺深災
三業重而罪紀於三元七情彰而過刋於七
政修身昧廉耻之節齊家乖禮義之風歩歩
耽華罔念登山之聳峙心心逐物不思定水
之當澄或七祖九玄滯冥關而興冢訟或三

生四負訴玄局而起仇憎旣譴責於上蒼冝
矯誣於下土爰修齋法披演靈科内期聖澤
以消災外仗神威而煞鬼願飛丹詔遍告玄
曹蠲除旣往之愆迓續方來之命超宗祖而
神魂部衞釋𡨚債而慈愛齊同仰道炁百千
萬重降屬車八十一乗光華蓬宇景耀楓壇
鞭風鴐霆狼吏擁三神之仗轟雷掣電虎賁
驅萬丈之鋒毒龍獅子以揚威巨獸長顱而
耀武摧山倒嶽羅六合以奉天誅捲海飜河
廓八紘而彰聖化張天羅於碧落布地網於

黄垓鬼無逃形送北酆而永閉魔無犯令流
西極以幽居大小俱擒遐邇畢戮清蕩祅邪
之炁瀹除怪魅之氛俾齋主某疾病蠲除精
神輝煥門迎喜炁福融長幼以熈熈戸藹祥
光慶襲家庭而濟濟心地絶公私之擾性天
融表裏之和詩書傳家衣冠耀世蒙如丹禱
允荷玄恩上願天關髙澄地軸靜謐煙雲蔵
斂日月輝流樂雞犬之榆隂琴書无警卧𧴀
貅於柳影羽檄不驚山林掃跡於祅魑川澤
潜形於魍魎金穰應運玉燭調時則上明

天尊大慈之化下副臣等皈命之誠謹啓以
聞
　　　發願
一願大道澹泊虚無安閑空寂澄清自居廣
　開法門教導頑夫皆蒙惠澤精苦自修預
　以同學普得升虚與天相保長存無憂
二願諸天結炁澄清髙虚廣覆保眞固靈氣
　候調節四運和平國安民豐普天閑寧廣
　濟一切惠達有生保天長存億劫不傾
三願土地厚載無窮安平不䧟海淪不崩保

　鎭家國兆民興隆養生安死惠周十方禾
　稼滋植營運日豊咸得厚載萬𩔖皆從
四願日月二景髙明無有孛蝕虧盈安清光
　照諸天洞消暗㝠保固劫運世祚和平普
　加潤澤惠灑衆生
五願星辰與日齊光轉燭照耀朗映十方各
　安其位經緯直行保鎮家國無有災傷四
　海寧一普天興昌
六願四時隨節推遷景氣和調無有災患疫
　毒消滅普天安平五榖豐熟國富民歡

七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟群生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包蔵長爲仙宮安
　鎭國祚保天無終護度一切莫不仰宗
十願江海蕩蕩無極含容恢廓無細不植淵
　奥柔惠潤加蠕息天人獲慶年同劫石
十一願帝王國主日昌四鎭安睦兵革不揚

　天人歌唱吉應來翔敷教濟濟威化揚揚
　兆庶稱慶長樂未央
十二願蜎飛蠢動巳生未生咸蒙安全普得
　生成皆見元氣受陽之形草木果林經冬
　不零一切濟度靡不鮮榮和與道合眞
　　　存神燒香
香官使者左右龍虎君侍香諸靈官當令(臣)
午朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯霑恩十方仙童玉女

侍衞蘭煙傳臣向來所啓之誠速達俓御
太上无極大道至眞玉皇上帝(御前)
　　　出堂頌
　　　引至幕
　　　謝師


靈寳領教濟度金書卷之二百七


