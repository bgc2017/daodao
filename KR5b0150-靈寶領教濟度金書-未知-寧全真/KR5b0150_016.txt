










靈寳領教濟度金書卷之十六
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(祈禳開/度通用)
　　𥙷職說戒儀
　　　侍職立師寳前啓白
伏以䢖齋行道威儀夙列於三元分任設官
俯仰聿符於四極諸天臨軒而校録衆眞侍
座以監觀職守所縻歩趨宜謹況玉律備統
攝之令而金科垂銓舉之文宜罄厥誠登瑶

壇而爕理各典所署敷瓊笈以宣揚選授母
輕鑒觀有翼
　　先𥙷一人爲髙功其職也道德内充威
　　儀外備天人歸嚮鬼神具瞻躡景飛章
　　承顔宣德惠周三界禮絶衆官令齋主
　　巳預齋信幣禮請某人充直壇以職簡
　　授之跪受簡三拜
　　次補一人爲都講其職也洞輔該通法
　　度明練讃唱儀矩領䄂班聮立壇歩趨
　　陞座講說昭符人望黙契天心今某人

　　充直壇以職簡授之跪受簡三拜
　　次補一人爲監齋其職也緫握憲章典
　　領科禁紏正壇職振肅朝綱周宻察非
　　從容授簡有嚴有衛母濫母隳今以某
　　人充直壇以職簡授之跪受簡三拜
　　次補一人爲侍經其職也嚴潔几䄄整
　　齊卷軸開函啓奏収櫝敷陳調和衆音
　　表儀庶職觀聽允睦幽顯交懽今以某
　　人充直壇以職簡授之跪受簡三拜
　　次補一人爲侍香其職也精飾鼎彞嚴

　　潔案席巡行爇炷終始芬芳玄鑒昭彰
　　丹誠露逹母或中絶有越初忱今以某
　　人充直壇以職簡授之跪受簡三拜
　　次補一人爲侍燈其職也整辦缸篝精
　　嚴燈燭髙下照徹内外輝華際夜續明
　　乗晨収焰上明道境下煥幽郷今以某
　　人充直壇以職簡授之跪受簡三拜
如上所補皆道參洞輔學貫樞機通曉齋科
非白簡初眞之輩練明經法匪黄冠後進之
流惟黜陟之既明宜賢否之勿溷以德相尚

豈云遷就於人情惟道相尊詎曰觀望於勢
位各敦素守共暢玄綱有三官五帝之檢身
有九府四司之臨女天威惕若壇禁森如母
自冐於科條庶克逃於憲律一如靈寳玄壇
律令
　　　智慧頌
智慧生戒根眞道戒爲主三寳由是興
髙仙所崇受汎此不死舟倐忽濟大有
當此說戒時諸天來稽首
　　　轉班髙功西向壇衆東向各伏地

　　　衆官等各各首體投地黙禮十方方
　　　各一拜從北爲始禮足周回十方䖍
　　　誠受戒
　　　髙功說戒長跪衆官各長跪
天尊告太上道君曰今當普說法音開悟群
生爲諸男女解災却患請福度命㧞諸苦根
使生者見道身脫八難死者懽樂飲食天堂
早生人中轉輪聖王之家修齋求道皆當一
心奉請十戒諦受勿忘專心黙念洞思自然
母得雜想撓亂形神能如是者便當靜聽

　第一戒者心不惡妬無生隂賊檢口愼過
　　想念在法
　第二戒者守仁不殺愍濟群生慈愛廣救
　　潤及一切
　第三戒者守正讓義不淫不盜常行善念
　　損已濟物
　第四戒者不欲不色心無放蕩正潔守愼
　　行無㸃汙
　第五戒者口無惡言言不華綺内外中直
　　不犯口過

　第六戒者斷酒節行調和性氣神不損傷
　　無犯衆惡
　第七戒者不得嫉人勝己爭競功名每事
　　遜讓退身度人
　第八戒者不得評論經教訾毀聖文躬心
　　承教常如對神
　第九戒者不得闘亂口舌評詳四輩天人
　　咎恨傷損神氣
　第十戒者舉動施爲平等一心人和神穆
　　行常使然

　　　以上十戒能持否衆答云能持
天尊言修奉清戒毎合天心常行大慈願爲
一切普度厄世慊慊尊教不得中怠寧守善
而死不爲惡而生於是不退可得㧞度五道
不履三惡諸天所護萬神所敬長齋奉戒自
得度世
天尊言道尊法妙人身亦貴故道開法門遺
戒經文以度人身人身既度上與道同宜爲
精行持齋奉戒夷心靜黙志念分明一意皈
嚮專想不二滌蕩六腑過中不味内外清虚

毎念自然是直齋日拈香啓願應心上徹四
天司邏十部威神即下履行觀聽法音監映
爾心如戒行道皆列功諸天禍福立彰道不
負人勤行諦受勿使魔言
天尊言䢖齋行道四天帝王皆駕飛雲緑軿
八景玉輿侍從眞人玉女手把華旛前導鳳
歌後從鈞天白鶴獅子嘯歌嗈嗈燒香散花
浮空而來瞻禮上道觀聽法音天王下降萬
靈朝焉如是豈可不盡其法焉當先授十戒
然後行道庠序雅歩靜心閑意坐起卧息不

離儀格天眞懽喜列言上清可謂得道方寸
之間矣
　　　奉戒頌
道爲無心宗一切作福田立功無定準
本願各由人虚己應衆生注心莫不均
大聖崇正教亦由雨降天髙陵靡不周
常卑故成淵海爲百川王是能捨龍鱗
萬劫保智用豈但在厥年奉戒不暫虧
世世善結縁精思念大乗㑹當體道眞
歸位衆官平坐宣禁威儀

齋法清虚威禁至重同齋學士務契威儀太
極法師具存禁戒今當宣演開示未聞監齋
紏率衆官面受罰簡有違科禁必罰毋停修
齋主人當洒掃屋宇每令潔淨丁敕大小内
外寂靜不可使香油缺乏法用有𧇊
　道士登齋各齎巾褐版履不得臨時交換
　　彼我公事有缺勿得牽引非已之服
　道士登齋起居皆當關白監齋禮法師一
　　拜禮香三拜而去還亦如之
　若到齋堂履屨不整罰油二斤準禮二十

　　拜
　若坐起不庠序罰油半斤準禮五拜
　若不正坐罰朱半兩準禮五拜
　若臨行法事與外人交言罰香一斤準禮
　　二十拜
　若翻覆香火罰香半斤準禮十拜
　若講及世務罰香一斤準禮二十拜
　若言語戯笑罰朱一兩準禮十拜
　若綺言低睡罰朱半兩準禮五拜
　若翻覆燈油罰香二斤準禮四十拜

　若巾褐不整罰香半斤準禮十拜
　若都講讃唱失儀罰香一斤準禮二十拜
　若執紏見過不彈私隱罰油六斤準禮六
　　十拜
　若侍經不整飾髙座觸物有缺罰香半斤
　　準禮十拜
　若侍香香烟中絶罰油四斤準禮四十拜
　若侍燈燈火中滅罰香一斤準禮二十拜
　若齋主内外不相檢𩛙音聲髙厲罰油五
　　斤準禮五十拜

　若聽經倚據不執簡罰香一斤準禮十拜
　若不注念清虚心想怠倦爲衆所覺罰油
　　三斤準禮三十拜
　若出入齋堂不關白監齋罰油二斤準禮
　　二十拜
　若垂𩬊馳歩罰香一斤準禮二十拜
　若讀經或亂請問敗句罰油三斤準禮三
　　十拜
　若唱善聲不齊罰油二斤準禮二十拜
　若升壇不洗手潄口罰油二斤準禮二十

　　拜
　若起坐揖遜失儀罰油半斤準禮五拜
　若旋行不依次第及逆行罰香半斤準禮
　　十拜
　若起行來及還坐不禮經三拜俓去者罰
　　香一斤準禮二十拜
　若臨燒香突行罰油一斤準禮十拜
　若齋主供辦觸事有缺罰香一斤準禮二
　　十拜
　若受關不啓上罰油三斤準禮三十拜

　若齋次因起居逃遯不返爲衆所紏罰香
　　五斤準禮一百拜
　若犯威儀彈罰不伏者啓告三寳退出齋
　　次
　若下坐衆官法事有虧從一至三依科彈
　罰從三巳上退出齋次執紏不彈與犯
　　同罪
　若上座法師於事有虧從一至三依科彈
　罰從三巳上斷功一百日不得又在法
　　座

凡此禁戒皆玄都上宫明科舊格戒其惰慢
檢其愆違䢖齋之時四天帝王天眞上聖親
降齋所瞻履行道察其行藏觀其誠志若有
過失即勑四司五帝詔下三官隨事紏舉加
其災考天尊大聖哀念世愚不欲使其因齋
獲罪故開紏罰之門使其知過而能改罪亦
消焉受罰之者責巳甘心恭敬聽命勿得飾
非喧競干冐眞靈如此則弘整紀綱解消殃
咎落罪名於既往延福祉於將來得不翼翼
小心䖍䖍夕惕若親奉大聖躬朝國君即眞

靈感通福祥臻集登齋之士勉而戒之
　　如不宣禁則云登齋衆官乆諳壇律盍
　　遵天職各整朝章所有罰簡三十六條
　　更不宣示


靈寳領教濟度金書卷之十六














