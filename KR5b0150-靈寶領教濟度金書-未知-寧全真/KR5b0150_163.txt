










靈寶頌敎濟度金書卷之一百六十三
　　　　洞微髙士開光救苦眞人𡩋全眞授
　　　　靈寶通玄弘敎水南先生林靈眞編
　科儀立成品(預修黄/籙用)
　　第一日晚朝儀
　　　歩虚燒香頌
　　　各禮師存念如法
　　　衞靈
神光朗耀瑞炁匝旋箕斗澄輝芝宇晏然
玉眸金眞寶壇純乾變夜作晝回子午前

太華流綵丹鳳飛圓息魔滅姦髙歩祥烟
天眞並集齊到帝前(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入
齋意以今落景陞壇行道願得

玉清道炁靈寶妙光下降流入臣等身中即
使玄壇清淨内外成眞天无氛穢地絶祅塵
琳琅振響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝(御前)
　　　請稱法位
具位奉行預修黄籙大齋法事小兆臣某與
臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞

諸君丈人三十二天帝君玉虚上帝玉帝大
帝東華南極西靈北眞玄都玉京金闕七寶
瓊臺紫微上宫靈寶至眞明皇道君三十六
部尊經玄中大法師上相上宰上保上傳太
平下敎二十四真人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
流精騰八景之輿瓊林鬰秀御炁䇿十華之
駕騫𣗳空歌開恍惚於九霄煥光明於五劫
緑羅眇眇碧混峩峩朱鳳翼轅拱三寶虚無

之聖青牛驂乗瞻萬變混沌之尊帝將下敎
之竒道啓上乗之秘七經八緯赤城啓運以
輝華九室三田金陵傳宗而晃朗玉局彰於
正一瑶京耀於神霄葉葉舒華燈燈續燄幽
顯拂仁風之旦方圓融惠日之春皈命渠渠
流恩切切今齋主某仰瞻穹漢遥睇層霄澡
葵志以膝行瀹茅心而肘歩天形道貌荷生
前之雨露涵濡鬼責人非慮身後之雷霆赫
奕百年彈指九夜寒心惟金籙度命於二符
而玉章護生於九戒巍巍大範實操萬劫之

慈航翼翼小心期闢千生之慧逕聿蠲蓽宇
肆築楓壇蕋簡敷羅法演預修之寶範芝圖
輝燁齋遵受度之金書重攄丹赤之愚仰扣
紫清之聖承恩此日植福他生舒絸濡毫露
寸天於萬一肅冠端簡借尺地以再三爰有
青詞謹當宣奏
　　　宣詞
按如詞言忱誠激越臣等瀹䟽五炁澡雪百
神雲從鵷鷺之班日近龍鸞之御金烏歛彩
璇璣騰宇宙之華玉免流輝沆瀣浴金巠之

影天顔粹穆夜炁澄清鳳唱鸞鳴和鈞天之
萬舞龍吟虎嘯翔寶地之瓊音蓮缸萬㸃之
熒煌蘭炬千枝而煥耀羅香花於四界垂旌
葆於十門宇宙皆春乾坤不夜諒鑒由中之
懇俯敷無外之仁家國均休天人同慶
以今落景行道請法衆等運茲初捻上香
願此香烟騰空俓上供養
无上至眞道寶臣等皈身皈神皈命首體投
地仰依
太上三尊願以是功德上祝

皇帝陛下伏願壽齊嵩華福等滄溟六龍御
天端扆旒而臨商迹八駿行地鳴璜珌以履
堯疆四夷義慕於衣冠萬國禮修於玉帛德
華内掖孝藹中原書元績於雲臺宫商帝業
暢宏威於烟塞黼黻皇基今故燒香自皈依
師尊大聖衆至眞之德得道之後保天長存
和與道合眞
以今落景行道請法衆等運茲二捻上香
願此香烟騰空俓上供養
无上至眞經寶臣等皈身皈神皈命首體投

地仰依
太上三尊願以是功德皈流齋主某伏願光
風歩武霽月精神桂八榦以開祥琴書晝永
蓍百莖而挺瑞筦簟春融謝庭秀發於芝蘭
周澗香生於蘋藻席珍櫝玉垂奕葉之英聲
濟羙籯金暢連枝之茂炁今故燒香自皈依
師尊大聖衆至眞之德得道之後升入無形
和與道合眞
以今落景行道請法衆等運茲三捻上香
願此香烟騰空俓上供養

无上至眞師寶臣等皈身皈神皈命首體投
地仰依
太上三尊願以是功德皈流蓋輿之表瀛嶠
之中鱗介羽毛蛸翹蠢動並願就雲自樂望
日相歡春滿烟林无四維從禽之警仁充雲
藪絶三驅即鹿之虞蒼蒼而操斧聲沉青青
而燎原影斷澤无藏虺野絶遺蝗戾天躍淵
鼓舞遂生生之性吸風飲露飛遊逃化化之
機今故燒香自皈依
師尊大聖衆至眞之德得道之後升入無形

和與道合眞
　　　禮方懴方
　　　歩虚三啓頌
　　　三禮
　　　重稱法位
具位臣某謹重誠上啓
太上无極大道元始天尊太上道君太上老
君髙上玉皇十方已得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等

蜩翼何庸鮒鱗無取覽德輝於聖世陶睿澤
於昌時聖日輝輝佩蒼虬於玉䇿玄雲藹藹
膺赤鳳於金圖莫思遁迹於岩雲徒羡栖身
於塵霧惜分寸之隂景勵志鵬搏瞻咫尺之
威顔驚心蚊負誓暢皇靈之宣德姑熈帝載
以承符庶積微勲庸消巨過今齋主某籲天
激切扣地凌兢朝鳳闕以殫誠覬衍期頥之
祉望虎關而稽首更開輪轉之祥尚慮踐履
違玄躬行背道唾星指月不思天象之當恭
罵雨呵風罔識神威之盍敬際雷霆而輕議

瞻彗孛以妄談出入起居心豈思於拱北行
住坐卧志有叛於趨東犯百八十之威儀冐
千二百之戒行科崇元臘之旦罔念朝修敎
尊節㑹之時莫知懴謝致玄曹之鼓筆貽黒
簿之深文未滌前愆曷臻後慶鴻恩日闢願
開閶闔之門鶴赦天來冀降浮黎之土勑九
府四司之仙聖勒九幽六洞之神靈裒朱墨
以焚如名蠲黒鬱稟玄清而凛若字列丹陵
神光𥫄其歩趨靈液滋其謦欬華池湛湛玄
霜融偃月之爐天谷輝輝紫霧溢凝霞之景

固金花而不老培玉𣗳以長新身後身前永
不淪於隂暗劫終劫始惟常覩於光明超九
六孛蝕之期享三五太平之運蒙如丹禱允
荷玄恩上願天元髙澄地紀靜謐日月輝潤
星宿光華同車軌於寰瀛犬无夜吠呈圖書
於河洛鳳有朝鳴山林潜魑魅之形藪澤息
癘疵之炁家給人足時和歲豐則上明
天尊大慈之化下副臣等皈命之誠謹啓以
聞
　　　十願

一願大道流行普天懷德
二願一切有生咸皆悟道
三願九夜幽魂一時解脫
四願孤爽無依咸得受生
五願天下太平五榖豐熟
六願臣忠子孝君仁父慈
七願四海㑹同𡨚親和釋
八願潜胞處卵咸得生成
九願積疾新痾旋即痊愈
十願孤露衆生豐衣足食

　　　存神燒香
香官使者左右龍虎君侍香諸靈官當令臣
落景陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭烟傳臣向來所啓之誠速逹俓
御
太上无極大道至眞玉皇上帝御前
　　　出堂頌
靈寶領敎濟度金書卷之一百六十三
