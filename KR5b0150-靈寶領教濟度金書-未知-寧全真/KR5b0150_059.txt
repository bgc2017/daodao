










靈寳領教濟度金書卷之五十九發一
　　　洞微髙士開光救苦真人𡩋全真授
　　　靈寳通玄弘教水南先生林靈真編
　科儀立成品(開廣黄/籙齋)
　　九錬返生儀
　　　靜黙堂序立
　　　引至錬度壇
　　　表白開啓
　　　焚解穢符灑淨
　　　金闕化身天尊

　　　升座祝香
此香也毓天地之生根敷元始之妙化玄合
離坎開慶雲於生門妙契儀璘塞祥烟於死
戸彌羅三極鬱勃九霄𤑔向鑪中供養
太上无極大道虚无自然元始上帝虚皇玉
晨大道君妙有上帝萬變混沌玄元老君至
真太帝太乙救苦天尊九幽抜罪天尊轉輪
聖王天尊法橋大度天尊火錬丹界天尊金
闕化身天尊朱陵度命天尊逍遥快樂天尊
寳華圓滿天尊南極真王朱陵大帝玉清神

霄真王長生大帝九微太真青童玉明大道
君紫微元靈青金丹黄大道君九天生神上
帝五靈五老上帝大丹炎光鬱儀上真道君
黄華素曜結璘上真道君南辰六闕上真道
君北極九府上真道君主算紀名落死上生
大魁真君護魂侍魄養炁通血中主真君朱
陵火府青玄黄籙左右真司九天溥度院主
宰髙真南天不死尊神南極長生大君度世
司馬大神好生韓君丈人迴骸起死無量度
人君三洞四輔經籙法科諸省府院司仙靈

聖衆本靖祖玄真師列位真人經籍度師列
位真人洞天福地治化靖廬三府領教仙官
主執城隍社令三界官屬一切真靈仗此寳
香普同供養臣聞赤明開圖散八圓之祖炁
清微御運宏三極之真光慈雲耀而夜壑乗
晨湛露圓而寒庭啓旦道色覆載德被幽冥
凡屬範圍之中孰出陶鎔之外伏念臣慶縁
夙禀昌運欣逢走虎飛龍偃月胤虚无之寳
含烏育兔明霞騰恍惚之珠姤離坎於黄房
轉乾坤於絳室心期髙蹈迹尚卑棲誓領教

以度人庶立功而𥙷過以今奉爲某人提魂
北鬱幸繇白簡之輝煌錬質南陵亶籍黄華
之精粹庶消隂累均復陽靈敢和合於二儀
爲奉行於九煉欲望帝師矜憫仙聖鑒觀緑
輦丹輿駐玄虚而絡繹瓊輪羽盖御碧落以
迴旋察丹烟以勤渠命玄曹之赫奕特爲亡
故某人破蕩酆獄落滅惡根焚罪籍而𡨚債
不生削刑書而愆尤無累法橋建立梵界開
通寳井玉精爲蕩除於穢濁神庭金碧俾鎔
冶於氛葩攝九炁以生神煥五靈而復質天

衣映體地禁升真佩符劵以超凌受籙圖而
容與永無輪轉俓登碧玉之墟克遂逍遥常
預𥞫珠之㑹副齋主懇祈之切廣元尊開度
之仁臣無任瞻天望聖祈恩俟命之至
　　　平座讃
　　　宣引魂誥
　　　引旛詣壇前
謹召守䧺抱雌大將引領亡故某人來詣壇
前伺候錬度
　　　衆讃玄凝回真導魂章

　玉清萬法大羅尊千重寳範億玄言
　碧霞絳雲引衆道玉闕金閣敷真文
　偃定髙真遊至空八極飛神度無邊
　鬱鬱昭昭萬炁中吐聲如嬰炁成紋
　振動梵天是空道靜明法曜擁慈雲
　超簡昏衢此羅酆列上金簡還靈明
　炎炎火池成清涼解刃挫鋒悉摧紛
　豁散業境空法身保召罪性來吾壇
　天尊聖濟本無際萬天萬地成真元
　莫有不從不化度超凌三界佐虚玄

　隨心所召隨心歸仙信梵音如甘泉
　一聞百骸解熱惱朱陵開度成至玄
　超凡大道入慈悲不濯巨細惟翩佺
　華夏泠泠引汝魂逍遥獨歩紫虚天
某謹按靈寳玄科遵依嗣師祕㫖奉行錬度
敷闡至文奉請無鞅數衆之天尊咸升法座
降下百千萬重之道氣普遍靈壇神化浮霞
明星寳宫去地七仞凝九色慶雲以爲關鍵
忍辱寳光以爲却敵大靈真炁以爲寮孔智
慧寳光以爲城塹玄元洞清以爲泉池四信

寳光以爲階道六慧寳光以爲寳樹戒珠寳
光以爲花實天花寳光以爲薦地虚无自然
之光以爲金殿瓊樓太虚靈真寳光以爲朱
臺玉闕太真寳光以爲八鸞虚皇寳光以爲
九鳳无量寳光以爲獅子玉宸寳光以爲仙
鶴玄靈寳光以爲鐘磬玄風寳光以爲仙樂
法盖寳光以爲神燈香雲寳光以爲華盖朱
雀寳光以爲幢節青龍寳光以爲命魔之旛
萬炁寳光以爲驛吏之符空洞寳光以爲蓮
花之輿髙虚寳光以爲法橋玄源寳光以爲

東井華池太陽寳光以爲朱陵火府九符寳
光以爲天厨甘露寳光以爲良井法輪寳光
以空道化空洞寳光以演靈文神符寳光以
攝死魔隂生寳光以超枯骨浮黎玉清元始
至尊自渺渺大羅之上分布寳光洞煥太空
開明三景上極无上下極无下悉皆朗耀玉
女金童靈官仙宰億乗萬騎浮空而來接引
亡故某人乗此寳光來臨道場朝禮天真祇
受錬度永離幽暗克遂逍遥稽首皈依無極
大道

　　　第一錬
謹召守䧺抱雌大將引領亡故某人詣太乙
救苦天尊座前
　　　信禮无上大羅天太乙救苦天尊
玉清攝三素流霞煥圓靈龍旂飛華帶
九鳳振丹鈴神風鼓騫樹離羅映羽青
俯矜長夜爽晨輝廓酆城宿對散太漠
六天翼魔精眇眇策華盖飛登紫微庭
臣謹上啓
太乙救苦天尊切以東華長樂陽光煥赫於

玄虚北都寒池隂暗溟濛於黒壘惟籍威神
之力庶開超度之方重念亡故某人業結宿
生識迷濁境六賊剪鑿歷重重金剛之山五
鬼分營墮茫茫酆都之域神光不照真元自
戕伏望漙運慈悲特施惠澤降南上之炎火
焚北壤之冥關破蕩重隂削除穢累斬故根
離昔愛滅宿障斷客塵一如度人无量之章
宻契靈寳嗣師之㫖衆真監度受錬更生玄
壇表文謹當宣奏
　　　宣表發關

　　　宣符奏
本壇遵奉道㫖關白太乙救苦仙吏救苦真
人救苦童子青玄黄籙官吏仙靈勑制地祇
靈官斷地逮役靈官請啓真慈隨我神運特
爲亡故某人破蕩酆獄掃釋幽隂
　　　太乙救苦天尊
　　　宣牒
　　　宣玉清破獄誥
玉清寳光照耀重冥神輝所燭九曲鐵城
符章洞煥赫奕連隂刀化玉樹劒變騫林

炎火生蓮氷消雪扄三途五苦八難超凌
魔王隂官稽首送迎玉清元命一如奉行
　　　宣青玄破獄誥
東府上宫金霞萬重日赫千光雲炁鬱叢
中有玄黄號曰上公授以真文宰治幽酆
統攝速召疾見急通破身中獄領魂發沖
使皆生尸錬度南宫玄元之命不得隱容
　　　宣六天策文誥
元始符命制魔奉行保舉亡魂度品南宫
酆都落燼三官解刑赦縛閉業受化更生

隨品受錬上登福庭
　　　宣勑制地祇誥
　　　宣第一寳誥關發
亡故某人穢累旣消罪根悉散三關通暢凝
正炁以周流百體和平融神光而洞徹迴視
曩時之隂暗何傷今日之精熒一真昭融萬
縁披散此皆元始慈悲之大造實由天尊開
度之深恩所冝稽首肅恭凝神叩謝更憑法
衆讃詠洞章
　　　吟功德金色光讃

功德金色光輝輝開闇幽華池流真香
蓮盖隨雲浮千靈沖元和常居十二樓
急宣靈寳㫖自在天堂遊
　　　俓離惡趣天尊
　　　第二錬
謹召守䧺抱雌大將引領亡故某人詣九幽
抜罪天尊座前
　　　信禮无上大羅天九幽拔罪天尊
碧落輝九華流精回蒼林神光藹赤圖
萬變凝雲岑靈烟揚鳳葆翠盖擁神禽

䇿景始青畿下觀六合浮提携寒夜爽
丘壑散重隂振衣朝太上五苦蕩昏襟
臣謹上啓
九幽抜罪天尊切以明徹三天超度契朱陵
之格昏沉九地𡨚愆書黒鬱之名全仗提携
庶期濟度重念亡故某人根塵結習業識縈
紆陽罪隂愆尚紛紜於考吏新𡨚舊對猶紀
録於冥曹萬劫未原一身莫度欲望洪慈曲
運惠澤宏施運真火以赫奕隂鄕召神吏以
焚化文簿千愆冰釋萬罪春和一如度人無

量之章宻契靈寳嗣師之㫖衆真監度受錬
更生玄壇表文謹當宣奏
　　　宣表關發
　　　宣符奏
本壇恭奉道㫖關白九幽拔罪仙吏疾除罪
簿靈官落滅惡根靈官靈寳取索罪籍追攝
葉大將請啓真慈隨我神運特爲亡故某人
燒焚罪籍解釋𡨚愆
　　　九幽拔罪天尊
　　　宣牒

　　　宣焚罪籍符
大明靈神化度鬱精明靈蔵輝灌錬身形
玄駕六合七神調平結節解散胎根肅清
罪籍焚燼靈光洞明
　　　宣解𡨚結三誥
靈光普被異骨成親赤書玉字煥落三晨
解𡨚釋結分别釁縁執對消化出離寒庭
罪根消除大道光明
　　　宣普告三界
　　　宣元始符命關發

　　　宣第二寳誥
亡故某人罪籍旣焚宿𡨚巳釋逍遙無礙與
萬物而周流放曠自娛簜一塵而不染塵世
之邪門旣塞太虚之正路斯通五炁敷羅百
神靈徹此皆元始慈悲之大造實由天尊開
度之深恩所冝稽首肅恭凝神叩謝更憑法
衆讃詠洞章
　　　吟人天多障難讃
人天多障累大道實矜憐救度垂科教
咸令懴罪縁愆辜遍地府釁結巳聞天

發露祈真祐冥心感聖賢䖍恭禮三寳
願得早生天焚詞歸上界奏名玉帝前
　　　罪消黒簿天尊
　　　第三錬
謹召守䧺抱雌大將引領亡故某人詣轉輪
聖王天尊座前
　　　信禮无上大羅天轉輪聖王天尊
紫精回妙炁耀羅藹靈輝雲璈激天籟
金門映三微鬱勃羽盖煥十絶舞泠漪
流鈴徵萬魔金真衞瓊輜丹華燭三界

俯策鬱絶都惡根一披散逍遙觀太无
臣謹上啓
轉輪聖王天尊切以天尊浩蕩實千生萬劫
之依憑地魄顛冥有十習六因之纏縛欲祈
超脫全賴陶鎔重念亡故某人流浪塵縁輪
迴世網三業六根之惡乆縶行蔵三途五苦
之門莫能飛度伏冀玄恩洞煥洪澤周流舒
慧光以照破業根放威神而屏除尸累惡塵
自散罪障隨清一如度人無量之章宻契靈
寳嗣師之㫖衆真監度受錬更生玄壇表文

謹當宣奏
　　　宣表關發
　　　宣符奏
本壇恭奉道㫖關白轉輪聖王仙吏斬絶地
根靈官名列太玄靈官請啓真慈隨我神運
特爲亡故某人斬絶業根斷除尸累
　　　轉輪聖王天尊
　　　宣牒
　　　宣三業誥
元始神化太玄肇靈隂陽布運受品生形

有身有累業垢自縈錬胎返初結節黄青
玉符所布混炁交并
　　　宣六根誥
元始混羅鬱景凝真布化分質罪根附身
永沈北都尸穢沈零太上慈悲曲放光明
回嬰結秀與道合并
　　　宣三途誥
大洞玉門三十九登彭仇交賊惡根月増
元始符命急斬絶生三途罷對上登宸京
神升紫闕魂離寒庭

　　　宣五苦誥
玉符解罪神脫冥波蕩除業障斬割惡根
幽司罷對寒庭停刑幽離北府神得受生
快樂無爲逍遥太清
　　　宣歷關諸天誥關發
　　　宣第三寳誥
亡故某人三業旣淨六根巳清永度三途超
凌五累性天昭徹悟多生積釁之非心地融
和識大道指歸之路便可脫離生死從兹還
返真无入衆妙門登解脫境此皆元始慈悲

之大造實由天尊開度之深恩所冝稽首肅
恭凝神叩謝更憑法衆讃詠洞章
　　　吟超度三界難頌
超度三界難地獄五苦解悉歸太上經
靜念稽首禮
　　　頓超有漏天尊
　　　第四錬
謹召守䧺抱雌大將引領亡故某人詣法橋
大度天尊座前
　　　信禮无上大羅天法橋大度天尊

緑霞藹空碧紅映煥紫烟八遐粦迴風
神魔徵太玄流光翼吉光啓途遊芳騫
翼轅開五戸回靈殘胞根白簡定仙籙
飛歩天河津返魂䇿空境黄華齊萬仙
臣謹上啓
法橋大度天尊切以釋𡨚消咎巳還祖炁之
靈光度命登真須仗飛梁之穩歩悉依洪造
爰露丹忱重念亡故某人命挺宿基生逢道
化多生纒縛雖超地禁以回靈此日騰凌曷
造天關而御景伏冀廓施妙力宏運靈通爲

建升天之法橋庸闢凌空之徑路伺膺錬度
即獲超升一如度人無量之章宻契靈寳嗣
師之㫖衆真監度受錬更生玄壇表文謹當
宣奏
　　　宣表關發
　　　宣符奏
本壇恭奉道㫖關白法橋大度仙吏名度南
宫靈官度品南宫靈官請啓真慈隨我神運
特爲亡故某人變化法橋度神上昇
　　　法橋大度天尊

　　　宣牒
　　　宣建橋誥
天尊智慧大道玄功九光陽炁變化曲虹
長虹千丈金玉萬重下入開光上登朱宫
法橋開濟溥度無窮肅嚴形儀平歩登空
凝神守一享福無終
　　　宣第四寳誥
亡故某人萬縁蕩寂諸惡消除穩上法橋錬
形神於流火超登道岸陞歩武於虚无駕景
髙躋無有障礙此皆元始慈悲之大造實由

天尊開度之深恩所冝稽首肅恭凝神叩謝
更憑法衆讃詠洞章
　　　吟故設大法橋讃
道以齋爲先勤行登金闕故設大法橋
普度諸人物宿世恩德報道心超然發
身飛昇玄都七祖咸解脫
　　　時刻昇遷天尊
　　　第五錬
謹召守䧺抱雌大將引領亡故某人詣火錬
丹界天尊座前

　　　信禮无上大羅天火錬丹界天尊
洞景煥鬱羅瓊條振翠騫紫雲結華盖
朱日映流烟八威嘯神虎玄龍翼飛天
披朗無極郷遊爽騰雲仙炎光濯流火
形神煉自然超幽覲元始遊宴萬春年
臣謹上啓
火錬丹界天尊伏以流火南昌丹天著錬形
之格黄華東井霐池垂濯質之儀欲藉陶鎔
敢祈拯濟重念亡故某人根塵結習宿垢縈
纒浴德澡身賴隂精之蕩滌陶魂鑄魄藉陽

粹之胚腪庶沐慈光克離幽暗伏望虎龍吟
嘯舒二炁之精華離坎降升運兩儀之英妙
錬除積穢克證仙郷一如度人無量之章宻
契靈寳嗣師之㫖衆真監度受錬更生玄壇
表文謹當宣奏
　　　宣表關發
　　　宣符奏
　　　宣召錬度官將
本壇恭奉道㫖關白火錬丹界仙吏度上南
宫靈官受錬更生靈官朱陵火府火錬大將

軍火錬靈官南昌上宫錬度大將軍錬度靈
官南宫度命君度魂化形君太冥錬屍君十
方猷威大神丹靈大神皓華大神玄英大神
錬度大神變神大神復相大神正精大神火
府大神返形大神返魂大神超生大神錬度
司主錬大將軍主水大將軍主火大將軍火
池神將使者童子火鈴靈童九光童子水沼
神將使者童子黄華玉女石景水母流精玉
女青玄黄籙錬魂官史火錬童子火錬玉女
黄華蕩形玉女黄華冶錬玉女黄華錬質玉

女黄華明眸玉女光容玉女光容童子瑩身
玉女瑩身童子清神玉女清神童子發光玉
女發光童子水火交光大將軍水火合形大
將軍水火聚炁大將軍水火聚神大將軍金
木錬形玉女金木合炁玉女九天普度院火
府度亡真人水宫抜亡真人火錬丹界真人
水濟無邊真人水火交錬真人錬度合屬官
吏請啓真慈隨我神運變化水火二池特爲
亡故某人錬除宿垢洗蕩業塵
　　　火錬丹界天尊

　　　衆誦華盖玄藹真凝炁章
　幽微蘂宫爲仙宅道貫樞靈圓景白
　飛根散葉翳翠條妙炁三華貫幽徹
　鬱靈杳淑真人墟雲景眸奔通烜赫
　泥丸三五合靈芝結珠固精神炁活
　飛烟妙靄却殘兇錬獲飛仙去否厄
　太玄太和在右府紫清真人道爲主
　中虚恬淡自怡然返老還胎導玄圃
　知䧺守雌資天機回反乾坤鎮中土
　飛玄神炁合青玄含蘂吐芳明子午

　錬養靈根不復枯萬靈朝㑹群隂覩
　琅音玉霜灌死骸徘徊沈黙須周普
　擒龍捉虎坐飈臺隱韻流音遨妙府
　黄華朱醴耀陽精萬道炁爲群仙度
　　　宣主水大將軍符
隂精運化神津灌玄黄華東井攝靈聚仙
玉清誥命萬神昭宣飈輪下降流灑雲泉
遊爽受錬返魂更生
　　　宣建水池符
金醴玉津森羅淨霐玉龍灌溉水池映真

滌垢豁塵萬炁齊新大道宣化壬癸流形
隂光浩湛飛錬魂形
　　　宣月魄符
黄精啓輝元音内章映觀太玄開洞萬方
散蔚寒飈七晨玄朗圓明遊耀浮華九空
五帝夫人躡雲挹風流霞八素返形易容
注炁東井天河灌芒幽靈受化神景敷張
　　　宣降真水符
太玄合化八景齊并五老祕諱太隂通明
璇璣運轉招真致靈隂光降炁變錬鬼魂

天漿下注流燭利貞
　　　宣真水合同符
石景水母圓光耀華金門降醴天人揚歌
長庚吐輝玉龍負河流英降炁玉律同符
錬度生仙乗景太元霐池无鏡隂精飛羅
　　　黄華蕩形天尊
　　　衆誦妙英飛爽集玄炁章
　道貫青玄集素瑞靈寳飛真瓊妙炁
　生魂育魄返金容五臓生華凝景翠
　三田飛鬱映華峰寳曜玄黄端拱㑹

　提携日月運璇璣九炁發春揚拆地
　含和吐蘂耀金蓮驪龍吐珠呈彩翅
　鸞鳴鳯翔對上賔虎嘯虚巖華曲麗
　洞觀三界百關明六絳七經齊天地
　飛靈煥景擲炎靈東井天河灌幽渭
　九龍奔躍騫寳園圓景燦煒總翹轡
　飛霞採集咀玉根元景胎仙生萬彚
　千災却消摧兇殘幽室光明何所繫
　紫華混合青玄宫電掣雷奔絳霞閟
　雲臺碧落黍米珠導達光玄煥二炁

　注念左府悟玄璣反覆隂陽成上位
宣主火大將軍符
閻浮玉詵洞妙自然炎熾丹天晃朗朱陵
玉清誥命萬神敬聽降司離化配合日星
幽微錬化飛騰玉京
　　　宣建火池符
南方陽靈丹精大神降炁變易流火神庭
炎輝瑩徹赫曦精熒亡魂錬質迴骸返嬰
金光照耀上宴玉清
　　　宣日魂符

赤鑪丹景圓華九明太輝啓晨煥耀朱精
五帝肇霞洞映萬生金烏揚彩散光九靈
扶桑駕燧絳雲敷平紫霞鬱映珠貫飛星
流注真炁丕朗南陵爽幽灌景碧落髙澄
　　　宣降真火符
丹精南映九鳳乗陽丙丁委炁乾坤施張
鬱儀降化左楫同梁樞機周宻擲火飛揚
冶錬離貞更生福郷
　　　宣真火合同符
朱明上景熒星騰輝太陽洞耀離光赫熺

中有赤帝凝靈太微神真散炁妙契天機
返生起死玉眸仙飛朱陵度命萬炁敷施
　　　玉眸錬質天尊
　　　宣引魂入錬誥
謹召守䧺抱雌大將引領亡故某人隨我神
運入此水池變錬形魂滌除隂穢
　　　引旛至水池
　　　宣水錬符
北方黒帝騰光紫微壬癸正炁玄武凝輝
錬形瀹垢肅肅神儀惡根化消結節清夷

混合升度逍遙陽扉
　　　宣月華符
黄炁隂華玄精固仙輝光洞照散耀八圓
石景玉女降靈錬魂九孔澄湛萬竅節宣
洗濯宿垢飛躡天根
　　　宣月簡符
玉胎錬仙結璘飛英圓光散輝變錬幽靈
九幽齊化流芳耀形内外瑩徹飛觀紫庭
尸累清蕩天靈節榮
　　　宣真水錬形符

隂精凝化東井靈源天河灌沐清水度魂
飛英圓華陶沐囂塵宮室鮮潔臓腑還靈
胞胎結節離合自然金童玉女流香濯津
蘭池錬浴身登玉宸遊觀太空億劫無傾
　　　宣黄華蕩形符
東井黄華石景玉清飛玄水母金醴玉津
滔滔源源不竭池亭九龍吐灌三光流精
仙人吐潤錬度幽靈内外明徹表裏洞清
百關九竅元炁滋榮經絡臓腑萬神自然
胞胎結節隨水開扄死炁斷絶惡根沉零

我今錬化死骸生魂返形易貌玉體金容
變化錬度飛升紫庭
　　　宣太玄隂生符
先天自然凝華㑹靈隂零陽消奔飛萬神
壬癸祖炁生魂育嬰神合炁合錬景還形
躡雲嘯朗結璘齊并遊行玉女天地無傾
　　　宣水錬變仙符
長生大君錬形還真白元聚魄無英拘魂
太乙總御司命保生桃康合延變化九隂
制錬元精玉醴金英七世尸穢嚴潔芳馨

甲乙丙丁壬癸庚辛戊巳沖和造化發榮
乾旋坤運八表圓晨
　　　清水度魂天尊
謹召守雄抱雌大將引領亡故某人隨我神
運入此火池變錬形魂反復陽靈
　　　引旛至火池
　　　宣火錬符
南方炎帝凝精太微丙丁正炁朱雀騰輝
丹鳳流響朱烟散輝融英降炁冶錬隂儀
流汨之池丹靈耀離

　　　宣日精符
炎精凝玄絳光流鮮九龍策駕擲火揚前
朱明散輝陶冶胚腪陶靈錬翳胎根潜蠲
身飛玉都永周劫年
　　　宣日簡符
鬱儀朗照六合洞明攝幽開光流華飛英
紫赤飈象丹霞錬形九葉𡨚障陶鎔無生
陽神聚景受書朱陵
　　　宣真火錬形符
炎神散精八㝠流光圓靈正炁符合天陽

注英丹池錬冶玄黄幽爽飛化百骸乗芳
玄祖易質太虚飛翔六府返炁三宫運芒
群隂振伏尸根滅張熒星轉燭出入福郷
　　　宣玉眸錬質符
流火錬質玉嬰返形九陽施化五神合靈
南離正炁上貫朱陵左命飛火右嘯炎精
南閻洞浮太微神庭飛英聚炁攝隂返生
真火陶錬形神肅清罪翳消滅𡨚債和平
經絡臓腑元陽敷榮魂魄關節一時回靈
攺除故貌萬竅光明永離㝠郷乗化霄征

夀均天地億劫無傾
　　　宣太玄陽生符
太隂錬形太陽回靈幽尸沉翳受陽之精
元炁重敷攝歸萬神百骸復故五臓録真
榮衞鮮暢魂魄還明周旋生門髙奔帝庭
　　　宣火錬變仙符
務猷運化錬質成神皮膚毛髪肝神舍明
耳目鼻口心神守靈筋骨牙齒肺神虚成
孔竅精液腎神育嬰内外榮衞脾神魂停
十干羅絡隂極陽生洞陽火錬玉胞金精

得爲真人躡景神庭
　　　丹火度魂天尊
謹召守雄抱雌大將引領亡故某人隨我神
運水火交錬仙化成人生魂育魄
　　　引旛立二池中間
　　　宣水火交錬誥
坎升離降虎走龍奔天一地二子午胎仙
南樞北機烏兔遶旛黄華逆飛炎光下傳
周迴九六普錬無邊太極真炁運合乾坤
九轉神化飛升自然

　　　宣金液錬形符
金液錬形與道合真開明三景是爲天根
無幽無極無始無終元皇九醜靈魔絳宫
紫雲飛天身乗六龍水上火下流入三宫
神歸陽明大道自通
　　　宣迴屍起死符
靈芝無根衆化之原中凝七魄上結三魂
二十四真出入無門杳㝠之内恍惚之中
隨劫存亡逐炁而生外凝混朴内養七經
五神植華三台敷榮紫闕素童返形皈英

騰雲而升騁霧浮空中有玉真號曰神公
左挾無英右衞白元玄獸遏後丹禽導前
上浮翠盖下擁金蓮香炁凝空甘露無窮
食之無盡尋源不終
　　　宣百神混合符
千和萬合自然成真真中有神長生大君
無英公子白元尊神太一司命桃康合延
執符把籙保命生根上遊上清出入華房
八㝠之内細微之中下鎮人身泥丸絳宫
中理五炁混合百神十轉迴靈萬炁齊仙

仙道貴生無量度人上開八門飛天法輪
罪福禁戒宿命因縁普受開度死魂生身
身得受生上聞諸天諸天之上各有生門
　　　宣第五寳誥換紅旛
亡故某人濯神東渭錬質南陵水火合真五
臓之神華瑩徹隂陽交媾三田之正氣豐盈
身生寳月之光體合飛玄之景飛行自在仙
化成人逍遙无爲超凡入聖此皆元始慈悲
之大造實由天尊開度之深恩所冝稽首肅
恭凝神叩謝更憑法衆讃詠洞章

　　　吟蕭然神靜黙讃
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世享大福
　　　水火錬形天尊
　　　第六錬
謹召守雄抱雌大將引領亡故某人詣金闕
化身天尊座前
寳林聳劫刃九龍嘯玄雲華精耀朱日
緑羅迅丹輪靈童披虎袱玉女携霞裙

扣瓊揚八素命靈起生門神光煥九幽
結滯一時蠲餐華映羽衣稽首虚皇前
臣謹上啓
金闕化身天尊切以錬形濯質巳資二景之
陶鎔降炁成身允恊百神之化育庶憑慈造
俯遂私祈重念亡故某人幸出隂關獲升陽
境胞胎結節或本始之有離精炁命神慮真
元之猶失伏冀廣施神運妙斡化樞召大洞
内外之官君役神霄雌雄之將吏爲鎮生於
百體庸和合於千真一如度人無量之章宻

契靈寳嗣師之㫖衆真監度受煉更生玄壇
表文謹當宣奏
　　　宣表關發
　　　宣符奏
本壇恭奉道㫖關白金闕化身仙吏仙化成
人靈官大洞生身内神請啓真慈隨我神運
持爲亡故某人化生百體羅絡成人
　　　金闕化身天尊
　　　宣牒
　　　宣化腦符誥

百骸所聚上尊泥丸金樓玉室九宫相聮
神化灌潤華盖凝鮮真人錬炁疾成腦根
　　　宣化目符誥
左右二精上照洞房逺近咸覩六合髙牎
下通腎根光耀無疆錬炁成目元神允蔵
　　　宣化舌符誥
玉池保命中通丹元朱雀重樓復道源源
太和内景生根化仙真人錬炁疾成舌根
　　　宣化心符誥
絳宫明堂神室自居朱府赤帝百體受書

充盈關節統御玉都真人錬炁心成帝廬
　　　宣化肝符誥
蘭臺公子理化少陽旁接膽津志固神康
太虚攝聚回度天常疾成肝腑炁錬真光
　　　宣化脾符誥
脾掩太倉厥字黄庭光照宫府偃月相迎
水上火下二炁交凝真人錬炁中州疾成
　　　宣化肺符誥
兊金化景白虎垂精上覆玉室表裏肅清
重樓相串紫格朱經真神錬炁成肺周盈

　　　宣化腎誥
命門左列右貫膀胱二十四關兩腎俠旁
呼吸元和含停真陽元神錬炁疾成腎堂
　　　宣化隂誥
帝君命靈挺生伯强卷舒元炁應化太陽
一身之主千齡無疆急速成隂真人混黄
　　　宣化胞誥
先天運明體包中黄回青轉赤含靈混芒
流注經絡百體攸蔵錬炁成胞内外發光
　　　宣化胎誥

元父玄母飛陽化隂聲具神備十月周臨
生炁永固百關澄清錬炁成胎回轉天經
　　　宣化結誥
三十九戸經絡固營生門死戸披散和平
宿根長新天地無傾真神錬炁内景結成
　　　宣化節誥
金關玉鑰榮俞宻通筋骸所接榮衞流攻
九竅六腑生意榮豐真人實錬成節重重
　　　宣化血誥
隂精固津陽華流丹灌注百體流通自然

宗主絳室䕃葆天根真人錬炁成血澄淵
　　　宣化精誥
五宫六府九骸百關元炁流灌内外和安
丹田護宻萬痾不干真神成精疾速返還
　　　宣化炁誥
元炁盈周紫戸生仙光景鬱勃昭運先天
萬竅遍布節結相宣真人成炁疾錬綿綿
　　　宣化神誥
三田八景主御所宗太乙司命執法居中
百神聽令靡敢不從急速成神錬炁豐隆

　　　宣化命誥
元炁元神和合成形帝君品命招真致靈
生根永固快樂回嬰命神錬化金質千齡
　　　宣第六寳誥
亡故某人祖炁流行靈功恢廓黄房紫戸旣
和合以成人玉室金樓自克周而盈體合飛
玄之内景鎮空洞之生形一炁所充萬神具
足此皆元始慈悲之大造實由天尊開度之
深恩所冝稽首肅恭凝神叩謝更憑法衆讃
詠洞章

　　　吟身飛升仙都讃
道以齋爲先勤行登金闕故設大法橋
普度諸人物宿世恩德報道心超然發
身飛升仙都七祖咸解脫
　　　回靈養素天尊
　　　第七錬
謹召守雄抱雌大將引領亡故某人詣朱陵
度命天尊座前
　　　信禮无上大羅夭朱陵度命天尊
飛盖儛靈烟控轡汎明風左回羽玄臺

右迅萬嶺峰雲營策飛鳯徘徊翼飛龍
哀哉鬱單爽萬炁分幽宫延昌混萬神
羅絡儀璘宗宴景緑羅上億劫保無終
臣謹上啓
朱𨹧度命天尊切以百神周備藉錬化於虚
无九炁纏綿賴生成於霄極式依帝力庶慰
民情重念亡故某人魂錬隂陽神生宫室胞
胎臓腑恐真炁之未充魂魄景神慮靈光之
莫備伏望仁慈普濟惠澤周流啓九霄生神
之帝真降九天自然之正炁爲纏繞其内外

俾經絡以生神一如度人无量之章宻契靈
寳嗣師之㫖衆真監度受錬更生玄壇表文
謹當宣奏
　　　宣表關發
　　　宣符奏
本壇恭奉道㫖關白朱陵度命仙吏名列太
玄靈官身得受生靈官請啓真慈隨我神運
特爲亡故某人降炁生神具足形體
　　　朱陵度命天尊
　　　宣牒

　　　宣鬱單無量天誥
混合空洞炁飛爽浮幽寥延康無期劫
渺渺離本條苦魂沉九夜乗晨希陽翹
大有通玄戸鬱單降晨霄黄雲凝靈府
隂陽炁象交胞元結長命惡根應化消
桃康合精延二帝秀玉飄灌漑胞命門
精錬神不凋九天命靈章生神神自超
元君遏死戸司馬誦洞謠一唱萬真和
九徧諸天朝稽首恭劫年慶此榮舊苗
　　　宣第七寳誥

亡故某人神與炁凝炁與神㑹百關備體五
臓回元萬合千和契自然成真之妙七成五
混昭回靈齊仙之玄反胎更生超神躡景此
皆元始慈悲之大造實由天尊開度之深仁
所冝稽首肅恭凝神叩謝更憑法衆讃咏洞
章
　　　吟髙真無染着讃
絳節徘徊引天花散漫飛髙真無染着
片片不沾衣
　　　九天生神天尊

　　　第八錬
謹召守雄抱雌大將引領亡故某人詣逍遙
快樂天尊座前
　　　信禮无上大羅天逍遙快樂天尊
朱瓊映華房流香扇竒葩雲旗耀紫盖
天風激騶牙神哉紫霞布八景御晨華
洞觀六合妙游魂何紛多陽綱儛周輪
蕭然出洪波金光耀北單提携相歡歌
臣謹上啓
逍遥快樂天尊切以化生九體恩光允賴於

九天灌沐五靈惠澤尤資於五老惟依陶冶
方遂升遷重念亡故某人萬竅巳圓五臓猶
弱賴五方英華之灌漑靈液朝元庶五神變
化之靈通真津蕩質伏望廣垂巨澤普放慈
光錫降真精護神靈而無失周流玉液澄體
質以生光一如度人無量之章宻契靈寳嗣
師之㫖衆真監度受錬更生玄壇表文謹當
宣奏
　　　宣表關發
　　　宣符奏

本壇恭奉道㫖關白逍遙快樂仙吏生身受
錬靈官萬神無越靈官五方五靈玉童玉女
五帝真人五帝直符請啓真慈隨我神運特
爲亡故某人攝降真液灌漑神靈
　　　逍遙快樂天尊
　　　宣牒
　　　宣青帝遣
東望重拜手蒼帝玉皇君靈風鼓槖籥
育物布元春雲龍轡嚴駕玉衞擁瓊輪
枯萌汎沾及大惠無不均萬仙歌以道

委曲戒天人心根迷自固拱跽戴洪仁
　　　宣赤帝遣
大景開玉樞洞堂啓金除騫林䕃瑤砌
丹鸞蹈瓊珠寳房名曲麗明堂神所居
飛遊豁雲道引目盻真都天日永不夕
重烟鎖清廬太上勑印開帕几羅簡書
禆風𣗳玄化殷勤諒有餘
　　　宣黃帝遣
萬天拱中宸控駕玉化根翹機貫億曆
洞朗闢四門大有混皇真糺制星宿魂

非帝道不運有方賴之存威忿即霜凛
和煦爲陽春生成握元紀仰荷戴無垠
　　　宣白帝遣
六甲抱金關七政守靈壇流鈴擲火化
威劒巨龍蟠邈彼素靈真明憲孰敢干
束制祅鬼魔凛落霄風寒沴炁旣巳息
萬天俄而安真儔荷天庇抵顙相歌歡
　　　宣黒帝遣
无質統有物淵兮上帝心不啓不發道
藴妙化機深恐爾漏未盡隂想勿侵淫

輪轉無涯波苦道相迷尋萬年嘗謹約
一旦自湮沉无沖落鬼境殃遣不可任
　　　五靈升舉天尊
謹召夲壇主副大將時直功曹上詣南天門
下請降巾笥靈官玉女青玄黄籙府仙衣玉
女仙帶玉女上承元始玉字真文神化六銖
妙衣給付亡故某人嚴新冠帶超度徃生
　　　宣披衣誥
神童侍衣玉女散花登拜瑤壇錦耀珍琅
度爾靈魂急急長存隨劫輪轉與天齊年

　　　宣頂冠誥
雲層碧玄珠嶽瑤京冠髫召仙萬炁攝真
神華發光上升帝庭
　　　宣天皇象誥
妙哉至道五靈真機上開龍漢神仙空飛
煥爛三景身披羽衣寳雲玉字遍列天威
精思招真五府生輝九光玉與登入紫微
　　　宣第八寳誥換青旛
亡故某人萬炁齊仙百神具體真精流暢靈
液敷羅五臓榮華三田昭朗神輝充映寳曜

騰真行上清都永生淨域此皆元始慈悲之
大造實由天尊開度之深恩所冝稽首肅恭
凝神叩謝更憑法衆讃咏洞章
　　　吟五靈度符籍讃
學仙絶華念念念相因積去來亂我神
神躁靡不歷滅念停虚閑蕭蕭入空寂
請經若飢渴持志如金石保子飛仙路
五靈度符籍
　　　全形升度天尊
　　　第九錬

謹召守雄抱雌大將引領亡故某人詣寳華
圓滿天尊座前
　　　信禮无上大羅天寳華圓滿天尊
明華耀蓉盖靈風披翠騫神龍戲芳沼
鴻鳳宴瓊田奕奕天寳光回映萬春年
下觀無極郷枯骸倐發烟錬神靈萬炁
騰景雲層端召運促輪㑹欣樂傲朱軒
臣謹上啓
寳華圓滿天尊切以善果羅敷天雨寳華而
鑒映神功赫奕帝垂惠澤以提携终始生成

頂踵感戴重念亡故某人皈依至道請命玄
穹錬質生神巳藉慈光之浩蕩登輿駕景須
憑大德之帲懞伏願宻運洪恩廓施妙化揮
幢鼓節飛天衞真後從前驅流鈴呵䕶俓陟
朱陵之界永登長樂之天一如度人無量之
章宻契靈寳嗣師之㫖衆真監度受錬更生
玄壇表文謹當宣奏
　　　宣表關發
　　　宣符奏
本壇恭奉道㫖關白寳華圓滿仙吏逍遙上

清靈官超淩三界靈官十方飛天神王至真
大神三界大魔玄都驛吏無鞅數衆請啓真
慈隨我神運引導亡故某人受符傳籙上升
玉都
　　　寳華圓满天尊
　　　宣牒
　　　宣救苦簡宣長生簡
　　　宣大九龍誥宣九龍誥
　　　宣生天籙宣運明誥
　　　宣超生誥宣監生誥

　　　宣托生誥宣移籍誥
　　　宣漙度劵宣仙魂劵
　　　宣命魔前驅符
臣謹上啓
天地水三官帝君以今奉爲亡故某人宣行
九錬仰荷道方克獲圓成今按靈寳度人之
道度魂生天全籍聖慈宻垂鑒映臣不勝䖍
祝之至
　一噀天官度爾魂飛天神王下觀爾身書
　其功勤上奏諸天

　二噀地官度爾魂勑制地祇侍衞送迎拔
　出地户度品南宫
　三噀水官度爾魂諸天上帝記爾之名萬
　神侍衞右别至人克得爲聖君金闕之臣
　　　升神金闕天尊
(臣)謹上啓
靈寳五師真君以今奉爲亡故某人宣行九
錬仰荷道力克獲圓成今按靈寳度人之道
傳授寳籙破劵分環全籍聖慈宻垂鑒映(臣)
不勝䖍祝之至

　　　宣籙
　　　執劵畫一
畫一之後伏願衆真監度四輔列位五老監
真太乙命宸玉帝唱盟大道符命與天齊年
　　　以劵付亡魂執環分
分環之後伏願保守盟誓出有入無逍遙雲
際升入金門與道合真身超三界永不輪轉
　　　以環付亡魂宣升天劵
亡故某人夙植德因幸逢道化障累斷絶𡨚
債和平升神流火之庭錬質黄華之館九人

降炁五帝分精魔王保舉以上仙法橋髙張
而穩歩魂神澄正登入妙之黍珠意氣超凡
證自然之法體道骨仙風而容與金璫玉珮
以鏗鏘要富堅一念以不忌湛中扄而無撓
凝然元始長快樂於玉清恍若靈光永昭輝
於金闕神通自在不礙逍遙功德牒文謹當
宣示
　　　宣功德牒
洞玄妙光無量度人元始寳光燭破塵根
長生囘尸錬度真形萬神侍衞逍遙上清

飛登寳輿俓詣天門金光朗徹朝拜帝君
　　　無量度人天尊
向來牒文巳具披陳大道昭臨威靈來格伏
願東井澄神南官錬質坎離升降復五行相
續之真乾坤始生㑹憶劫長存之道此乃箇
中固有不須向外别求時刻升遷永不輪轉
功德無盡利及有情召役仙靈慈悲引導
　　　升入金門天尊
　　　宣第九寳誥
　　　吟金光散紫微讃

嵯峨玄都山十方宗皇一岧岧天寳臺
光明熖流日煒燁玉林華蒨璨耀珠實
常念餐元精錬液固形質金光散紫微
窈窕大乗逸
臣聞二儀育質九炁游形千真皆㑹於三田
九炁森羅於六府百關和暢九竅開通魂靜
魄安神清炁爽亡故某人憑兹錬度飛升金
闕遊宴玉京得爲貴人實䝉玄貺臣等草茅
賤質螻蟻微生輙膺命以求真仗洪慈而濟
物䖍伸懇悃普被恩光旣釐事以慶成豈塵

凡之久駐伏望雲車風馬却返於層霄珠蘂
玉華飄零於碧落臣等仰謝天恩下情無任
激切之至
　　　迴輧頌送聖
謹召九天普度院守雄抱雌大將青玄黄籙
專度司太玄靈官玉女功曹主簿本壇主副
大將疾速赴壇承領公文隨我神運部衞亡
魂上朝天闕
　　　宣䕶送牒
　　　宣天門關

錬度事畢亡靈超升乗元始紫金之光御百
寳飛仙之輦大魔鼓節神王扶輪靈童握五
色之蓮驛吏持黄籙之簡千乗萬騎九鳯八
鸞導從前驅逍遙雲路永辭大地徑詣南宫
面朝金闕之尊克遂玉京之樂慶流宗衍福
及姻親法衆運誠謹當奉送
　　　飛空歩虚頌


靈寳領教濟度金書卷之五十九
