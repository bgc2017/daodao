










靈寳領教濟度金書卷之三十六
洞微髙開光救苦眞人寗金眞授
靈寳通玄弘教水南先生林靈眞編
科儀立成品(開度通用)
治全形靈官醮儀
歩虛灑淨
各稱法位
具位姓某謹焚香上啓
靈寳玄壇天醫治軄仙官君吏混元十二炁
化生大將軍解𡨚釋結大神浣濯司命笥司

仙官將吏隨機應感一切眞靈伏以聖澤春
融庸覆三塗之熱惱神功雨潤普滋萬類之
沉淪玄曹列靈寳之班紫禁奉虛皇之令威
靈有赫變化無方九返七還坐致枯骸而再
潤千和萬合能令異骨以成親澄清入解之
泉纎麗六銖之服凡伸皈命悉藉垂情今有
齋主某開度亡故某人曩溷塵縁遂淪𡨋境
二竪乗危而結釁四大條離千𡨚茹恨以投
艱億齡未釋況形神之垢穢與容止之彫零
非頼神通曷符應感一封露奏巳承帝救之

昭宣萬騎風馳想見威靈之廓奕爰陳菲供
粛表葵衷法衆運誠至心奉請
志心奉請靈寳玉司天醫尚藥靈官主辨
形候靈官隨病制藥仙官修合煆鍊仙官
生形慱士復肥主者治病功曹收毒將軍
三五功曹敷藥靈官察脉論病靈官請藥
療病靈官砭石小吏扁鵲官吏玉清混元
十二炁化生大將軍靈寳玄局聚䰟功曹
聚炁功曹聚形功曹返魂功曹全形功曹
合形功曹廻骸功曹起死功曹靈寳解𡨚

釋結靈官五經愽士能談善說靈官如意
萬司解釋𡨚對三大神靈寳浣濯司靈官
玉清通變屏穢靈官九鳳破穢君五方解
穢君天河東井君浣濯夫人黄華玉女靈
寳巾笥司靈官青玄金木仙衣玉女金木
仙帶玉女伏望上遵帝敕下副凡情風馬
雲車來臨法㑹
初獻散花
伏以太極分精人物並生於覆載先天設象
神靈夑理於隂陽仰止班聮具嚴鹵簿陸離

劒佩仙眞統御於雍雍赫奕旌旄僚宷羽儀
於肅肅上承帝命下沛宸恩明金石草木之
方五行順序復魂魄氣血之正百體還陽悉
解悟於𡨚憎普齊同於慈愛湛然定水依稀
浴無垢之眞華矣天衣彷彿映有形之質旣
神靈之運化无極故臭腐之歸欵何窮混合
風雲允承流於丹闕敷羅雨露諒莅事於玄
壇成乾坤未戊之功全造化莫全之妙靈光
如在寵渥惟新法衆運誠恭陳亞獻
亞獻

伏以上帝好生種種示回生之典下民趨死
拳拳祈起死之恩故建設於仙僚庸拯提於
冥路惟兹亡爽痛墮幽途㓂莫大於隂陽本
眞巳䘮命遽分於生死朽骸疇完況黄壞之
沉零致丹元之蕩失精神莫滌𡨚對猶縈非
憑攝化以回靈曷俾超淩而度命伏望恪遵
帝㫖誕佐天工伺召到於魂儀即廓施於神
變五靈孕秀二象攝生續絶補傷完藏府之
榮衞聚功委炁備經絡之神靈軟言調伏而
𡨚㑹和同法水沾濡而容儀濟楚合百神理

五炁期仙化以成人超八難度三途可淩虛
而乗景皈依聖日鼓舞威風法衆運誠恭陳
三獻
三獻
三獻旣周一忱畢露伏冀宣符中陛駐景前
帷梵炁扶揺儼騫林之在上靈光洞煥似蓮
座以居中宏敷功德之光普施慈悲之造言
功遷賞不負勲庸定令合符允資化育某不
勝䖍禱之至
向來

又
伏以函三御化敷妙有之神郷得一分靈凝
虚无之祖炁自鑿七關於混沌遂縈萬竅於
洪濛生也有涯殞天常而孰援老之將至罹
地禁以誰扶匪由上聖之深慈曷拯下愚之
極苦以今有某人開度某慮墮隂翳莫返陽
靈誠露朱章巳扣紫垣而上徹恩頒丹詔諒
宣玄局以遥臨兹伸檄召之恭爲徯提携之
德伏望雲驂俯駐月駟來游鑒絲栗之葵忱
歆刀圭之菲薦効勤受事宣德承符某下情

不勝激切之至
請聖初獻
伏以帝德彌羅御三天而化育眞慈恢廓提
九地以生成開春誕布於慈風啓旦昭宣於
慧日金符煥燿明息黥補劓之功玉簡輝煌
懲續短斷長之患圓方有截陶冶无遺今齋
主某妄境謀身塵樊涉跡天和風靡縈病網
於生前人僞雲滋翻𡨚輪於死後莫奏藥喜
惟抱把憂況四大之各離而九京之長徃百
神蕩失誰操拯溺之舟萬炁飛奔孰曵救焚

之駕冀徼靈貺爲運神功慙非及物之儀辨
香眞切願體度人之典采燭勤渠某無任䖍
懇之至
亞獻
伏以靈寳萬司羅佩環而赫奕樞機二府列
劒履以陸離開幽乗功德之光佐理溥玄元
之化惟兹亡爽乆墮幽關病繇心生身雖空
而病莫釋𡨚隨意結形徒散而𡨚愈深幸承
愛日於虎關將脱苦霾於犴室匪干神造曷
保飛仙伏望妙濟經綸解五行之煞炁軟言

調伏消四負於𡨚氛享安樂福而痼病烟收
結歡喜縁而𡨚仇冰散黒編削字青簡貽名
更冀混元仙曹化生靈軄神通宻運俾經絡
藏府之重完聖變潜彰庶魂魄精神而再造
證法身之清淨全妙體之輕盈飛歩虚无凝
眞空洞蒙如丹禱允荷玄恩某不勝䖍祝之
至
三獻
以令夜炁澄清宸華照耀願承流於丹陛恪
莅軄於玄壇伺召靈儀來參聖幕心病身病

之解脱風定波澄人相我相之齊同雲收月
皎返萬神於死蒂復五炁於生根扣首皈依
勤拳伺命爲如上縁志心稱念慈悲救苦天
尊和不可思議功德
靈寳領教濟度金書卷之三十六





