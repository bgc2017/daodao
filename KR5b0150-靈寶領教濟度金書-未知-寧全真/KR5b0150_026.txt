










靈寳領教濟度金書卷之二十六
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度通用)
㝠府醮儀
歩虚燒香頌
各禮師存念如法
衛靈呪
金眞緑霞煥映三天飛雲丹霄諸天控軿
晨輝啓旦隂翳俱捐九微震空五星回旋

萬仙應感自然妙玄杳㝠散景分形億千
蒙昧光曜瑞降壇乾生死蒙恩灌錬金泉
魔王恐懼合景三田(和)與道合真
鳴法鼓二十四通
發爐
无上三天玄元始三炁太上老君召出(臣)等
身中三五功曹左右官使者侍香金童傳言
玉女五帝直符直日香官使者各三十六人
出出者嚴粧關啓玄壇天帝神君當召此間
土地里域眞官正神(臣)今正爾燒香奉爲某

宣齋意其諸情悃具載表文以今關盟三界
普告十方願得
太上十方正眞生氣下降流入(臣)等身中令
臣所啓速逹俓御
至眞无極大道玉皇上帝御前
請稱法位
具位奉行某齋法事某與臨壇官衆等同誠
上啓
地府北隂玄天酆都大帝東嶽大生天齊仁
聖帝地府泰素妙廣眞君地府隂德定休眞

君地府洞明普靜眞君地府玄德五靈眞君
地府最勝耀靈眞君地府寳肅昭成眞君地
府神變萬靈眞君地府无上正度眞君地府
飛魔演慶眞君地府五化威靈眞君十宫僚
佐神靈官吏溟泠大神五道大神十方道都
大主者九州社令司主者東嶽地府掌亡人
案主者東嶽地府列曹主執案掾神吏酆都
九幽地獄主者三十六大地獄主者一十八
大地獄主者三塗五苦无間硤石血湖主者
六道都案主者㝠關幽路主執推鞠憲令掾

吏本州城隍司主者本縣城隍司主者當境
土地里域眞官逺近廟貌一切威靈伏聞天
地流形鬱絶綱維於九地隂陽御氣羅酆主
宰於六隂列宫洞以雲聮建曹僚而星燦山
川嶽瀆昭昭參賛於神機里域城隍赫赫共
宣於聖憲雖煥雷霆之威令常融雨露之仁
恩凡屬範圍皆歸橐籥今爲齋主某開度亡
故某上祈聖澤下拯幽魂緬懷統制之威盍
展司存之敬故陳禴祭肅迓飈斿伏望縹緲
旌旗肅前驅而來下翩翻車馬嚴後從以齊

臨不遺應感之私式副翹傾之切俯歆菲供
齊㑹蘭塲某无任激切之至謹稽首再拜奉
請
請聖初獻
重稱法位
具位某上啓
地府北隂玄天酆都大帝地府十宫眞君㝠
關幽路一切威靈伏聞道契春生啓慶雲於
東極威符秋殺凝昏霧於北都由群形有迷
悟之分故一氣有昇沈之異定于定奪廓冰

鑒以无私權死權生昭水衡而有準雖司地
禁實握天章今齋主某仰慮亡故某累劫以
來禀生之後五賊剪鑿二㓂紛營舌在堪誇
罔悟是非之顛倒目誠可羡豈思空色之回
環身貪錦繡以裝嚴耳悅宫商而遊戯經營
縱意業徒積於倉箱暴殄任情𡨚巳㝷於刀
杋昧臨民之節操失修已之綱常圭黍必書
名乆刋於黒簡錙銖備録愆巳掛於玄曹茫
茫四大之分離杳杳九幽之遍歷匪繇提拯
曷俾超凌鶴赦羅敷巳陽回於夜壑鴻恩汪

濊諒春滿於寒庭仰承天尊之靈光爲廓地
祇之幽暗罪无大小均落滅於惡根過有顯
㣲溥蕩除於業蒂永辭黒鬱俓上朱陵蒙如
丹禱之私𠃔藉洪恩之被芝蘭散景黍稷非
馨庸殫一縷之忱恪副九光之燭某不勝䖍
禱之至
亞獻
具位某謹上啓
北隂玄天酆都大帝地府十宫眞君㝠關幽
路一切威靈伏聞千神效職酆城乃職憲之

都曹萬鬼成群泉曲爲群精之㑹府羅山峻
極溟水幽深中凝金碧之流輝上聳空青而
耀映孰主張是有北帝之神庭式輔翼之儼
東皇之望嶽鐵壘鏁千㝷之峻銅關張萬仭
之崇威令凛如條章肅若今齋主某請命霄
極肆赦朔單慈恩提應度之魂膏澤被見囚
之爽三塗五苦期均浹於陽華六洞十宫冀
溥離於隂翳冰靜波而火息焰刀化樹而劔
爲騫聖力弘施釋囚繫於三十六獄慈光浩
蕩寛縶維於八十一牢開犴室以空虚破狴

關而清淨即使亡故某綸頒紫陛綍耀黄垓
精爽飛流竟覲騫林之境形神悅茂永辭金
粟之都善道逍遥福堂遊宴亶頼威靈之曲
䕃庶宣德澤以旁流慙无及物之儀筵開六
甲誓罄克誠之享辭演五申激切小忱勤渠
大造某不勝䖍祝之至
終獻
具位某上啓
北隂玄天酆都大帝地府十宫眞君㝠關幽
路一切威靈伏聞帝有恩言常昭宣於道日

神无虐政期翊賛於玄風興懹長夜之蒼茫亶
藉陽晨之煥耀澤期萬一情罄再三毋違上
天嚴攝之章庶應下民超凌之願香殘翠鼎
諒雲馭之將旋星散珠鎔想風輿之欲返旌
旗雲逐鹵簿星馳辭煒燁之玄壇歸幽寥之
黒闕莫殫控挽恪冀鑒觀某不勝依戀之至
謹稽首再拜奉送
送聖
三官醮儀
法事同前

具位奉行某齋法事(臣)某與臨壇官衆等同
誠上啓
太上无極大道上元一品賜福天官大帝君
中元二品赦罪地官大帝君下元三品解厄
水官大帝君三元三宫二十七府隂陽水火
生死罪録官三元百二十曹仙官僚屬掾佐
合㑹威靈(臣)聞道判鴻濛二極分羅於二氣
政敷混洞三元列御於三靈範圍紫極之神
機統制玄都之化籥威儀翼翼昭雨露以无
私憲令輝輝煥日星而有赫握司隂司陽之

柄秉主生主死之權聖德春融神威冬肅以
今齋主某人開度亡故某提擕幽爽流演宸
慈惟宣德裁成𠃔籍三宫之仁渥而體道化
育亶兹九府之慈觀爰陳蘋藻之恭恪寓藿
葵之敬伏願雲輿順動離玉闕之森羅風駟
飛馳御瑶壇之煒燁千官雨集萬騎雲從鑒
兹丹悃之誠俯賜玄恩之被(臣)不勝激切之
至謹稽首再拜奉請
請聖初獻
具位某謹上啓

太上无極大道上元一品賜福天官大帝君
中元二品赦罪地官大帝君下元三品解厄
水官大帝君三元三宫二十七府隂陽水火
生死罪録官三元百二十曹仙官僚屬掾佐
合㑹威靈(臣)聞紫微帝所天官緫主於上眞
黒鬱神郷地官統司於下界惟尾閭歸墟之
境接扶桑賜谷之源越有水官共參神職班
分上中下之品氣禀青黄白之靈九府蟬聮
列曹魚貫各參機而佐理共賛務以同寅水
火之考赫然隂陽之録炳若今齋主某切慮

亡故某三生藴業七世流愆指垂霓而唾流
星斥疾風而喧暴雨未能三省毎怨忤於神
靈弗悟九思常議盟於仙聖節㑹之朝修之
典元臘无懴謝之功時積歳滋散形神於二
境日深月累凋性命於兩𡵨冰池炎沼以爲
心劔樹刀林而䘮膽凡經校録悉藉權衡故
祈赦宥之恩希降拯提之澤清微妙氣巳頒
玉簡之春陽紫極眞光更布金符之晝景願
宣帝令溥被眞慈執籙把籍而丹筆書名宿
愆滅對鼓節麾幢而黒門攝魄舊釁釋維俾

辭永夜之幽寥獲證乗晨而快樂香花蒨燦
霞液輝煌願容與於香筵庶昭宣於卑悃(臣)
不勝䖍祝之至
亞獻
具位某上啓

太上无極大道上元一品賜福天官大帝君
中元二品赦罪地官大帝君下元三品解厄
水官大帝君三元三宫二十七府隂陽水火
生死罪録官三元百二十曹仙官僚屬掾佐
合㑹威靈(臣)聞一氣流光著簡文於鳳籙三

眞演妙昭品格於龍章皆自然教雨之敷實
煥乎玄雲之䕃齋儀告備壇律孔昭尤切切
於升神毎拳拳而度命凡有修奉亶謝扶持
以今肇啓瑶壇祈恩金闕登眞度品豈惟提
正度之魂起死回生所願澤无邊之爽伏冀
虬輪在御鸞駕傾光敕左右中三府之官聮
告神眞靈列曹之職守共揚帝澤各歛神威
舊過新瑕爲疾除於黒簿陽愆隂罪皆削落
於玄編慈風提五苦之輪慧日絶三途之軌
考對烟収於泉曲推研霧散於羅酆悉登智

慧之舟俓上虚靈之岸沾錫福惠俾經緯以
長春沐赦罪恩看玄黄之不夜下元解厄上
景凌雲𡨚親俱證於騫林遐邇悉朝於蓮座
蒙如丹禱𠃔拜洪恩(臣)不勝懇禱之至
終獻
具位某上啓
太上无極大道上元一品賜福天官大帝君
中元二品赦罪地官大帝君下元三品解厄
水官大帝君三元三宫二十七府隂陽水火
生死罪録官三元百二十曹仙官僚屬掾佐

合㑹威靈(臣)聞帝恩穆穆付科律於三官眞
聽昭昭寛條章於九壘既罄懇祈之切諒蒙
應感之私璧磬収聲香巳飄於籣篆瓊鐘息
響燭將散於蓮花徒殫投轄之勤莫挽回軿
之馭紫烟上下靈光輝煥於青㝠彩仗後先
梵氣回旋於碧漢无涯懇禱不盡鋪陳(臣)不
勝䖍禱之至
送聖
錬度醮儀
法事同前

具位奉行某齋錬度(臣)某謹同誠上啓
太上无極大道虚无自然元始天尊太上玉
晨虚皇大道君萬變混沌玄元老君九微太
眞玉明青童大道君紫微元靈青金丹皇大
道君南極眞王朱陵大帝玉清眞王長生大
帝无上三十二天上帝至眞九天生神上帝
五靈五老上帝日宫鬱儀帝君月府結璘皇
君南辰六闕道君北極九府道君十方至眞
飛天神王南極度人不死尊神度世司馬大
神好生韓君丈人回骸起死无量度人君南

昌上宫朱陵火府青玄黄籙左右眞司九天
普度院仙官主宰錬度應感合㑹威靈伏聞
靈寳開圖東極煥陶魂之妙神霄啓運南昌
昭錬魄之玄承祖氣於清微散靈光於黄混
玄曹赫奕佐離坎之神功丹界森羅廓乾坤
之妙化提三途而隂暉開夜拯六洞而陽景
乗晨性命𩀱超形神俱妙以今齋主某崇建
某齋開度亡故某返眞黒鬱巳銘紫極之恩
御景清虚亶籍朱陵之澤仰惟聖造實握靈
樞將肅演於芝科庸昭陳於菲薦伏望雲幢

月葆耀梵氣以來臨風騎烟轅御太虚而莅
止聽陳懇欵共錫禎禧(臣)不勝䖍禱之至
請聖初獻
具位某上啓
三清上聖十極至尊三景髙眞萬仙元聖錬
度合㑹一切威靈(臣)聞職覆職載回靈昭起
死之仁司隂司陽錬景沛度生之澤故朱火
星羅於仙局而黄華棊布於眞僚東井澄鮮
灌方諸之英粹南閻輝煥流陽燧之飛精降
九氣於一時生神運五靈而千齡度命玉符

景徹煥聚精㑹神之功金簡仙飛藉守雄抱
雌之力巍巍聖運赫赫靈通今齋主某心溷
俗機身縈世網風翻定水凝暗垢於靈源雲
擾業山擁隂氛於覺地六情動而心珠塵蔽
五賊蕩而性玉埃浮等閑百體之分離倐忽
九幽之陷溺㝠途寂寂鏁昏霧以幽寥夜壑
茫茫閉迷烟而渺莽霾雲互汨晦𡏖交纏惟
知昧濁以驚心安悟靈虚而復性凡輪回於
五道繇顛倒於六塵非藉南宫陶冶之陽光
曷㵸北都覊維之隂暗紫泥煥令諒頒降於

眞靈丹陛宣符願昭揚於神聖敬攄蟻悃亶
覬鴻私恪停前幕之威庸寓西隣之敬(臣)不
勝䖍懇之至
亞獻
具位某上啓
三清上聖十極至尊三景髙眞萬仙元聖錬
度合㑹一切威靈(臣)聞雲霞煥爛昭玉字於
九清風烟煇煌啓金書於三洞切切寒池之
苦惱渠渠炎沼之煩𡨚甘露流華湛清凉而
浴質祥㬢耀景廓曚昧以陶形實帝眞化育

之恩籍仙靈裁成之力今齋主某籲天罄禱
扣地勤拳承生德於紫虚提死魂於黄澤今
夕何夕謹遵錬度之科此時彼時永遂超凌
之志伏願和同四象混化二儀玉兎東飛乗
戊龍而騰景金烏西邁䇿己虎以凝精左英
提鬱儀之輝右元擕結璘之彩立黄華之寳
井建流火之神庭接引陽靈爲陶鎔於業垢
提擕隂爽俾灌沐於幽塵九霄流鬱勃之光
五梵耀羅敷之粹還元返本俾萬竅以清明
養素回靈使百神而整具功該妙有道契虚

无疾乗保舉之功俓上虚玄之界錬形成神
錬神成氣永遊宴於玉京散形成氣聚氣成
形當飛翔於碧落庶戴岱溟之深惠丕參輿
蓋之玄功珠斚光浮愧莫殫於葵藻翠篝香
滿誠敢罄於蘋蘩願歆萬一之情恪副再三
之祝(臣)不勝䖍祝之至
終獻
具位某上啓
三清上聖十極至尊三景髙眞萬仙元聖錬
度合㑹一切威靈以今夜氣朗清靈輝煥映

玉杓影轉催夜漏之將中銀漢光勝映霄輪
之在上巳鋪陳於壇席行召役於班聮願承
帝渥之慈悲丕軫民情之憔悴死魂受錬永
辤幽暗之郷生氣登眞常處光明之界當飛
朱表爲證玄功法事周圎别當奉送(臣)不勝
懇禱之至


靈寳領教濟度金書卷之二十六













