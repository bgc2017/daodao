










靈寳領教濟度金書卷之一百七十垂一
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品(預修黄/籙齋用)
　　預修黄籙謝恩醮儀
　　　歩虚燒香頌
　　　各禮師存念如法
　　　衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨

名刋玉簡字録帝房乗飈散景飛騰太空
出入㝠無遊宴十方五雲浮蓋招神攝風
役使萬靈上衛仙翁(和)與道合眞
　　　鳴法鼓二十四通
无上三天玄元始三炁太上老君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入意以今
設醮行道願得

玉清道炁靈寳妙光下降流入(臣)等身中即
使玄壇清淨内外成眞天无氛穢地絶妖塵
琳琅振響十方肅清萬魔不千眞誠上徹令
(臣)所啓速逹俓御
太上无極大道至眞玉皇上帝御前
　　　請稱法位
具位奉行生身受度預修黄籙謝恩清醮法
事小兆(臣)某與臨壇官衆等謹同誠上啓
太上无極大道虚无自然元始天尊妙无上
帝虚皇玉晨大道君妙有上帝萬變混沌玄

元老君至眞大帝玉皇大天尊玄穹髙上帝
紫微中天北極大帝勾陳上宫天皇大帝髙
上神霄玉清眞王長生大帝東極青華大帝
后土皇地祇十方靈寳天尊九天生神上帝
三十二天上帝五靈五老上帝東華上相木
公青童道君西靈太妙夜光金眞聖母元君
上清十一曜上眞道君南辰六闕上眞道君
北極九府上眞道君二十八宿星君泰玄樞
機三省諸相天君三元三官帝君北極四聖
眞君玄中太法師三天大法師靈寳經籍度

三師眞君九天諸司眞君天曹諸司眞君十
方無極飛天神王五天三界大魔王三天門
下道化䕶正定志眞君三天門下上章詞表
靈官三洞三乗經籙法中上聖髙眞神仙將
吏五嶽五帝眞君五天聖帝北隂酆都玄天
大帝東霞扶桑丹林大帝洞天福地靖廬治
化仙官本靖祖玄眞師列位眞人經籍度師
列位眞人城隍社令土地主執三界官屬一
切眞靈(臣)聞三寳開光散太無之梵炁千靈
拱極敷妙有之元精垂象錯落於青霄流形

陸離於黄混道貫一元之表粹妙生神人爲
萬物之靈冲和禀命玉字彰而飛浮渺渺金
書煥而䕃覆玄玄妙矣神機大哉聖化凡屬
範圍之内悉歸陶冶之中有感斯通無澤不
被今齋主某一心䟽瀹百體澄虚敷黄籙於
預修欣承帝澤按玄圖而受慶喜拜靈祺庸
攄采藻之誠恪露傾葵之敬伏望靈光煒燁
神景輝華雲路風清迓玲瓏之羽葆霄衢霞
燦移縹緲之旌幢混丹輿緑輦以驂陪會羽
蓋瓊輪而翼從玄龍上下朱鳯後先俯迂降

於玄壇仰曲矜於丹禱(臣)下情無任之至謹
稽首再拜奏請
　　　請聖
三界衆眞醮筵列聖適伸拜請諒沐光臨請
各整於仙班共祇迎於
帝馭
　　　降九位
鸞輿至止鶴駕臨軒與醮衆眞如儀朝禮朝
禮旣周請陞醮席齋主上香設拜初進酒
　　　初獻

　　　重稱法位
具位(臣)某謹重誠上啓
三清上聖十極髙眞玄穹之尊帝眞靈方厚
之神祇主執醮筵内外一切威靈(臣)聞金闕
穆清擁神光而鬱勃玉京𨗉漠煥靈景以彌
羅蕭臺凝七寳之輝妙庭貫三華之彩玉林
煒燁耀流日而朱實離離騫樹琳琅鼓靈風
而翠葩奕奕雲霞離合日月旋飛結紫𤇆以
成宫流絳霞而作蓋九光廻運中凝浩劫之
尊萬炁葳蕤上拱虚无之聖五靈洞煥八景

流明无形无名雖混眞精而獨運有滋有象
常孚妙炁以同流慈風披九地之遥法雨潤
八荒之大至化所化自然而然惟昭作善之
符斯契降祥之應(臣)等玄樞快覩道紀親參
莫超近以回靈尚棲遲而混俗憲天弘道誓
殫金石之誠佐國立功敢叛丹青之信况奉
詞旨所合關聞
　　　宣詞
按如詞㫖備殫衷素今齋主某省躬攺過勵
志祈恩念禀炁太无常逐化機而展轉致流

形妙有每䢫業網以經營百年彈指於駒䆫
萬劫驚心於蟻磨匪祈洪貺曷副丹衷若稽
度命之經書爰按升神之簡䇿壇崇虚梵笈
啓玄虚璧奠五靈露寸天而玉立繒羅十極
借尺地以球鳴殫肘行膝歩之恭罄目遡心
馳之敬龍符耀景佩三洞之瓊文鳯戒流華
膺九眞之琅訓内超玄祖外拯𡨚仇開方來
福慶之期巍巍神力廓見在愆瑕之㑹赫赫
威靈蒙曲鑒於蟻恍荷直頒於鴻澤九朝禮
罄星拱北而齋福周圓一念仁充水東流而

宸釐覆䕃允拜玉成之造敢忘金㓗之忱黍
稷非馨誠僭殫於萬一芻蕘可采詞敢罄於
再三伏願聽卑不遺臨下有赫流洪恩於惠
露逭玄憲於飛霆俯鑒享帝之筵曲御事天
之墠瓊章神變舞翠斚以流金瑶笈飛玄燦
珠篝而耀玉風葆舞天花之影雲笙奏鈞樂
之音杳靄霏烟散乾坤之瑞色籠葱寳霧煥
經緯之靈輝混萬聖以時歆羅千眞而日鑒
(臣)下情無任不勝䖍祝之至
　　　亞獻

　　　重稱法位
具位(臣)某謹同誠上啓
三清上聖十極髙眞玄穹之尊帝眞靈方厚
之神祇主執醮筵内外一切威靈(臣)聞八威
龍文微妙發天光之瑞九霄鳯炁希夷騰聖
彩之祥彰經緯而空碧凝眞運雌雄而玄丹
混景英元潜拱胤三素之霏烟儀璘傍招挹
五華之寳曜内飛騰於神景外辟斥於魔靈
九夜幽寥乗晨輝而啓旦五靈隂翳飛朝景
以開春孰非元始之金光普煥靈虚之絳彩

教分三洞羅敷祖炁之玄道貫一乗洞煥神
功之粹天人共仰今古咸宗今齋主某籲天
激切扣地勤渠劒履趨朝幸罄由中之禱䇺
邊設席重殫事上之忱伏願淵聽昭回慈觀
寂感煥金雞於閶闔歴關諸天飛丹鳯於鬱
羅普告三界勑北單風澤之境勒東岱日觀
之區黒簡削名尸累風晞於朝露青編紀字
𡨚愆雲散於秋蟾開丹火以登圖宣朱陵而
移籍五福天鍚此生之歩武髙華十善日躋
他世之精神逸邁運應歸於㓕度魂即證於

超凌與道合眞不經幽暗隨劫受化常覩光
明蒙旌絲粟之芹允拜嵩瀛之造更願松蘿
有耀蓬蓽生輝七葉連榮濟世耀堆床之笏
五枝挺秀傳家華揷架之籖香凝澗藻以生
春祥擁棠椿而不夜萃歡聲於院宇來喜炁
於家庭道日開明玄風披拂(臣)等鴛班綴武
猊座承顔威儀自然慮觸四司之霜簡存念
如法懼書五帝之風章惟三省以氷兢極九
思而芒負亶希涵育實戴生成上願七部流
華三乗凝妙乾樞清晏坤軸澄寜風雨均調

煥寳光於七緯山川靜謐凝瑞氣於百昌萃
耕田鑿井之歡遂戾天躍淵之樂螟蝗遁影
疵癘潜蹤幽壑神僚詣朱宫而校績㝠關靈
識登青府以朝眞凡居隂暗之郷均陟陽明
之界蒼蒼正色莫殫庸敬以神交渺渺大羅
冀鑒克誠而炁合恪陳三獻廣罄千勤(臣)下
情無任不勝懇禱之至
　　　終獻
　　　重稱法位
具位臣某謹重誠上啓

三清上聖十極髙眞玄穹之尊帝眞靈方厚
之神祇主執醮筵内外一切威靈(臣)聞旋無
色凝無淵函圓方而明照親有德享有道貫
幽顯以流營藉皇極之峩峩沛洪恩之蕩蕩
光明潛下願旌几奏之勤恍惚質旁諒雪階
升之瀆玉成有頼錦覆無垠以今薦獻誠周
對揚禮畢蓮炬暗龍缸之燼蘭烟消鳯鼎之
華璧磬聲沉瓊鐘韻冷前瞻翠節將返景以
璇霄後矚朱幢行廻光於瑶極月駟逶迤而
旁邁雲龍揺曳以髙征三界旋班諸天復位

運元㑹道百神混合於泥丸入妙凝眞萬炁
虚圓於玄牝(臣)躬辭聖陛迹履塵關三沐三
熏莫躋攀於法從再瞻再諾惟遊泳於恩波
(臣)下情無任不勝激切攀戀之至再拜奉送
　　　存神燒香
香官使者左右龍虎君侍香諸靈官當令(臣)
設醮之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋官獲福幽顯沾恩十方仙童玉女侍衛
蘭煙傳(臣)向來所啓速達逕御

太上无極大道至眞玉皇上帝御前
　　　回軿頌
回軿五雲輿騰駕九章歌倐忽冲天逺
醮壇香氣多玄恩覃宇宙福禄遍山河
緬想神仙路逍遥上大羅
　　　送聖



靈寳領教濟度金書卷之一百七十
