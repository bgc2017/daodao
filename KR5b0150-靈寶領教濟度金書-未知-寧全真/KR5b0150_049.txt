










靈寳領教濟度金書卷之四十九
　　　　洞微髙士開光攺苦眞人寗全眞授
　　　　靈寳通玄弘教水南先生林靈眞編
　科儀二成品(關度黄/籙齋)
　　九朝行道儀
　　　第三日午朝
　　　各禮師存念如法
　　　宣衞靈呪
元始虚皇集炁居中三境洞杳肇生穹窿
七轉九虚混合回風變化萬神天地開通

吉日行道萬魔敬從晨輝朗照默運元功
執節建麾散花太空十方普慶劫運無終
(和)與道合眞
　　　鳴法鼓二十四通
　　　發爐
无上三天玄元始三炁大上道君君出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝闕啓玄壇天帝神君當召此間
土地里域眞官正神臣今臨午陞壇行道朝

謁帝眞奉爲入齋意其諸情悃具載緘謄願
得
太上十方至眞道炁靈寳妙光下降流入臣
等身中令臣所啓之誠速逹俓御
太上无極大道至眞玉皇上帝御前
　　　請稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝太

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
五太開圖耀三乗之道日三天啓運敷五劫
之玄雲靈光洞煥於虚无祖炁根源於元始
渺渺大羅之上合景凝眞塵塵刹土之中分
身應化俯瓊歩而御丹谷逸瑶音而振黄庭

青極提魂金景混碧輝之粹朱陵煉魄炎光
融素景之華神化雖殊聖機本一臣等木雞
末就蒭狗巳陳佩風纒烟絡之章師恩若水
綴星列雲羅之武聖徳如天慚逐逐於塵中
莫皎皎於霞外語心蛟負懼貽青律之威勵
志鵬摶曲企丹章之惠度人補過潔已立功
凡有皈投所宜宣告况奉詞㫖敢不上聞
　　　宣詞
按如詞㫖備極忱恂臣聞道冠玉清耀混元
之鳯篆教敷金䇿垂洞景之龍章融神化而

嬰姹回靈參聖機而猷孩兆質九和十合凝
萬炁以齊仙七混五成徹百神而㑹道先天
起死大地回生昭乹坤化育之玄體離坎裁
成之妙内令英粹外拱威靈今齋主某邇軫
遊精遐矜苦爽百骸淪夜巳風靡於隂形萬
竅沉宵乆露晞於陽質孰沛返生之惠俾膺
起死之恩爰潔茨簷聿修芝陛烏輪煥晝經
天散彩於朱霞獅座浮空耀日流精於碧靄
月磬響飛龍之調風笙聞神鳯之吟寳蓋中
羅耀玉葩之鬱鬱朱旛旁拱燦金蘂之輝輝

來萬里以班朝㑹千眞而乗景仰瞻龍御凝
白玉三炁之華俯綴鴛行覲紫金億光之座
傾心玄澤稽首洪恩願敷錫福之仁重罄丹
誠之禱眞神融混俾經絡榮衞以復形靈景
化生庻魂魄精神而返質枯骸委炁白骨成
人溥幽顯以蒙休合天人而受慶以今臨午
陞壇行道請法衆等運兹𥘉捻上香
願此香烟騰空俓上供養
无上至眞道寳大羅元始天尊金闕至尊玉
皇上帝无上清微天宫眞仙衆聖臣等皈身

皈神皈命首體投地仰依
太上三尊願以是功徳皈流社稷尊靈宗祧
先聖伏願龍旒侍聖鳯履賔天開寳運以當
千栖眞紫府䕃璇圖而逾五宴景玄都
皇帝徳邁勛華功髙履發天極升降之域文
徳班香日輪出入之區武功造夏儲宫著象
賢之孝禁庭昭佑聖之徽襲虎分茅拱神畿
而布化垂魚佩竹臨聖甸以宣仁秩秩一同
優優三異今故燒香自皈依
師尊大聖衆至眞之徳得道之後保天長存

和與道合眞
以今臨午陞壇行道請法衆等運兹二捻上
香
願此香烟騰空俓上供養
无上正眞經寳玉晨靈寳天尊紫微天皇大
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳歸流齋主家七祖九
玄無邊靈識伏願萬神返本一炁還元乗渺
莽駕虚无迅驂聖軌簸鴻濛騎汗漫髙䇿仙

蹤注南上之生名落北酆之死録齋主某水
壺瑩潔玉尺端方斗轉龍𨇠永錫九靈之正
炁星回鳯暦常依八景之祥光進吉曜於身
宮退威芒於限位風陪九萬行㸔紫祓之輝
輝春暦八千坐閱綵衣之衮衮今故燒香自
皈依
師尊大聖衆至眞之徳得道之後昇入無形
(和)與道合眞
以今臨午陞壇行道請法衆等運兹三捻上
香

願此香烟騰空俓上供養
无上至眞師寳五靈玄老天尊紫微北極大
帝后土皇地祇大赤天宫無邊聖衆臣等皈
身皈神皈命首體投地仰依
太上三尊願以是功徳皈流羅酆眞宰泉曲
靈祇幽夜曹僚冥途主執普願憲天布惠體
道興慈五苦停輪刀劒化鶱林之秀三途罷
對氷炎變蓮沼之芳俾幽壘以開春庻隂關
而啓旦仁勲日皎登天上之仙班愛績風聞
襲入間之貴秩次願烟林逸士雲水髙人入

希夷門悟九還於聖谷登玄妙域精七返於
神爐永無魔試之干頓悟眞常之道今故燒
香自皈依
師尊大聖衆至眞之徳得道之後長享自然
(和)與道合眞
　　　禮方懴悔命魔
　　　歩虚三啓三禮
　　　重稱法位
具位臣某與臨壇官衆等謹同誠上啓
虚无自然元始天尊无極大道太上道君太

上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城緫眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
煥爛八方結雲霞之妙炁沉浮五彩騰霄漢
之神光天開玄瑞以洞清地發祥雲而鬱秀

鑄金爲簡承元始冶鍊之輝鏤玉裁編感耀
華雲翔之篆神竒空洞變化飛玄是諸天之
靈音爲羣生之祕範無所不度有感皆通今
齋主某重念亡故某從劫至劫捨生受生鑿
七竅散天和綱常日泯騁六情滋人欲禁戒
雲迷循環既類於蛾燈展轉遂淪於鮒轍業
三召釁道斯闢於三途累五招愆門遂張於
五苦陽天杳隔隂地泬寥三思顚倒於生前
寜無悔悟一念沉淪於死後孰導超凌爰修
槐杏之壇庸啓芝蓮之座投誠十極請命三

元祈五嶽之寛恩扣七籖而徼福下通泉府
上禮天關匃垂霶霈之恩爲逭溟濛之譴伏
冀清都浩蕩轉无上之法輪玄極扶揺闢太
虚之眞路俯提飛爽俾復元靈五竅華敷洗
塵塵之翳累三田充滿灌劫劫之惡根經絡
重榮精神再復南丹度命即紀字於眞編東
極䟽恩疾移名於仙籍超凌三界遊宴十華
登逍遥快樂之天證清靜无爲之果結習俱
盡性識兼忘䝉天聽之昭昭荷宸恩之赫赫
齋主某天扶世澤神翼芳猷雀角䑕牙息風

波於公室龍鱗鳯翼依日月於昌朝一門無
屯否之憂九族膺泰頥之慶更願圎清澄耀
方粹寧嘉曰月輝華山林肅靜桑麻曉潤萃
和氣於八遐榆栁春閑溢歡聲於四塞地薦
白麟之瑞天開赤鴈之祥詩書日闢於中華
禮樂風行於外徼林無奸蜮野絶祅狐則上
明天尊大慈之化下副臣等皈命之誠謹啓
以聞
　　　發願
　　　存神燒香

香官使者左右龍虎君侍香諸靈官當令臣
向來臨午陞壇行道之所自然生金液丹碧
芝英百靈衆眞交㑹在此香火爐前當令臣
學道得道求仙得仙齋主受福幽顯沾恩十
方仙童玉女侍衞香烟傳臣向來所啓之誠
速逹俓御
太上无極大道至眞玉皇上帝御前
　　　出堂頌下壇回師

靈寳領教濟度金書卷之四十九











