










靈寳領教濟度金書卷之八十六(八十七八/十八同卷)
　　　洞微髙士開光敕苦眞人寗全眞授
　　　靈寳通玄弘教水南先生林靈眞編
　科儀立成品(青玄/齋用)
　　引魂朝禮沐浴儀
　　　賛引至道前
　　　髙功長跪
具位臣某誠惶誠恐稽首頓首再拜
上言臣聞成清淨身泥長辭於五濁具圓明
性岸永度於三清惟揚定水以潔蠲可蕩業

山而摧破願陶聖澤式慰愚衷今有齋主某
人修建某齋開度亡故某人眞光覆䕃幸超
黒壘之幽妄垢交周莫覲玄壇之邃非假三
華之蕩滌曷陶八解以風澄幸建蘭塲先陳
菲悃欲望玄恩宻運洪澤潜孚二炁流芒普
彌綸而映彩三晨散景俱鬱勃以流精旁飛
九鳯之華上浹五龍之妙庶得天光交煥地
翳消澄浴德澡身盡滌無名之幻翳揚清激
濁頓超有漏之昏塵永宴霄衢髙登雲路臣
下情不勝激切之至

　　　天河灌沐天尊
　　　引亡詣浴室前
竊以影湛瑶池灌五香於玉女光浮銀漢凝
三素於金童天河澄東井之源石景挹黄華
之秀惟兹蘭室宜瀹芝湯伏願天河東井君
澣濯夫人解穢童子飛元運靈招眞攝景五
雲洒潤融梵炁以回旋七霧凝瀾耀靈光而
混合化慈悲之法水爲清淨之玄漿澄潔天
儀消除地翳仰憑清衆同爲讃揚
　　　天河灌沐天尊

竊以蘭池澄湛降九色之神輝芝泉潔芳流
五香之妙炁眞靈環拱仙聖遥臨俟召檄於
䰟儀即裝嚴於沐浴仰惟大道俯賜鑒知
　　　賛引至門前
　　　當職執旛召䰟
　天尊降旨下瑤臺童子傳言地獄開
　業海愛河皆息浪鑊湯爐炭變寒灰
　眞符告下羅酆去隂府迎將淨𩲸來
　觀聽法音消罪戾永離苦海出輪廻
竊以青玄妙炁窮三際以彌羅太乙眞光普

十華而洞照甘露霑濡於碧落慈雲流演於
玄虚慧力無邊旣煥毀鎻張門之令威神有
赫諒嚴開關啓路之儀宜邀請於眞䰟來叅
朝於聖陛今之夜伏爲某人崇建某齋開度
某人請命天庭召神地禁龍章飛煥疾敕制
於冥曹犴獄開明巳送迎於幽爽兹也銅烏
聲斷玉兔光寒珠星隱隱於踈林瑤漢輝輝
於逺岫舞靈旛而搖曵振金鐸以舒徐幽域
遐開神儀宻應願復生來之正性母迷死去
之邪源急速現形勿沈勿滯攝召梵唱謹爲

宣揚
大微廻黄旗無英命靈旛攝召長夜府
開度受生䰟
　太隂冥冥黒波重中有羅酆六天宫
　萬鬼成羣痛哀泣悲惱毒烈大惡崇
　无上洞音徹九夜飄飄吹下慈悲風
　吹向𡨚苦兆億䰟聞者奔赴寳壇中
　志心召請亡故某人靈䰟惟願仰承三寳
　力今夜今時來附靈旛和受兹開度功德
符命通溟漠靈旛揚晚風遷神超北府

飛舄上南宫
　志心再請亡故某人靈䰟惟願仰承三寳
　力今夜今時來附靈旛和受兹開度功德
明梵飛玄景開度長夜䰟遊爽赴期歸
炁炁返故根
歌六天萬鬼之章遊精莅止吟一炁五行之
韻故爽歸來隂風淅淅以遥吹淡月茫茫而
斜照若微若顯非有非無可隨步於華旛庸
祥趍於寳座然念有生展轉無始循環外而
三生四負之𡨚仇内而九族七玄之爽識倘

非跤疐曷克超淩盍和會於徼臨庶齊同於
慈愛共餐法味均詣芳筵再歌祕章普行攝
召
三官北酆𠔃明檢鬼營不得容隱𠔃金馬驛
程普告無窮𠔃萬神咸聽三界五帝𠔃列言
上清急急如本章律令
　志心召請亡故某人身前身後劫始劫終
　宗祖姻親仇讎執對一切男女等衆惟願
　仰承三寳力今夜今時來附華旛和受兹
　開度功德

乗天尊微妙之光離地禁溟濛之暗新債故
𡨚均獲逍遥近祖逺親俱超自在第陽靈之
久隔諒隂垢之交縈非假沐浴以陶形曷俾
澄清而復質守雄抱雌二大將部衞亡故某
普及𡨚親一切普承芝渥各赴蘭場清衆運
誠慈悲接引
　　　寳旛接引天尊
　　　引亡詣浴室前
竊以長庚孕粹光浮二炁之華水母流精彩
映五明之秀惟瑩玄澤而乗景可拂靈曜以

灌津䟽㵸塵氛潔陶隂翳亡故某人返䰟北
鬱載𩲸東華緬惟地暗之久縈精神昏垢匪
賴天光之宻灌步武澄清終難旅覲於螭㘭
曷克親承於獅座伏請沐浴仙吏澣濯靈曹
招眞致靈承流宣化風清妄垢凝素曜之玄
雲日麗業塵灌黄華之緑露可還舊觀庸㵸
神儀請駐蘭湯安心沐浴
　　　焚清塵符
隂景長夜黒風飄零業氛飛藹翳濁神形
天光下注黄華流明東井沐浴蘭池潔馨

五龍吐水石景眞精體香炁妙廻骸浴嬰
澄㵸容儀昭佩潔清之惠嚴新服御更資華
飾之功服六銖而映三光灌八芒而含二景
雲綃露縠顯上界之神仙霓裳羽衣煥清都
之冠帶伏請巾笥眞吏金木靈曹體道宣慈
運神合景衣冠濟楚飛隂景之昏塵被服陸
離挹陽華之寳御盍除舊飾即麗新容端肅
神儀潔新冠帶
　　　焚化衣符
業塵客垢積隂溟濛混淪夜壑衣冠弗充

今日沐浴冠帶華躬玉字飛化綃縠圓通
陽華服御濟楚形容八芒含景神觀端豐
亡故(某)人澄質浴池華躬麗服消萬塵而䟽
㵸端五體以虚明向思㝠路之凄凉不堪回
首幸履陽關之快樂第劇怡神皆青華曲運
於威靈故黒鬱昭承於慧力龍章提攝鳯詔
超淩宜堅眞切之忱恪致皈依之謝三肅丹
悃再拜蒼墀守雄抱雌二大將部衞亡故某
前赴玄壇志心朝禮
　　　寳幢接引天尊

　　　引亡詣壇前
竊以九關虎豹崇蒨燦於蒼林八陛龍鸞拱
離羅於玄座仰叩巍巍之大梵恪殫翼翼之
小心亡故某人毓質陽華澄神隂翳開隂超
暗欣承鬱勃之靈光戴德知元敢昧羅敷之
聖澤宜東望而拜首疾北面以傾心月磬舒
徐雲鏞激響肅躬望
帝首攄三寳之恭潔巳趍朝爰罄九華之敬
威儀告備容止端嚴法衆運誠讃揚朝禮
　志心朝禮

虚无自然元始天尊
　志心朝禮
虚皇玉晨靈寳天尊
　志心朝禮
至眞混元道德天尊
　志心朝禮
運明保元青玄天尊
亡故某人解脫幽關遊翔陽域心塵湛瑩本
來之面目圓成身垢裝嚴因有之精神具足
䇿天步而上朝金闕辭地禁而中𣢾瑤壇萬

劫遭逢千生慶㑹惟雲漿瓊液流七眞於騫
香而霞饌琅𢊍抱五精之芝秀可遂充膓之
樂庸資適口之華飢渴不生超淩可覬守雄
抱雌二大將部衞亡䰟前詣几筵從容受食
靈寳領教濟度金書卷之八十六
















