










靈寳領教濟度金書卷之八十五
　　　洞微髙士開光救苦眞人𡩋全眞授
　　　靈寳通玄弘教水南先生林靈眞編
　科教立成品(青玄黄籙/救苦齋用)
　　分燈儀
　　　靜黙堂序立
　　　賛引至道前
　　　法師啓白
具位(臣)某誠惶誠恐稽首頓首再拜奏啓
東極青玄老君太乙救苦天尊運明保元上

帝仰兾睿慈俯垂省覽(臣)聞陽光煥奕凝生
炁於東華隂景溟濛結隂氛於黃壤況六趣
之迷雲昏昧與三塗之密霧沉霾匪頼天恩
曷開地禁是以青玄救苦黃籙垂慈建上命
夜光之司昭明列壘頒察命開光之吏照灼
重泉俾承太乙之眞輝俯爍大千之妄垢神
功克著妙用難量今有齋主某敷列瑶壇肅
然寳炬上明緑界増經緯之熒煌中映黃畿
添邇遐之璀璨下通鬱絶旁洞羅酆俾寒庭
無考對之聲乗晨有頼庶幽壑絶繫維之苦

離夜無拘悉依百寳之光永證三華之耀巍
巍功德赫赫威權清衆運誠加持燈果
　　　太乙救苦天尊
晃耀晨輝飛空八衣清微之炁玄瑩祥儀
華英蓊鬱洞章正旋安鎮玉房生發善津
回轉㝠官丹迎軸飛苦道有復一靈所歸
青華帝君與臣俱隨光明徹映萬劫生輝
和不可思議功德
道生一以分三開明三景炁含三而爲九照
映九幽蘭膏煥爛於金篝蓮液朣朦於寳鼎

翔烏擷兔象日月之飛芒躍虎舞龍恍虹蜺
之映彩十華朗照八極流明見之者萬罪風
清證福郷而晃朗千𡨚氷釋登道岸以優游
俾昏衢成不夜之天而苦趣幻長春之景(臣)
等仰依惠力宻輅威光願開法界之沈淪悉
煥生方之快樂見前清衆請爲分輝
　　　流光法界天尊
　　　道衆分㸃内外燈周遍
向來請光分燈功德周圓伏願燈燈髙映景
景通明窮三際以光明亘十方而朗徹四生

六道均鼔舞於陽精七趣三塗悉逍遥於天
粹疾登覺地均證惠源爲如上縁志心稱念
光明常照天尊和不可思議功德
　　　向來頌
　　催召儀
　　　歩虚
　　　洒淨
伏以乾炁坤形生死緫關於黒府陽魂隂魄
升沈亶藉於青宫皈心獅座之仁恩稽首龍
符之惠力鷹揚三極旣速興聖武之巖巖虎

視九幽宜嘉藉神威之赫赫庶提地爽即歩
天衢以今奉爲某修建
某齋開度某寳籙飛馳召役以頒於仙佐金
章檢制追尋諒速於㝠途兹也銀漢光浮璇
杓影轉聲沈玉漏廓夜炁之凄凉彩耀金缸
膺霄輝之澄湛蘭場顯設芝饌森羅期檄召
於靈儀庸來臨於壇座再伸懇悃願副精誠
法衆運誠志心召請
志心奉請青玄黃籙召魂引魂追魂尋魂靈
官將吏惟願雲車風馬俯降來臨今日今時

召魂顯現
志心奉請九天普度六六眞人六六將軍雌
雄八將惟願
志心奉請本靖主將副將監壇護道將軍仙
靈官將惟願
志心奉請城隍社令里域眞官司命六神住
居土地惟願(並同/前)
　　　三獻
　　　散花
伏以眞實法有爲法下愚迷趍死之機太乙

光百寳光上聖侈度生之澤建玄曹之爕理
承青符以昭宣一炁飛靈死炁九還於生炁
萬神拱命隂神七返於陽神極旋經斡緯之
功彰守雌抱雄之力以今齋主某望霓志切
需露心哀開比鬱以提魂飲承
帝敕赴東華而度命允頼神威諒廣運於靈
通爲布昭於威武檢鬼營不得容隱敕神郷
無輙拘留兹召集之届期盍追提之莅止靈
旛招颺速靈識以期歸寳鐸琳琅迓遊精而
影現故伸布告願賜懇祈流金開道於水陸

關津擲火啓途於城隍社令生方死府下遥
極於風輪陽路隂途上遐窮於雲蓋速攝速
至疾現疾彰旣窮六道以捜羅與廓五方而
開闢三魂七魄追㝷無散漫之虞萬炁五形
拔領有生全之喜即赴蘭場之㑹宻歆芝饌
之珍亶炁廻靈蕩隂氛而顯應全形入夢接
陽眷以通眞恪彰感應之私不負皈依之切
玄壇文檄謹用宣揚
　　　宣檄
壇檄具嚴齋忱孔備幽㝠徯度不騰激切之

勤將吏宣威宜憫皈依之懇疾追提於隂爽
庸顯現於陽靈
天律具嚴罔敢拒遏亟彰應感不負勲勞某
不勝翹傾之至
　　　焚燎向來


靈寳領教濟度金書卷之八十五


