










靈寳領教濟度金書卷之二百二十九
　　　　洞微髙士開光救苦眞人寗全真授
　　　　靈寳通玄弘教水南先生林靈眞編
　科儀立成品(雷霆/齋用)
　　散壇儀
　　　燒香頌
　　　各禮師存念如法
　　　宣衛靈呪
五星列照煥明五方水星却災木徳致昌
熒惑消禍太白辟兵鎭星四㨿家國利亨

名刋玉簡字録帝房乗飈散景飛騰太空
出入㝠無遊宴十方五雲浮盖招神攝風
役使萬靈上衛仙翁(和)與道合眞
　　　鳴法鼓二十四通
無上三天玄元始三炁太上老君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入意以今
散壇行道願得

玉清道炁靈寳妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速達俓御
太上無極大道至眞三寳上帝
九宸帝君御前
　　　請稱法位
具位臣某與臨壇官衆等今故燒香願以是
功徳上爲
天子王侯土地官長經籍度師及山林岩棲

學眞道士同學之人九親門族天下人民蜎
飛蠢動一切衆生今故燒香皈身皈神皈命
無上靈寳至眞自然大道九宸帝眞乞丐原
赦前生今世宿罪重過得免離三惡之道五
苦八難九厄之中臣身得道眞白日升天飛
行虚空侍衛道君逍遥无上金闕七寳自然
宫殿永與道合所啓玄感上御
至眞無極道前
　　　禮方坐懴
(臣)法衆等至心皈身皈神皈命

十方無極大道太上靈寳天尊以今散壇解
席焚香禮懴臣聞玄壇建設祈精祲以潜通
丹笈恢張幸蕃釐之曲暢亶頼帡幪之力不
勝激越之𥝠旣畢朝儀再殫卑悃猶慮臣等
望洋知愧渉水懷慚威儀自然莫罄對揚之
妙存念如法未符應感之玄懼貽玉律於女
青徒暢金科於大赤尚祈聖宥曲逭愚蒙施
化雨以潤蒼生誓依惠澤扇玄風而提黄混
永奉宸嚴臣等志心稽首禮謝
無上至眞三寳

　　　三啓
　　　三禮
　　　重稱法位
具位(臣)某謹重誠上啓
太上无極大道虚無自然元始天尊太上大
道君太上老君昊天玉皇上帝髙上神霄玉
清眞王長生大帝東極青玄上帝九天應元
雷聲普化天尊九天雷祖上帝上清紫微碧
玉宫太乙大天帝六天洞淵大帝六波天主
帝君可韓司丈人天尊九天採訪使天尊雷

霆九司諸天省府東華西靈執職眞衆洞天
福地四海四瀆溪澗潭洞主宰龍神社稷山
川城隍里域三界官属一切眞靈(臣)等芻狗
无知木雞未粹幸叨正化獲奉眞乗佩八會
之瑶圖莫明玄妙振九光之琅䇿未究希夷
尚營塵𣗥以卑棲莫拊煙林而髙蹈天恩春
育地禁海涵誓殫圭黍之愚功庸佐丘淵之
聖澤承符寅亮宣徳生成今奉來詞敢忘關
奏
　　　宣詞

按如詞言備殫𠂻素(臣)等竭躬盡瘁勵志宣
勞營八陛以鋪張旁敷琅座崇十門而建設
中拱瓊臺遵九靈豁落之圖輅列御飛玄之
位紋繒効信玉璧投誠寳齋經按於雷霆玉
範壇昭於日月千枝焰馥煥神景於金篝百
和膏芬耀靈光於瑶鼎自今月某日爲始肅
建雷霆妙齋幾晝夜仰徼宸澤俯潤農功驅
旱魃以除妖役神龍而降惠即甦焦槁普救
旱傷曲荷慈悲俯垂鍳暎沾體塗足四郊多
河溢之聲捧腹舒眉十里慶泉流之喜嘉禾

遍緑良榖還青永无飢饉之憂允拜裁成之
造以今雲鏞息響月磬收音荷滂沛於恩𥝠
已慶成於齋事天人欣幸遐邇交歡其有建
齋之初上請三洞兵馬九天仙靈監齋衛眞
侍香護道山林僚佐社稷神聴風雨職司雷
霆將吏防禦壇席委有功勤謹拜進言功之
表文加勲遷賞乞凖太眞之典格進秩升班
臣等進止違科俯仰犯戒三官五帝慮黒簡
之書愆九府四司懼玄編之紏過亶祈覆育
庶獲生全所有表文謹當宣奏

　　　宣表
　　　發願
　　　存神燒香
香官使者左右龍虎君侍香諸靈官當令臣
散壇之所自然生金液丹碧芝英百靈衆眞
交㑹在此香火爐前令臣學道得道求仙得
仙齋官受福幽顯沾恩十方仙童玉女接侍
蘭煙向來所啓速達俓御
太上無極大道至眞三寳上帝
九宸帝君(御前)

　　　出堂頌引至幕
　　　謝師


靈寳領教濟度金書卷之二百二十九
















