










靈寳領教濟度金書卷之八十三
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(生神齋用)
謝恩醮儀
法事如式
各禮師存念如法
宣衛靈呪
五星列位煥鎮五方始皇護魂丹老衛形
皓靈侍魄黒帝攝生中央黃帝統御萬眞

元皇誥下幽夜開光罪消北府名列南昌
金籙定籍玉字除殃朱陵錬質飛神太蒼
三官九府無極神郷普受開度上生天堂
和與道合眞
鳴法鼔二十四通
發爐
無上三天玄元太上老君召出(臣)等身中三
五功曹左右官使者侍香玉童傳言散花玉
女五帝直符直日香官各三十二人出出者
嚴裝關啓玄壇天帝神君當召此間土地里

域眞官正神急上關啓(臣)今奉爲入意以今
陞壇設醮願得
靈寳自然生神妙炁下降流入(臣)等身中令
(臣)所啓速達徑御
虚無大道九天元皇玉帝御前
請稱法位
具位奉行謝恩清醮法事小兆(臣)某與臨壇
官衆等謹同誠上啓
太上無極大道虚無自然妙无上帝元始天
尊玉晨玄皇大道君金闕後聖玄元老君髙

上昊天玉皇上帝三寳帝君三寳文人九天
採訪使應元普化天尊鬱單無量生神天帝
上上禪善無量壽天帝梵監須延天帝寂然
兠術天帝波羅尼宻不驕樂天帝洞元化應
聲天帝靈化梵輔天帝髙虚清明天帝無想
無結無愛天帝九天丈人眞王元父道君九
天眞母聖后元君九天元皇帝眞元君九天
丞相魄靈帝君九天司命魂靈帝君九天玉
輔上宰四恊侍宸列位眞人九天尚父佐翊
上輔遊奕大元帥九天諸司眞君好生韓君

丈人度人不死尊神廻骸起死尊神九天列
曹靈官司命府五百靈官玄中大法師三天
大法師天地水三官大帝靈寳經籍度三師
眞君飛天神王長生大聖東嶽天齊仁聖帝
地府酆都大帝水府扶桑大帝城隍社令虚
空鑒察三界官屬一切眞靈(臣)聞眞精混沌
太無宻運於一元祖炁周流妙有恢張於萬
範上列九陽而御極下敷列壘以承天日月
星辰凝陽精而垂象山川草木結隂濁以成
形仙眞變化於雲層神鬼凄迷於風澤人禀

冲和之粹性爲品物之靈參賛兩儀權輿四
象函三並立悉由紫極之綱維得一分靈盡
奉玄都之政令包羅形氣囊括幽㝠凡切切
於甄陶必昭昭於影響今齋主某俯矜黒鬱
仰叩紫宸伏望雲衢簇仗星路鳴鞘八景瓊
輪翼六龍而下邁九華羽蓋參朱鳯以前驅
萬帝臨軒三靈夙駕(臣)與醮官等無任懇祈
之至謹稽首冉拜奉請
請聖
三界衆眞醮筵列聖適伸拜請諒沐光臨請

整肅於仙班共祇迎於
帝馭
降九位
鸞輿至止鶴駕臨軒與醮衆眞如儀朝禮朝
禮旡畢清陞醮席醮官上香設拜初進酒
初獻
重稱法位
具位(臣)某謹重誠上啓
三寳至尊九天上帝圓穹之聖眞主宰方域
之靈仙神祇内外醮筵無鞅聖衆(臣)聞三寳

開圖清微示金書之秘五靈啓運赤明敷玉
字之光凝妙化於無形散神靈之有象億天
棊布五劫輪周大千槖籥於隂陽吹萬權衡
於生死悉禀九霄之令主宰昭然宻承中極
之機綱維煥若微妙則騰儀璘之景恢張則
回英元之根凡囿寰中孰逃範外今醮官某
幸逢道運獲際眞風極扣地之丹衷切籲天
之素悃重念亡故某人塵塵雲擾識識烟迷
五藴山髙縱意馬心猿而馳騖三元宫滓任
性龍情虎以飛奔愛河分定水之波慾海鼔

靈源之浪暗幾微於藏六虧純粹於存三宿
垢萬千劫定悟水蓮之不染惡根十八界坐
看火棗之終凋悲莫保於天倪痛倐臨於地
禁五行蕩失孰歌返魂之章九炁飄揚誰啓
生神之典黒都鬼律丹闕天條東岱七十四
司雷霆有赫北幽三十六壘霜雪無私非皈
命於宸輝曷升神於夜景庸遵玉格肅建瑶
壇列劒佩於千官藹旌旄於九陛蘭煙縹緲
上接陽光蓮炬熒煌下通幽暗敷露再三之
民欲對揚咫尺之天顔請芝檢於龍墀霈楓

恩於犴室肅沐返生之惠特頒起死之仁葑
菲不違愧眇動天之大德蘋蘩可薦盍殫饗
帝之小心爰有青詞謹當宣奏
宣詞
詞文巳露淵鑒旁周視聽自民荷齋功之曲
就禍福由已覬玄貺之潜孚慶雲濛藹於虚
無湛露沾濡於寥廓金雞飛舞丹鳯徘徊過
有重輕亶藉絲綸之汪𣿄罪無大小悉祈録
籍之涵濡十極同仁千眞鍚𩔖仰玄黃而稽
首炳丹赤以敷心(臣)與醮官等不勝䖍祝之

至
亞獻
具位奉行謝恩清醮法事小兆(臣)某等謹同
誠上啓
三寳至尊九天上帝圓穹之聖眞主宰方域
之靈仙神祇内外醮筵無鞅聖衆(臣)聞三洞
開光煥威儀於寳笈九清御世垂科範於瓊
章昭昭而慧日融怡藹藹而慈雲覆䕃幽關
不夜昧谷生春仰帝闕臨下之恩光沾廣野
罄民域由中之懇心遡層雲願矜九死之堪

憐府賜三生之可喜醮官某凝思幽壤痛軫
亡靈誓殫激切之忱庸罄皈依之悃㓗蓬居
而事帝寳壝三成傾葵志以朝天琅音九奏
舒鳯繒而効欵列龍璧以投誠焼香散花轉
徑行道繳龍光而下邁祈精侵之上通死魂
飛浮歩武永離於北鬱生根廻復精神獲證
於南丹恩踰溟渤之深德等泰蒿之重有嚴
有赫以謝以祈伏冀申鍚天光昭回帝鑒敕
三官九府削身口意之業編宣五帝四司落
去來今之罪簡渉無爲之道岸超有漏之昏

衢麟馭雲驂儼威儀而遊宴鳯綃霧縠端容
止以逍遥常居渺渺之郷永處蒼蒼之界醮
官某千祥天賦五福神資文獻芳猷襲芝蘭
而秀發詩書世澤配松竹以堅貞簮𥿈連榮
簾櫳多暇九玄七祖升神永侍於蕭臺三族
六親御景咸躋於壽域(臣)等依光旒扆綴武
班墀莫參入室之玄徒抱靣墻之恨宣化幾
成於畫虎承流式冐於嬰鱗玄律星羅丹章
日皎亶藉十全之䕃庶捐三禠之羞道族宗
親擁蕃釐而宻被古今師友悟微妙以髙躋

玄澤所覃洪恩無斁更願乾坤清晏宇宙昭
平四炁朗清彗孛不干於經緯百昌茂育飛
潜自樂於髙深昭河洛之休符彰車書之嘉
運八極謳歌於化日九隂鼓舞於玄風凡屬
生生均陶化化(臣)與醮官等不勝䖍禱之至
終獻
重稱法位
具位奉行謝恩清醮法事小兆(臣)某與臨壇
官衆等謹重誠上啓
三寳至尊九天上帝圓穹之聖眞主宰方域

之靈仙神祇内外醮筵無鞅聖衆(臣)聞上帝
好生萬劫徯更生之惠下民惡死九重垂度
死之仁勤拳奉上之恭眞切應天之實德風
磅礴法雨濛茸寒庭浩蕩以陽回夜壑昭明
而隂散銘心語淺刻骨情深燈暗千枝落銀
潢於碧漢香殘百和沉玉籟於玄虚願惟雜
遝之紅塵莫挽逶迤之彩仗屬車八十一乗
隱隱雲衢道炁百千萬重輝輝霄景諸天復
位衆聖廻軿攀法從以無由企靈光而如在
(臣)與醮官某不勝攀戀之至謹當奉送

復爐
香官使者左右龍虎君侍香諸靈官當令(臣)
設醮之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
香烟傳(臣)向來所啓之誠速達徑御
虚無大道九天元皇玉帝御前
回軿頌
回軿五雲輿騰駕九章歌倐忽升天逺
醮壇香氣多玄恩覃宇宙禄福遍山河

緬想神仙路逍遥上大羅
焚燎


靈寳領教濟度金書卷之八十三
















