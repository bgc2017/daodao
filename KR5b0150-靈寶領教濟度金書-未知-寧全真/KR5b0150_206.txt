










靈寳領教濟度金書卷之二百六(二百七二百八同卷)
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(北帝齋用)
早朝行道儀
燒香頌
各禮師存念如法
衞靈
青陽虚映耀日回靈神虎辟邪飛天流鈴
摧姦滅試萬魔束形九微回道八威攝精

千眞校録三元蕩清左嘯中黄右策六丁
七轉八合周旋天經聖化巍巍三道順行
慶雲流布合景黄庭(和)與道合眞
鳴法鼓二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓(臣)今奉爲入

意以今早朝陞壇行道願得
玉清道炁靈寳妙光下降流入(臣)等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速達俓御
太上无極大道至眞玉皇上帝(御前)
請稱法位
具位(臣)某謹同誠上啓
太上无極大道虚无自然元始天尊太上道
君太上老君昊天玉皇上帝九天尚父含元

太虚一炁宗神天蓬都元帥眞君九天佐翊
天猷副元帥眞君九天上輔列聖儲慶保德
眞君九天遊奕玄武佑聖助順福德眞君九
元煞童大將軍五丁都司大將軍髙刁北翁
大將軍七政八靈大將軍太上皓兇大將軍
長顱臣獸大將軍手把帝鐘大將軍素梟三
神大將軍嚴駕䕫龍大將軍威劒萬丈大將
軍斬邪滅蹤大將軍紫炁乗天大將軍丹霞
赫衝大將軍吞魔食鬼大將軍横身飲風大
將軍蒼舌縁齒大將軍四目老翁大將軍天

丁力士大將軍威南禦兇大將軍天騶激戾
大將軍威北銜鋒大將軍衞我九重大將軍
劈尸千里大將軍祛却不祥大將軍敢有小
醜大將軍欲來現狀大將軍钁天大斧大將
軍斬鬼五刑大將軍炎帝烈血大將軍北斗
然骨大將軍四明破骸大將軍天猷滅𩔖大
將軍神刀一下大將軍萬鬼自潰大將軍一
炁都統大將軍三十萬兵神吏聖衆無義神
王飛鷹走犬使者北帝煞鬼一行神吏(臣)聞
元始開圖空洞煥龍章之祕虚皇啓運飛玄

彰鳯篆之竒裁雲鏤月於丹臺編玉簡金於
紫笈包羅經緯提挈玄黄制天政以御地祇
役隂靈而駕陽曜飛奔檢玉御神景於九霄
豁落流金斥魔靈於三極大矣嚴攝之令至
哉普掃之章今古攸尊人天共仰(臣)等夙陶
化雨誓暢眞風蝸角酣華莫遂林泉之素志
羊腸逐景易縈塵土之丹𠂻寡過未能立功
敢後盍憲天而佐國期體道以利人凡有投
詞盍爲關告齋意丹誠謹當敷奏
宣詞

按如詞旨備切忱恂齋主某受炁二儀陶形
四象身滓六如之粹邈矣致祥家覷百善之
眞遼哉餘慶忽六天之祅魔奮毒而九地之
奸魅嘘災冦驚際於隂陽怪多呈於晝夜徒
羨九巫之聖禱莫逢七返之神醫明發興思
夙宵注念匪賴上穹之顯佑曷令下土之潜
寧仰惟北辰尊居中極御紫微而布政撫碧
落以行威瓊垣環布於七元玉輔周羅於四
將陽握幅圓之柄隂提鬱絶之權威令風行
仁恩日皎有伏魔之神呪號煞鬼之靈章北

帝修之以制伏兇邪學士誦之則剪除祅魅
巍巍聖勇赫赫神威爰遵律以修齋敬啓壇
而布呪丹輿緑輦羅黄道以前驅金鉞朱鉦
御紫霄而下邁動摇山嶽震撼乾坤願揚聖
武之容爲掃祅邪之炁以今早朝陞壇行道
請法衆等運兹初捻上香
願此香煙騰空俓上供養
无上至眞道寳天尊臣等皈身皈神皈命首
體投地仰依
太上三尊願以是功德上祝

皇帝陛下㐲願聖邁唐虞道髙炎燧恩孚湛
露豐碧草於圓扉威澟繁霜靜緑林於方野
榆塞息射鵰之技柳營閑躍馬之能河海晏
清華夷澄穆今故燒香自皈依
師尊大聖衆至眞之德得道之後保天長存
和與道合眞
以今早朝陞壇行道請法衆等運兹二捻上
香
願此香煙騰空俓上供養
无上至眞經寳天尊(臣)等皈身皈神皈命首

體投地仰依
太上三尊願以是功德歸流八紘九軌萬姓
三農伏願四極春臺八荒壽域天無氛穢人
人陶星漢之靈輝地絶祅塵物物禀山川之
正氣隂魅潜形於井落幽魔滅跡於家庭朝
誦暮絃冬裘夏葛今故燒香自皈依
師尊大聖衆至眞之德得道之後升入无形
和與道合眞
以今早朝陞壇行道請法衆等運兹三捻上
香

願此香煙騰空俓上供養
无上至眞師寳天尊(臣)等皈身皈神皈命首
體投地仰依
太上三等願以是功德歸流齋主某伏願萬
福雲臻千災電掃天威赫奕門庭永斷於邪
踪聖力巍峩院宇常臨於德曜霽月瑩金花
之茂光風馨玉樹之華蘭桂長新椿萱不老
今故燒香自皈依
師尊大聖衆至眞之德得道之後永保長生
(和)與道合眞

禮方懴方
誦天蓬呪三十六遍
三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福
又
鬱鬱家國盛濟濟經道興天人同其願
縹緲入大乘因心立福田靡靡法輪昇
七祖生天堂我身白日騰

又
大道洞玄虚有念無不契錬質八仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮
太上无極大道
(臣)等志心稽首禮
三十六部尊經
(臣)等志心稽首禮

玄中大法師
重稱法位
具位(臣)某謹重誠上啓
三清上聖十極髙眞九天尚父天蓬都元帥
眞君九天佐翊副元帥眞君九天上輔翊聖
儲慶保德眞君九天遊奕玄武佑聖眞君北
帝煞鬼一行兵吏(臣)聞天地開張炁聿分於
清濁隂陽剖判勢遂别於幽明光華爲人物
之都冥昧號鬼神之府主宰悉繇於紫極綱
維亶藉於玄都聖日昭彰鬼罔聞於晝舞醇

風旣散人恍墮於宵行故魔精乗隂濁之氛
而魑魅肆奸淫之炁惟威令頒於閶闔而慶
期襲於幅圓庸潔民情惠徼帝貺今齋主某
膺身心之竒疾溢家宅之祅氛進思召禍之
端退省興災之兆慮纏業垢妄造塵愆行多
柔僻之私笑刀可畏性起隱微之過穽石堪
驚或淩茂於綱常或悖逆於仁義侮慢天地
傲忽神明不祀祖先不和宗族致仙眞之擿
過有邪怪之肆誣洪惟大道之好生敢罄小
心而俟命爰遵壇律恭啓齋盟燒香散花▲

天恩之宥罪轉經行道仗帝力以除祅願鑒
忱恂恪頒綸綍䇿右蕃之匡衞嚴駕䕫龍役
中極之甲騶肅驂雷電七政鷹揚於斧鉞二
威虎視於鉦旄布陣連天檢鬼營而束送分
屯帀地縛祅爽以來呈魔魅永閉於黒風魍
魎無干於白日元皇正炁扶身命運限以迎
祥玄靈天醫佐金石草木而策雋邪源滅跡
病證離身立期歩武之勝常坐見精神之復
舊門闌有喜四時宴御於壷天閭里無憂八
節舒榮於福地引領生成之德皈誠化育之

仁切切無違依依有望上願乾坤澄晏山嶽
靜安日月輝華風雲蔵穆秀兩歧於漢麥慶
同穎於唐禾夷狄蠻戎悉慕衣冠之美邦域
畿甸盡循詩禮之風飛潜永戴於堯天動植
均陶於聖日則上明
天尊大慈之化下副臣等皈命之誠謹啓以
聞
發念
一念爲道四大合德齋主七世父母免脫憂
苦上昇天堂衣食自然

二念帝王國主道化興隆庠序濟濟皇教恢
弘威儀翼翼普天所瞻民稱太平四夷賔
伏祅惡自滅賢聖日生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範
六念損巳布施道士及飢寒者天下人民各
得其所
七念蠕動跂行一切衆生咸蒙成就

八念赦貰前生今世罪對立功補過
九念家門隆盛宗廟有人世生賢才
十念尊受師經不敢中怠平等一心廣度一
切克獲上仙白日登天拜見太上永成眞
人雲車羽駕和與道合眞
存神燒香
香官使者左右龍虎君侍香諸靈官當令(臣)
早朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯霑恩十方仙童玉女

接侍蘭煙傳(臣)向來所啓之誠速達俓御
太上无極大道至眞玉皇上帝(御前)
出堂頌
引至幕
謝師


靈寳領教濟度金書卷之二百六


