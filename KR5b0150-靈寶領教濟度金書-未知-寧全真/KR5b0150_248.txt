










靈寳領教濟度金書卷之二百四十八
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品祈晴齋用
　　晚朝行道儀
　　　燒香頌
　　　各禮師存念如法
　　　宣衛靈呪
五星髙耀瑞炁飛浮元始集神天地交周
玉符寳節嘯命微幽擲火揚威奸凶無留

萬魔振伏紛葩却消摧怪伐惡道炁同流
神光照夜隂翳俱收萬仙降格扇景乗飈
群生咸遂惠遍神州(和)與道合眞
　　　鳴法鼓二十四通
无上三天玄元始三炁太上道君召出(臣)身
中三五功曹左右官使者侍香玉童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今落景陞壇行道願得玉清道炁靈寳妙光

下降流入臣等身中令(臣)所啓速達逕御
太上无極大道至眞玉皇上帝御前
　　　謹稱法位
具位(臣)某與臨壇官衆等謹同誠上啓
太上无極大道虚元自然元始天尊太上道
君太上老君昊天玉皇上帝髙上神霄玉清
眞王長生大帝髙上神霄玉清眞王青華大
帝九天應元雷聲普化天尊九天雷祖上帝
上清紫微碧玉宫太乙大天帝六天洞淵大
帝六波天主帝君可韓司丈人天尊九天採

訪使天尊雷霆九司諸天省府東華西靈執
職眞衆洞天福地四海四瀆溪澗潭洞主宰
龍神社稷山川城隍里域三界官屬一切眞
靈(臣)聞大道杳冥鑿帝江而莫測至眞恍惚
遊聖海以無方希夷上聞於六虚微妙下該
於萬有風雨霜露潜旋潤澤之功草木山川
昭布發生之德成終成始拱後拱前凡委炁
以流形皆收功而禀命臣等卑卑磨蟻碌碌
坎蛙佩龍戒於心前堪嗟短景采鸞書於肘
後徒羡長年功未積於紅塵過巳深於碧海

濟人利物敢忘受道之初忱賛化宣仁期秉
學眞之終志凡有投告所盍關聞晚朝青詞
謹當敷奏
　　　宣詞
按如詞㫖諒垂淵聽(臣)聞國以農爲重春耕
期享於豐年民以食爲先秋歛覬登於樂歳
苟東作或際淫潦之苦則西成曷圓豐稔之
歡睠彼田疇每隣湖泊多岸髙而畒下易被
損傷率畦低而塘深常罹淹浸乃自仲春之
候馴至季夏之時急雨疾風挾迅雷而連旬

不止驚波駭浪泛狂瀾而數月無休秧莫抽
芽禾難吐穎非頼三靈之恊佑奚繇一飽之
安全爰潔茅庭聿嚴芝座降三華之寳輦來
十極之瓊輪旌葆葳蕤旛花煥映一忱請命
百拜陳情爲齋主某開拓晴光解除霖潦俾
耘耔之盡力庶刈穫之從心以今晚朝行道
請法衆等運兹初捻上香
願此香煙騰空逕上供養
无上至眞道寳(臣)等皈身皈神皈命首體投
地願以是功德上祝

皇帝陛下伏願隂陽合德覆載同功治越虞
朝致獸舞鳯儀之瑞政過漢代開馬生龍見
之祥來王而四海㑹同入覲而八荒拱伏耕
者讓畔負黼扆而禮修道不拾遺盡衣冠而
刑措今故燒香自皈依
師尊大聖衆至眞之德得道之後保天長存
和與道合眞
以今晚朝行道請法衆等運兹二捻上香
願此香煙騰空逕上供養
无上至眞經寳(臣)等皈身皈神皈命首體投

地願以是功德皈流四嶽九牧萬姓四民伏
願王綱調理帝化賛襄煙閣圖形書元勲於
竹帛雲臺紀字耀成績於旂常熈熈而治洽
八埏皡皡而政敷九軌月堂負耒喜五榖之
告成雲岫驅車欣百工之貿易今故燒香自
皈依
師尊大聖衆至眞之德得道之後長享自然
(和)與道合眞
以今晚朝行道請法衆等運兹三捻上香
願此香煙騰空逕上供養

无上至眞師寳(臣)等皈身皈神皈命首體投
地願以是功德皈流親民陽掾佐政隂僚伏
願輸忠佐主守愛御民三異政成剖竹惠周
於里巷一同恩洽種花春滿於郊原禀正直
以憲天敷慈祥而制地山川領職普膺十賚
之華里社持權班萃九遷之寵今故燒香自
皈依
師尊大聖衆至眞之德得道之後長享自然
(和)與道合眞
　　　禮方懴方

　　　歩虚
　　　三啓
　　　三禮
　　　重稱法位
具位(臣)某與臨壇官衆等謹同誠上啓
太上無極大道虚无自然元始天尊太上大
道君太上老君昊天玉皇上帝髙上神霄玉
清眞王長生大帝髙上神霄玉清眞王青華
大帝九天應元雷聲普化天尊九天雷祖大
帝上清紫微碧玉宫太乙大天帝六天洞淵

大帝六波天主帝君可韓司丈人天尊九天
採訪使天尊雷霆九司諸天省府東華西靈
執職眞衆洞天福地四海四瀆溪澗潭洞主
宰龍神社稷山川城隍里域三界官屬一切
眞靈(臣)聞常雨常暘雖自天災之降或豐或
歉率由民欲之招故上天每愛民而施仁而
下民惟咈天而造業機椷所繫影響則同今
齋主某矜此歳華莫逢晴霽凝眸暴雨注晴
簷而挾𦔳狂風極目驚波壓岸谷而泛飄滚
浪隂陽昏翳天地悲號林亡棲鳥之巢澤矢

避獸之穴野農疾首縱襏襫以奚爲村老痛
心惟桔槹之曷用狂霖若此望歳何期深慮
凡厥有生自從徃劫弗脩人事罔念天威賤
榖米以育鷄豚圖糟糠而造酒醋凶年厚積
伺市價之有嬴富歳必藏校村儲之多蓄斗
升寛狹丈尺低昂𦤺罪籍之登名或刑編之
紀字㑹合地主關告天廷遂成霖雨之災莫
副晴明之願自匪開心而首謝奚繇如意以
懇祈是以舒壇建齋俾懴除於徃咎轉經行
道爲迎輅於新釐伏願十極呈祥九天錫慶

煥丹綸於空界收拾隂霾湛紫綍於天中開
明陽耀庶得曦輪煥景雲蓋停隂秀芃芃而
實離離相將秋歛黍與與而稷翼翼取次冬
藏蒙如監映之私允拜提携之造上願經法
流演洞輔宣行曦璘光明風雲藏靜動靜被
澤山川鬼神以攸寧飛潜承恩鳥獸魚鼈而
咸若朝多岡鳯野絶谷駒地湧醴泉秉萬年
枝而治定天垂甘露握千秋鏡以功成在在
陽回人人春到則上明
天尊大慈之化下副(臣)等皈命之誠謹啓以

開
　　　發願
一願大道流行普天懷德
二願一切有生咸皆悟道
三願九夜幽䰟一時解脫
四願孤爽無依咸得受生
五願天下太平五榖豐熟
六願臣忠子孝君仁父慈
七願四海通同𡨚親和釋
八願潜胞處卵咸得生成

九願積疾新痾旋即痊愈
十願孤露衆生豐衣足食(和)與道合眞
　　　存神燒香
香官使者左右龍虎君侍香諸靈官當令(臣)
建壇之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福穹昊開晴十方仙童玉女侍衛
香煙傳(臣)向來啓告速達逕御
太上无極大道至眞玉皇上帝御前
　　　出堂頌

　　　謝師



靈寳領教濟度金書卷之二百四十八





