










靈寳領教濟度金書卷之一百八十七拱六
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(消災集福/道場用)
　　落景行道儀
　　　法事陞壇如式
　　　各禮師存念如法
　　　宣衞靈呪
五炁玄天元始徘徊辰星煥爛光耀太微
黒靈尊神號曰層威統冠飛天仙裙羽衣

備衞五門檢精捕非敢有干試豁落斬摧
玉符所告神鎮八威邪門閉塞正道明開
▲照我身三光同輝䇿空駕浮舉形仙飛
和與道合眞
　　　鳴法鼔二十四通
無上三天玄元始三炁太上虚无道君召出
臣身中三五功曹左右官使者左右捧香驛
龍騎吏侍香金童傳言散花玉女五帝直符
直日香官各三十六人出出者嚴裝顯服冠
帶垂纓關啓玄壇天帝神君當召此間土地

方域神眞臣今落景陞壇燒香行道謹奏爲
入意其諸誠悃具載丹誠願得
太上十方正眞道炁靈寳瑞光下降流入臣
身中令臣所啓速達俓御
至眞無極大道
三清上聖
昊天玉皇上帝(御前)
　　　請稱法職
具位奉行消災集福道場法事小兆臣某與
臨壇官衆等謹同誠上啓

太上無極太道虚無自然元始天尊太上玉
晨大道君靈寳天尊太上玄元老君道徳天
尊昊天玉皇上帝南極天皇大帝北極紫微
大帝承天效法后土皇地祇神霄九宸上帝
諸天天尊上帝丞相宰輔帝君上清列宿諸
垣帝座拱極髙眞消災散禍扶衰度厄益筭
眞君本命元辰照臨眞宰禄元馬元壽元尊
神三元三官大帝法主四聖眞君啓教宗師
侍宸仙侣天雷嶽酆諸司官將玉童玉女歳
徳尊神城隍祀典主執靈祇三界應感一切

威靈恭望洪慈洞回昭格臣聞炁冠虚无肇
鴻蒙而立象教宏洞輔開混沌以垂光仰块
圠於天綱俯扶持於地紀清微御運鼔聖海
而道綂峩峩紫極膺圖鑿帝江而師宗奕奕
濟美紹前修之軌流芳垂後覺之華葉葉舒
翹燈燈續燄悉宫商於玄紀庸黼黻於蒼生
臣等語上師陶受中帝錫簮紳效職肯忘化
育之仁劒履趍朝盍賛生成之徳凡有投告
敢不上聞
　　　宣詞

按如詞言備詳𢢽欵今齋主某澄清一念䟽
瀹五神念塵海茫茫盍省吾而回首況天關
蕩蕩每臨汝以驚心期昭膺百善之祥須密
輅一元之祉仰惟瑶笈快覩琅函湛露昭天
化聿尊於靈寳慈雲覆地徳惟重於玄元制
劫運則八威龍文提隂陽則九光鳳檢威儀
翼翼宏三籙之金章科品昭昭廓九幽之玉
匱玄黄共仰夷夏攸崇凡露禱以葵傾心日
宣而芹采瑶壇星拱碧霞羅絡於霓旌寳簴
風清紫霧迴旋於羽蓋蘭炬燦絳葩之麗蓉

枝耀朱實之華影湛參旗瞻玉杓之曲轉彩
輝閣道粲銀漢之飛斜瞻帝座於蕭臺拱天
顔於禁路由中悃罄濟下恩敷以今落景陞
壇行道請法衆等運兹初捻上香
願此香煙騰空俓上供養
无上至眞道寳天尊臣等皈身皈神皈命首
體投地仰依
太上三尊願以是功徳上祝
皇帝陛下伏願乾坤佐運河洛昭符握萬年
枝鏤登封之玉牒獻千秋鏡錫告成之玄圭

位隆震器而賛治中朝徳配坤儀而參機内
掖雲臺竹帛紀蓋世之元勲月塞鉞旄宣濟
時之偉績回祝
社稷先靈宗祧尊聖雲駢翳鳳霓葆飛虬炁
入玄玄騰翠微而覲聖神超眇眇登紫極以
參眞今故燒香自皈依
道尊大聖衆至眞之徳得道之後保天長存
和與道合眞
以今落景行道請法衆等運兹二捻上香
願此香煙騰空俓上供養

无上至眞經寳天尊臣等皈身皈神皈命首
體投地仰依
太上三尊願以是功徳皈流齋主某伏願妄
業非心眞機樂意知白守黒潄金醴以酣和
抱紫迴黄固王顔而韞妙萬累俱清於性地
一塵不染於心天慶靄家庭侃侃叙天倫之
樂譽隆閭里雍雍修人紀之常次冀九玄七
祖五親六族均消黒累同證玄機乗功徳光
髙歩俓躋於陽境滅煩惱暗升神永脫於幽
關今故燒香自皈依

經尊大聖衆至眞之徳得道之後昇入无形
和與道合眞
以今落景陞壇行道請法衆等運兹三捻上
香
願此香煙騰空俓上供養
无上至眞師寳天尊臣等皈身皈神皈命首
體投地仰依
太上三尊願以是功徳皈流溥天率土徼外
寰中萬姓三軍百昌庶品並願堯雲丕冐舜
日舒明黍稷千倉隴畒共欣於樂歳桑麻萬

里邊陲永宴於清時鳶飛魚躍而游泳太和
獸舞鳳儀而翺翔𠃔治翾飛蠢動各離化化
之機啄息跂行克遂生生之性次願臣等三
師四友道參玄妙徳契希夷巳化者列籍丹
陵校善功於小有見在者刋圖玄極證妙行
於大乗今故燒香自皈依
師尊大聖衆至眞之徳得道之後永保長存
和與道合眞
　　　禮方懴方三啓
　　　三禮

　　　重稱法位
具位奉行消災集福道場法事小兆臣某與
臨壇官衆等謹同誠上啓
九清上帝十極髙眞日月星斗本命元辰三
官四聖列位群眞天地靈仙三界官屬恭望
洪慈俯囬洞鍳臣聞函三御炁道離清濁以
流形得一分靈人禀沖和而賦質語上孕開
天之後受中融象帝之先性契眞常生白妙
凝於虚室心參恬惔留丹玄毓於靈臺自五
賊之風行致百神之雲擾紛紛養外情莫辨

於精粗昭昭聽卑令斯彰於善惡臣等桑榆
短景蒲栁微姿沐師匠之風斤幸窺枕寳老
化工之月籥坐閱䆫隂莫進寸以競辰徒惜
分而玩歳曲承恩紀俾典玄綱露方寸天盍
殫誠而奏對借盈尺地願謄悃以鋪陳今齋
主某切切海涵兢兢淵渉念天形道貌忍招
八面之紅塵而海慾波情易溷一心之素履
靜罹帝憲動羽宸章匪上扣於紫虚曷下徼
於丹渥瑶壇翼翼覩三寳以迎釐琅座巍巍
列十華而首過伏冀温綸煥紫恩綍飛丹増

朱火之生圖削黒單之𡨚籍二儀四象送穰
穰簡簡之祥八卦九章耀蕩蕩平平之福咎
徴無窺其徳履塵縁莫撓其靈襟竇桂芳春
莊椿茂曉九玄七祖均超迹於圓方五族六
親並願神於經緯輅方來之餘慶消旣徃之
重災蒙如所陳𠃔臻玄貺上願天元昭晏地
紀朗寧川后呈祥山靈薦祉華封三祝旌文
軌之太平康衢載歌識梯航之𠃔治林澤不
逢於癘疫田疇无撓於霖蝗黔黎乂寧幽㝠
昭朗則上明

天尊大慈之化下副臣等懇禱之誠謹啓以
聞
　　　發願
　　　存神燒香
香官使者左右龍虎君侍香諸靈官當令臣
落景燒香行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋官蒙福幽顯霑恩十方仙童
玉女侍衞香煙傳臣向來所啓之誠速達俓
御

太上無極大道
三清上聖
昊天玉皇上帝御前
　　　出堂頌
　　　謝師
　　　向來



靈寳領教濟度金書卷之一百八十七
