










靈寳領教濟度金書卷之七十七
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(生神齋用)
午朝行道義
各禮師存念如法
宣衛靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤
辟姧破妖明耀元功金符召制躡雲䇿龍

謠歌慶㑹散花太空神化㝠運四極安隆
伏御帝前罔有不恭和與道合眞
鳴法鼓二十四通
發爐
无上玄元太上虚无道君召出(臣)等身中三
五功曹左右官使者侍香金童傳言散花玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入意以今
臨午陞壇行道願得

靈寳自然生神妙炁下降流入(臣)等身中令
臣所啓速達俓御
虚元大道九天元皇玉帝御前
請稱法位
具位奉行靈寳生神妙齋法事小兆(臣)某與
臨壇官衆等謹同誠上啓
虚元自然无極大道元始天尊玉晨元皇道
君萬變混沌玄元老君髙上玉皇昊天上帝
三寳丈人三寳帝君九天應元雷聲普化天
尊無上九天生神上帝九父眞母元皇帝君

三十六部尊經玄中大法師玉輔上宰四恊
侍宸飛天神王九天眞衆三界應感一切眞
靈(臣)聞玄黃奠位凝萬物於九霄雲錦開囊
敷神章於四輔玉佩昭晨燈之妙金璫朗紅
映之玄三炁流精萬神宴樂上葆胎仙之粹
下廻遊爽之靈乗晨希陽超黒風而遏死戸
飛玄凝化駕碧空而復生根是爲无極之神
郷亶瀹有形之宿累(臣)等太陽耀質中土禀
生佩八㑹之芝圖按九光之蘂簡紛葩渉迹
昏梨棗於刀圭泉石馳神慨桑榆於方寸乗

非履過懽滓天常弘道憲天盍宣帝澤旣奉
詞旨敢不上聞
宣詞
按如詞言衷忱激切(臣)聞陽光煥赫萬天拱
仙聖之都隂景㝠迷六洞號鬼神之府惟人
禀命視物最靈自客塵雲擾於形神莫超陽
界致業垢煙迷於精粹遂墮隂郷非依三炁
之返魂曷免千齡之輪轉今齋主某痛念亡
故某命元蕩失靈蔕飛奔四大支離散天魂
於眇莾百關消化沉地魄於幽寥㝠㝠夜壑

以誰憐戚戚寒庭而孰訴三途極目五道驚
心故瑶壇崇饗帝之儀而玉範備籲天之敬
紫煙上下佩環振響於玄虚翠葆後先黼扆
低回於碧落寳花四雨鈞籟九成覬善應之
孔昭期眞忱之黙契恩周幽顯澤洽人天以
今臨午行道請法衆等運兹初捻上香
願此香煙騰空俓上供養
無上至眞道寳(臣)等皈身皈神皈命首體投
地仰依
太上三尊願以是功德上祝

社稷尊靈宗祧先聖棲眞玄極證品清虚凝
旒侍金闕之尊垂休寳祚御蹕朝玉京之聖
衍慶金枝邁景運於劫千並太和於三五今
故燒香自皈依
道尊大聖衆至眞之德得道之後保天長存
和與道合眞
以今臨午行道請法衆等運兹二捻上香
願此香煙騰空俓上供養
无上至眞經寳(臣)等皈身皈神皈命首體投
地仰依

太上三尊願以是功德歸流齋主所薦亡靈
普及幽㝠冤親平等伏願性天徹朗覺地澄
虛業山摧萬仞之峯晨陽照映定水止千尋
之浪祖炁回還升歩武於霄衢䕃聲猷於世
澤今故燒香自皈依
經尊大聖衆至眞之德得道之後升入无形
和與道合眞
以今臨午行道請法衆等運兹三捻上香
願此香煙騰空俓上供養
无上至眞師寳(臣)等皈身皈神皈命首體投

地仰依
太上三尊願以是功德歸流九州萬國五道
三途舊爽新囚孤魂滯魄並願慈雲流潤法
雨含滋幽關開坱圠之春疾除罪簿寒谷啓
融怡之旦落滅惡根升碧落以證眞汎緑羅
而躡景今故燒香自皈依
師尊大聖衆至眞之德得道之後永處福庭
和與道合眞
禮方懴方命魔
歩虚三啓三禮

重稱法位
具位奉行靈寳生神妙齋法事小兆(臣)某與
臨壇官衆等謹同誠上啓
虚无自然无極大道元始天尊玉晨元皇道
君萬變混沌玄元老君髙上玉皇昊天上帝
三寳丈人三寳帝君九天應元雷聲普化天
尊无上九天生神上帝元父眞母元皇帝君
三十六部尊經玄中大法師玉輔上宰四恊
侍宸飛天神王九天眞衆三界應感一切眞
靈(臣)聞三寳開圖演金書而裁萬有九清布

化敷玉篆以拯群靈惟蒼赤青緑黃白紫碧
黒之結形實胞胎魂魄藏府竅景神之備體
從无入有唱恭奉以監生返隂還陽浮幽寥
而度死至哉化育大矣生成(臣)等道運欣逢
玄慪快覩奉天等而濟物宣帝化以逢春重
念亡故某釁積生生愆縈劫劫從心猿而䘮
本輕慢三元奔意馬以焚和傷殘五炁下違
地理上逆天文中千人紀之常旁忤神靈之
正蠅營狗苟逐名利以爭馳兎走烏飛凋形
神而㒺覺一朝淪溺九夜凄凉莫登南上之

生名惟結北都之死籍浮沉異趣徃返業輪
非帝眞宻灌於陽精則性識曷超於隂滓庸
嚴蓬宇恭飭芝壇象葵藿以由中㓗蘋蘩而
事上伏冀恪從民欲俯賜天休窮朔單鬱絶
之區靈光蓊藹極洞淵剛澤之境道炁羅敷
超溟漠之苦魂登虚无之樂界五行返復二
景周流聚精㑹神和合而胚胎有始還淳返
朴逍遙而塵劫无終隂消考訟之虞陽衍雲
仍之祉齋主某千愆氷釋萬福川増慶雲凝
庭户之華春回福地霽月映簾籠之景日永

壺天茂詩禮以自將䕃屋身而俱潤天倫有
序人事無憂上願三境輝華二儀呈泰龍圖
衍瑞鳯曆延祥雲䕃八遐絶烽煙於榆柳風
清九軌挹甘露於桑麻山棲谷汲而咸味道
腴川泳雲飛而普全生意九幽昭晏萬類懽
和則上明
天尊大慈之化下副(臣)等皈嚮之誠謹啓以
聞
發願
一願大道澹泊虚無安閑空寂澄清自居廣

開法門教導頑夫皆蒙惠澤精苦自修預
以同學普得昇虚與天相保長存無憂
二願諸天結炁澄清髙虚廣覆保眞固靈氣
候調節四運和平國安民豐普天閑寧廣
濟一切惠達有生保天長存億劫不傾
三願土地覆載無窮安平不陷海淪不崩保
鎮家國兆民具從養生安死惠周十方禾
稼滋植營運日豐咸得覆載萬類皆從
四願日月二景髙明無有孛蝕𧇊盈安清光
照諸天洞消暗㝠保固劫運世祚和平普

加潤澤惠灑衆生
五願星辰與日齊光轉燭照耀朗映十方各
安其位經緯直行保鎮家國無有災傷四
海寧一普天與昌
六願四時隨節推遷景氣和調無有災患疫
毒消滅普天安平五谷豐熟國富民歡
七願浮雲結氣聚煙飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普濟群生人同劫年
八願風雨流灑無窮普加施泄受其發揚萬

物滋生國儲民豐
九願五嶽各安其方巍巍包藏長爲仙宫安
鎮國祚保天無終護度一切莫不仰宗
十願江海蕩蕩無極含容恢廓無細不植淵
奥柔惠潤加蠕息天人獲慶年同劫石
十一願帝王國土日昌四鎮安睦兵革不揚
天人歌唱吉應來翔敷教濟濟威化揚揚
兆庶稱慶長樂未央
十二願蝖飛蠢動已生未生咸蒙安全普得
生成皆見元氣受陽之形草木菓林經冬

不零一切濟度靡不鮮榮和與道合眞
復爐
香官使者左右龍虎君侍香諸靈官當令(臣)
午朝行道之所自然生金液丹碧芝英百靈
衆眞交㑹在此香火爐前令(臣)學道得道求
仙得仙齋主受福幽顯沾恩十方仙童玉女
侍衛香煙傳(臣)向來所啓速達徑御
虚无大道九天元皇玉帝御前
出户
靈寳領教濟度金書卷之七十七











