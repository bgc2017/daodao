










靈寳領教濟度金書卷之二百四十九(二百/五十)
(同/卷)育八
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品祈晴用
　　祈晴設醮儀
　　　歩虚燒香頌
　　　各禮師存念如法
　　　宣衛靈呪
五星列照煥明五方水星却災木德致昌

熒惑消禍太白辟兵鎭星四據家國利亨
名刋玉簡字録帝房乗飈散景飛騰太空
出入幽㝠遊宴十方五雲浮蓋招神攝風
役使萬靈上衛仙翁(和)與道合眞
　　　鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以

今陞壇設醮願得
玉清道炁靈寳妙光下降流入(臣)等身中即
使玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹令
(臣)所啓速達逕御
太上无極大道至眞玉皇上帝御前
　　　謹稱法位
具位(臣)某與臨壇官衆等謹同誠上啓
太上無極大道虚无自然元始天尊太上道
君太上老君昊天玉皇上帝髙上神霄玉清

眞王長生大帝髙上神霄玉清眞王青華大
帝九天應元雷聲普化天尊九天雷祖大帝
上清紫微碧玉宫太乙大天帝六天洞淵大
帝六波天主帝君可韓司丈人天尊九天採
訪使天尊雷霆九司諸天省府東華西靈執
職眞衆洞天福地四海四瀆溪澗潭洞主宰
龍神社稷山川城隍里域三界官屬一切眞
靈(臣)聞妙道杳㝠運虚無而化育至眞恍惚
凝妙有以生成巍巍而綱紀難名蕩蕩而權
衡莫測日月星宿髙輝碧落之天草木山川

俯植黄垓之地無象之象自然而然凡形賦
於範圍均氣凝於陶冶(臣)等朝梧脆質夕蕣
柔資佩微妙之金符强顔出岫戴希夷之玉
䇿終志還山尤抱愆罪隨班奏對幸光明而
濟下敢欣戴以由中今醮官某目覩雨隂心
期晴霽荷玄穹之宻應獲丹禱以潜通爰潔
塵居肅陳瀹祭伏望朱幢鳯葆赴閣道以逶
迤翠蹕龍輿御端門之峻極齊臨黄道昭降
玄壇十華之風鶴參陪三界之雲驂䇿翼不
遺懇欵俱㑹道場(臣)不勝激切顒望之至再

拜奉迎
聖駕
　　　請聖初獻
　　　重稱法位
具位(臣)某與臨壇官衆等謹同誠上啓
三清上聖十極髙眞圓穹之帝后仙眞洞府
之曹僚主執醮筵内外一切眞靈(臣)聞聖化
淵淪包太空而罔外神功混洞羅元始以開
光道彌覆載之中聖浹隂陽之表斡旋二炁
周六子而消息盈虚槖籥三才運五靈而裁

成動靜主張化育典領生成凡切切以皈依
必昭昭而契合今醮官某仰瞻玄蓋俯軫黄
輿念人爲萬物之靈耕食鑿飲而性禀五行
之秀暑葛寒裘乃積雨以重隂莫開晴而見
日山林昏翳顛風震蕩於迅雷岸谷崩摧惡
浪翻飛於平地纏綿竟月播種無時更逾旬
而淫潦不休必終歳而顆粒無發凶荒旣甚
饑饉荐臻永惟大德之好生深慮小民之失
所爰遵丹笈肆築玄壇懴罪消災期貫通於
蒼昊上章行道冀昭格於玄穹早蒙應感之

恩即降允俞之命日光穿漏風雲靜而林麓
形昭巨浪回源波濤平而溪澗聲息堤塘並
築塍岸俱脩稻粱有吐穎之期禾黍多成實
之候舉家捧腹闔室舒眉敢恭蘋藻之羞聊
寓藿葵之敬有嚴有翼以謝以祈具有青詞
謹當宣奏
　　　宣詞
青詞巳露玄造孔昭伏冀帝監羅敷曲聽蒭
蕘之奏天威赫奕回聆葑菲之陳伶華振響
以時歆符寳森嚴而日監珠彛泛玉龍煙騰

百和之香翠斚流金風炬粲千枝之麗雲笙
九奏風磬三成爲敷萬一之忱庸聽百千之
悃(臣)不勝䖍切俟命之至
　　　亞獻
　　　重稱法位
具位(臣)某與臨壇官衆等謹同誠上啓
三清上聖十極髙眞圓穹之帝后仙眞雷霆
之曹僚主執醮壇内外一切眞靈(臣)聞天監
下民毎察不識不知之地民事上帝惟通無
聲無臭之天仰觀帝令之嚴俯詢民情之正

囊封朝奏旣寂感以雲從朝騎夕馳諒潜昭
而雷動今齋官某爲民請命祈晴霽之肆開
荷帝垂情獲雨隂之頓解三生心佩百拜顔
歡更願始自今朝終繇他日恒陽應節薄霽
烘晴絶稊稗以養良苖坐看成實去螟蝗而
滋嘉榖立見凝堅農夫刈穗以登場饁婦拾
麻而歸室歡生桑梓喜溢蓬茅多黍多稌饘
粥夷猶於樂歳積倉積廪餱粮鬱勃於豐年
蒙仰懇祈允臻福祐次願齋官某精神舒暢
歩武掀明八節四時永不干於地癘五運六

氣常勿觸於天災庭羅蘭桂之芳堂列椿萱
之盛(臣)等神凝偃月洞玄室於九還氣運回
風朝黄庭於七返宴坐則瓊章妙感經行則
瑶牒傳熈鳯陛承顔幸宣符於龍尾鴛班綴
武期同德於獅頭疾御炁以升神即登眞而
駕景拳拳有禱切切無違上願宇宙廓清乾
坤寧泰㼁璘煥朗風雨均調天曜景星映靈
光於七政地垂甘露凝和炁於百昌禾生同
穎以呈祥麥秀兩岐而薦瑞放牛歸馬極六
合以兵銷儀鳯獲麟廓八紘而治定三途罷

對五苦停輪(臣)不勝䖍懇之至
　　　終獻
具位(臣)某謹重誠上啓
三清上聖十極髙眞圓穹之帝后仙靈雷霆
之曹僚主執三界内外一切眞靈(臣)聞儀不
及物獻酬巳罄於三周情見乎辭奠饗幸殫
於一念以今參横斗轉夜炁無塵月淡河清
宵輝有耀玉磬飄颻而息韻金鐘晻藹以收
音萬乗戒嚴諸天復位葳蕤月駟旁旋洞府
以髙征揺曵雲龍俯徹蒼㝠而下運里社列

職各返攸司(臣)等控挽無從瞻戀徒切下情
不勝感激俟命之至謹稽首再拜奉送
　　　回軿頌
　　　存神燒香
香官使者左右龍虎君侍香諸靈官當令(臣)
設醮行道之所自然生金液丹碧芝英百靈
衆眞交㑹在此香火爐前令(臣)學道得道求
仙得仙天日晴明萬物咸亨十方仙童玉女
侍衛蘭煙傳(臣)向來所啓速達逕御
太上无極大道至眞玉皇上帝御前

　　　寳華號
　　　焚燎向來


靈寳領教濟度金書卷之二百四十九





