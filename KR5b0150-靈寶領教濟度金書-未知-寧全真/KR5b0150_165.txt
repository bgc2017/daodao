










靈寳領敎濟度金書卷之一百六十五
　　　　洞微髙士開光救苦眞人寗全眞授
　　　　靈寶通玄弘敎水南先生林靈眞編
　科儀立成品(預修黄/籙齋)
　　第二日午朝儀
　　　各禮師存念如法
　　　衞靈
黄中䇿炁斬馘妖宗遏絶邪源制斷魔蹤
太上符命召制神功萬靈斯格却禍除兇
王炁三輪洞運眞風紫户含瓊大度無終

左命青腰右攝芝童逍遥飈景總御九空
玄壇應機乗炁虚沖萬眞普降濟度無窮
和與道合眞
　　　鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入齋意以
今午朝陞壇行道願得

玉清道炁靈寶妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速逹俓御
太上无極大道至眞玉皇上帝(御前)
　　　請稱法位
具位奉行預修黄籙大齋法事小兆臣某與
臨壇官衆等謹同誠上啓
太上无極大道虚无自然元始天尊太上道
君太上老君髙上玉皇十方巳得道大聖衆

至眞諸君文人三十二天上帝玉虚上帝玉
帝大帝東華南極西靈北眞玄都玉京金闕
七寶瓊臺紫微上宫靈寶至眞明皇道君三
十六部尊經玄中大法師上相上宰上保上
傅太平下敎二十四眞人西城總眞王君太
乙眞人東嶽上卿司命茅君定録保命二眞
人名山洞府得道神仙三界官屬一切眞靈
臣聞碧落空歌萬聖流精於黎土紫虚鬱秀
五神混粹於華房回靈彰十轉之竒制運煥
八威之妙七經駕景朝祖炁於玄關八緯凝

眞藹靈光於丹谷勑神郷而玉龍度品撿鬼
營而金馬驛程赤書敷煥於八方紫字昭回
於四極五方靈篆三寶神章九幽開濟度之
瑶圖三籙耀威儀之瓊䇿入幽出顯明丁甲
變化之靈返隂還陽昭天地虚玄之聖藏紫
宫而期逾萬劫開錦囊而瑞逸九霄道旣顯
於上穹敎斯流於下土今齋主某冰清宇垢
風散襟氛心馳紫闕之崇目睇丹臺之峻念
二儀宻覆期朱顔緑鬢之圖形而五紀潜移
恍皓首厖眉之入眼生前碌碌身後茫茫孰

砥柱於福基曷棟梁於慶運夙宵荆甲明發
針氊載瞻鳳笈之玉章申睇鸞函之寶籙二
符赫奕生生留自在之身九戒勤渠劫劫保
長存之景聖力聿彰於北鬱神功常著於南
丹誓罄皈依期先佩奉爰按預修之旨徼福
玄壇幸遵受度之文祈恩紫禁闢九幽之慧
逕棹五苦之慈航丹筆誠孚青藤敬徹扣天
墀而虎拜旌民欲之蟻忱壇有青詞謹當宣
奏
　　　宣詞


按如詞旨備切忱恂臣等黼黻冠裳宫商環
珮鷺立華㘭之戺鳬趨文石之班烏御經天
耀朱實絳柯之彩騫林煥景振翠條碧榦之
音瞻麗色於紫虚仰粹容於丹扆十華日麗
三極雲清緑輦丹輿紛葳蕤於天仗玄龍朱
鳳舞容與之仙儀承顔浩劫之尊扣首虚无
之聖光中凝妙景外通玄鑒激切之葵忱降
羅敷之芝澤天人加額幽顯歡顔
以今臨午行道請法衆等運茲初捻上香
願此香烟騰空俓上供養

无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願德邁三皇功超五帝八圓載
德朝東歡泰定之期九軌同仁拱北慶文明
之運四德羙彰於内掖三朝孝著於東宫社
稷先靈汎龍旂而御景宗枝列輔扶鳳曆以
齊天巍巍有道之長蕩蕩無爲之化今故燒
香自皈依
師尊大聖衆至眞之德得道之後保天長存

和與道合眞
以今臨午行道請法衆等運茲二捻上香
願此香烟騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某伏願福
海深澄壽山聳秀雲鵬萬里乗海運以扶摇
風鶴九臯樂天和而鼓舞視履常陶於玉樹
留顔永駐於金花玄祖超凌削六宫之罪簿
姻親樂育崇四極之仙編潤身屋之芝蘭襲

絃歌於桒梓今故燒香自皈依
師尊大聖衆至眞之德得道之後升入無形
和與道合眞
以今臨午行道請法衆等運茲三捻上香
願此香烟騰空俓上供養
无上至眞師寳臣等皈身皈神皈命首體投
地仰依
太上三尊願以是功德皈流寰宇之間嶽牧
守宰文武職僚伏願承天布德體道施仁政
羙棠隂絶當道豺狼之暴瑞凝麥秀無他郷

鴻鴈之憂風沉方野之緑林雨鞠圜扉之青
草柳營月淡成八陣之竒勲榆塞風清藹三
邊之偉績虎符榮綬鳳綍重環今故燒香自
皈依
師尊大聖衆至眞之德得道之後升入無形
和與道合眞
　　　禮方懴方
　　　命魔歩虚
　　　三啓三禮
　　　重稱法位

具位臣某謹重誠上啓
太上无極大道元始天尊太上道君太上老
君无上玄老十方巳得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等
識倫螢爝志慕鶯遷承浩蕩之慶縁際巍峩
之道運蒼虬玉籙莫棲雲岫以心修紫鳳金
圖徒踐塵樊而身佩樗材自歎榆景難留勲
行無萬一之圓悔尤有億千之積慈雲布澤
尚厠跡於玄班法雨承流期竭誠於黄混乗

非履過弘道憲天旣初忱證誓於三官敢終
志寒盟於四極今齋主某目瞻蒼昊心遡紫
清浩乎萬水之朝東爛若衆星之拱北修齋
行道保福禄於今生膺戒佩符襲禎祥於後
世猶慮聖源波漲覺地塵生慕鴻鵠以心馳
縱猿猴之志蕩狂瀾愈倒昏霧終迷三彭伺
隙以紛紜二豎乗危而流浪茅塞虚靈之逕
荆荒粹妙之天愛根惡根生死根膠其結節
業障報障煩惱障混其形神或髙曽之塚訟
牽連或冤憎之仇讎執對匪蠲塵累曷就良

縁惟頒爵禄於端門願敷帝澤庶滌憲章於
幽户冀奮天威金符煥耀以開春玉詔飛行
而照夜銷名北府列字南昌釋考訟於寒庭
散勾連於夜壑春風亭院酣華駐景於玄泉
秋月簾櫳濯秀融光於霞液玉在山而石潤
珠藏水以淵澄福衍脩齡永對陽天之艶麗
慶流累劫俱辭隂地之幽寥返胎更生登眞
度命上願玄黄澄晏日月輝華河洛呈祥山
澤昭瑞被髪含齒逍遥共樂於堯年帶羽披
毛鼓舞永依於舜日畎畒絶遺蝗之影封疆

殄暴虎之蹤九壘春融百昌日茂則上明
天尊大慈之化下副臣等皈命之誠謹啓以
聞
　　　發願
　　　存神燒香
香官使者左右龍虎君侍香諸靈官當令臣
午朝陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭烟傳臣向來所啓速逹俓御

太上无極大道至眞玉皇上帝御前
　　　出堂頌


靈寶領敎濟度金書卷之一百六十五





