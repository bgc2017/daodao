










靈寳領教濟度金書卷之一百三十二問二
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品師友命過合用
　　早朝行道誦經儀
　　　焼香頌
　　　各禮師存念如法
　　　衛靈呪
青陽虚映曜日回靈神虎辟邪飛天流鈴
摧奸滅試萬魔束形九微回道八威攝精

千眞校録三元蕩清左嘯中黄右䇿六丁
七轉八合周旋天經聖化巍巍三道順行
慶雲流布合景黄庭(和)與道合眞
　　　鳴法鼓二十四通
无上三天玄元始三炁太上道君召出臣身
中三五功曹左右官使者待香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入齋意以
今清旦早朝陞壇行道焼香誦經願得玉清

道炁靈寳妙光下降流入臣等身中今臣所
啓所奏速達逕御
太上无極大道至眞玉皇上帝御前
　　　謹稱法位
具位臣某與臨壇官衆等謹同誠上啓
虚無自然元始天尊无極大道太上道君太
上老君髙上玉皇十方已得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六

部尊經玄中大法師上相上宰上保上傅太
平下教二十四眞人西城總眞王君太元眞
人東嶽上郷司命茅君定録保命二眞人名
山洞府得道神仙三界官属一切眞靈臣聞
清微御運宏化日於九靈赤明開圖散眞風
於八極鳯韞示希夷之粹鸞圖傅玄妙之精
蕩蕩神機巍巍聖運凡囿範圍之内悉歸陶
冶之中臣䓁綴武彤墀承顔玄座憲天弘道
期堅金石之忱宣德承符願證丹青之誓凡
有投告敢不上聞

　　　宣意
按如詞言深可矝憫故三洞弟子某人奄忽
一朝沉淪九夜修眞學道幾殫立雪之勤渠
通玄究微徒負淩雲之超邁業惟趨於涉世
術莫際於延生致墮幽寥倐歸滅度臣等痛
切肝肺義重師資同學則云義猶師友恩若
父兄修齋誦經合闡薦嚴之典祈恩懴罪宜
伸悲悼之情爰潔芝壇肅伸葵志旛花揺曳
鳴清蹕於雲衢旌蓋翩翻耀朱幢於禁路擎
拳再拜稽䫙一心願殫庸敬之忱爲導克誠

之悃專爲三洞弟子某人消除徃過迎輅新
釐並天地以同流合幽明而共慶以今清旦
行道焼香誦經運兹初捻上香
願此香煙騰空俓上供養
无上至眞道寳臣等皈身皈神皈命首體投
地願以是功德上祝
皇帝陛下道邁懷羲德尊炎燧日觀髙躋於
壽域玉帛朝元雲瀛旁接於福郷車書拱極
掖庭參賛藩服承宣今故焼香自皈依
師尊大聖衆至眞之德得道之後保天長存

(和)與道合眞
以今清旦行道焼香誦經運兹二捻上香
願此香煙騰空上徹供養
无上至眞經寳臣等皈身皈神皈命首體投
地願以是功德歸流嶽牧守宰庶政群工伏
願朝多鳴鳯野絶空駒面𣗥位槐獻納政成
於朝著種花剖竹承宣化洽於郊圻八表歸
心四夷稽首今故焼香自皈依
師尊大聖衆至眞之德得道之後升入無形
(和)與道合眞

以今清旦行道焼香誦經運兹三捻上香
願此香煙騰空俓上供養
无上至眞師寳臣等皈身皈神皈命首體投
地願以是功德歸流庶民萬姓邊戍三軍伏
願九榖豐成百昌樂育歡生四鄙耕田無負
未之憂慶浹三邊奠枕息控弦之警蟲魚咸
若鳥獸攸寧今故焼香自皈依
師尊大聖衆至眞之德符道之後長享自然
(和)與道合眞
　　　按人各恭信

　　　三皈依
具位臣某恭焚寳香遥瞻奏啓
太上无極大道虚无自然元始天尊妙無上
帝太上玉宸虚皇大道君妙有上帝萬變混
沌玄元老君混元上德皇帝十方无極太上
靈寳天尊三寳丈人三寳天君五方五老上
帝三十二天上帝木公尊神金母元君上聖
髙尊諸天眞衆太陽太隂五星道君主筭記
名落死上生大魁五斗星君護䰟侍魄養炁
通血中主五帝眞君諸天丞相南昌上宫韓

司主録監生大神度人不死尊神南極長生
大君度世司馬大神好生韓君丈人南上司
命司録延壽益筭度厄尊神迴骸起死無量
度人君玄中大法師三天大法師天眞皇人
妙行眞人玄一三眞人太極太虚眞人太極
左宫仙翁冲應眞人三界五帝大魔王十方
无極飛天神王長生大聖無量度人君飛天
神人飛天使者飛龍騎吏玄都紫微上宫侍
經玉郎玉童玉女神仙靈官靈寳經籍度三
師眞人名山洞府領教眞仙三十二天玉童

玉女功曹使者左右龍虎君三界直符使者
四直玉文功曹玄壇内外一切威靈臣聞靈
寳本章肇希夷於騰勝洞玄上品敷玄妙於
浮黎七經扣玉以乗晨八緯鳴金而駕景雲
藏風靜上彰玄蓋之符山緬林平下紀方輿
之瑞虬輪四㑹獅座中臨黍珠開鬱勃之音
騫翠振琳琅之句上無復祖存亡承開泰之
恩中有度人動殖被裁成之德故誦之者道
尊德貴感諸天之下觀詠之者災消害禳致
上帝之遥唱無文不度有感斯通以今伏爲

亡故三洞弟子某人崇建師友命過修齋誦
經道塲謹按玄科轉誦太上洞玄靈寳無量
度人上品妙經周回十方提携萬𩔖滌先靈
之宿垢掃幽爽之深愆俾仗眞乗頓消妄業
臣等莫不瀹澄心妄澡滌性眞遵三籙之威
儀雍容朗唱按二篇之軌範窈窕吟哦靈光
開五億之春梵炁遍三千之夜即使某人頓
明覺地開悟靈天智慧圎通克侍紫金之相
𡨚愆消釋永登碧落之墟臣下情無任祈恩
激切屏營之至

　　　宿命賛
　　　舉雲篆太虚
仰惟靈寳本章有諸天内音之微妙洞玄上
品著百魔隱韻之希夷功加而天地咸寧慈
周而死生蒙惠巍巍大梵赫赫深仁以今奉
爲亡故三洞弟子某人升壇轉誦太上洞玄
靈寳无量度人上品妙經人各周迴十過伏
願天無氛穢地絶妖塵開紫金典禁之藏十
回演奥啓玄都飛天之衛五譯敷玄即俾係
薦亡靈普及𡨚親幽爽惡根氷釋善蘂雲臻

度䰟神而上南宫永辭有漏圎性識而超北
府逕悟無爲稽首皈依无極大道
　　　舉三啓頌第一首歸位
臣聞上無復祖超三極以包羅中有度人集
萬眞而校録仰玄元之巨澤沛靈寳之弘功
欲藉提携敢忘修誦以今謹率見前清衆升
壇轉誦太上洞玄靈寳无量上品妙經人各
一卷專爲亡故三洞弟子某消除多劫以來
故作誤爲宿罪重過上犯東方無極世界一
切玄曹悉祈赦宥仍乞開度東方無邊爽識

同遂超升清衆運誠平坐如法
　　　平坐讃靜念如法
　　　開經誦經經畢
　　　度人无量天尊結經
仰惟三寳髙尊十華上聖曲回鑒映克副傾
投臣向來祗率清衆升壇轉誦太上洞玄靈
寳无量度人上品妙經人各一過專爲故三
洞弟子某消除所犯東方多劫罪咎普及東
方幽爽靈識咸希清靜獲遂周圎伏願青極
垂慈蒼旻流惠罪無大小均削落於簡書功

有顯微普登陳於簿録式宴華林之境面朝
　　　玉寳之尊爲如上縁請聖作證念
　　　三清无上天尊十方朱陵
　　　度人逍遥不可思議功德
　　　舉大歩虚第一首詣東方
　　　禮方方懴啓神王
某上啓東方无極飛天神王長生大聖無量
度人君恭望眞慈曲映俯鑒微衷一如浮黎
法㑹之時不忘元始付祝之訓特遣東方飛
天使者下降玄壇承領符命下告所司開度

故三洞弟子某溥及東方幽爽靈識上登仙
都所有眞符謹當告下
　　　告符宣關焚簡頌
　　　三啓頌第二首歸位
(臣)聞上無復祖超三極以包羅中有度人集
萬眞而校録仰玄元之臣澤沛靈寳之弘功
欲藉提携敢忘修誦以今謹率見前清衆升
壇焼香散花轉誦太上洞玄靈寳无量上品
妙經人各一卷專爲亡故三洞弟子某消除
多劫以來故作誤爲宿罪重過上犯南方無

極世界一切玄曹悉祈赦宥仍乞開度南方
無邊爽識同遂超升清衆運誠平坐如法
　　　平坐讃靜念如法
　　　開經誦經經畢
　　　度人无量天尊結經
仰惟三寳髙尊十華上聖曲回鑒映克副傾
投臣向來祗率清衆升壇轉誦太上洞玄靈
寳无量度人上品妙經各一過專爲故三洞
弟子某消除所犯南方多劫罪咎普及南方
幽爽靈識咸希清靜獲遂周圎伏願丹極垂

慈朱陵流惠黒單赦過等暁鑑之無塵青簡
書功若秋蟾之有耀式宴梵天之境面朝萬
福之尊爲如上縁請聖作證念
　　　三清无上天尊十方朱陵
　　　度人逍遥不可思議功德
　　　舉大歩虚第二首詣南方
　　　禮方方懴啓神王
某上啓南方无極飛天神王長生大聖无量
度人君恭望眞慈曲映俯鑒微衷一如浮黎
法㑹之時不忘元始付祝之訓特遣南方飛

天使者下降玄壇承領符命下告所司開度
故三洞弟子某溥及南方幽爽靈識上登仙
都所有眞符謹當告下
　　　告符宣關焚簡頌
　　　三啓頌第三首歸位
臣聞上無復祖超三極以包羅中有度人集
萬眞而校録仰玄元之巨澤沛靈寳之弘功
欲藉提携敢忘修誦以今謹率見前清衆升
壇焼香散花轉誦太上洞玄靈寳无量上品
妙經人各一卷專爲亡故三洞弟子某消除

多劫以來故作誤爲宿罪重過上犯西方無
極世界一切玄曹悉祈赦宥仍乞開度西方
無邊爽識同遂超升清衆運誠平坐如法
　　　平坐讃靜念如法
　　　開經誦經經畢
　　　度人无量天尊結經
仰惟三寳髙尊十華上聖曲回鑒映克副傾
投臣向來祗率清衆升壇轉誦太上洞玄靈
寳无量度人上品妙經人各一過專爲故三
洞弟子某消除所犯西方多劫罪咎普及西

方幽爽靈識咸希清靜獲遂周圎伏願素極
垂慈金門流惠蠲消徃過敕清府以移名收
拾前功勒玄曹而紀字式宴金光之境面朝
太妙之尊爲如上縁請聖作證念
　　　三清无上天尊十方朱陵
　　　度人逍遥不可思議功德
　　　大歩虚第三首詣西方
　　　禮懴方懴啓神王
某上啓西方无極飛天神王長生大聖无量
度人君恭望眞慈曲映俯鑒微衷一如浮黎

法㑹之時不忘元始付祝之訓特遣西方飛
天使者下降玄壇承領符命下告所司開度
故三洞弟子某溥及西方幽爽靈識上登仙
都所有眞符謹當告下
　　　告符宣關焚簡頌
　　　舉七眞讃第一首歸位
臣聞上無復祖超三極以包羅中有度人集
萬眞而校録仰玄元之巨澤沛靈寳之弘功
欲藉提携敢忘修誦以今謹率見前清衆升
壇焼香散花轉誦太上洞玄靈寳无量上品

妙經人各一卷專爲亡故三洞弟子某消除
多劫以來故作誤爲宿罪重過上犯北方無
極世界一切玄曹悉祈赦宥仍乞開度北方
無邊爽識同遂超升清衆運誠平坐如法
　　　平坐讃靜念如法
　　　開經誦經經畢
　　　度人无量天尊結經
仰惟三寳髙尊十華上聖曲回映鑒克副傾
投臣向來祗率清衆升壇轉誦太上洞玄靈
寳无量度人上品妙經人各一過專爲故三

洞弟子某消除所犯北方多劫罪咎普及北
方幽爽靈識咸希清靜獲遂周圓伏願玄極
垂慈黒靈流惠過消尺籍溶曉露於春陽功
紀寸符開晨輝於秋霽式宴眞靈之境面朝
玄上之尊爲如上縁請聖作證念
　　　三清无上天尊十方朱陵
　　　度人逍遥不可思議功德
　　　大歩虚第四首過北方
　　　禮方方懴啓神王
某上啓北方无極飛天神王長生大聖无量

度人君恭望眞慈曲映俯鑒微衷一如浮黎
法㑹之時不忘元始付祝之訓特遣北方飛
天使者下降玄壇承領符命下告所司開度
故三洞弟子某溥及北方幽爽靈識上登仙
都所有眞符謹當告下
　　　告符宣關
　　　焚簡頌歸位
　　　再稱法位
具位臣某重誠奏啓
太上无極大道虚無自然元始天尊太上玉

宸虚皇大道靈寳天尊萬變混沌玄元老君
道德天尊十方无極太上靈寳天尊三寳丈
人三寳天君五方五老上帝三十二天上帝
木公尊神金母元君上聖髙尊諸天眞衆太
陽太隂五星道君主筭記名落死上生大魁
五斗星君護䰟侍魄養炁通血中主五帝眞
君諸天丞相南昌上宫韓司主録監生大神
度人不死尊神南極長生大君度世司馬大
神好生韓君丈人南上司命司録延壽益筭
度厄尊神迴骸起死無量度人君玄中大法

師三天大法師天眞皇人妙行眞人玄一三
眞人太極太虚眞人太極左宫仙翁沖應眞
君三界五帝大魔王十方无極飛天神王長
生大聖無量度人君飛天神人飛天使者飛
龍騎吏玄都紫微上宫侍經玉郎玉童玉女
神仙靈官靈寳經籍度三師眞君名山洞府
領教眞仙三十二天玉童玉女功曹使者左
右龍虎君三界直符使者四直玉文功曹玄
壇内外一切威靈臣等生際清時欣逢盛世
佩三洞之龍䇿過有淵陵膺七部之鸞書功

無圭黍莫拊煙霞之髙蹈乃隨塵土以卑棲
負荷恩榮未加明譴僥倖寵遇恭領眞符期
上賛於紫虚庸下裁於黄混今與故三洞弟
子某情鍾父道義拜師恩同學則云忝同眞
系幸共仙源慮顚頓於一生莫圎成於百行
五行内滓十戒中迷度死濟生乏良勲於方
寸朝眞謁帝欠成効於刀圭元臘無懴謝之
文節㑹慢朝眞之典天常遽殞地變斯罹凛
黒簿之書名致玄曹之校過匪由天貺曷慰
民情故修命過之齋庸致升神之禱伏願鴻

恩錫羡鶴赦誕敷收一二之勲庸南宫定籍
宥千萬之過咎北府刋名敕三官九府之崇
嚴勒五帝四司之隆重髙躋碧落入侍紫宸
爲金闕之元臣侍玉皇之香案蒙如丹悃仰
荷洪恩上願天清地寧風調雨順山川秀潤
草木蕃鮮犢隴翻雲慶三登於文治鴈陲舞
月閑四塞於武功五道昭明三途安泰則上
明天尊大慈之化下副臣等皈命之誠謹啓
以聞
　　　發願

復爐
　　　　　　出堂頌
　　　回靜黙
　　　謝師
　　　回向


靈寳領教濟度金書卷之一百三十二













