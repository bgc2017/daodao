










靈寳領敎濟度金書卷之一百五十
　　　　洞微髙士開光救苦眞人𡩋全真授
　　　　靈寳通玄弘敎水南先生林靈真編
　科儀立成品(祈禳黄/籙齋用)
　　第一日晚朝行道儀
　　　歩虚燒香頌
　　　各禮師存念如法
　　　衞靈
神光朗耀端炁匝旋箕斗澄輝芝宇晏然
玉眸金真寳壇純乾變夜作晝回子午前

太華流綵丹鳳飛圓息魔滅姦髙歩祥煙
天眞並集齊到帝前(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域真官正神急上關啓今奉爲入齋
意以今晚朝陞壇行道願得

玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅根響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝御前
　　　請稱法位
具位奉行黄籙大齋法事小兆臣某與臨壇
官衆等謹同誠上啓
太上无極大道虚无自然元始天尊妙无上
帝虚皇玉晨大道君妙有上帝萬變混沌玄

元老君至眞大帝諸天上帝十極髙尊十方
靈寶天尊髙上玉皇十方巳得道大聖衆至
眞諸君丈人三十二天帝君東華南極西靈
北眞上宰上相上保上傅日月星宿北斗南
辰周天眞宰十方无極无量品至眞大神飛
天神王長生大聖旡量度人君妙行眞人天
眞皇人三十六部尊經玄中大法師靈寶玄
一經籍度師侍經五帝玉童玉女歲德尊神
土地主執三界應感一切眞靈臣聞天綱地
紀運祖炁於緑羅隂緯陽經耀靈光於碧落

上握紫樞之政柄下衍黄混之生根光明紫
鳳之章空洞蒼虬之籙凝眞入妙胤玄霜於
嬰姹之房䇿景凌霄混紫煙於雌雄之室孰
不均陶於元始悉皆主宰於虚皇臣等翼敎
盟堅度人志篤仰巍巍之寶座洞煥靈光拱
奕奕之瑶階羅敷祖炁凡有投告敢不關聞
　　　宣詞
按如詞旨備見丹誠臣等率勵清流恢張玄
範敷十華之盟信玉鳳舒繒羅五鎭之欵儀
金龍奠綵翠蕚映蘭缸之耀金枝燦蓮炬之

華擷烏免以流精舞鸞虬而煥彩碧霄蓊藹
珠篝飛丹霧之英紫蓋玲瓏玉鼎燦朱煙之
端朗乾坤而不夜涵宇宙以生輝月磬雲鐘
揚飛玄之八素霓旌霞葆晃空洞之三靈載
覲清光復攄丹懇爲齋主某祈恩謝過請福
延生消厄難以風清集祥禎而雲委恩沾動
植化洽人天伏以出坤入乾闢隂陽之宻户
左丁右甲開日月之華房陶萬炁以朝元煥
五神而拱極以今晚朝行道請法衆等運茲
初捻上香

願此香煙騰空俓上供養
无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願道叅羲赫聖邁勛華就雲懽
八極之心望日慰九垓之志社稷先聖鳳軒
游宴於玄都磐石宗藩麟趾扶持於璇極華
夷澄晏朝野安康今故燒香自皈依
師尊大聖衆至眞之德得道之後保天長存
和與道合眞

伏以金馬驛呈擲火煥六虚之妙玉龍䇿景
檢營騰九壘之冥開溟涬於女青鼓洪濛於
空碧以今晚朝行道請法衆等運茲二捻上
香
願此香煙騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某福樹長
榮德星永耀發天光於泰宇消地癘於玄基
宗祖髙玄汎鸞驂於西閬雲仍孫子標鵠峙

於北平中外睦和公私恊吉今故燒香自皈
依
師尊大聖衆至眞之德得道之後升入無形
和與道合眞
㐲以地根斷絶耀慶雲於生門天谷巍峩解
胞塵於幽户敕制魔而保舉超上清以逍遥
以今晚朝行道請法衆等運茲三捻上香
願此香煙騰空俓上供養
无上至眞師寶臣等皈身皈神皈命首體投
地仰依

太上三尊願以是功德皈流寒庭滯爽夜壑
幽靈伏願吹鳳陽回集龍春到散靈光於風
澤敷帝渥於綱輪超隂乗陽演生根而紫虚
凝妙澄神㵸性凝紫炁而碧落回靈朱火飛
玄青華鬱秀今故燒香自皈依
師尊大聖衆至眞之德得道之後升入無形
和與道合眞
　　　禮方懴方
　　　三啓頌三禮
　　　重稱法位

具位臣某謹重誠上啓
太上无極大道元始天尊太上大道君太上
老君髙上玉皇十方巳得道大聖衆至眞諸
君丈人大帝天帝三十六部尊經玄中大法
師三界官屬一切眞靈臣等萬劫植因千生
慶幸鏤玉蒼虬之籙快覩希夷裁金紫鳳之
章潜窺微妙盍凝眞於泉石冝煉㬌於煙霞
志躡清虚心期冲舉悠悠玩景徒凋川上之
駒隂役役隨波故逐塵中之兎跡臨深自懼
履簿知慚荷雨露之深恩寛雷霆之明憲强

顔奏對綴武班聮誓罄竭於微衷庸上酬於
洪造今齋主某仰瞻璇極遥盻玉霄期蠲旣
徃之災昭迓方來之慶修齋行道對咫尺之
天顔燒香散花露再三之民欲尚慮雲蒸世
垢霧蓊客塵植火棗之荆叢靈芽莫露培交
梨於芳徑覺蘂難敷履火宅以營營紛神廬
而擾擾萬二千戒行有昧檢身百八十威儀
毎多恕巳不識元臈之懴謝罔知節㑹之朝
脩致鼓筆於玄曹莫刋名於青簡非繇首謝
曷致簡禳庸攄激切之葵忱惠輅羅敷於雲

渥星馳鸐赦雷動龍符稽典籍以勾朱精神
氷潔考簡編而削黒歩武風清釋祖玄注訟
之災解𡨚對執連之患紫樞衍慶碧漢流祥
緑茂庭萱樂忘憂之白日紅翻堦藥娱宴喜
之青春光騰蘭桂之華香溢藻蘋之秀渠渠
夏屋迎駟馬於于門熈熈春臺耀八龍於荀
氏詩書益潤簮紱聮榮蒙如𢢽切之祈允昭
洪厖之貺上願天无髙耀地紀澄寧川后靜
波山靈薦祉同頴雙岐而耀瑞連芳並蔕以
開祥嬰麟骨鯁之才皆羅朝陛扣角賢良之

彦不隱閭閻開壽域於八荒轉洪鈞於一炁
則上明
天尊大慈之澤下副臣等皈命之忱謹啓以
聞
　　　發願
一願大道流行普天懷德
二願一切有生咸皆悟道
三願九夜幽魂一時解脫
四願孤爽無依咸得受生
五願天下太平五榖豐熟

六願臣忠子孝君仁父慈
七願四海㑹同𡨚親和釋
八願潜胞處卵咸得生成
九願積疾新痾旋即痊愈
十願孤露衆生豐衣足食
　　　復爐
香官使者左右龍虎君侍香諸靈官當令臣
晚朝陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童

玉女侍衞蘭煙傳臣向來所啓之誠速逹俓
御
太上无極大道至眞玉皇上帝(御前)
　　　出堂頌
靈寶領敎濟度金書卷之一百五十





