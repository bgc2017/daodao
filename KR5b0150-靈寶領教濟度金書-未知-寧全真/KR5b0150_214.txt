










靈寳領教濟度金書卷之二百十四章二
　　　　洞微髙士開光救苦真人寗全真授
　　　　靈寳通玄弘教水南先生林靈真編
　科儀立成品(璇璣/齋用)
　　單朝行道儀
　　　啓堂頌
　　　各禮師存念如法
　　　宣衛靈呪
　　　東方
九炁青天明星大神煥照東郷洞映九門

轉燭陽光掃穢除氛開明童子號曰玄卿
備衛我軒上對帝君收魔束妖討捕兇群
奉承正道赤書玉文九天符命攝龍驛傳
普天安鎮我得飛仙
　　　南方
三炁丹天煥景浮光熒星轉燭洞照太陽
上有赤精合契虚皇開明靈童號曰華房
總統火兵備守玉堂斬邪束妖剪截魔王
北帝所承風火莫當流鈴交煥翊衛壇場
正道流行敢有巴狂我享上功坐運魁罡

億劫長存保天無疆
　　　西方
七炁素天太白流精光耀金門洞照太冥
中有素皇號曰帝靈保神安鎮衛我身形
斷絶邪源王道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
北方
五炁玄天元始徘徊辰星煥爛光耀太微
黒靈尊神號曰層威統冠飛天仙裙羽衣

備衛五門檢精捕非敢有干試豁落斬摧
玉符所告神鎭八威邪門閉塞正道明開
映照我身三光同輝䇿空駕浮舉形仙飛
　　　中央
一炁黄天調理乾坤陶鎔隂陽總統玄真
鎮星吐輝流煥九天開明童子號曰天璘
元炁陽精熖上朱煙洞照天下及臣等身
百邪摧落殺鬼萬千中山神呪普天使然
五靈安鎮身飛上仙
　　　鳴法皷二十四通

　　　發爐
　　　請稱法位
具位奉行玄靈璇璣妙齋法事小兆(臣)某與
臨壇官衆等謹同誠上啓
斗極祖師洞真大道元始天尊斗極宗師洞
玄大道太上道君斗極真師洞神大道太上
老君玉皇大天尊玄穹髙上帝斗中之尊天
皇大帝斗中之主紫微大帝北斗髙上玉皇
尊帝君太微玉帝玄卿大帝君北斗太尉陽
明貪狼玉晨君北斗上宰隂精臣門玉晨君

北斗司空真人禄存玉晨君北斗遊擊玄㝠
文曲玉晨君北▲斗君丹元廉貞玉晨君北
斗太常北極武曰玉晨君北斗上帝天關破
軍玉晨君北斗玉帝洞明外輔玉晨君北斗
帝真隱元内弼玉晨君斗中天罡萬真節度
奎光帝君北斗九皇夫人九隂内妃三台華
蓋星君三官五帝九府四司斗中道德諸君
無鞅聖衆六十甲子本命星君玄中大法師
三天大法師寳上真人二仙使者九宫宫屬
一切真靈(臣)聞清微御運敷聖㫖於玄黄赤

明開圖鼓神風於經緯左樞别股肱之任東
蕃羅喉舌之司運斗建杓定五行而齊七政
枕參觽角應萬物而御羣靈天綱臨制於帝
車地紀裁成於聖瑟範圍所被陶冶無遺(臣)
接武鵷班承顔鸞御佩三五豁落之籙莫究
希夷膺六九飛登之圖未臻玄妙混紅塵而
進寸堅素履以惜分荷逭雷霆曲承雨露學
真宴坐敢自叛於精思領教經行尚誓期於
恢廓凡有投告敢不關聞
　　　宣詞

按如詞㫖備切翹勤齋主某五體勤渠一忱
激切念道生性命禀九靈正炁之華而世溷
精神有三業妄塵之滓匪昭昭於懴謝曷赫
赫於康榮爰潔蓬居恭伸葵悃堂宇備威儀
之盛善教羅敷壇場嚴法象之尊真經洞染
韻奏瑶鈞而激響若騰瓊爵以紛㽔青炁白
雲擁霓幢於黄道緑霞紫霧䕃華蓋於虹梁
運九光之瑤輪御七寳之王座階升戴德借
盈尺地以球鳴几奏承恩露方寸天而玉立
敢控逆鱗之瀆重殫弱羽之忱立德立功志

求堅於螻蟻無災無障恩祈輅於鴻厖以今
陞壇行道請法衆等運兹初捻上香
願此香煙騰空供養
至真無上道寳天尊(臣)等皈身皈神皈命五
體投地願以是功德上祝
皇帝陛下伏願道契兩儀德符四象承天心
而立極恩靄春生御地面以施仁威藏秋煞
鴻福並八溟之大龜齡齊五鎮之崇太子諸
王領外朝而敦允治后妃列御彰内掖而賛
時雍今故燒香自皈依

師尊大聖衆至真之德得道之後保天長存
(和)與道合真
以今陞壇行道請法衆等運兹二捻上香
願此香煙騰空供養
無上至真經寳天尊(臣)等皈身皈神皈命首
體投地願以是功德皈流齋主某伏願心地
廓清性天澄湛視履戴如天之福玉𣗳長新
觀頥悟若水之機金花益固精炁神混凝於
偃月身口意澄潔於回風潤屋蔚如騰砌籣
而榮嘉七葉宜家藹若齊梓宅而芳配五枝

今故燒香自皈依
師尊大聖衆至真之德得道之後永保安寧
(和)與道合真
以今陞壇行道請法衆等運兹三捻上香
願此香煙騰空供養
無上至真師寳天尊(臣)等皈身皈神皈命首
體投地願以是功德皈流普天率土塞外寰
中萬姓三軍百昌庶品並願化日舒長仁風
披冒金門集鳴鳯之彦九軫福庭玉關無飲
馬之徒八荒壽域圜扉茂育於青草方野靜

息於緑林川泳雲飛樂生生而遂性林馳陸
走陶化化以融情今故燒香自皈依
師尊大聖衆至真之德得道之後升入無形
和與道合真
　　　禮方懴方
　　　命魔三啓頌
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世受大福
　　　又

鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念無不契錬質入仙真
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上無極大道

　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位奉行玄靈璇璣妙齋法事小兆(臣)某與
臨壇官衆等謹重誠上啓
斗極祖師洞真大道元始天尊斗極宗師洞
玄大道太上道君斗極真師洞神大道太上
老君玉皇大天尊玄穹髙上帝斗中之尊天

皇大帝斗中之主紫微大帝北斗髙上玉皇
尊帝君太微玉帝玄郷大帝君中天大聖北
斗九晨上道君九皇夫人九隂内妃斗極玄
曹一切真宰(臣)聞大赤傳經地聿崇於玉局
神霄啓教天垂煥於金圖仰玄靈寳典之尊
崇瞻璇璣瓊編之煥耀旨參三洞義貫九清
回死注生開智慧燈於邪徑消災度厄皷慈
悲棹於迷津真敬禮而聖護持魔濽消而精
伏匿凡伸皈奉可保康崇今齋主(某)仰叩紫
清䖍攄丹赤念受中炁禀徹得一以分靈而

語上材踈獲並三而稱貴敢迷真道妄入邪
宗猶慮五賊搶攘定水恣狂瀾之倒三彭奮
迅道山迷峻坂之趨耳溷宫商目躭黼黻恍
甘肥而適口貪輕暖以華躬馨香入而鼻觀
受塵紛華趨而心田逐翳庚申甲子罔知懴
謝之門本命元辰曷識首禳之路四司紏過
五帝書愆輕生迷本以罔知保命延生而曷
曉覬織烏於霄外轉眼桑榆告驛馬於身中
傾心葵藿爰效芝壇之峻肆翻蘂笈之玄請
命玉垣歸神瑶闕元皇錫羡斗極垂慈監悔

過之丹忱察歸真之素悃移名青簡定字丹
臺勑道德官君解厄難於身命勒威權仙吏
留應驗於家庭襟期流譽以氷清歩武髙華
而玉潔珠星散彩扶耄耋於春臺璧月流輝
翊齓髫於夏屋宗祖遂超凌之望曽玄綿紹
續之傳五福川増樂時和而奕奕百齡山固
衍家慶以熈熈蒙燭愚情允昭聖貺上願天
元澄晏地紀安寧二曜連珠五星合璧時調
玉燭四靈開藪澤之祥嵗慶金穰百榖耀田
疇之瑞草木涵仁於陽地鬼神感德於隂區

提極有成皈依無上則上明
天尊大慈之化下副(臣)等皈命之誠謹啓以
聞
　　　發願
　　　存神燒香
香官使者左右龍虎君侍香諸靈官當令(臣)
建齋行道之所自然生金液丹碧芝英百靈
衆真交㑹在此香火爐前令(臣)學道得道求
仙得仙齋官蒙福幽顯霑恩十方仙童玉女
接侍蘭煙傳(臣)向來所啓之誠速違徑御

至真無極大道
中天二大尊帝
九皇玉宸道君(御前)
　　　出堂頌
　　　引至幕
　　　謝師



靈寳領教濟度金書卷之二百十四











