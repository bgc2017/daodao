










靈寳領教濟度金書卷之二百三十七育一
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品祈嗣用
　　早朝行道儀
　　　燒香頌
　　　各禮師存念如法
　　　宣衛靈呪
青陽虚映耀日回靈神虎辟邪飛天流鈴
摧奸滅試萬魔束形九微迴道八威攝精

千眞校録三元蕩精左嘯中黄右䇿六丁
七轉八合周旋天經聖化巍巍三道順行
慶雲流布合景黄庭(和)與道合眞
　　　鳴法鼓二十四通
无上三天玄元始三炁太上老君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今清旦陞壇行道願得玉清道炁靈寳妙光

下降流入(臣)等身中令(臣)所啓速達逕御
太上无極大道至眞玉皇上帝御前
　　　謹稱法位
具位(臣)某與臨壇官衆等謹同誠上啓
無極大道虚無自然元始天尊太上道君太
上老君昊天至尊玉皇上帝紫微天皇大帝
紫微北極大帝后土皇地祇南極長生大帝
東極青華大帝好生丈人眞君九天應元雷
聲普化天尊長生保命天尊福生無量天尊
十方靈寳天尊十方巳得道大聖衆至眞諸

君丈人諸天天帝瓊闕髙眞玄都玉京金闕
七寳瓊臺紫微上宫靈寳至眞明皇道君上
相上宰上保上傅四司五帝十二仙卿三十
六部尊經玄中大法師三天大聖師靈寳經
籍度三師眞君靈寳官屬三界眞靈(臣)聞生
天生地混成凝一炁之宗司隂司陽觀妙散
萬殊之象位日月星辰於圓蓋奠山川草木
於方輿謂物最靈備四時而語上惟人爲貴
周十月以受中調理三綱主張庶政凡囿生
成之造孰逃化育之功(臣)等欣際夙縁獲參

正道玄風披拂翻鴻寳於枕中化日融怡度
駒隂於窓外尚逭雷霆之責俾沾雨露之恩
黼黻皇猷宫商帝載旣承皈向敢不關聞齋
意青詞謹當敷露
　　　宣詞
按如詞㫖備極忱恂(臣)聞九炁氤氲結生根
於紫戸三元育化凝命蒂於黄房故胞胎䰟
𩲸藏府竅景神於周圓藉蒼赤青緑黄白紫
黒碧之混合敬諾敬順符驚天駭地之祥唱
奉唱恭契負隂抱陽之應雖賦形於中土實

受炁於一玄今齋主某幸際昌期忝膺餘慶
受祖寂繼承之重當門戸付托之隆冝室冝
家雖有齊眉之奉以嗣以續莫圓坐膝之歡
恐𡻕月之屢遷致春秋之漸暮夙宵氷履食
息淵臨自非皈命於蒼穹曷克紹形於黄混
爰清蓬宇恭啓楓壇燒香散花舞霓旌而容
與建齋行道翻羽葆以飄颻奠龍璧於五靈
羅鳯繒於十界所冀獅頭光動龍尾班催爲
齋主某拜手䖍祈敷心宻禱即生福德智慧
之子九厄無侵共享冨壽康寧之休千祥允

被克光宗祖榮紹門閭實昭拜於鴻休庸宻
符於蟻悃以今清旦行道運茲初捻上香
願此香煙騰空逕上供養
无上至眞道寳(臣)等皈身皈神皈命首體投
地仰依太上三尊願以是功德上祝
皇帝陛下伏願道契炎軒功侔履發垂衣御
極八荒昭文軌之同負扆朝元九有來梯航
之逺觀風慕義就日皈仁問寢龍樓孝友聿
彰於聖學待朝鳯閣儉恭克禀於天姿襲茅
土以衛中畿坐椒房而禆外閫今故燒香自

皈依
師尊大聖衆至眞之德得道之後保天長存
和與道合眞
以今清旦行道運茲二捻上香
願此香煙騰空逕上供養
无上至眞經寳(臣)等皈身皈神皈命首體投
地仰依太上三尊願以是功德歸流四岳九
牧庶尹百僚伏願彬彬佐運秩秩同仁寅亮
而弼一人槐庭日永獻納而毗庶政𣗥寺風
清垂竹帛之髙勲紀▲常之偉績經邦論道

皆臯䕫稷契之材宣化承流悉遂覇茂恭之
彦弘治原於大定開政本於時雍今故燒香
自皈依
師尊大聖衆至眞之德得道之後長享和平
(和)與道合眞
以今清旦行道運兹三捻上香
願此香煙騰空徑上供養
无上至眞師寳臣等皈身皈神皈命首體投
地仰依太上三尊願以是功德歸流九州四
海萬姓三軍伏願愛日舒遲仁風披冐河清

海晏百室盈而婦子寧地平天成五榖熟而
人民育林澤不逢於沴蜮田疇無撓於霖蝗
四塞春濃有歸馬放牛之樂八圓風靜無號
狸舞鱔之憂四海㑹同黎民於變今故燒香
自皈依
師尊大聖衆至眞之德得道之後永保清寧
(和)與道合眞
　　　禮方懴方
　　　三啓
樂法以爲妻愛經如珠玉持戒制六情

念道遣所欲澹泊正氣停蕭然神靜黙
夭魔並敬護世世受大福
　　　又
鬱鬱家圜盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念无不契錬質入仙眞
遂成金剛體超度三界難地獄五苦解
悉歸太上經靜念稽首禮

　　　三禮
　(臣)等至心稽首禮
大上无極大道
　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位
具位(臣)某與臨壇官衆等謹同誠上啓
無極大道虚無自然元始天尊太上道君太

上老君昊天至尊玉皇上帝紫微天皇大帝
紫微北極大帝后土皇地祇南極長生大帝
東極青華大帝好生丈人眞君九天應元雷
聲普化天尊長生保命天尊福生無量天尊
十方靈寳天尊十方巳得道大聖衆至眞諸
君丈人諸天天帝瓊闕髙眞玄都玉京金闕
七寳瓊臺紫微上宫靈寳至眞明皇道君上
相上宰上保上傅四司五帝十二仙卿三十
六部尊經玄中大法師三天大聖師靈寳經
籍度三師眞君靈寳官屬三界眞靈(臣)聞蕃

衍蟄蟄由祖宗積累之功昌熾繩繩皆門戸
興隆之兆或降生而享萬鍾九鼎或誕稱而
膺五福百齡夫豈人爲本由天授故善惡有
同於影響而吉凶若契於鼓桴㝠報昭然隂
條煥若今齋主某洗心事帝潔己瞻天念嗣
續之未諧恐年齡之易邁兢兢三省凛凛九
思慮自無始以來迨至有生之後六根造惡
叛綱常而不念人倫三業搆非踐名檢而罔
知天屬射飛逐走發蟄傾巢恣鞭朴以傷胎
縱箠笞而損孕致罹絶續莫贖前愆致命犯

孤宿寡辰或運值地殃天賊劫傷歳月刃觸
日時遂令熊夢之未符坐使麟兒之莫兆匪
由帝渥曷副民𠂻是以修齋誦經燒香行道
懴前非於旣徃徼後福於方來伏冀玄極流
恩紫宸錫羡脫萬劫無名之障累賜三生有
造之機縁早諧抱送之祥即恊倡隨之喜人
中殊勝自髫齓而無難無災善地受生享期
頥而有福有惠光榮宗祖慶溢門䦨蒙如懇
切之祈允拜提携之造上願三光煥耀四炁
朗清風雨均調煙雲藏靜隂孛陽蝕四時無

撓於黎元地癘天災八節常安於兆庶鞠圓
扉於青草靜方野於緑林五苦二途息水火
隂陽之考九幽八難絶山林刀劒之憂動值
生生飛濳化化則上明
天尊大慈之化下副(臣)等皈命之誠謹啓以
聞
　　　舉念
一念爲道四大合德齋主七世父母免脫憂
　苦上升天堂衣食自然
二念帝王國主道化興隆庠序濟濟皇教恢

　弘威儀翼翼普天所瞻民稱太平四夷賔
　伏妖惡自滅賢聖日生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
　範
六念損己布施道士及饑寒者天下人民各
　得其所
七念蠕動跂行一切衆生咸蒙成就
八念赦貰前生今世罪對立功𥙷過

九念家門隆盛宗廟有人世生賢才
十念尊受師經不敢中怠平等一心廣度一
　切剋獲上仙白(日)登天拜見太上永成眞
　人雲車羽駕和與道合眞
　　　存神燒香
香官使者左右龍虎君侍香諸靈官當令臣
建齋之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
蘭煙傳臣向來所啓速達逕御

太上无極大道至眞玉皇上帝御前
　　　出堂頌
　　午朝行道儀
　　　燒香頌
　　　各禮師存念如法
　　　宣衛靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤
辟姦破妖明耀無功金符召制躡雲乗龍
謡謌慶㑹散花太空神化㝠運四極安隆

伏御帝前罔有不恭(和)與道合眞
　　　鳴法鼓二十四通
无上三天玄元始三炁太上老君召出(臣)身
中三五功曹左右官使者侍香金童傳言玉
女五帝直符直日香官各三十六人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今臨午陛壇行道願得玉清道炁靈寳妙光
下降流入(臣)等身中令(臣)所啓速達逕御
太上無極大道至眞玉皇上帝御前

　　　謹稱法位
具位(臣)某與臨壇官衆等謹同誠上啓
聖位(臣)聞杳杳㝠㝠運乾坤而立極恍恍
惚惚位離坎以司方周圓三炁之精華混合
五神之英粹九天稱慶共揚道德之眞風五
帝監生同降玄元之化雨紀綱四象斡運兩
儀凡臨下以寓形必受中而賦質(臣)等心猶
蟻磨志𩔖蛾燈逐逐塵中自歎駒隂之薄皎
皎霞外未符鯤化之期改過立功脩文領教
凡有控告所合關聞齋意青詞謹當宣奏

　　　宣詞
按如詞㫖備切翹勤(臣)聞熊夢呈祥顯冨貴
聦明之兆燕占降瑞有康寧壽考之期當生
而太乙執符將誕而司命定筭聲尚神具不
副不坼以齊臨形貴炁尊無害無災而化育
雖生成於萬姓實覆冐於一元今齋主某積
善起家脩身應世遥遥華胄期承積累之勤
赫赫髙門願副繼承之托舉按雖諧於伉儷
扶床未見於齓髫猶子堪憐頋族黨而豈乏
比兒可紹柰昭穆於莫諧恐晚景之侵㝷𦤺

盛年之逾邁拊機浩嘆投杼興思匪由祈扣
之功曷副䖍求之望爰崇丹陛丕闡玄壇劒
佩陸離闢十門而拱極旌旄揺曵來四界以
朝元龍璧投忱鳯繒效欵所冀昭回淵聽洞
煥宸綸爲齋主某洗蕩宿𡨚斷除舊垢乃生
男子家業富而營業稱情式倍凡人壽基隆
而福基如意克光宗祖丕顯門閭以今臨午
行道運兹初捻上香
願此香煙騰空逕上供養
无上至眞道寳(臣)等皈身皈神皈命首體投

地仰依太上三尊願以是功德上祝
皇帝陛下伏願五帝同功三王並德治敷禹
貢乗六龍以御天政恊虞謨駕八駿而行地
赤縣被忠厚之化黄圖彰豈弟之風一日三
朝表崇德象賢之學六宫庶職慶冝家佐聖
之基端孝友於青宫冝恭儉於彤舘今故燒
香自皈依
師尊大聖衆至眞之德得道之後保天長存
(和)與道合眞
以今臨午行道運茲二捻上香

願此香煙騰空逕上供養
无上至眞經寳(臣)等皈身皈神皈命首體投
地仰依太上三尊願以是功德歸流四嶽九
牧庶尹百僚伏願賛治皇朝宣仁巨屏左輔
右弼敦禮樂於九圍前疑後丞藹詩書於四
極群工佐主黎獻共臣紫蓋黄旗集鳯凰於
千里銅章墨綬絶狐兔於一同敷羙政以綏
民沛醇俗而輔國今故燒香自皈依
師尊大聖衆至眞之德得道之後長享和平
(和)與道合眞

以今臨午行道運兹三捻上香
願此香煙騰空逕上供養
无上至眞師寳(臣)等皈身皈神皈命首體投
地仰依太上三尊願以是功德歸流九州四
海萬姓三軍伏願雨露無私日月有耀桑麻
萬里轉曉影於春犂桃李一門息宵聲於夕
析家享福郷之樂俗成壽域之歡城金池湯
斗三錢而夜戸不閉河帶山礪土同價而行
旅無饑熈六合以太平拱九圍而於變今故
燒香自皈依

師尊大聖衆至眞之德得道之後永保清寧
(和)與道合眞
　　　禮方懴方(十方同此/只改方名)
(臣)等今故燒香皈身皈神皈命
東方无極大道太上靈寳天尊巳得道大聖
衆至眞諸君丈人九炁天君東郷神仙諸靈
官懴悔齋主某自從無始以來至于今日三
業搆惡六情逞非輕慢綱常穢亂名檢天文
不敬地理多違好專醫名孕投藥毒每逞屠
伎胎死刀刑燎獵山林斫伐草木孤辰寡宿

有犯命身六害三刑多妨運限致使男嗣未
繼宗祖疇依今故燒香志心皈命伏願髙眞
垂憫列聖矜憐告下東方無極世界一切神
司赦原宿愆解除先咎即俾齋主某妻某胞
胎凝結榮衛調平早生福德智慧之男克遂
冨壽康寜之願昌大門戶紹續宗祊得道之
後均拜和平和與道合眞
　　　命魔
　　　歩虚
控轡適十方旋憇玄景阿仰觀劫仞臺

俯盻紫雲羅逍遥太上京相與坐蓮花
積學爲眞人恬然榮衛和永享無期壽
萬椿奚足多
　　　又
大道師玄寂升仙友无英公子度靈符
太乙捧洞章舍利耀金姿龍駕歘來迎
天尊盻雲輿飄飄乗虚翔香華若飛雪
紛藹茂玄梁頭惱禮金闕携手朝玉京
　　　又
騫樹玄景圓煥爛七寳林天獸三百名

獅子巨萬㝷飛龍躑躅鳴神鳯應節吟
靈風扇竒花清香散人襟自无髙世才
焉能耽此心
　　　三啓
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　三禮
(臣)等至心稽首禮
太上无極大道

　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位
具位(臣)某與臨壇官衆等謹同誠上啓
聖位(臣)聞丹桂五枝由竇公之隱德緑槐三
樹本王氏之隂功隂氏親政於漢朝曹后垂
簾於宋代凡後昆寵榮之極由先正福德之
基載籍照然圖書煥若故作善者降祥而致

福爲惡者肆眚以興災流慶㳙㳙本由帝與
垂芳衮衮實自天開今齋主某明發關懷崇
朝注念惟男嗣之未育恐宗祀之無依深慮
劫始劫終生前生後六因十習䟦疐其精神
三業六情纏縈其歩武縱邪淫而虧忠信棄
廉恥而叛綱常罵雨呵風怨天詈地唾流星
而視日月指飛電而謗虹霓或輕用深刑致
絶人之祭祀或妄投毒藥遂殺人之子孫或
用刀兵而飛濳之胎孕不知或好屠劊而鳶
魚之卵巢易破皆絶後嗣或冐前愆或命運

之刑衝或夫妻之剋戰或未産而遽殞或分
㝃而遂亡凡此障縁悉由業累自匪籲關而
拜手何由造几以敷心是以燒香散花脩齋
行道懴前愆而不犯徼後祉以斯臨所冀仙
聖垂慈眞靈錫祐命衛房聖母早凝結於胞
胎遣監生大神即産生於胤嗣選日吉時良
而降誕俾福髙禄厚以期頥子子孫孫式宴
熈朝之日月夫夫婦婦相歡暮景之春秋蒙
賜帡幪允臻快樂上願經法流演洞輔開明
草木蕃鮮煙雲澄歛室家胥慶四時無札瘥

之虞人民恊昌五榖有豐登之慶卿雲耀彩
瑞露凝甘夜壑寒庭均被靈光之照㝠關幽
路悉承道炁之敷則上明
天尊大慈之化下副(臣)等皈命之誠謹啓以
聞
　　　十二願
一願大道淡泊虚無安閑空寂澄清自居廣
　開法門教導頑夫皆蒙惠澤精苦是修預
　以同學普得升虚與天相保長存無憂
二願諸天結炁澄清髙虚廣覆保眞固靈氣

　𠉀調節四運和平國安民豐普天閑寧廣
　濟一切惠逮有生保劫長存億劫不傾
三願土地覆載无窮安平不䧟海淪不崩保
　鎭家國兆民興從養生安死惠同十方禾
　稼滋植營運日豐咸得厚載萬𩔖皆從
四願日月二景髙明无有孛蝕虧盈安清光
　照諸天洞消暗𡨋保固劫運世祚和平普
　加潤惠澤灑衆生
五願星辰與日月齊光轉燭照耀映朗十方
　各安其位經緯直行保鎭家國無有災傷

　四海寧一普天興昌
六願四時隨節推遷景炁和調無有災患疫
　毒消滅普天安平五榖豐熟國冨民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同歸結友衆眞惠
　流一切興國愛民普濟群生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗

十願江海蕩蕩尤極含容恢廓無細不植淵
　奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
　天人謌唱吉應來翔敷教濟濟威化洋洋
　兆庶稱慶長樂未央
十二願蝖飛蠢動巳生未生咸蒙安全普得
　生成皆見元炁受陽之形草木果林經冬
　不零一切濟度靡不鮮榮(和)與道合眞
　　　存神燒香
香官使者左右龍虎君侍香諸靈官當令(臣)

建齋之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
蘭煙傳(臣)向來所啓速達逕御
太上无極大道至眞玉皇上帝御前
　　　出堂頌
　　晚朝行道儀
　　　燒香頌
　　　各禮師存念如法
　　　宣衛靈呪

五星髙耀瑞炁飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩却消摧怪伐惡道炁同流
神光照夜隂翳俱收萬仙降格扇景乗飈
群生咸遂惠遍神州(和)與道合眞
　　　鳴法鼓二十四通
无上三天玄元始三炁太上老君召出(臣)身
中三五功曹左右官使者侍香金童傳言玉
女五帝直符直日香官各三十六人出出者
嚴裝關啓玄壇天帝神君當召此間土地里

域眞官正神急上關啓(臣)今奉爲入意以今
晚朝陞壇行道願得
玉清道炁靈寳妙光下降流入(臣)等身中令
(臣)所啓速達逕御
太上无極大道至眞玉皇上帝御前
　　　請稱法位
具位(臣)某與臨壇官衆等謹同誠上啓
聖位(臣)聞妙道難名運二儀而化育至眞莫
測和四象以生成翕張而梵炁彌羅闔闢而
元綱流演寂無所寂簸洪濛於象帝之先玄

之又玄騎汗漫於開天之後權衡萬𩔖槖籥
群生皆委炁以結形故禀生而受命(臣)等鶯
遷未就鯤化良勤聳壑昂霄徒抱淩雲之志
氣枕流漱石姑隨逐日之精神誓𥙷過以立
功猶學眞而領教凡有投告敢不關聞齋意
青詞謹當宣奏
　　　宣詞
按如詞㫖備見𠂻情(臣)聞詩詠螽斯耀子孫
之蟄蟄風謌麟趾羙公族之振振皆上玄錫
誕以繁昌故下土降生而隆盛儲精昴宿漢

朝毓秀於蕭何孕粹長庶唐代摛華於太白
勲業旣冨福禄尤昌自非先世流慶以傳芳
曷俾後人榮宗而紹祖今齋主某百神備體
五炁結形荷儀璘之照臨藉圓方之覆載曰
壯有室唱隨從見其如賔謂艾無兒胤嗣莫
諧於順色恐宗祊之不祀致門户之疇依祖
武未繩宗謀曷付匪籍鴻恩之𥙿後馬令熊
夢之開先爰潔蝸廬聿崇獅座珠幢翠葆奏
鈞樂於九成絳節霓旌羅寳華而四雨方羅
龍璧按列鳯繒所冀紫綍誕敷丹綸遐布爲

齋主某風晞宿累日耀新釐三鳯呈祥振家
聲而夫妻宴喜𩀱麟應瑞昌世澤而子母團
圓俾廣前聞益綿後裔允頼慈悲之被亶繇
曠蕩之恩以今晚朝行道運茲初捻上香
願此香煙騰空逕上供養
无上至眞道寳(臣)等皈身皈神皈命首體投
地仰依太上三尊願以是功德上祝
皇帝陛下伏願道德日新聖明天縱藻旒御
宇執大象以福蒼生璽紱臨朝御飛龍而綏
赤縣仁風披拂化雨涵濡外閤元良極侍膳

問安之孝内庭恭儉備澣衣逮下之仁位陽
儲而繼離眀昭隂政而企坤載今故燒香自
皈依
師尊大聖衆至眞之德得道之後保天長存
和與道合眞
以今晚朝行道運兹二捻上香
願此香煙騰空逕上供養
无上至眞經寳(臣)等皈身皈神皈命首體投
地仰依太上三尊願以是功德歸流四嶽九
牧庶允百僚伏願▲幄論思楓宸獻納鸞臺

夕覲居多忠讜之言鳯閣朝班備諗猷謀之
正列𣗥澄清於庶獄持衡表正於群工保障
孔脩閑榆關之刁斗繭絲無競冨麥隴之犂
鉏優優一同彬彬三異今故燒香自皈依
師尊大聖衆至眞之德得道之後長享和平
(和)與道合眞
以今晚朝行道運兹三捻上香
願此香煙騰空逕上供養
无上至眞師寳(臣)等皈身皈神皈命首體投
地仰依太上三尊願以是功德歸流九州四

海萬姓三軍伏願九軌春臺八荒夏屋尺天
寸地悉歸統御之中丈水分山盡入照臨之
内四鄙撫綏於大定兆民保合於太和日麗
𣗥門晝盡藏於甲胄風清栁塞夜母架於弓
刀瑞炁村村祥煙處處今故燒香自皈依
師尊大聖衆至眞之德得道之後永保清寧
(和)與道合眞
　　　禮方懴方
　　　三啓
　　　三禮

　　　重稱法位
具位(臣)某與臨壇官衆等謹同誠上啓
聖位(臣)聞父子有親孝實原於天屬夫婦有
别義本重於人倫或男生未朞年而傷或胎
結未十月而殞皆縁宿釁匪曰今脩故中誡
經區别於條章而感應篇件分於品目作善
作惡由踐履之純疪趨是趨非本躬行之眞
妄下愚㝠昧上聖監觀今齋主某老大駸㝷
寧馨眇莾每洗心而三歎惟拊己以再思深
慮浩劫循環受生輪轉六根三業每兎逐其

行藏十惡七情常蟻旋其動靜綱常自毀禁
戒多違縱弋獵以焚山林禍延巢卵設網羅
而空澤麓殃及孕胎業屠剥於春生折花果
於夏長致罹罪報未遂産生或五行衝犯其
命身或三元戰淩其運限應門未兆繼緒疇
依懼如若敖之餒而甚至庭堅之不祀夙宵
戰慄昕夕徊徨自非熏沐以向鈞曷俾感通
而降祉是以修齋行道祈懴轉經願蠲巳徃
之愆尤爲降方來之福慶伏冀威顔在上靈
景居中許改過以自新俾知非而求舊九光

童子爲成就其胞胎六甲直符即護持其生
育承天而夫妻和合墮地而子母安和克昌
戸門永承宗祀蒙監由中之悃允昭濟下之
私上願地紀清寧天綱靜謐儀璘煥耀風雨
均調出圖出書凝祥光於河洛同文同軌萃
和炁於車書天垂甘露以生生地湧醴泉而
化化弓旌耀野寥寥空谷之駒軒冕趨朝赫
赫鳴岡之鳯陽僚布德隂掾施仁則上明
天尊大慈之化下副(臣)等皈命之誠謹啓以
聞

　　　十二願
　　　存神燒香
香官使者左右龍虎君侍香諸靈官當令(臣)
建齋之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
蘭煙傳(臣)向來所啓速達逕御
太上无極大道至眞玉皇上帝御前
　　　出堂頌
靈寳領教濟度金書卷之二百三十七
