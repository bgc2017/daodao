










靈寳領教濟度金書卷之七十二殷三
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(生神開/度齋用)
　　竪九天旛儀
　　　歩虚洒淨祝香
具位(臣)姓某謹焚寳香遥瞻供養
太上无極大道虚无自然元始天尊虚皇玉
晨大道君萬變混沌玄元老君玉皇大天尊
玄穹髙上帝生神自然鬱單无量天帝上上

禪善无量壽天帝梵監須延天帝寂然兜術
天帝波羅尼宻不驕樂天帝洞元化應聲天
帝靈化梵輔天帝髙虚清明天帝無想無結
無愛天帝九天仙聖三界威靈恭望淵慈俯
垂省録伏以分隂分陽三極運无形之化善
生善死九陽流有象之輝慈雲晻藹於方輿
法雨羅敷於圓幅示虚无之玉相開大有之
金書明整生神幽提死魄金靈彰號鼓利楫
於迷津廻黃煥名建法橋於苦海瓊科赫赫
瑶範昭昭爲今古之導師作人天之慈父今

有亡故某縁縁身受境境心馳鑿混沌於生
根一朝淪没簸鴻濛於死炁九夜凄涼念天
髙地廣八萬四千而日徃月來三百六十驚
心苦惱息影超凌非由帝闕之傾光曷使鬼
關之御景受遵眞格庸建靈旛綵練低垂舞
鳯徘徊於翠宇朱竿髙掛翔龍天矯於青霄
萬象均瞻群生快覩裊裊升天之徑飄飄出
地之堦接引遊精逍遥梵炁奉九成之簨簴
飛百和之芝檀法衆運誠讃揚功德
　　　九天生神天尊

　　　竪旛
伏以五億天中供九霄之道炁三千域内悲
九壘之幽氛故清微示提拯之方而玄都藹
裁成之化兹也仰瞻碧落俯軫黃泉建百尺
之靈旛象千年之華表影揺玉籟玲瓏畫舞
於煙綃光動金波縹緲霄飛於霧縠見之者
六塵雲散挹之者萬罪風清乗利樂之神功
籍便蕃之帝力徑辭黒鬱直上朱陵各運慈
悲旋行讃詠
　　　九天生神天尊

　　　旋行詣東北方
志心皈依奏啓
无上大羅天鬱單无量天帝
(臣)謹上啓大霄天中帝眞胞命元元一黄演
之炁分輝應感下映靈旛隨風飛揚直向東
北方鑊湯地獄爲諸罪人灌沐業塵洞明覺
性返還祖炁宻認旛光徑承開陽之符即上
始青之境
混合空洞炁飛爽浮幽寥延康無期劫
眇眇離本條苦魂沈九夜乗晨希陽▲

大有通玄户鬱單降晨霄黃雲凝靈府
隂陽炁象交胞元結長命惡根應化消
祧康合精延二帝秀玉飄灌漑胞命門
精練神不凋九天命靈章生神神自超
元君遏死路司馬誦洞謡一唱萬眞和
九遍諸天朝稽首恭劫年慶此榮舊苗
　鬱單奕奕耀靈輝光映靈旛指艮維
　冤息鑊湯生意溥遊精快樂獲仙飛
　和不可思議功德
　　　九天生神上帝

　　　旋行至東方
志心皈依奏啓
无上大羅天上上禪善无量壽天帝
(臣)謹上請青霄天中帝眞胎命元洞㝠紫户
之炁分輝應感下映靈旛隨風飛揚直向東
方劒樹地獄爲諸罪人灌沐業塵洞明覺性
返還祖炁宻認旛光徑乗明陽之符即上太
青之境
无量結紫戸炁尊天中王開度飛玄爽
凝化輪空洞故根離昔愛縁本思舊宗

幽夜淪遐劫對盡大運通帝眞始明精
號曰字元陽孾兒史伯原結胎守黃房
斬根斷死戸熈頥養孾童禪善導靈炁
玄哺飛天芳華景秀玉質精練自成容
務玄育上生羅列備明堂太虚感靈㑹
命我生神章一唱動九玄二誦天地通
混合自相和九遍成人功大聖慶元吉
散華禮太空諸天並歡悅一切稽首恭
　華旛鼓舞燦層空上接神光禪善通
　回指震宫摧劒樹幽關不夜暢皇風

　和不可思議功德
　　　九天生神天尊
　　　旋行至東南方
志心皈依奏啓
无上大羅天梵監須延天帝
(臣)謹上請碧霄天中帝眞魂命元長靈明仙
之炁分輝應感下映靈旛隨風飛揚直向東
南方銅柱地獄爲諸罪人灌沐業塵洞明覺
性返還祖炁宻認旛光俓乗始陽之符即上
始丹之境

須延總三雲玄元始炁分落落大梵布
華京翠玉尊明梵飛玄景開度長夜魂
遊爽赴期歸炁炁返故根太帝號陽堂
宇曰八靈君九關廻緑道胎炁生上元
陵梵度命籍太一輔精延泥丸敷帝席
三部八景分魂生攝遊炁九轉自成仙
琅琅九天音玉章生萬神三徧列正位
炁參八辰門玄關遏死戸靈鎮津液源
應㑹感靈數明道潜廻輪慶此孾兒蛻
稽首讃洞文

　靈旛萬道下須延隱映旛光舞翠煙
　飛指東南開巽戸威消銅柱覩陽天
　和不可思議功德
　　　九天生神天尊
　　　旋行至南方
志心皈依奏啓
无上大羅天寂然兜術天帝
(臣)謹上請丹霄天中帝眞魄命元碭尸㝠演
由之炁分輝應感下映靈旛隨風飛揚直向
南方火坑地獄爲諸羅人灌沐業塵洞明覺

性返還祖炁宻認旛光俓乗太陽之符即上
太丹之境
寂然无色宗兜術抗大羅靈化四景分
萬條翠朱霞遊魄不顧反一逝洞群魔
神公攝遊炁飄飄練素華榮秀椿劫期
乗運應靈圖空洞生神章瓊音逸九霞
一唱萬眞㑹騫爽合成家九轉景靈備
鬱鬱曜玉葩兜術開大有一慶享祚多
上聖廻帝駕孾兒歘以歌不勝良辰㑹
一切稽首和

　薫風穆穆舞靈旛兜術華幡耀彩竿
　南指火坑停苦惱虚空風景任盤桓
　和不可思議功德
　　　九天生神天尊
志心皈依奏啓
无上大羅天波羅尼宻不驕樂天帝
(臣)謹上請景霄天中帝眞藏府命元五仙中
靈之炁分輝應感下映靈旛隨風飛揚直向
西南方屠割地獄爲諸罪人灌沐業塵洞明
覺性返還祖炁宻認旛光俓乗上陽之符即

上始素之境
翻翻五帝駕飄飄玄上門遊歩黃華野
廻靈驕樂端採集飛空景舊爽多不存
太微廻黃旗無英命靈旛攝召長夜府
開度受生魂公子輔黃寧總録具形神
玉章洞幽靈五轉天地分炁練元藏府
紫戸自生仙數周衆眞㑹啓陽應感繁
玉女灌五香聖母慶萬年三界並歡樂
稽首禮天尊
　光舒驕樂煥流精宻映華旛指月城

　回破圜扉屠割息熈熈靈爽上雲程
　和不可思議功德
　　　九天生神天尊
志心皈依奏啓
无上大羅天洞玄化應聲天帝
(臣)謹上請玉霄天中帝眞靈府命元髙眞冲
融之炁分輝應感下映靈旛隨風飛揚直向
西方金槌地獄爲諸罪人灌沐業塵洞明覺
性返還祖炁宻認旛光俓乗元陽之符即上
太素之境

應聲无色界霄映冠十方廻化輪無影
㝠期趣道場靈駕不待轡朗然生神章
空洞諒无崖玄爽亦爲疆練胎返本初
長乗飛玄梁蘄畜䘮天眞散思候履常
斬伐胞樹滯心遊超上京願㑹旣玄玄
悟我理兼忘介福九天端交禮地辰良
混化歸元一髙結元始王稽首儔靈運
長謝囂塵張
　應聲梵景罩旛容直指庚辛舞曉風
　搖落金槌寛考掠逍遙接武紫金峯

　和不可思議功德
　　　九天生神天尊
志心皈依奏啓
无上大羅天靈化梵輔天帝
臣謹上請琅霄天中帝眞元府命无髙仙洞
笈之炁分輝應感下映靈旛隨風飛揚直向
西北方鐵九地獄爲諸罪人灌沐業塵洞明
覺性返還祖炁宻認旛光俓乗正陽之符即
上始元之境
玄㑹統無涯混炁歸梵輔務猷運靈化

潜推无寒暑乗數構貞條振袂拂輕羽
瓊房有妙韻汎登髙神所圓輪無停映
眞仙參列序上上霄衢𨗿洞元深萬巨
秀葉翳翠霞停䕃清泠渚遨翫怡五神
繁想嘯明侣五難縁理去冲心自怡處
爽魂隨本根亹亹空中佇七誦重關開
豁滯非神武運通由中發髙唱稽首舉
　靈幡風動指乾方梵輔天中降彩芒
　舊爽新寃俱解脫鐵丸幽境化仙郷
　和不可思議功德

　　　九天生神天尊
志心皈依奏啓
无上大羅天髙虚清明天帝
臣謹上請紫霄天中帝眞華府命元眞靈化
凝之炁分輝應感下映靈旛隨風飛揚直向
北方寒氷地獄爲諸罪人灌沐業塵洞明覺
性返還祖炁宻認旛光俓乗通陽之符即上
太玄之境
清明重霄上合期慶雲際玉章散冲心
孤景要靈㑹煥落景霞布神衿靡不邁

玉條流逸響從容虚妙話靈音振空洞
九玄離幽裔感爽無凝滯去留如解帶
明識生神章髙遊無終敗玄景曜雲衢
跡超神方外應感無方圓𦕅以運四大
研心稽首誦衆聖共稱快
　清明妙炁出晴虚光照華旛指子維
　煖透寒氷消凛冽幽魂縹緲歩雲衢
　和不可思議功德
　　　九天生神天尊
志心皈依奏啓

无上大羅天无想无結无愛天帝
(臣)謹上請神霄天中帝眞嶽府命元自然玄
照之炁分輝應感下映靈旛隨風飛揚直向
上方風雷地獄下方糞穢地獄爲諸罪人灌
沐業塵洞明覺性返還祖炁宻認旛光俓乗
萌陽之符即上延眞之境
无結固无情玄玄虚中澄輪化無方序
數來亦叵乗誰云無色平峩峩多丘陵
㝠心縱一徃髙期清神徴良過非年𡻕
劫數安可稱浮爽縁故條返胎自有恒

靈感洞太虚飛歩霄上氷津趣鼓萬流
潜凝眞神登無愛固無憂髙觀稽首昇
　旛迎无愛九霄光飛指玄虚上下方
　威息風雷除糞穢超凌罪性上天堂
　和不可思議功德
　　　九天生神天尊
伏以風動幡動一元昭濟下之心恩生害生
萬彚眛受中之性凡失身於夜暗皆翹首於
神光惟兹華旛實堪旌表晚風低拂盤旋而
彩映虹蜺曉日輕籠綽約而影搖河漢上接

峩峩之有頂下通漠漠之无垠六道四生均
脫虎頭之禁三途五苦悉離牛首之班接武
騫林升神芝圃靈旛赦罪神呪謹用宣揚
天尊開度三界十方四生六道咸到道場
生神遷魄萬劫不忘幡之爲體隨風飛揚
風之所被各從其方泉曲之府寒夜之郷
地獄餓鬼旁及无鞅皆得解脫上升天堂
　　　九天生神天尊
向來竪旛功德並巳周圓伏願神景虚華靈
光洞煥北帝燼黒書之字南宫登丹簡之名

亡故某人心地熈熈性天了了悟千重之妄
業皈三寳之眞乗永契无爲頓超有漏陽經
隂緯函三共樂於春臺天玄地黃得一普躋
於壽域旁資動植咸被鈞陶爲如上縁志心
稱念靈旛赦罪天尊和不可思議功德
　　發放召魂符命儀
　　　歩虚上香
具位臣某誠惶誠恐稽首頓首再拜上言(臣)
聞一炁運生死之機炁分造化三極判升沉
之象心超經綸欲提黒鬱之幽靈恪藉紫宸

之典今殫忱獨對側耳同仁今奉爲齋主某
崇建靈寳生神妙齋開度亡故某切慮覺地
煙迷靈源塵障舟藏何在驚萬炁之飛奔水
逝不回嘆雙輪之迅邁悽悽夜壑慽慽寒庭
期形魂來覲於星壇頒將吏宣行於雲篆朱
章露奏旣敷民欲以勤渠玄敕風馳諒肅天
威而鼔動兹申明於召役願丙鑒於懇祈伏
冀三寳流光九霄錫命降開幽之慈旨敕溥
度之眞曹各愼攸司布毀鎻張門之政齊恭
乃事奮開關啓路之威體大道之好生佐微

(臣)之度死(臣)下情不勝徯恩俟命之至
　　　三拜起詣神虎堂
　　　普獻頌
普獻無邊聖香煙散十方願乗七寳臺
垂光五濁世運度人天衆咸令上法橋
同㑹證無爲勤修不退轉
上清靈寳玄壇炷香關啓九天普度院追攝
仙靈官吏本靖主副大將護道監壇仙靈官
吏城隍里域監壇翊衛虚空鑒察一切威靈
切以金書導運八圓覆護於慈雲玉字浮空

十極煥明於惠日設守雄抱雌之職列提魂
攝魄之曹上賛天工下提幽爽龍符耀惠摧
鐵壁以成人虎節宣威拯銅關而離夜凡伸
開度悉賴維持以今齋主某矜彼亡儀墮兹
幽壘帝庭請命欣承膏澤於恩綸鬼域升神
頼暢皇靈於眞馭諒遵丹詔普莅玄壇兹伸
薦獻之恭恪罄忱恂之禱願旌激切俯賜從
容法衆運誠志心召請
志心召請九天溥度院三十六眞人三十六
將軍守雄抱雌二大將追魂攝魄二大將神

虎敵虎二將軍夜光倒玄二玉女本壇仙靈
將吏某靖主將副將護道監壇里域眞官土
地正神齋主住居司命六神惟願雲車風馬
來届香筵和受兹香花供養
　　　𥘉獻散花
伏以登眞度命天門垂破獄之仁起死廻骸
地户映照天之惠孰敷洪澤厥有玄曹鐵騎
聮雲肅肅神功而虎視金戈耀日巍巍聖力
以龍驤嘯命乾坤駿奔山嶽今齋主某深慮
亡故某兆億惡障浩劫塵根人我山極目千

㝷靈光自滓是非壘驚心萬劫業垢誰磨散
三炁於虚无歸百骸於寥廓三光憲令紛水
火之劒衡六洞條章凛隂陽之權量幽臺毒
霧㝠境悲風非憑攝召之威曷副超凌之望
伏願手提天敕風行黒壤之區足躡地輪雷
動黃泉之境根㝷飛爽部衛遊精俾解脫於
隂郊獲遨遊於陽界某不勝懇祈之至謹伸
亞獻
　　　亞獻
伏以眞實法有爲法悟之者善惡攸司功德

光无量光得之者形神俱妙荷寵渥便蕃於
皇極願威靈赫奕於玄虚猶慮六洞十宫三
官九府聳鐵圍於鬱絶訊鞫霜明堅石硤於
羅酆推研日赫嶽瀆山川之囚禁城隍里域
之繫維故爽新魂前寃後債内而九玄七祖
外而六道四生悉冀追呼普行提命升天入
地遵火令以飛奔出隂入陽乗金符而騰躍
檢鬼營不得容隱遍神郷孰敢拘留俾見性
而廻靈脫幽關以離苦頒符眞切伺命慇懃
某不勝䖍祝之至謹伸終獻

　　　三獻
三獻旣周一忱畢露所有符檄盍爲關宣
　　　宣九天追魂符命
　　　宣牒
天符告布壇檄周宣諒聖鑒之无譁肅玄威
之有耀玉龍霄躍金馬驛呈俾遊爽赴期而
歸獲乗晨歩虚而去神无曠職帝有恩言一
如靈寳玄壇律令
　　　向來
靈寳領教濟度金書卷之七十二











