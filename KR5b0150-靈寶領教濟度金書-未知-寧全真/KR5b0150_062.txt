










靈寳領教濟度金書卷之六十二發四
洞微髙士開光救苦真人寗全真授
靈寳通玄弘教水南先生林靈真編
科儀立成品(淨供合用)
玄都大獻玉山淨供儀
法事如式
法師長跪上香
具位小兆臣某謹重誠上啓
三清上聖十極髙真應化度人無鞅真衆仰
冀隆慈俯垂昭鑒臣聞玄元始炁煥七部之

真風天靈神光敷三乗之德雨慧力下提於
黒壤慈恩旁浹於黄垓乾炁坤形運神機而
化育陽經隂緯鼓聖瑟以裁成今古咸資人
天共仰今有齋主某人徼髙玄之聖澤建大
獻之法筵丹悃遙騰仰荷聖真而日鑒玄釐
回施俯徼品類以靈從三途解熱惱之悲六
趣脫酸辛之苦瓊漿玉饌旣承若水之恩琅
液金膏尤徯如天之賜蓋以業輪旋運𡨚網
周羅隂霾久滓於性天昏翳暫迷於心地欲
復乾坤之本始萬炁齊仙宜資離坎之英華

百神受錬爰敷萬一敢竭再三重念臣昌運
天開慶基師闢雲蔵風靜凝絳室之金華日
飛月奔胤黄房之玉蘂策甲丁而消隂試運
子午以駕陽靈紹經緯之樞機敢云獨善鼓
玄黄之聖海誓賛同仁兹普錬於幽靈冀疾
徼於曹局欲望真光遍覆道炁彌綸勑東井
之仙曹效勤莅職命南宫之神吏勉績承流
定浮沉於木金辨清濁於水火九還道備精
神凝玉瑩之玄十轉功成歩虚證珠圓之妙
勃勃俱入眇眇齊升副齋主之丹忱沛元尊

之素澤臣不勝懇切䖍祈之至恭伺
天恩潜垂報應
十方靈寳天尊
宣召錬度官將符
上清靈寳玄壇恭奉道㫖謹召朱陵火府火
錬大將軍火錬靈官南昌上宫錬度大將軍
錬度靈官南昌度命君度魂化形君太㝠錬
屍君十方猷威大神丹靈大神皓華大神玄
英大神錬度大神變神大神復相大神正精
大神火府大神返形大神返魂大神超生大

神錬度司主錬大將軍主水大將軍主火大
將軍火池神將使者童子火鈴靈童九光童
子水沼神將使者童子黄華玉女石景水母
流精玉女青玄黄籙錬魂官將火錬童子火
錬玉女黄華蕩形玉女黄華冶錬玉女黄華
錬質玉女黄華明眸玉女光容玉女光容童
子瑩身玉女瑩身童子清神玉女清神童子
發光玉女發光童子水火交光大將軍水火
合形大將軍水火聚炁大將軍水火聚神大
將軍金木錬形玉女金木合炁玉女九天普

度院火府度亡真人水宫抜亡真人火錬丹
界真人水濟無邊真人水火交錬真人錬度
合屬官吏疾速來臨聽候䇿召切以炁混一
元髙運紫虚之域功該萬有昭羅朱火之曹
扶帝化翊天機恢神威提地紀旌旄赫奕布
聖日於春生劔佩葳蕤敷靈風於秋殺權衡
有賴陶冶無遺今有齋主某人誠罄小心筵
開大獻承聖真回施之澤恢品類溥度之功
六趣三途快歆霞饌九幽五苦恣享雲羞更
期變錬於隂陽庶俾飛騰於經緯芝頒方域

永停黒鬱之𡨚輪草鞠圜扉方契清微之仁
籥兹也三華鬱秀四氣朗清蓮座浮空仰千
真而監度蘭場顯設徼萬類以回靈願沛雨
露之恩式闡日星之令指揮西坎建寳井以
輝輝嘯命東離立神庭而燦燦黄華降結璘
之粹炎光流鬱儀之精九鳯徘徊還陽靈於
萬劫五龍奮迅澄隂翳於千齡永辭金剛之
塵均賴玉隆之㑹皈心切切伺命拳拳玉清
洞章謹當宣告
火錬丹界天尊

宣混洞赤文章
元始開運太玄肇靈虚極无象一炁流形
化生二景五緯凝精混合自然坦除結嬰
總真布熖煥赫九清炎持廓奕七紀齊并
祈師盧浩丹天耀精朱光錬度赤藹散明
三華鬱秀耀映帝宸
黄華蕩形天尊
天生水而歸一圖位子而配坤先建水池脗
合造化謹請靈寳玄局主水仙靈官吏隨我
神運變化水池普爲幽魂沐塵蕩質

黄華蕩形天尊
宣主水大將軍符
隂精運化神津灌玄黄華東井攝靈聚仙
玉清告命萬神昭宣飈輪下降流灑雲泉
遊爽受錬返魂更生
黄華蕩形天尊
宣建水池符
金醴玄津森羅淨霐玉龍灌漑水池映真
滌垢豁塵萬炁齊新大道宣化壬癸流形
隂光浩湛飛錬魂形

黄華蕩形天尊
宣月魄符
黄精啓輝元音内章映觀太玄開洞萬方
散蔚寒飈七晨玄朗圓明遊耀浮華九空
五帝夫人躡雲挹風流霞八素返形易容
注炁東井天河灌芒幽靈受化神景敷張
黄華蕩形天尊
宣降真水符
太玄含化八景齊并五老祕諱太隂通明
璇璣運轉招真致靈隂光降炁變錬鬼魂

天漿下注流濯利貞
黄華蕩形天尊
宣真水合同符
石景水母圓光曜華金門降醴天人揚歌
長庚吐輝五龍負河流英降炁玉津同符
錬度生仙乗景太无霐池无鏡隂精飛羅
黄華蕩形天尊
地生火而居二圖位午而配乾次建火池脗
合造化謹請靈寳玄局主火仙靈官吏隨我
神運變化火池普爲幽魂錬神陶炁

宣主火大將軍符
閻浮玉詵洞妙自真炎熾丹天晃朗朱陵
玉清告命萬神敬聽降司離化配合日星
幽微錬化飛騰玉京
玉眸錬質天尊
宣建火池符
南方陽靈丹精大神降炁變易流火神庭
炎輝瑩徹赫曦精熒亡魂錬質迴骸返嬰
金光照耀上宴玉清
玉眸錬質天尊

宣日魂符
赤爐丹景圓華九明太輝啓晨煥耀朱精
五帝肇霞洞映萬生金鳥揚彩散光九靈
扶桑駕燧絳雲敷平紫霞鬱映珠貫飛星
流注真炁丕朗南陵爽幽灌景碧落髙澄
玉眸錬質天尊
宣降真火符
丹精南映九鳳乗陽丙丁委炁乾坤施張
鬱儀降化左揖同梁樞機周宻擲火飛揚
冶錬離貞更生福郷

玉眸錬質天尊
宣真火合同符
朱明上景受星騰輝太陽洞耀離光赫熺
中有赤帝凝靈太微神真散炁妙契天機
返生起死玉眸仙飛朱陵度命萬炁敷施
玉眸錬質天尊
炎輝左煥素精右騰象日月之離羅靈光照
耀宛風雲之滃藹梵炁飛旋神真上下以宣
勞仙聖徃來而效績執籙把籍鼓節揮幢冝
檄召於群靈俾證臨於普錬守䧺抱雌二大

將各按所部部衞幽魂旅進壇前伺候受錬
水火錬形天尊
引旛詣座前
宣引魂入錬符
衆誦青玄凝真導魂章
玉京萬法大羅尊千重寳梵億玄言
碧霞絳雲列衆道玉闕金閣敷真文
偃定髙真遊至空八極飛神度無邊
鬱鬱昭昭萬炁中吐聲如嬰炁成紋
振動梵天是空道靜明法耀擁慈雲

超闢昏衢北羅酆列上金簡還靈明
炎炎火池成清涼解刄挫鋒悉摧紛
豁散業境空法力保召罪性來吾壇
天尊聖濟本無際萬天萬地承真元
莫有不從不化度超凌三界佐虚玄
隨心所召願心歸仙信梵音如甘泉
一聞百骨解熱惱朱陵開度成至玄
超凡大道入慈悲不濯巨細惟翩佺
華夏泠泠引汝魂逍遙獨歩紫虚天
水火錬形天尊

接天潢於瑤圃炁貫方諸招𡣳阿於金門光
凝華盖可澄翳垢俾返虚靈謹請靈寳玄局
水錬仙靈官吏隨我神運引領幽魂入赴水
池依科受錬
宣水錬符
引旛揷水池中
北方黒帝騰光紫微壬癸正炁玄武凝輝
錬形瀹垢肅肅神儀惡根化消結節清夷
混合升度逍遙陽扉
黄華蕩形天尊

宣月華符
黄炁隂華玄精固仙輝光洞照散耀八圓
石景玉女降靈錬魂九空澄湛萬竅節宣
洗灌宿垢飛躡天根
黄華蕩形天尊
宣月簡符
玉胎錬仙結璘飛英圓光散輝變錬幽靈
九隂齊化流芳耀形内外瑩徹飛觀紫庭
尸累清蕩天靈節榮
黄華蕩形天尊

宣真水錬形符
隂精凝化東井靈源天河灌沐清水度魂
飛英玄華陶沐囂塵宫室鮮潔臓腑還靈
胞胎結節離合自然金童玉女流香濯津
蘭池錬浴身登玉宸遊觀太空億劫無傾
發四
黄華蕩形天尊
宣黄華蕩形符
東井黄華石景玉精飛玄水母金醴玉津
滔滔源源不竭池亭九龍吐灌三光垂精

仙人吐潤錬度幽靈内外朗徹表裏洞清

百關九竅元炁滋榮經絡臓腑萬神自生
胞胎結節隨水開扄死炁斷絶惡根沉零
我今錬化死骸生魂返故易貌玉體金容
變化錬度飛升紫庭
黄華蕩形天尊
宣太玄隂生符
先天自然凝華㑹靈隂零陽消奔飛萬神
壬癸祖炁生魂育嬰神合炁合錬景還形
躡雲嘯朗結璘齊并遊行玉光天地無傾
黄華蕩形天尊

宣水錬變仙符
長生大君錬形還真白元聚魄无英拘魂
太一總御司命保生桃康合延變化九隂
制錬元精玉體金嬰七世尸穢嚴潔芳馨
甲乙丙丁壬癸庚辛戊己沖和造化發榮
乾施坤運八素圓晨
黄華蕩形天尊
右丁左丙運胎水以▲霐地緯天經返真源
而湛寂隂氛永蕩陽華更生冝灌漑於五芽
可光明於萬體謹爲攝降東方青芽朝華之

炁南方朱丹凌霞之炁西方白石王醴之炁
北方玄滋瓊飴之炁中央琳華醴泉之炁流
布五臓輝潤三田俾靈關洞清華池澄湛
宣五芽符
九炁青精肝魂衞生三炁丹華心神輝明
七炁素液肺魄調寜五炁玄津腎精攝英
一炁黄胎脾意流榮帝一尊君握靈萬神
五内鮮泰回真固嬰得成胎仙逍遙上清
五靈升舉天尊
水錬周圓玄恩昭曠謹請主水仙靈官吏部

領幽魂普出水池伺候火錬
水火錬形天尊
引旛出水池外
瞻絳華於炎闕炁藹丹陵揖羲御於青畿光
騰陽燧可陶業累俾證清虚謹請靈寳玄局
火錬仙靈官吏隨我神運引領幽魂入赴火
池依科受錬
宣火錬符
引旛挿火池中
南方炎帝凝精太微丙丁正炁朱雀騰輝

丹鳳流響朱煙散飛融英降炁治錬隂儀
流汨之沼丹陵耀離
玉眸錬質天尊
宣日精符
炎精凝圓絳光流鮮九龍策駕擲火揚前
朱明散輝陶鑄胚腪隂靈錬翳胎根潜蠲
身飛玉都永周劫年
玉眸錬質天尊
宣日簡符
鬱儀朗照六合洞明攝幽開光流華飛英

紫赤飈象丹霞錬形九葉𡨚障鎔化无生
陽神聚景受書朱陵
玉眸錬質天尊
宣真火錬形符
炎神散精八㝠流光圓靈正炁符合天陽
注英丹池錬冶玄黄幽爽飛化百骸乗芳
玄祖易質太虚飛翔六府返炁三宫運芒
群隂震伏尸根滅張熒星轉燭出入福郷
玉眸錬質天尊
宣玉眸錬質符

流火錬質玉嬰返形九陽施化五神合靈
南離正炁上貫朱陵左命飛火右嘯炎精
南閻洞浮太微神庭飛英聚炁攝隂返生
真火陶錬形神肅清罪翳消滅𡨚債和平
經絡臓腑元陽敷榮魂魄關節一時回靈
攺除故貌萬竅光明永離㝠郷乗化霄征
夀均天地億劫無傾
玉眸錬質天尊
宣太玄陽生符
太隂錬形太陽回靈幽尸沉翳受陽之精

元炁重敷攝歸萬神百骸復故五臟録真
榮衞鮮暢魂魄還明周旋生門髙奔帝晨
玉眸鍊質天尊
宣火鍊變仙符
務猷運化鍊質成神皮膚毛髮肝神合明
耳目鼻口心神守靈筋骨牙齒肺神虚成
孔竅精液腎神育嬰内外榮衞脾神魂停
十干羅絡隂極陽生洞陽火鍊玉胞金晶
得爲真人躡景神庭
玉眸鍊質天尊

右壬左癸運胎火以輝華陽耀隂靈陶生根
而洞朗頓消地累式遂天游更灌注於九陽
庶澄凝於億劫謹爲攝降一陽混溟𤥭瑝之
炁二陽泛華紫微之炁三陽天婁鳯車之炁
四陽中女辟邪之炁五陽太皇微延之炁六
陽化真白灝之炁七陽絳實子光之炁八陽
天真命仙之炁九陽太皇寂照之炁流布百
脉充盈萬關俾妄隂永消真陽益固
宣九陽符
太極金書九陽玉文混茫祖炁輝煥天根

圓靈髙清扶搖玄煙迴風下映五色飛鮮
灌瑩内外洞入自然經絡堅實臟腑生全
大帝有勑返隂還乾群靈受度𩁻景芝田
九陽生化天尊
火鍊周圓洪慈浩蕩謹請主火仙靈官吏部
領幽魂普岀火池伺𠋫交鍊
水火變形天尊
引旛出火池外
實離虚坎昭水火媾粹之精降乾升坤闡隂
陽鍊胎之妙爲混凝而備質可妙合以成人

謹請靈實玄局水火鍊度仙靈官吏隨我神
運引領幽魂水火交鍊
水火變形天尊
引旛挿水火池之間
宣水火交鍊符
坎升離降虎走龍奔天一地二子午胎仙
南樞北機烏兔遶旛黄華逆飛炎光下傳
周迴九六普鍊無邊太極真炁運合乾坤
九轉神化飛升自然
水火變形天尊

宣金液鍊形符
金液鍊形與道合真開明三景是爲天根
無幽無極无始无終元皇九醜靈魔絳宫
紫雲飛天身乗六龍水上火下流入三宫
神歸陽明大道自通
回形轉化天尊
宣回尸起死符
靈芝無根衆化之原中凝七魄上結三魂
二十四真出入無門杳㝠之内恍惚之中
隨劫存亡逐炁而生外凝混朴内養七經

五神植華三台敷榮紫闕素童返形歸英
騰雲而升騁霧浮空中有玉真號曰神公
左挾无英右衞白元玄獸遏後丹禽導前
上浮翠華下擁金蓮香炁凝空甘露無窮
食之無盡尋源不終
回形轉化天尊
宣百神混合符
千和萬合自然成真真中有神長生大君
无英公子白元尊神太乙司命桃康合延
執籙把籍保命生根上遊上清出入華房

八㝠之内細微之中下鎮人身泥丸絳宫
中理五炁混合百神十轉迴靈萬炁齊仙
仙道貴生無量度人上開八門飛天法輪
罪福禁戒宿命因縁普受開度死魂生身
身得受生上聞諸天諸天之上各有生門
全形復性天尊
換紅旛
二景飛華巳瀹幽隂之死炁九霄胤粹方還
本始以生神宜端傾日之恭期拜發煙之惠
各嚴容止當爲啓聞謹請靈寳玄局主鍊仙

靈官吏引領幽魂隨我神運詣九天壇伺候
玄恩一時生神
九天生神天尊
引旛詣九天壇
臣謹重誠上啓
九天生神上帝恭望洪慈曲旌丹悃伏聞鴻
濛无象三元潜育物之功溟涬生精九炁煥
結形之妙若稽寳笈肆演瓊科流水之精鍊
而爲胞灼火之明鍊而爲胎乗木之真鍊而
爲魂柔金之形鍊而爲魄合土之英鍊而爲

臟致坎之靈鍊而爲腑昭離之精鍊而爲竅
激震之聲鍊而爲景和兊之榮鍊而爲神凡
斯玄微亶繇槖籥今有齋主某人修奉玉山
淨供回施萬𩔖普濟三途饗乾坤之瓊羞膺
坎離之玉鍊飢渴允濟形魂潔清然念乆隔
陽靈致五行之蕩失猶縈隂累恍萬炁之飛
奔死骸雖還生神莫備匪賴蒼赤青緑黄白
紫碧黑之神輝纏絡曷俾胞胎魂魄臟腑竅
景神之靈彩周圓願沛天恩俯提地爽黄房
斷死宻符敬唱以回靈紫户生仙昭邁劫年

而御景皈心真切拜手勤渠恭徯慈悲洞垂
鑒映
九天生神天尊
謹上請鬱單無量天帝真胞命元元一黄演
之炁九重下降爲受鍊幽靈纏其胞使胞元
宣通上徹於天以生成
宣開陽生神寳符
混合空洞炁飛爽浮幽寥延康無期劫
眇眇離本條苦魂沈九夜乗晨希陽翹
太有通玄户鬱單降神霄黄雲凝靈府

隂陽炁象交胞元結長命惡根應化消
桃康合精延二帝秀玉飄灌漑胞命門
精練神不凋九天命靈章生神神自超
元君遏死戸司馬誦洞謠一唱萬真和
九遍諸天朝稽首恭劫年慶此榮舊苖
謹上請上上禪善无量夀天帝真胎命元洞
㝠紫戸之炁九重下降爲受鍊幽靈纏其胎
使胎結解根下響於地以固靈
宣明陽生神寳符
無量結紫戸炁尊天中王開度飛玄爽

凝化輪空洞故根離昔愛縁本思舊宗
幽夜淪遐劫對盡大運通帝真始明精
號曰字元陽嬰兒史伯原結胎守黄房
斬根斷死戸熈頥養嬰童禪善導靈炁
玄哺飛天芳華景秀玉質精練自成容
務玄育上生羅列備明堂太虚感靈㑹
命我生神章一唱動九玄二誦天地通
混合自相和九遍成人功大聖慶元吉
散華禮太空諸天並歡恱一切稽首恭
謹上請梵監須延天帝真魂命元長靈明仙

之炁九重下降爲受鍊幽靈纒其魂使魂門
通神以達精
宣始陽生神寳符
須延總三雲玄元始炁分落落大梵布
華京翠玉尊明梵飛玄景開度長夜魂
遊爽赴期歸炁炁返故根太帝號陽堂
字曰八靈君九關回緑道胎炁生上元
陵梵度命籍太一輔精延泥丸敷帝席
三部八景分魂生攝遊炁九轉自成仙
琅琅九天音玉章生萬神三徧列正位

炁參八辰門玄關遏死户靈鎮津液源
應㑹感靈數明道潜回輪慶此嬰兒蛻
稽首讃洞文
謹上請寂然兜術天帝真魄命元碭尸㝠演
由之炁九重下降爲受鍊幽靈纏其魄使魄
戸閉關天王降仙以安寧
宣太陽生神寳符
寂然無色宗兜術抗大羅靈化四景分
萬條翠朱霞遊魄不顧返一逝動群魔
神公攝遊炁飄飄練素華榮秀椿劫期

乗運應靈圖空洞生神章瓊音逸九霞
一唱萬真㑹鶱爽合成家九轉景靈備
鬱鬱曜玉葩兜術開大有一慶享祚多
上聖迴帝駕嬰兒歘以歌不勝良辰㑹
一切稽首和
謹上請波羅尼宻不驕樂天帝真臟腑命元
五仙中靈之炁九重下爲受鍊幽靈纏其五
臟使五臟納津五帝朝真以存神
宣上陽生神寳符
翻翻五帝駕飄飄玄上門遊歩黄華野

迴靈驕樂端採集飛空景舊爽多不存
太微迴黄旗無英命靈旛攝召長夜府
開度受生魂公子輔黄寧總録具形神
玉章洞幽靈五轉天地分炁鍊元臟腑
紫戸自生仙數周衆真㑹啓陽應感繁
玉女灌五香聖母慶萬年三界並歡恱
稽首禮天尊
謹上請洞元化應聲天帝真靈府命元髙真
沖融之炁九重下降爲受鍊幽靈纏其六府
使六府調泰胃筦生津以納和

宣元陽生神寳符
應聲無色界霄映冠十方迴化輪無影
㝠期趣道場靈駕不待轡朗然生神章
空洞諒无崖玄爽亦爲疆鍊胎返本初
長乗飛玄梁蘄畜喪天真散思𠋫履常
斬伐胞𣗳滯心遊超上京願㑹旣玄玄
悟我理兼忘介福九天端交禮地辰良
混化歸元一髙結元始王稽首儔靈運
長謝囂塵張
謹上請靈化梵輔天帝真元府命元髙仙洞

笈之炁九重下降爲受鍊幽靈纏其九竅使
九竅開聦星辰朗明以開通
宣正陽生神寳符
玄㑹統無崖混炁歸梵輔務猷運靈化
潜推無寒暑乗數搆貞條振袂拂輕羽
瓊房有妙韻汎登髙神所圓輪無停映
真仙森列序上上霄衢邈洞元深萬巨
秀葉翳翠霞停䕃清泠渚遨翫怡五神
繁想嘯明侣五難縁理去沖心自怡處
爽魂隨本根亹亹空中佇七誦重關開

豁滯非神武運通由中發髙唱稽首舉
謹上請髙虚清明天帝真華府命元真靈化
凝之炁九重下降爲受鍊幽魂纏其八景使
三部八景整具形神幽夜光明以防身
宣通陽生神寳符
清明重霄上合期慶雲際玉章散沖心
孤景要靈㑹煥落景霞布神衿靡不邁
玉條流逸響從容虚妙話靈音振空洞
九玄離幽裔感爽無凝滯去留如解帶
明識生神章髙遊無終敗玄景曜雲衢

跡超神方外應感無方圓聊以運四大
研心稽首誦衆聖共稱快
謹上請无想无結无愛天帝真嶽府命元自
然玄照之炁九重下降爲受鍊幽靈纏其身
使三關五臟六腑九宫金樓玉室十二重門
紫戸玉閣三萬六千宫府三千六百機關根
原本始一時生神使萬神具備毛髮生身諸
天下臨以得生
宣萌陽生神寳符
无結固无情玄玄虚中澄輪化無方序

數來亦叵乗誰云無色平峨峨多丘陵
㝠心縱一徃髙期清神徴良遇非年歳
劫數安可稱浮爽縁故條返胎自有𢘆
靈感洞太虚飛歩霄上冰津趣鼓萬流
潜凝真神登无愛固无憂髙觀稽首昇
九天稱慶天尊
九炁具足萬景光輝提隂關旣死之形還陽
景始生之性法身微妙道體希夷行正歩於
虚无永超神於寥廓亶由陶冶莫罄載御宜
遡圓清端誠禮謝

九天稱慶天尊
九鍊功成萬縁塵散形神䟽瀹巳照備於儀
容氣象粧嚴更䉒飾於冠帶謹召靈寳玄局
巾笥司靈官攝化司靈官疾速赴壇隨我神
運再爲幽靈整潔衣冠欣慶受度
宣天皇象符
太上初炁混隂陽水火旣濟方玄黄
鍊質玉容合仙品飄飄飛歩遊仙郷
滓穢消除神明清霞衣錦佩光琳琅
靈寳通玄无上聖開度功德不可量

一聲玄梵徹三界綿綿道德生仙郷
逍遙快樂天尊
見前衆靈乗清微三華之耀沐妙嚴百寳之
輝解脫幽關來臨陽境蓮燈晃朗發性海之
真光芝饌森羅慰心田之妄想水火鍊而百
關月皎衣冠備而五體春融濟濟在庭雍雍
就列膺今時之快樂諒巳歡顔思昔日之幽
寥不堪回首便當直截返照猛省内觀心中
之枝葉都捐性裏之根荄獨露一得永得逍
遙無何有之郷豈不快哉更伺戒演九真籙

頒三洞仗真靈而證度役將吏以衞真髙歩
緑羅超棲碧落珠環誠罄酬天尊開度之恩
琚玖忱殫副齋主懇祈之願守䧺抱雌二大
將各按所部部衞幽魂來詣壇前聽宣妙戒
億劫應化天尊
引旛詣法師座前
智慧頌
智慧生戒根真道戒爲主三寳由是興
髙仙所崇受汎此不死舟倐忽濟大有
當此說戒時諸天來稽首

智慧起本无朗朗超十方結空峙玄霄
諸天挹流芳其妙難思議靈感真宻通
有有竟無有無無無不容
智慧常觀身學道之所先眇眇任意肆
自然録我神天尊常擁護魔王爲保言
晃晃金剛體超超太上仙
道生一而分三曰大曰人曰地人合三而成
一惟精惟炁惟神炁禀陽而符天精形秉隂
而契地粹神以御炁神存而炁亦存炁以留
形炁散則形亦散其生也炁與形㑹神入而

爲主宰其死也形逐炁亡神岀而退虚空有
善業則神升九天有惡業則神降九地雖炁
有隂陽之間形有升沈之殊而神往來其間
苦樂互膺未始頃刻停閑也神之爲神沖虚
妙粹炳煥靈明未有五太之先此神巳具縱
歷億劫之後此神不亡特受中降靈爲物所
誘因物造業爲形所累致有善惡之判譬猶
曉鏡凝塵秋雲蔽月其中光明瑩徹未甞因
之加損也見前衆靈受報萬𩔖反觀本始俱
禀沖和孕形炁而爲人配天地而並立元神

宴御與道合真奈何形墮物遷神逐業化輪
轉六道循環四生不覺不思愈趨愈逺流蕩
汨没業實縈之兹也供設玉山恩頒
金闕善道乗光而至惡道破暗而來聽法聞
經饗食受鍊雖形散爲炁炁聚爲形而所以
駕是形御是炁者匪神孰能爾哉是則暫焉
昏昧爲異趣周流而本來昭昭未甞不在也
盍亦乗本來之昭明覺暫時之昏昧自天道
來者當思快樂福報㑹有盡時终受沈溺散
入諸趣不可貪歡恱而溷我神也自神道來

者當思福善禍滛寧無僣濫報盡淪墜易墮
畏途不可恃權柄而汨我神也自人道來者
當思世諦虚僞業機攸啓生滅旣速途苦易
趨不可慕紛華而滓我神也自地獄道來者
當思夙縈愆累致膺苦惱幸離幽暗宜脫輪
迴不可圖逸樂而蔽我神也自餓鬼道來者
當思惡業久纏今受飢渴幸諧飽滿宜脫輪
迴不可因飲食而累我神也自畜生道來者
當思𡨚對執縈致墮異𩔖幸離惡趣宜脫輪
迴不可羡人天而迷我神也蓋修善修惡均

謂之業生地生天均謂之報善多惡少則準
量而報餘善惡多善少則權衡而報餘惡業
盡報盡然後復爲人耳人爲善惡之關從兹
展轉百千萬劫無有巳時而我固有之神爲
業所牽奔善馳惡曽無寧息豈不大可憐哉
孰若澄心獨悟見性惟思生善道者母以善
道爲可恃須知惡道之終在生惡道者母以
惡道爲可慕須知惡道之常隨絶去二邊自
明一見不思善不思惡靜極光通達寂照含
虚空惟覺我之元神本來清靜若定水之無

波本來光明若秋空之無翳靈明瑩徹朗覺
妙圓然後以兹清靜光明之神悟彼真常空
寂之性近觀諸塵塵塵何有諸塵無有業報
自空業報旣空六道亦無六道旣無輪迴自
息輪迴旣息一真獨存無去無來不生不滅
蕩蕩乎與太虚同體矣回思向者天堂快樂
地獄辛酸人境寵榮旁生悲苦如夢之覺如
醉之醒曽何足以滓吾天倪哉見前衆靈若
能從兹解悟便可升入道境洞徹自然天地
有终此神無弊劫運有壊此神長存倘有无

之見未明真妄之機莫悟惟思執着終墮輪
迴帝澤難逢宸恩不再良可哀哉昔我
元始上帝憫衆生之愚昧說九戒之圓通正
己正心檢身檢性善根已熟者以戒護衞愈
増光明惡根未消者以戒禁防自然滅斷實
昏衢之慧燭乃苦海之慈航生前修持不經
地獄身後佩奉俓上天堂今當恭按科儀普
爲演說先皈依於
三寳名號次宣示於九真戒條萬聖證明十
真鑒察各宜端肅諦聽無譁

道經師寳天尊
按人各恭信
宣告幽靈第一皈依
无上道寳
道寳讃
稽首皈依道大羅元始尊杳㝠開祖劫混沌
立天根願垂清靜法開度此幽靈和往生神
仙界
宣告幽靈第二皈依
无上經寳

經寳讃
稽首皈依經真文煥八方鍊金成鳯篆揉玉
冩龍章願垂清靜教開度此幽靈和往生神
仙界
宣告幽靈第三皈依
无上師寳
師寳讃
稽首皈依師慈悲轉法輪先天傳大教歷劫
指迷津願垂清靜法開度此幽靈和往生神
仙界

三寳旣巳皈依九戒今當傳授
大慈說戒天尊
北帝頌
善哉元始尊衆生慈父母傾光紫微宫
曲映九幽戸峩峩丘寒庭回照廓冰浦
炎炎烈火獄沛然灑法雨圓通大哀智
常善濟衆苦拔度長夜魂今得稽首禮
宣告幽靈第一戒者敬讓孝養父母是名
初真戒
宣告幽靈第二戒者克勤忠於君主是名

念真戒
宣告幽靈第三戒者不殺慈救衆生是名
持真戒
宣告幽靈第四戒者不淫正身處物是名
守真戒
宣告幽靈第五戒者不盗推義損已是名
保真戒
宣告幽靈第六戒者不嗔凶怒凌人是名
修真戒
宣告幽靈第七戒者不詐謟賊害善是名

成真戒
宣告幽靈第八戒者不驕傲忽至真是名
得真戒
宣告幽靈第九戒者不二奉戒專一是名
登真戒
奉戒頌
道爲无心宗一切作福田立功無定準
本願各由人虚己應衆生注心莫不均
大聖崇正教亦由雨降天髙陵靡不周
常卑故成淵海爲百川王是能含龍鱗

萬劫保智用豈但在厥年奉戒不暫虧
世世善結縁精思念大乗㑹當體道真
三寳瓊號曠劫難聞九真金條歷生罕遇對
聖真而傳授仗仙聖以護持各冝瀹性書紳
澄心弦佩如拱尺璧靡造次之或諼如䕶寸
珠匪斯須之敢叛戒光映體戒體回光五帝
威神六宫掾吏察命童子䕶戒威神宻侍衛
其形神潜翊扶其容止永辭有漏升入無爲
勿生懈怠之心自速輪迴之苦以今雲笙韻
徹風磬聲沉螭頭回芝蓋之班鵲尾散蘭冓

之篆生神事畢溥蒼蓋以染恩結炁功圓挾
黄輿而均慶神公趣凌霄之駕靈童催汎景
之輪各冝莊肅五神澄清一志佩符受劵得
爲天上之種民御籙膺圖永證玄中之極品
仰希大道俯賜證明
宣救苦簡長生簡
宣生天籙九龍符
宣大九龍符超生符
宣妙戒牒功德牒
宣朱陵符普度劵

宣運明誥托生符
參鳯戒以逍遙精神瑩朗佩龍符而容與歩
武輕盈伏願一性圓明千縁蕩寂寳光煥映
復五行相續之真祖炁輝華㑹萬劫長存之
道此乃箇中固有不須向外别求俓乗不死
之舟髙宴无生之界功德錯落幽顯沾資伺
召役於真靈關盟䕶送方部衞於神炁如律
超凌更冀從容庶諧圓滿
寳華圓滿天尊
臣謹重誠上啓

三清上聖十極髙真應化度人無鞅數衆臣
聞丹元凝妙握萬化之神樞皇極流玄恢五
華之聖籥寂感宻符於谷應潜昭默契於桴
鳴匪降匪升無内無外臣等依光紫禁煥景
黑單荷鴻造之提携副蟻忱之激切恩流有
截澤被無垠瞻獅座於玄峰慶雲飛灑返猊
輪於紫谷慧日虚圓臣下情不勝瞻戀屏營
之至謹稽首奉送
迴軿頌
迴軿五雲輿騰駕九章歌倐忽沖天逺

醮壇香炁多玄恩覃宇宙福德遍山河
緬想神仙路逍遙上大羅
謹召九天普度院守䧺抱雌二大將青玄黄
籙溥度司太玄靈官玉女功曹主簿本靖主
將某副將某護道某監壇某關同靈寳赫奕
仙曹諸將疾速赴壇承領公文隨我神運部
衞諸𩔖幽魂平歩登天
宣防送牒
宣命魔前驅符
見前衆靈膺開度之殊恩登玄虚之妙境天

花散漫擁雲路以前迎神璈鏗鏘開霄衢而
後從寳蓮導升天之履靈芝華藹景之冠以
神御神神俓登於寥廓以炁合炁炁永證於
虚无再拜玄壇相將好去
當職執旛請五方童子引靈出門前
法師下座
衆諷三界魔王章
宣給散牒焚燎向來
寳華圓滿天尊
歸靜黙堂




靈寳領教濟度金書卷之六十二

















