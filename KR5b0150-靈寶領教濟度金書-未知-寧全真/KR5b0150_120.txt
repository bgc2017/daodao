










靈寳領教濟度金書卷之一百二十
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品五鍊生尸齋用
晚朝行道儀
焼香頌
各禮師存念如法
五星髙耀瑞炁飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩卻消摧怪伐惡道炁周流

神光照夜隂翳俱收萬仙降格扇景乗飈
群生咸遂惠遍神州(和)與道合眞
鳴法鼓二十四通
无上三天玄元始三炁木上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝君當召此間土
地里域眞官正神急上關啓臣今奉爲入齋
意以今落景陞壇行道願得玉清道炁靈寳
妙光下降流入臣等身中令臣所啓之誠速

達俓御
太上无極大道至眞玉皇上帝御前
請稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太

平下教二十四眞人西城總眞王君大元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
玄元授道分三洞以流光靈寳傳經周十華
而散彩漙鏤玉裁金之妙示風纏雲絡之玄
十部飛天仰中乗於微妙五篇鎭地翊上士
於希夷實由仙聖之心傳亶頼眞靈之曲授
邇遐咸頼幽顯均資臣等知白心紆探玄志
鬱煙霞獨嘯未藏林岫以怡神日月同流入
混樊籠而滓性懼尚縈於玄律莫慨祓於丹

書證誓丹青憲天補過徼盟金石勵志立功
勉勲行之早圓副勤修之素志凡有投告敢
不上聞
宣詞
按如詞旨備切忱恂臣聞五鍊生尸鎭形骸
於隂域萬神返炁合魂魄於陽宫超骨肉而
長嘯青冥全音容而飛登碧漢如夢之覺數
百載恍若等閑若醉之醒歷千年殆猶頃刻
經彰妙應事載竒文今某夙植慶基生逢昌
運瑶壇鳯戺曽振覆以髙躋瓊笈龍函久摳

衣而朗咏未敦良効莫榮竒勛遽爾終朝徒
有乗晨之想溘然一旦倐爲積夜之遊生死
旣暌升沉斯速孝子某恩深鞠育誠切薦修
弟子某等分同父道宿佩師恩悵天髙以難
升恨地逈而莫問百骸忍死五内無生雖玄
造包容宜錫靈光而接引奈黒鬱泬寂懼淪
隂翳以沉埋非沛澤於髙穹曷登眞於厚土
爰崇蘂笈肅建芝壇遵滅度鍊尸之科修空
洞升神之典旛花揺曵借尺地以球鳴旌葆
葳㽔露寸天而玉立風雲㑹合水月交羅瞻

妙相於玉毫覲神輝於金彩碧霞旋絡重殫
翼翼之小心紫霧翩翻仰叩巍巍之大梵爲
亡故某返還祖炁辟斥隂塵爲金闕之良臣
侍玉皇之香案以今晚朝陞壇行道請法衆
等運兹初捻上香
願此香煙騰空俓上供養
无上至眞道寳臣等皈身皈神皈命首體投
地仰依
太上三尊願以是功德上祝
社稷尊靈宗祧先聖伏願天關叅妙宸闕登

眞𩥵玄駟而榮瑶臺神超渺渺駕彩鸞而升
瓊圃炁入玄玄延寳曆於千年䕃璇源於萬
葉歌九功而俗臻大定舞七德而化洽平康
今故焼香自皈依
師尊大聖衆至眞之德得道之後保天長存
和與道合眞
以今晚朝陞壇行道請法衆等運兹二捻上
香
願此香煙騰空俓上供養
无上至眞經寳(臣)等皈身皈神皈命首體投

地仰依
太上三尊願以是功德歸流亡故某業網停
張𡨚輪息運朱陵度命無拘留逼合之憂黒
朔升神有侍衞送迎之喜超陽清於萬載脫
隂濁於一朝垂燕翼而詩禮詵詵攀龍鱗而
弦歌衮衮今故焼香自皈依
師尊大聖衆至眞之德得道之後升入無形
和與道合眞
以今晚朝陞壇行道請法衆等運兹三捻上
香

願此香煙騰空俓上供養
无上至眞經寳臣等皈身皈神皈命首體投
地仰依
太上三尊願以是功德歸流臣等三師四友
五族六親伏願道德娱情中和恱性壽基永
茂鍊龍虎於偃月之爐福祉長開育烏兎於
明霞之館旣往者書名紫榮見在者紀善青
編永遊宴於天和獲優閑於地樂今故焼香
自皈依
師尊大聖衆至眞之德得道之後長享自然

和與道合眞
禮方
懴方
三啓
三禮
重稱法位
具位臣某與臨壇官衆等謹重誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
函三御炁超萬物以摽竒得一分靈禀五行
而毓秀渉世人推於俊傑濟時天錫於英雄
皆上帝加頼以行道之權故下民宻㑹其修
眞之迹況身叅三洞未合却老延齡之方致

軀瘞九原徒羨受化更生之術尤蒙眷軫曲
賜扶持今亡故某夙慕眞宗久叅正教幾侍
虚无之座獲依妙有之墀降眞召靈久頒玉
簡飛元㑹道屢咽金符何大數之難逃致餘
生之易滅五方榮衞期肢體以無傷九域護
持使形神而再合獲登妙境可脫塵縁尚慮
積劫以來有生之後劫塵滓性隨五賊以飛
奔世網縈心依六滛而流蕩虧忠孝而賤名
檢輕仁義而叛綱常禱雨祈晴莫遵玄律驅
魔馘祟弗守丹章靜無功行之堪書動有𡨚

愆之可録羊腸岐路常萌戒謹之心蟲臂功
名每逞貪髙之念惟思趍下罔識受中致明
渉於是非而幽罹於鬼責天年倐殞旣陽域
之永辭地禁忽逢慮隂關之或繫匪拜恩書
於帝闕曷消刑籍於冥曹壇建十門歸誠十
極階崇三級請命三元所冀彩鳯㗸來金雞
飛下罪無大小均氷釋於丹書過有顯微悉
風清於黒簿亟離澤壘髙宴虚玄登劫仞而
身厠鴛班覲鬱羅而神升螭戺永渉眞仙之
列克爲聖皇之臣天上仙官遵德音而翊衞

地下令長體道㫖以護持俾運㑹以攸逢使
形神之再邁飛行碧落宴坐清都蒙旌萬一
之祈允佩再三之造上願三光髙耀四氣朗
清八海澄輝五山靜彩犬無夜吠息烽燧於
疆陲鳯有朝鳴動犁鋤於隴畒萬姓謳歌而
齊躋夀域兆民鼓舞而俱宴福郷蜎息⬤行
各全生意蛸翹蠢動均樂化機五道停閑三
塗清謐則上明
天尊大慈之化下副臣等皈命之誠謹啓以
聞

舉願
一願大道流行普天懷德二願一切有生咸
皆悟道三願九夜幽魂一時解脫四願孤爽
無依咸得受生五願天下太平五榖豐熟六
願臣忠子孝君仁父慈七願四海通同𡨚親
和釋八願潜胞處卯咸得生成九願積疾新
痾旋即痊愈十願孤露衆生豐衣足食和與
道合眞
存神焼香
香官使者左右龍虎君侍香諸靈官當令臣

晚朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞香煙傳臣向來所啓之誠速達俓御
太上无極大道至眞玉皇上帝御前
出堂頌
回靜黙堂


靈寳領教濟度金書卷之一百二十











