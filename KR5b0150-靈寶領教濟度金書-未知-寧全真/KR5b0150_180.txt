










靈寳領教濟度金書卷之一百八十
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品(自然/齋用)
　　午朝行道儀
　　　燒香頌
　　　各禮師存念如法
　　　宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落羣魔滅蹤

辟奸破妖明耀元功金符召制躡雲䇿龍
謡歌慶會散花太空神化明運四極安隆
伏御帝前罔有不恭
　　　鳴法鼔二十四通
　　　發爐
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今午朝燒香行道

奉爲宣意其諸情悃具載緘謄願得
太上十方至眞道炁靈寳瑞光下降流入臣
等身中令臣所啓之誠速逹俓御
太上无極大道
三清上聖
昊天玉皇上帝御前
　　　請稱法位
具位奉行靈寳自然大齋法事小兆臣某與
臨壇官衆等謹同誠上啓
太上无極大道虚无自然元始天尊太上玉

晨大道君金闕後聖玄元老君髙上玉皇十
方靈寳天尊十方巳得道大皇衆至眞諸君
丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方无極无量品至眞大神飛天神王
長生大聖无量度人君妙行眞人天眞皇人
玄中大法師靈寳玄一經籍度師侍經五帝
玉童玉女歳徳尊神土地主執三界應感一
切眞靈臣聞碧落空歌混景示凾三之妙紫
虚鬱秀回靈尊帝一之竒開圖保制於龍文

御運端臨於獅座玄風誕布法雨旁流圓方
之覆載流形動植之隂陽禀命權輿有截宰
制无遺臣等跡履塵寰心游聖域佩九霄之
玉檢鷹八景之金符授受師恩提携帝力尚
棲遲於朝巿莫葆鍊於林泉過積丘陵功无
塵露濟時宣化敢自叛於初盟體道度人期
永堅於終志凡有皈嚮合爲敷聞況奉忱詞
敢忘宣奏
　　　宣詞
按如詞言丹誠激越臣聞元始啓錦囊之祕

撫料蒼生玄黄開玉局之祥汲扶𥠖庶懴謝
昭明於帝籙禬禳紀述於河圖雨露沾濡日
星璀璨今齋主某皈依丹陛法像玄壇玉璧
投誠金龍效欵肘行膝歩企十極以祈恩目
注心馳望三光而謝過昭昭事上切切由中
覬敷汪濊之仁爲集簡穰之福以今臨午行
道請法衆等運兹初捻上香
願此香煙騰空俓上供養
无上至眞道寳臣等皈身皈神皈命首體投
地仰依

太上三尊願以是功徳上祝
社稷尊靈宗祧先聖碧霄御炁瓊闕凝神扶
寳祚於億年濬璇源於萬世
皇帝道侔軒昊徳契勛華圓書開河洛之符
九圍昭晏社稷等泰嵩之固八表澄清與日
月以齋齡配乾坤而並福儲宫禁掖光佐昌
時内朝外藩共扶景運紫宸御政謳歌有道
之長丹扆朝元鼔舞无爲之治今故燒香自
皈依
師尊大聖衆至眞之徳得道之後升入无形

和與道合眞
以今臨午行道請法衆等運兹二捻上香
願此香煙騰空俓上供養
无上至眞經寳臣等皈身皈神皈命首體投
地仰依
太上三尊願以是功徳奉祝齋主家億曽萬
祖過徃靈儀化機停息業網開張受書髙歩
於朱陵聞道游神於丹界齋主某三靈光賛
衆妙匡扶九五箕疇天鍚春臺而宴樂八千
莊筭神資壽域以優游呼吸玄牝之門嚥味

元和之粹詩書接武文獻傳芳百順千祥鬱
若雲蒸於碧漢三災九厄泠然風掃於玄虚
今故燒香自皈依
師尊大聖衆至眞之徳得道之後升入无爲
和與道合眞
以今臨午行道請法衆等運兹三捻上香
願此香煙騰空俓上供養
无上至眞師寳臣等皈身皈神皈命首體投
地仰依
太上三尊願以是功徳皈流九州四海萬姓

三農動植含靈飛潜有識二儀化育一炁生
成擊壤堯疆萬里緑盈於春野承符漢網四
時草鞠於圜扉无焚林竭澤之虞遂戻天躍
淵之樂普乗道紀獲脫苦輪更生福慶之郷
逕陟玄眞之域臣等三師四友同學門人灌
沐靈津陶鎔業垢迴黄抱紫圓通早證於虚
無出青入玄澄寂速凝於兩半今故燒香自
皈依
師尊大聖衆至眞之徳得道之後升入无形
和與道合眞

　　　禮方懴方命魔
　　　歩虚
旋行躡雲綱乗虚歩玄紀吟咏帝一尊
百關自調理俯命八海童仰携髙仙子
諸天散香花蕭然靈風起宿願定命根
故致標髙擬歡樂太上前萬劫猶未始
　　　又
嵯峨玄都山十方宗皇一岧岧天寳臺
光明熖流日煒燁玉林華蒨璨耀朱實
常念飡元精錬液固形質金光散紫微

窈窕太乗逸
　　　又
俯仰存太上華景秀丹田左顧提鬱儀
右盻携結璘六度冠梵行道徳隨日新
宿命積福應聞經若至親天挺超世才
樂誦希微篇沖虚太和炁吐納流霞精
胎息靜百關寥寥究三便泥丸洞明景
遂成金華仙魔王敬受事故能朝諸天
皆從齋戒起累功結宿縁飛行淩太虚
提携髙上人

　　　三啓三禮
　　　重稱法位
具位奉行靈寳自然大齋法事小兆臣某與
臨壇官衆等謹同誠上啓
太上無極大道虚無自然元始天尊太上玉
晨大道君金闕後聖玄元老君髙上玉皇十
方靈寳天尊十方巳得道大聖衆至眞諸君
丈人三十二天帝君東華南極西靈北眞上
宰上相上保上傳日月星宿北斗南辰周天
眞宰十方無極無量品至眞大神飛天神王

長生大聖無量度人君妙行眞人天眞皇人
玄中大法師靈寳玄一經籍度師侍經五帝
玉童玉女歳徳尊神土地主執三界應感一
切眞靈臣聞五劫開光玉字昭回於碧落三
乗導運金書保衛於紫微教尊靈寳之玄義
貫樞機之妙牢籠萬象緫綂群靈風靜雲藏
彰碧玉緬平之應霧臻雨集昭黍珠神化之
竒自元始之傳宗至虚皇而演教和天安地
濟物利人凡居混輿之中執出陶鎔之外齋
主某皈神切切請命依依慮身心口之業垢

尤迷與去來今之宿塵尚染未登道岸莫脫
迷津致身命招經緯之災而門庭兆隂陽之
咎非由懴謝曷保康寧是以望紫極以籲天
潔玄壇而饗帝願頒綸綍遍毀簡書閶闔風
清扇愆尤而天河倒挽鬱羅日近蒙福禄而
地嶽髙齊玉液延年金丹駐景先亡徃逝煉
丹霍之形神外戚中姻紀青華之姓字家無
災厄身有禎祥耀紫炁於門䦨御景星於次
舍人所欲者天必從之上願地紀熈平天圖
朗晏

皇基悠永極四海以朝宗
帝業興昌來八荒而慕徳烽塵絶警金革韜
威榖稼豐盈遂鼓腹含哺之樂寰瀛清靜興
耕食鑿飲之歌九壘三途幽𡨋異趣四生萬
𩔗品物殊形均沾曠蕩之恩光咸悟虚靈之
正性永无輪轉同證眞常則上明
天尊大慈之化下副臣等懴謝之誠謹啓以
聞
　　　發願
一願大道澹泊虚无安閑空寂澄清自居廣

　開法門教導頑夫皆蒙惠澤精苦自修預
　以同學普得升虚與天相保長存無憂
二願諸天結炁澄清髙虚廣覆保眞固靈氣
　候調節四運和平國安民豐普天閑寧廣
　濟一切惠達有生保天長存億劫不傾
三願土地覆載無窮安平不陷海淪不崩保
　鎮家國兆民興從養生安死惠周十方禾
　稼滋植營運日豐咸得覆載萬𩔗皆從
四願日月二景髙明無有孛蝕𧇊盈安清光
　照諸天洞消暗𡨋保固劫運世祚和平普

　加潤澤惠灑衆生
五願星辰與日齊光轉燭照耀朗映十方各
　安其位經緯直行保鎮家國無有災傷四
　海寧一普天與昌
六願四時隨節推遷景氣和調無有災患疫
　毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟群生人同劫年
八願風雨流灑无窮普加施泄受炁發揚萬

　物滋生國儲民豐
九願五嶽各安其方巍巍包藏長爲仙宫安
　鎮國祚保天無終護度一切莫不仰崇
十願江海蕩蕩無極含容恢廓無細不植淵
　奧柔惠潤加蠕息天人獲慶年固劫石
十一願帝王國主日昌四鎮安睦兵革不揚
　天人歌唱吉應來翔敷教濟濟威化揚揚
　兆庶稱慶長樂未央
十二願蝖飛蠢動已生未生咸蒙安全普得
　生成皆見元氣受陽之形草水菓林經冬

　不零一切濟度靡不鮮榮和與道合眞
　　　復爐
香官使者左右龍虎君侍香諸靈官當令臣
午朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞香煙傳臣向來所啓之言速達俓御
太上无極大道
三清上聖
昊天玉皇上帝御前

　　　出堂頌
　　　謝師


靈寳領教濟度金書卷之一百八十
















