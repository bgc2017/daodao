










靈寳領教濟度金書卷之二百二十五章十
　　　洞微髙士開光救苦真人𡩋全真授
　　　靈寳通玄弘教水南先生林靈真編
　科儀立成品(傳度/齋用)
　　除尸累服金液神符儀
　　　歩虚洒淨
具位某謹同誠上啓
靈寳仙曹落滅上尸道靈官落滅中尸道靈
官落滅下尸道靈官飛度色累户靈官飛度
愛累户靈官飛度華競户靈官飛度苦累户

靈官飛度身累户靈官某伏以一性虚靈返
真元而湛寂六情垢翳逐妄景以奔馳惟躬
行失入於邪宗遂踐履返迷於正道三彭奮
迅號三惡之流吹五賊搶攘摽五苦之淪溺
旣欲歸真而知命可無證性以回靈是以上
聖金科太真玉訣設靈虚之官屬建内禁之
仙曹落滅尸魔降三天之正炁飛度累户還
五體之靈光俾復良心爲開正性神功奕奕
妙用巍巍今有弟子某生際昌時身逢道運
期領班聮於紫府庸傳經教於黄垓深慮濁

浪縈心塵籠混識是非顛倒身口意之業障
未澄名利紛紜貪嗔癡之惡根莫滌内或虧
於純粹外或滓於正真既戕德基莫圓道果
今爲依按典式召役官僚宣祕訣以斷除三
尸響靈音而消除五累百關調正六府虚澄
然後金液煉形玉符保命省躬佩受即消五
濁塵劫之災切已修持自享九清逍遥之樂
仰惟大道俯賜證明
　　　十方靈寳天尊
　　　念金真章

天魔乗空發萬神駭神庭託化謠歌章
隨變入旡名囂塵何紛紜穢道當塗生
雲合結朱空北帝湧神兵皷極自知道
玄運來相征上景御飛轡迅駕檢雲營
促枝北帝録收執群魔明豁落張天羅
放威擲流鈴金真護空洞玉光煥八冥
金符守上宫神精戮天精剪滅萬妖炁
億億龜齊齡上承九天信嘯命靡不傾
招真究三洞惠誦朗日清八道望玄霞
七轉緯天經洞合帝一真拔度七祖程

削落五苦根反魂蒙受榮金光耀寂室
神燭自然生香花散玉宇烟氣徹玉京
帝遣徘徊輦三元降緑軿迅駕騰九玄
朝我玉皇庭
謹請落滅上尸道靈官爲嗣法弟子某落滅
色根惡道學道修真伏願遂成
　　　度符(下同)
上尸情慾自號彭琚變化九種鳥頭蛇軀
混沌無心或沉或浮貪慾滋味華色自居
走作魂魄司人過尤斷人命根氣散神㳺

放蕩三官七䖝無劬真人王甲書篆靈符
色慾巳斷死路巳除元始有命請斬尸頭
三台監形速出無由滅根絶種勿使遺餘
今日煉真三宫清虚五帝臨映太乙定書
吉日沐浴冠戴行疇飛度旡界流景玉輿
逐景上清乗空遨遊急急如上帝律令
　　　十方靈寳天尊
謹請落滅中尸道靈官爲嗣法弟子某落滅
愛根惡道學道修真伏願遂成
　　　度符

中尸彭質號曰中黄愛慾自居倚腹逃藏
沉浮變化形無常方執人魂魄走作三宫
赤子馳騁使人發狂慾性爽神罪由小蟲
真人王甲上帝巳徴身佩玉符玉文金章
列名玄圃三慾巳亡元始符命斬滅尸形
斷根絶種勿得飛揚今日受鍊五府清涼
真仙安鎭藏内生光五帝監映太玄列行
中元沐浴冠帶衣裳解形變景流景玉光
飛升上清食息太空長保自然天地旡窮
急急如上帝律令

　　　十方靈寳天尊
謹請落滅下尸道靈官爲嗣法弟子某落滅
貪根惡道學道修真伏願遂成
　　　度符
下尸彭矯貪慾自榮動色混沌體無常形
依人兩足恱動人情言我得失走作魂靈
三宫擾亂赤子不寧貪慾小虫假備幽冥
真人王甲三煉巳清慾門閉塞不受邪精
元始急令三台臨庭速出旡隱及汝弟兄
九種子孫一時斬形五帝度真太乙紀名

下元沐浴冠帶羽清玄度三界上飲元精
解形縁變流景玉清飛玄歩虚三景齊明
急急如上帝律令
　　　十方靈寳天尊
三尸既巳落滅五累今當飛度謹請飛度色
累户靈官爲嗣法弟子某解除色累苦心門
學道修真伏願遂成
　　　度符
解形逯變落尸五苦三慾巳清神津内灌
脫故煉新體香炁蘭玉符滅跡地無拘攣

飛度天界超凌雲端魔王保真炁合自然
七祖同升飛歩天門五帝監映萬神咸聞
急急如上帝律令
　　　十方靈寳天尊
謹請飛度愛累户靈官爲嗣法弟子某解除
愛累苦神門學道修真伏願遂成
　　　度符
雲行飛歩逯變玉光解形脫跡散髪翺翔
人界旡拘乗虚空行天魔巳除五道開通
超度風刀形升上宫急急如上帝律令

　　　十方靈寳天尊
謹請飛度華競户靈官爲嗣法弟子某解除
華競苦精門學道修真伏願遂成
　　　度符
落尸解罪即超鑊湯剪除華競滅落榮聲
神真内煉魔王保名洞逹無碍與道同情
逍遥自然昇晏紫庭急急如上帝律令
　　　十方靈寳天尊
謹請飛度貪累户靈官爲嗣法弟子某解除
貪累苦形門學道修真伏願遂成

　　　度符
解形神變割截貪癡超出銅柱越度愛津
今日受度苦爽咸遷七祖解脫九玄生天
貪累永脫神飛上仙急急如上帝律令
　　　十方靈寳天尊
謹請飛度身累户靈官爲嗣法弟子某解除
身累苦魂門學道修真伏願遂成
　　　度符
玉符解罪疾離溟波蕩除罪障割切愛根
幽司罷對寒郷停刑不經苦惱身得長生

快樂无爲逍遙太空急急如上帝律令
　　　十方靈寳天尊
絶地根而消隂累可奉希夷保天常而駕陽
靈允臻玄妙載惟學道所貴知真形神惟煉
於隂陽山林可消於魔癘仰惟教主曽演靈
章謹如律以宣揚庶依科而傳度
　　　十方靈寳天尊
太上曰赤子治道先須煉形形神俱備方得
自然
　　　度金液煉形子符

金液煉形與道合真開明三界是爲天根
旡爲无極无始无終元皇九醜靈魔絳宫
紫微飛天身乗六龍水上火下流入三宫
神歸陽明大道自通
　　　度金液煉形午符
太液煉形金馬驛程上下水火森羅淨霐
元範開漠幽寂度人受煉旡窮爲道至真
三宫升降五炁合并太上符命六丁潜形
紫羅鬱秀行符玉京
太上曰欲慕上道先須煉形煉形既備亦須

煉神形神既煉道性必通
　　　度金液煉神子符
太上煉神九歩八坤行罡七轉内外合成
三台子午絳宫受真符煉萬虚赤火降心
辟除惡毒徃來俱榮北都曲府離合上清
大洞自然風火無停
　　　度金液煉神午符
坤順内榮甲乙潜形三魂受煉七魄玄冥
五炁中理斷滅惡靈九宫康配列言上清
太乙含光剪伐魔精天圓四正地方神寧

受煉神魂徃來玉京五嶽鎮伏萬毒自傾
太上曰欲慕仙道與天齊年世世輪轉旡失
仙宗先須變煉形神養生保命使形神皆正
出離五行避諸惡毒物無害形身得自然乃
通天道
　　　度金液養生保命子符
天圓地方六律九章養生保命賜我延康
北辰回指受炁三光𥙷津煉神受臣天罡
益真正一天皇上王符命升遷大明和强
天帝玉真赤童和陽我道自然孚澤洞常

　　　度金液養生保命午符
上帝玉清紫微黄庭三宫升降受我遐齡
金𨷂玉符剪魔伐精九元離合七政驅兵
水火木土金方四靈北帝延年保命生根
五帝大魔大帥行刑内外既濟元亨利貞
太上曰受道既畢剪精伏邪滅怪除殃祛逐
神蜃威在雷霆煉身五炁化成五雷起在於
心用而自裁
　　　度金液氣雷伏魔子符
天玄蒼蒼地黄平平雷公辟邪電母應天

天丁力士驅龍在前風伯雨師領兵三千
摧山破嶽六丁秉權統攝魔鬼擲火成煙
四目老翁大帥仗幢威猛我神道炁自延
　　　度金液氣雷伏魔午符
風火水土流金火鈴震魔斬鬼馘伐魔精
是鬼䘮膽無輒容情雷公霹靂食鬼吏兵
三千使者七千天兵刀斬斧劈雷電摧傾
群妖束首鬼精自驚神罡自揮天帝靈靈
太上曰赤子煉形修真慕道居山石室多有
魔精鬼怪靈魅好人短命不願長生多生變

現嫉妬魔障當須伏魔治導辟如靈怪貴得
養生自然成真功行未滿更能齋心滌意濟
世除邪剪妖伐惡救護群品
　　　度金液伏魔治導子符
佐符天乙治道元君太白真卿六甲吏兵
吞魔䘮魄攝魅縛精擲火神王南神上賔
紫微靈官食鬼吞精三官總攝魔祟潜形
安我五臓使我長生上帝玉符煉形甲庚
度金液伏魔治導午符
治道神章炳煉魁罡七政八靈萬神延康

三台輔佐大道吉昌力士天丁戮兵旡疆
流金火鈴五帝魔王北辰衛我天敕皇皇
金液神符三宫濟房流霞赫耀護我穹蒼
太上曰赤子受煉欲慕修真當須總攝領兵
煉神造化使心神爲綱紀脾神爲佐使肺神
爲將吏肝神爲主簿腎神爲副尉目神爲軍
旗耳神爲軍信齒神爲金皷舌神爲將軍令
八萬炁神爲天兵一呼一吸爲出入一喜一
怒爲殺戮鍊之總攝即神兵自然舉動用事
則天兵隨炁出入此乃自然神兵也有形有

影有動有靜有殺有戮不能修煉總攝領兵
即神炁不剛神炁不剛即不能治道是故天
真自然煉形變形造化樞機皆出天真自然
真一之理雖有嶽瀆天兵豈靈於人神炁也
人能知造化萬物有喜怒殺戮變化遷移分
野動靜謂不受煉故不長生男女交媾分之
成人有男有女有父有子非金液之煉不能
成也
　　　度金液攝領兵神章子符
五臓元君總攝大神受煉我體制我神魔

心肝脾肺腎目耳靈齒擊鍾皷信雷發聲
虚虚玄玄尊尊靈靈煞尸煞鬼爲將爲軍
太上玉符洞歌自真出入自然乗飛五雲
　　　度金液攝領兵神章午符
天帝玉真三皇上君太乙司命桃康合延
吐毒猛獸擲火天丁領兵大將破鬼滅形
五臓神人各喜安寧酆都曲府明檢鬼營
大勲魔王統領吏兵三天將軍吐噴火雲
太上曰養生治導安極其身雖悟天機不能
祛患修真學道惟在安然未離飲食寒暑能

无疾厄天地運度日月失昏尚有否泰末學
之夫豈无禍患若有四大不調如何拯降
　　　度金液截病延生子符
太元黄老九炁真君三台佐護佐臣身形
北極紫微受煉臣身七元覆載何鬼敢存
祛病除邪萬神自安五斗神君調理三官
元始符命時刻升遷金符度命丈人韓君
　　　度金液截病延生午符
太上玄靈至真妙真洞元太无紫微道君
剪邪破穢凶惡潜形何災不滅何福不生

上有北辰下有元君五行隨順道炁自存
徃來降升帝君護魂天地日月身騰紫雲
太上曰赤子避世欲隱名山或居名山或居
林野或居石室未能免其禍患五行刑尅盜
賊水火虎狼猛獸兵甲刀刃百惡所傷當須
煉液之使五行不侵離於兵革若能受煉即
火不能焼水不能溺刀劒不能傷毒藥不能
害百惡猛獸不能禍
　　　度金液五行不相尅子符
天帝上帝老君道君元始天尊天罡四聖

水府三官五嶽四瀆十二河源衛吾左右
使吾成仙左右日月與我除寃百魔降伏
五帝常安受煉臣身萬惡千災▲之敢干
　　　度金液五行不相尅午符
五方五帝五炁五行金木水火旡守土皇
飛鎮九天宻羅大千元洞玉曆太上玄元
辟除惡毒禍患不纏赤書神字體就形全
大道不克身得神仙太上玄玄福壽无邊
太上曰此神章妙天之自然龍漢以來不傳
下世若神仙大仙上聖真人妙行聖衆能濟

世厄用之無所不禳無所不治
　　　十方靈寳天尊
伏以滅尸斥累列曹宏錫於匡扶受炁書符
八事具嚴於禳辟惟身心之邪氛既滅則仙
真之正法堪傳向來奉爲弟子某遵依寳訣
肅立瑶壇滅惡道之嶮巇度苦門之崇峻形
神受煉隂陽攸平斥疾病以處山林禳魔試
而居僻絶統攝神吏裁制真靈功德周圓科
儀具足伏願天和赫奕人僞斷除躋仙秩之
崇尊日膺九賚佩真經之煒燁時錫五成下

伏御於魔靈上斥禳於毒害道尊德貴起居
清靜之郷行圓功成游宴靈虚之界凡居品
𩔖悉頼生成爲如上縁念
　　　普天證果天尊
　　　念善


靈寳領教濟度金書卷之二百二十五













