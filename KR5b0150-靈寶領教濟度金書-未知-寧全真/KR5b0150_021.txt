










靈寳領教濟度金書卷之二十一
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(祈禳開度通用)
施貧儀
歩虚洒淨上香
伏以鑿混沌而分三極人爲萬物之靈陶洪
濛而御兩儀性禀五行之秀本奚分於貴賤
初何别於富貧惟資始資生或計宿縁而輪
轉故受形受命每隨業力以循環三千珠履

之豪華綺羅映體九十帶索之困極韋布縈
心皇皇而推食誰怜營營而解衣孰軫是以
眞靈曲憫仙聖垂憐六度以布施爲先萬行
以喜捨爲尚力到行方便可令庶姓以同歡
仁散作陽和當合萬方而共樂今齋主某慶
成釐事負荷恩光敬㳙資財普施貧乏以有
有而資無有厚德充周俾生生而遂有生仁
恩廣大仰冀三清上聖列帝髙眞嘉彼慈悲
特垂鑒映視人猶巳既衣被於光風損已周
人庸甄陶於化日敷羅丹果種績玄功稽首

皈依无極大道
吟頌
四民禀氣本皇天受用周流是業縁
善積多生須富庶惡熏宿劫易顚連
進糜惟感諄諄德狹纊宜懷耿耿恩
稽首玄元无上道南宫計日紀瑶編
伏以祖氣流行昭輕清重濁沖和之位靈光
洞煥通過去未來見在之關凡此日之不料
生皆曩時之乏片善幸逢齋醮來集壇場盍
了了於靈扃凝神解悟勿昬昬於宿命着意

思惟知齋主包容慈愛之心成本來虚靈知
覺之性號物有萬以人爲首母令顚頓於孤
寒凡施有五以食爲先忍使沈零於飢渇瓊
科煥耀寳範彌羅既承化育以勤渠宜報生
成而鬱勃隂功昭著福從讃歎中生善果圓
成仁豈修持外鑠上德不德知恩報恩自然
紀字於南曹式符懇願管取刋名於地府永
保期頥稽首皈依无極大道
吟頌
玄黄萬化握樞機珍重隂功第一竒

濟乏扶危眞意溥賑飢活命實情施
今朝樂施來生福後世榮華此日基
一飯不忘君子德東華定禄與天齊
伏以布施作福田法施莫先於財施慳貪歸
鬼道心貪充重於形貪今齋主某既捐金菜
以賑賙復仗眞𤣥而開悟財法二施等無差
别心形兩貪倶付虚空自宜膺九五之祥佇
看樂半千之運香花交散燈燭争輝碧罄彌
羅普拯飢寒之軰瓊鐘晻藹頓資温飽之徒
春滿八荒陽生萬宇不忍一夫之失所母令

庶物之或遺贊清微雨露之恩善心圓滿漙
黄混日星之惠福報昭彰靈寳布施神呪仰
慿清衆同爲宣揚
宣呪
精進學仙業布施第一義若懷慳貪心
後世必淪墜展轉三途中飄流成異𩔖
見人飢渇者哀憫猶如巳衣食若施與
感恩无不至賢者識宿命執心存利濟
作善天報之生生當富貴功成超九天
仙眞自可冀

向來捨施功德無限良因三寳證明衆眞加
被伏願恩周有截德被無垠士皆歡顔奚止
萬間之廣厦民無飢色宛同千頃之良疇上
報施生旁資動植悉歸正化共贊眞乗爲如
上縁
放生儀
歩虚洒淨上香
伏以一元判天地人物之形道涵萬化庶𩔖
布動植飛潜之象品列三才禀賦之資雖分
隂陽之情周具貪生惡死同趨利避害之心

渴飲飢餐均求飽謀女之念皆根源於元始
祖氣實肇分於太極眞精柰流俗之乖仁徇
世縁而非義陸張水捕合畢羅以掩群射宿
驚棲設網罟而倂命憫彼微物罹此何辜今
齋主某崇建寳齋宣揚玉範慶成釐事負荷
恩私輙捐已財誓贖生命縱之林野俾自在
以逍遥放之源泉獲安閑而游泳咸遂有生
之樂用弘無上之恩仰望三寳慈尊九清上
聖俯從凡悃曲映愚誠察齋主隆天厚地之
仁爲增隂果遂萬物戾天躍淵之性永戴陽

光漙使寰區同躋仁壽稽首皈依无極大道
吟頌
飛潜髙下各流形緫是先天祖氣成
宿劫業因誰結習今生異𩔖且經行
遭逢網罟𡨚仇積放贖林泉惠澤深
作善降祥増福報前程衮衮被恩榮
伏以轉煩惱作菩提仁恩廣大以神竒化臭
腐德厚充周雖𣅿卵温化之業報有殊而生
老病死之機緘則一幸脫離於黑網來㑹合
於清壇既向無生而獲有生已拜齋主携持

之力當由有念以至無念共超大道希夷之
關悟多生趨向之非識正情指歸之樂隨縁
展轉趨覺地以安閑任運逍遥證福郷而遊
宴永脫鱗介羽毛之苦獲生清淨安樂之邦
恩不虚捐當効珠環之報德宜漸積須堅金
石之忱稽首皈依無極大道
吟頌
四生流浪乆沈淪業力膠纒本性昏
幸際恩光歸彼岸宜回覺照脫迷津
惡都落滅𡨚愆罪善地皈依惠愛仁

厚德無垠知感戴宻垂福慶萬齡春
伏以集康寧好德之福由積世之精修憫蠢
動含靈之情本宿生之業對六塵輪轉萬劫
循環有地獄有天堂品𩔖均明於趨向無衆
生無夀者飛潜同受於陶鎔以今道氣旁周
靈光下燭金鐘玉磬琳琅振響於玄壇寳篆
銀缸蒨粲交輝於紫座上帝漙昭天漏泉之
澤群生膺回骸起死之仁翩翩雲飛山深林
宻洋洋川泳海晏河清皆由齋主向善心堅
好生志切植今朝之隂福結後日之良因以

兹放贖之功罪消北府藉此慈悲之力名注
南宮陶九有於春臺開八荒於夀域靈寳戒
殺神呪仰慿清衆謹爲讃揚
宣呪
賢者戒其殺亦莫懷殺想衆生雖微微
亦悉樂生長如何害彼命而用以自養
自養今一時累汝自然爽長淪三途中
辛苦還復往善惡本良縁譬如聲與響
何不致此行慈心以自奬眞人携手遊
逍遥觀無量

向來放生功德無限良因仗三尊以證明冀
衆眞之鑒映伏願仁及草木化洽蟲魚盡宇
宙髙下之中仁風披拂極天地圓方之外慧
日舒明悉令萬𩔖之霑恩不使一夫之失所
上報生成之德旁敷化育之仁凡厥有情悉
歸正道爲如上縁


靈寳領教濟度金書卷之二十一











