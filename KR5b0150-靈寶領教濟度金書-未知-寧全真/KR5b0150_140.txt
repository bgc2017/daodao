










靈寳領教濟度金書卷之一百四十
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品祈禳通用
　　紫府送星醮儀
　　　歩虚燒香頌
　　　各禮師存念如法
　　　宣衛靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留

萬魔振伏紛葩却消摧怪伐惡道炁同流
神光照夜隂翳俱收萬神降格扇景乗飈
群生咸遂惠遍神州(和)與道合眞
　　　鳴法鼓二十四通
無上三天九皇玉帝當召九皇靈官飛龍騎
吏綉衣使者三炁正神急上關啓臣今奉爲
齋意以今設醮陞壇願得
元皇正炁來合臣身令臣所啓速達逕御
中天二大尊帝九晨玉皇道君御前
　　　請稱法位

具位臣與臨壇官衆等謹同誠上啓
太上無極大道三清上聖十極髙眞中天北
極紫微大帝勾陳天皇大帝南極長生大帝
南極注生大帝日宫太陽上眞道君月府太
隂聖后元君東方木德歳星上眞道君南方
火德熒惑上眞道君西方金德太白上眞道
君北方水德辰星上眞道君中央土德鎭星
上眞道君神首羅㬋眞君神尾計都眞君天
一紫炁眞君太乙月孛眞君南斗六闕上眞
道君北極九府上眞道君三台華蓋星君二

十八宿星君十二宫分星君周天分野列宿
乾象六十甲子至德眞君醮主某本命元辰
胎生運限旁衝正照流年臨犯一切眞宰醮
筵内外應感眞君臣聞五大肇圓方之位祖
炁昭回三辰列經緯之精靈光洞煥臨下權
衡於帝政受中槖籥於神機建畿域以定天
元辨方維而周地紀秉陽有赫森羅七政之
樞垂象無私宰制三靈之命況隂陽之運度
有枝榦之循環視聽自民災祥在德今有齋
主某馳神紫極稽首青㝠蠲濳慝於家庭徼

蕃釐於歩武肅澄蓬陋庸罄葵忱伏願翠葆
前驅縹緲霄衢之御珠幢後擁翩翻輦路之
逰不違方寸之私式副再三之禱臣與醮官
等不勝瞻望激切之至謹稽首再拜奉請
　　　請聖初獻
　　　稱法位
具位臣某謹重誠上啓
三清上聖十極髙眞紫微帝君周天星宰醮
筵内外一切眞靈臣聞函三凝妙儼萬象以
昭垂得一分靈斡五行而宻運紫垣中御黄

道旁周迴旋玉緯之輝璀璨珠躔之耀典樞
機於南界司喉舌於北藩六甲濳推十精隱
遁戴天履地不離臨照之中負隂抱陽孰出
生成之外自湧鶴鳴之玉局爰開龍漢之金
科禳禬有方禧祥可覬今醮官某幸生樂世
獲際眞乗念跡混客塵機未明於藏六而心
隨事障識有昧於存三驚歳籥之梭飛慮星
輪之磨轉威芒戰尅拂二運九限之郷暗曜
刑衝廵四柱三元之度八卦正干於地禁九
宫飛犯於天經維休咎之徴未彰而否泰之

機巳兆内聮眷序外及家庭非潔已以問鈞
曷隨心而委貺茅茨不剪肅鯨鐘鸞罄之鏗
鏘黍稷非馨輅鳯輦龍輿之赫奕冀垂玄監
溥錫洪厖口語心生諸業氷消於寥廓人非
鬼責萬縁風散於虚無茂膺福禄壽之祥克
保精炁神之粹碧梧翠竹門迎瑞氣以長新
紫栢蒼松家納祥光而有永均注東華之玉
簡齊登南極之金書切切愚衷昭昭睿澤臣
與醮官等不勝䖍禱之至謹稽首再拜
　　　亞獻

具位臣某謹重誠上啓
三清上聖十極髙眞紫微帝君周天星宰醮
筵内外一切眞靈伏聞紫微拱億天之御提
挈群生青羅張列曜之靈携持庶𩔖蠢蠢奚
止於萬姓熒熒各戴於一星遥睇層霄仰瞻
乾象剛柔明暗旣好樂之有殊逆順盈虧況
經行之靡定强弱異度喜怒殊躔際的劫羊
刃則災患雲臻遇禄馬貴人則吉祥日闢天
時易邁人事難周爰請命以陳情諒建極而
錫福伏願太陽在御衆惡逃形挽天河而洗

攙搶景星垂廕臨端門而班爵禄瑞日呈祥
夜光消陽亢之憂素曜散炎精之厄地㬋芒
角重華扇仁惠以祓除執法怒淩伺辰布和
柔而勝伏企少陽少隂天乙之曜制神首神
尾太乙之威躍矢無煩揮戈奚暇天月二德
斥刑害於金井數中印禄三竒蕩戰衝於銀
河局内落伏吟返吟之目勾官符病符之名
運限澄清命身皎潔福源流瑩絶門外之風
波壽域宏開宴壷中之日月金華定録玉液
留顔耀簮紱於于門燦詩書於鄴架春融萬

宇茂莊椿竇桂之華慶藹一庭恊周藻謝蘭
之盛倉箱日富隴畒雲連或土木之經營冐
方隅之禁忌各安所部俾相厥居太歳太隂
統靈祇而薦祉九良九煞勒龍鬼以承符蒙
如丹禱之私𠃔頼玄恩之被臣與醮官等不
勝䖍禱之至稽首再拜
　　　終獻
　　　告符行持
　　　重稱法位
具位臣某謹重誠上啓

太上無極大道三清上聖十極髙眞中天北
極紫微大帝勾陳天皇大帝南極長生大帝
南極注生大帝日宫太陽上眞道君月府太
隂聖后元君東方木德歳星上眞道君南方
火德熒惑上眞道君西方金德太白上眞道
君北方水德辰星上眞道君中央土德鎭星
上眞道君神首羅㬋眞君神尾計都眞君南
斗六闕上眞道君北極九府上眞道君三台
華蓋星君二十八宿星君十二宫分星君周
天分野列宿乾象六十甲子至德眞君醮主

某本命元辰胎生運限旁衝正照流年臨犯
一切眞宰醮筵内外應感眞靈伏聞四時之
景不同天光委照諸福之物並至帝貺旁敷
金符告命於九天玉燭宣和於十地曲蒙善
應式慰精忱刻骨銘心儻叛岱溟之厚澤摩
頂放踵難逃鼎鉞之深文以今燭散蓮輝香
殘蘭篆觚稜月淡回紫府之靈斿斜漢星稀
返清都之彩仗紅塵莫挽碧落徒瞻臣與醮
官等不勝攀戀之至稽首再拜奉送
　　　存神復罏

香官使者左右龍虎君侍香諸靈官當令臣
設醮送星之所自然生金液丹碧芝英百靈
衆眞交㑹在此香火罏前令臣學道得道求
仙得仙齋主受福幽顯沾恩十方仙童玉女
侍衛蘭煙傳臣向來所啓速達逕御
中天二大尊帝九晨玉皇道君御前



靈寳領教濟度金書卷之一百四十











