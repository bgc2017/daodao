










靈寳領教濟度金書卷之一百三十一問一
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品度星齋
講經儀
入座並同說戒儀
喝座
玄座空浮寳𥞫中齊仙萬炁證玄功
靈虚何幸承宗㫖此日髙躋歩武同
金闕化身天尊

升座祝香
初捻香讃
此香先天孕粹太極流精寳𥞫凝玄化之根
仁涵三極金鏡照長生之籙祥衍千齡𤑔向
罏中供養
元始法王至眞天寳上祝
皇帝陛下伏願乾坤呈彩河洛煥符慧日舒
明八表被無爲之化仁風披拂萬方歌有道
之年扶持三洞以光明化育四民而安樂
二捻香讃

此香元功不琢祖炁濳敷靈風開死戸之隂
祥流九壘湛露潤生根之秀澤被八冥𤑔向
罏中供養
太上玉宸至眞靈寳奉祝齋主係薦亡䰟伏
願明心離妄見性回靈黒鬱升神白簡削多
生之垢朱陵度命丹臺標萬劫之勲超淩宗
祖以逍遥䕃佑雲仍而利樂
三捻香讃
此香靈分瑶圃秀毓瓊都空歌騰嘯咏之竒
韻周黄幅眞神混細微之妙炁貫清都𤑔向

罏中供養
道德髙尊至眞神寳奉祝齋主某人伏願東
華衍慶南極増齡勲業無涯桂殿快飛黄之
樂詩書有種蘭堦看戲綵之榮雲臻萬福於
方來風散千殃於巳徃
超度頌
恭𤑔寳香普伸供養
三寳上帝十極髙眞諸天神仙九霄聖宰日
月星宿北斗南辰省府院司三官四聖南昌
眞衆飛天神王地水職司城隍社令虚空鑒

察無鞅仙靈並願監眞度生傾光迴駕俯降
寥廓曲駐玄虚接引亡故某人乗元始慈悲
妙光道炁來詣壇所澄瀹一心飽聽微妙之
法音宻悟希夷之勝果
平座讃
洞玄上品靈寳本章混洞赤文百魔隱韻七
經八緯之妙十玄七事之竒攝炁聚烟八景
契玄而冥合開圖御運五篇敷落以長存萬
炁齊仙八門度命範圍造化斡運樞機蓋巍
巍大梵蕩蕩乎無能名也而要其統宗㑹元

提綱振領則一言以蔽之曰仁而巳仁者何
元始上帝生物之至德度人之妙用也元始
立乎虚无之表凝乎太極之先道體妙融眞
精獨運歷劫應化三洞開光以度人上品妙
經乃赤明劫中第一㑹說經之目也祖炁分
靈化生諸天其數八十有一今焉敷落神眞
普度天人乃獨御始青天何哉蓋始青之天
即東北玉隆騰勝天而三陽至仁發育之㑹
也元炁濳凝於戍亥天門肇萌於子至寅而
開泰於四時爲春於五常爲仁生意羅敷陽

光浩蕩群動繁育萬物舒榮而天地生物之
仁自此周遍寰宇故玄師謂玉隆天其色青
表木之德而天眞皇人釋内音玉字碧落浮
黎空歌保珍以配建寅月立春節其應泰卦
宜乎天尊敷弘之妙普化天人必於此土傾
光駐景周十過以召十方也御至仁之眞土
說至人之妙化是以一遍而聾者聦二遍而
盲者明三遍而瘖者言四遍而跛者行五遍
而病者痊六遍而髪黒齒生七遍而老壯少
强八遍而孕生胎成九遍而金泄玉露十遍

而枯骨成人其神化妙感蓋自然而然有不
知其所以然而然者矣何以言之一者水之
生數水旺於坎主腎應耳今天尊運一迴度
人之仁符天一生水之妙宜乎眞水流潤滋
榮上宫而聾者聞聦也二者火之生數火旺
於離應心主目今天尊運二迴度人之仁符
地二生火之妙宜乎眞火發越光明内景而
盲者目明也三者木之生數木胎於酉應金
主聲今天尊運三迴度人之仁符天三生木
之妙則金木互用宜乎肺金通暢重樓利順

而瘖者能言也四者金之生數金胎於卯應
木主動今天尊運四迴度人之仁符地四生
金之妙則木金交應宜乎肝木豐茂四肢順
適而跛痾積逮皆能起行也五者土之生數
土旺四方寄位中宫應化於脾今天尊運五
迴度人之仁符天五生土之妙則榮衛和適
經絡安平宜乎乆病痼疾一時復形也醫家
以手足痿痺名爲不仁而草木之實其中有
精能發生者世皆名之以仁今天尊之仁運
於此而五行之仁應於彼凡不仁之疾皆發

生而歸諸仁非神化妙感疇克臻是哉水生
於一而成於六者也水至於成則膏髓周流
津液滋潤易衰情而爲充恱也今天尊運六
迴度人之仁符地六成水之妙安得不髪白
反黒齒落更生耶火生於二而成於七者也
火至於成則血氣光明精神輝煥轉枯瘁而
爲强盛矣今天尊運七迴度人之仁符天七
成火之妙安得不老者反壯少者皆强耶木
生於三而成於八者也木至於成則動植飛
濳發育暢茂萬物各得其所矣今天尊運八

迴度人之仁符地八成木之妙安得不婦人
懷孕鳥獸含胎巳生未生皆得生成耶金生
於四而成於九者也金至於成則華彩光芒
煥耀映發土地難藏其寳矣今天尊運九迴
度人之仁符天九成金之妙安得不地藏發
泄金玉露形耶土生於五而成於十者也土
之生也脫沉痾而復形土之成也迴枯骨而
成人皆自然之理今天尊運十迴度人之仁
符地十成土之妙則夫迴尸起死白骨成人
其神應宻感又豈可以形容擬議哉說經周

十遍之功萬𩔖受十全之賜舉覆載間蓋無
一物不囿於天尊仁意中矣雖然此仁之用
也其體何如觀夫未說經之前三景停輪四
氣朗清風靜雲藏化機澄寂是仁之體凝眞
於太極也及夫旣說經之後寳珠空懸𥞫米
取象勃勃俱入不知所在是仁之用返眞於
太无也動靜互舉體用兼該何者非天尊開
度之仁哉萬物芸芸而玄珠比喻獨指黍米
何也得非黍爲五榖之長人所資以爲命而
天地生物之仁在是耶由是衆眞監度授於

道君欲共溥此仁也道君叙述下教至學欲
共溥此仁也聖修凡誦而禎祥有别災消害
禳而功德難勝無非欲十極三際共被此仁
之澤也而況於北都羅酆河源泉曲三塗王
苦八難九幽尤天尊所憫念者乎至仁無外
大德好生當臨軒校録之時普告三界而不
得拘留部衛神䰟而制魔保舉飛度五戸無
拘天門則天尊一念之仁其拳拳於幽爽者
可謂功矣故曰此經微妙普度無窮一切天
人莫不受慶无量之福生死蒙惠非至仁孰

能與於此哉若夫流精玉光五色鬱勃餌之
而位登玉清靈寳眞土聖胎成就鍊之而超
凡入聖未可以言語文字形容也
自此以後模寫亡人平生言行善惡以經
中契合者勸懲之及前後所修功德皆以
經語發明鋪叙待詳贍爲佳
經曰夫末學道淺或仙品未充運應滅度身
經太隂同學至人爲其焼香誦經十過以度
尸形如法䰟神逕上南宫隨其學功計日而
得更生轉輪不滅便得神仙非虚語也以今

鸞𥵂收聲鯨音息響殘千枝於鳯炬飄百和
於龍煤萬帝回光諸天復位靈冝端嚴容止
欵曲几筵俟召役於眞靈爲奉行於鍊度傳
符受劵保舉登眞母忘妙道之恩永宴大羅
之上顧惟鄙野夙奉玄元登聖域以優游幸
叨入室乗神機而嚥味僅免面墻雖洞輔之
克諳顧舉揚而奚敢若曰黼黻玄妙非不可
恱作者之聽聞奈何融暢淵源然後可覬人
天之應合深慚朴素恐負回青總是知音何
妨與㸃大衆且道今日若幽若顯是𡨚是親

俱㑹道場聽法聞經然後作麽生
一顆玄珠耀太虚十方勃勃入無餘
神光寂照秋蟾似天外閑雲任卷舒
伏惟珍重
出堂頌下座


靈寳領教濟度金書卷之一百三十一


