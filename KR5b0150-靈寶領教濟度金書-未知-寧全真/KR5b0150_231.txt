










靈寳領教濟度金書卷之二百三十一愛五
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(雷霆齋合用)
午朝行道儀
啓堂頌
各禮師存念如法
宣衛靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟姦破妖明耀元功金符召制躡雲乗龍
瑶歌慶㑹散花太空神化冥運四極安𨺚
伏御帝前罔有不恭
鳴法鼔二十四通
無上三天玄元始三炁太上老君召出臣身
中三五功曹左右官使者侍香玉童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入意以今
午朝䢖齋行道願得

玉清道炁靈寳妙光下降流入臣等身中即
使玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹令
(臣)所啓速達俓御
太上无極大道至眞三寳上帝
九宸帝眞御前
請稱法位
具位臣某謹同誠上啓
太上无極大道虚无自然元始天尊太上大
道君太上老君昊天玉皇上帝髙上神霄玉

清眞王長生大帝東極青華大帝九天應元
雷聲普化天尊九天雷祖上帝上清紫微碧
玉宫太一大天尊六天洞淵大帝六波天主
帝君可韓司丈人天尊九天採訪使天尊雷
霆九司諸天省府東華西靈執職眞衆洞天
福地四海四瀆溪澗潭洞主宰龍神社稷山
川城隍里域三界官属一切眞靈臣聞元始
開圖敷三乗之鳯篆虚皇撫運宏七部之龍
章演金裁玉鏤之竒敷風絡雲纒之妙上極
无上覆六合以乗晨髙拱彌髙澤八遐而啓

旦無物不歸於化育有生悉藉於陶鎔妙哉
萬化之宗大矣群靈之主(臣)等幸叨道䕃夙
植徳基奉天符以救民誓勤精進制地祇而
育物敢叛修持今有青詞謹當宣奏
宣詞
按如詞㫖極露忱恂臣聞寒暑平風雨時上
帝溥愛民之仁意春夏祈秋冬報下民殫饗
帝之徳心況田疇之可種在雨暘而黎庶之
謀生惟温飽倘天時屯否莫消稼穡播種之
憂則人事剥暌曷副粒米狼戾之樂全資玄

貺庶遂丹忱況兹并落之居散處郊原之大
鱗鱗千頃翼翼萬家地力所生徑支吾於富
歳田家作苦惟恐懼於凶年乃歷數旬馴至
彌月震雷隱迹惟瞻赤日之當空凍雨沈聲
共看紅雲之遍野莫散入土之種徒懷剌水
之秧闔境含愁匝郷茹怨五日不雨至十日
未易度時三年之耕餘一年何以卒歳將餓
莩之顛頓必飢饉之流離罪在萬民責歸庶
牧自匪紫極降如天之澤曷俾蒼生蒙若水
之恩爰䢖星壇肆飜霞笈散寳花於十界流

梵唱於諸天嘯詠木郎指呼火婦所冀山川
承勑湫洞禀符若決江河母假桔槹之力以
待風雨任傳襏襫之功合一易二易不易之
田有上熟中熟下熟之望歡騰里社喜溢郷
閭以今午朝陞壇行道運兹初捻上香
願此香雲騰空俓上供養
無上至眞道寳九宸帝君臣等皈身皈神皈
命首體投地仰依
太上三尊願以是功徳上祝
皇帝陛下伏願道邁羲黄徳髙炎燧八百國

㑹同玉帛春滿閭閻萬億年垂拱衣裳風清
閶闔壽域介嵩𢘆之固福源澄溟渤之涵東
宫諸王共匡善政中闈列御同賛嘉猷武收
月塞之勲文紀雲臺之績今故燒香自皈依
師尊大聖衆至眞之徳得道之後保天長存
和與道合眞
以今午朝陞壇行道運兹二捻上香
願此香雲騰空俓上供養
無上至眞經寳九宸帝君臣等皈身皈神皈
命首體投地仰依

太上三尊願以是功徳歸流九州八極萬姓
四民伏願帝力潜加神功黙被田多嘉榖望
隴畒之聮雲廪冨堅𥹭看犂鋤之沐雨極目
而桑麻遍緑滿眼而黍稷飜黄䑕絶宵行老
穉謳歌於徳里犬无夜吠尊卑鼓舞於康衢
无旱乾水溢之憂有雨順風調之喜今故燒
香自皈依
師尊大聖衆至眞之徳得道之後升入無形
和與道合眞
以今午朝陞壇行道運兹三捻上香

願此香雲騰空俓上供養
無上至眞師寳九宸帝君臣等皈身皈神皈
命首體投地仰依
太上三尊願以是功德歸流山川祀典社稷
眞靈井邑列祠城隍廟貌伏願憲天育物體
道牧民鎭祠宇而善政羅敷蟊螟息影獲郷
井而徳風鼔動水旱潜蹤田疇承豐熟之恩
畎畒拜登成之賜司霾司霧疾收拾於妖氛
典稼典農爲鋪張於瑞炁賛萬載金穰之遂
全四時玉燭之和今故燒香自皈依

師尊大聖衆至眞之徳得道之後升入無形
和與道合眞
禮方懴方
誦木郎呪(八十一過攪四溟缸)
三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世受大福
又
鬱鬱家國盛濟濟經道興天人同其願

縹緲入大乗因心立福田靡靡法輪升
七祖生天堂我身白日騰
又
大道洞玄虚有念無不契煉質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮
太上无極大道
(臣)等志心稽首禮

三十六部尊經
(臣)等志心稽首禮
玄中大法師
重稱法位
具位(臣)某謹重誠上啓
三清上聖九宸帝君齋壇應感一切威靈臣
等轍鮒堪憐井蛙自嘆龍章鳯篆天開玄妙
之傳鳯牒虬圖師咨希夷之秘莫賛乾坤而
化育期窺經緯以生成印武玄班功無塵露
承流丹陛過有淵陵勉丹赤以攄誠爲黔黎

而請命恪祈慈造特賜鍳觀今齋主某憂心
忡忡危忱悄悄罹一時之旱暵劇彌月之驚
惶慮夫災變之生皆由罪愆之積或輕忽於
天地或傲慢於雷霆或耕耘滅裂而怨神靈
或耨耜鹵莽而謗穹昊酒多且㫖罔思禾黍
之糜漿清而甘豈念稻𥹭之爛凡兹損弃盡
属憲章致貽譴於上玄遂降災於下土旱旣
太甚畒間有龜坼之憂雨竟虚無屋角徯鳩
鳴之喜秧針未緑禾頴難青飢饉降䘮以流
亡皆繇此日凶荒㓂攘而陵暴何待來年伏

願洞煥絲綸昭回宸渥憫蒼生服勞之苦原
赤子无妄之愆申勑司稼之神移命主榖之
吏雲興雨降起困龍於溪澗之阿電掣雷鳴
舞潜蛟於洞潭之岸四溟駕浪八海騰波拍
岸盈堤遍離離之秀色平疇溢野増翼翼之
芳叢驅妖旱以停威洒甘霖而普注登場有
喜築圃无憂其比其崇有髙廪而黍稌多積
旣堅旣好擇實穗而禾稼皆豐慶百榖以用
成合三靈而報効仰事父母俯育妻子歡聲
克繼於豳詩外樂朋友内宴君臣喜炁常臻

於周詠蒙如丹禱仰荷玄恩上願天清地寧
河澄海晏風雲藏靜雷電和同甘露涵濡開
泰和之瑞應景星耀煥彰大定之珍符三農
生九谷之芳四鄙極百昌之盛物无疵癘家
有詩書上明
天尊大慈之化下副臣等懇禱之誠謹啓以
聞
發願
一願大道澹泊虚无安閑空寂澄清自居廣
開法門教導頑夫皆蒙惠澤精苦自修預

以同學普得升虚與天相保長存無憂
二願諸天結炁澄清髙虚廣覆保眞固靈氣
候調節四運和平國安民豐普天閑寧廣
濟一切惠達有生保天長存億劫不傾
三願土地覆載無窮安平不陷海淪不崩保
鎭家國兆民興從養生安死惠周十方禾
稼滋植營運日豐咸得覆載萬𩔖皆從
四願日月二景髙明無有孛蝕虧盈安清光
照諸天洞消暗㝠保固劫運世祚和平普
加潤澤惠灑衆生

五願星辰與日齊光轉燭照耀朗映十方各
安其位經緯直行保鎭家國無有災傷四
海寧一普天興昌
六願四時隨節推遷景氣和調無有災患疫
毒消滅普天安平五榖豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普濟群生人同劫年
八願風雨吹洒無窮普加施泄受其發揚萬
物滋生國儲民豐

九願五嶽各安其方巍巍包藏長爲仙宫安
鎭國祚保天无終護度一切莫不仰宗
十願江海蕩蕩无極含容恢廓无細不植淵
奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
天人歌唱吉應來翔敷教濟濟威化揚揚
兆庶稱慶長樂未央
十二願蝖飛蠢動巳生未生咸蒙安全普得
生成皆見元氣受陽之形草木菓林經冬
不零一切濟度靡不鮮榮和與道合眞

存神燒香
香官使者左右龍虎君侍香諸靈官當令(臣)
午朝建齋之所自然生金液丹碧芝英百靈
雷君交㑹在此香火爐前令臣等學道得道
求仙得仙齋官蒙福幽顯沾恩十方仙童玊
女接侍蘭煙向來所啓速達俓御
太上无極大道至眞三寳上帝
九宸帝君(御前)
出堂頌引至幕謝師
靈寳領教濟度金書卷之二百三十一
