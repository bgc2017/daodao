










靈寳領教濟度金書卷之二百三十八(二百三十)
(九同卷)育二
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品祈嗣用
祈嗣醮儀
歩虚燒香頌
各禮師存念如法
宣衛靈呪
五星列照煥明五方水星却災木德致昌

熒惑消禍太白辟兵鎭星四據家國利亨
名刋玉簡字録帝房乗飈散景飛騰太空
出入㝠無遊宴十方五雲浮蓋招神攝風
役使萬靈上衛仙翁(和)與道合眞
鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以

今陞壇設醮願得
玉清道炁靈寳妙光下降流入(臣)等身中即
使玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹令
(臣)所啓速達逕御
太上无極大道至眞玉皇上帝御前
請稱法位
具位(臣)某與臨壇官衆等謹同誠上啓
太上無極大道虚无自然元始天尊妙无上
帝太上虚皇玉宸大道君靈寳天尊妙有上

帝萬變混沌玄元老君道德天尊至眞大帝
太上玉皇大天尊玄穹髙上帝紫微中天北
極大帝勾陳上宫天皇大帝太寧宫后土皇
地祇玉清眞王長生大帝東極青華大帝東
華上相青童道君西靈金母丹皇道君九天
生神上帝五靈五老上帝三十二天上帝太
陽炎光鬱儀帝君太隂皇華素曜元君五方
五德星君南辰六闕延壽星君北極九府延
生星君周天二十八宿星君泰玄樞機三省
列相天君天地水府三官帝君北極四聖眞

君靈寳五師眞君九天諸司眞君九天監生
司諸位眞君天曹諸司眞君天曹掌子孫司
眞君十方无極飛天神王三天門下三元眞
君上章詞表靈官三洞四輔經籙法科諸省
府司仙靈官君將吏本靖主將副將護道監
壇將吏五嶽五天聖帝地府酆都大帝水府
扶桑大帝本派祖玄眞師經籍度師眞人五
嶽五府掌子孫案判官曹掾神吏城隍社令
里域土地三界應感一切眞靈(臣)聞元始開
圖六合煥眞風之被虚皇御運九圍昭惠露

之敷雌雄黙運於希夷經緯濳孚於微妙包
羅無外混融二五之精囊括有生變化一三
之粹元功不宰至道難名(臣)等轍鮒衰蹤井
蛙陋識經丘㝷壑景將薄於桑榆拂石眠雲
志猶酣於棃棗矢心𥙷過勵志立功敢云制
地以學眞姑且憲天而領教今醮主某未諧
嗣續莫紹宗祊庸一念以朝天敬三熏而事
帝隂功旣備陽育將成兹少奉於蘋蘩期微
伸於葑菲欲望靈光洞朗道炁旁周九鳯八
鸞敕前驅而下邁億乗萬騎肅後從以髙征

合丹輿緑輦以參陪㑹羽蓋瓊輪而翼乗不
違德悃恪赴道塲(臣)不勝激切顒望之至再
拜奉迎
聖駕
請聖初獻
重稱法位
具位(臣)某與臨壇官衆等謹重誠上啓
太上无極大道三清上聖十極髙眞圓穹之
帝后仙靈洞府之曹僚主執醮筵内外一切
眞靈伏聞一炁孔神臨下散虚無之象萬形

備質受中凝妙有之樞包覆載以生成位乾
坤而化育根源本始金樓玉宇以生神結節
胞胎紫戶青房而貴氣主録勒籍司馬在庭
昭驚天駭地之符實負隂抱陽之兆今醮主
某詩書世澤文獻家聲七葉連榮坐見堆牀
之笏滿一枝挺秀頓令揷架之籖香乃於齊
眉舉案之間莫有坐膝扶牀之樂老冉冉其
將至齡忽忽而漸頽有子堪傳悵未見今時
之適意無後爲大奈難期他日之承顔合室
關懷全家動念慮操存之未至或踐履之莫

純節㑹朝修有稽懴謝元臘齋戒尚缺矝持
指日月而斥雷霆怒虹霓而怨寒暑當春弋
獵有覆巢麛卵之虞長夜網羅致損孕墮胎
之禍輕貨毒藥妄號神醫致司過於隂曹莫
書功於陽舎是以皈依楓陛嚴潔芝壇羅龍
璧於五方奠鳯繒於十界旛花揺曵雲笙嗚
縹緲之聲旌葆翩翻月磬響琳琅之韻降六
龍於黄道來九虎於紫虚鼓舞丹綸俾八紘
而敬聽依希紫綍令六合以丕承凡厥宿愆
溥從恩宥即誕聦明之子克昭抱送之祥寓

意丹毫謄詞青櫝具嚴哀愫謹用敷宣
宣詞
詞㫖具陳聖聦昭監茅茨不翦僣陳綿蕝之
儀黍稷非馨聊寓粟絲之敬所冀皇皇日監
赫赫時歆籩豆孔嘉符寳擁千官之仗尊𢑴
間列仱華調九奏之音翠蹕森如珠旒肅若
願察再三之禱俯矜萬一之忱(臣)不勝䖍切
俟命之至
亞獻
重稱法位

具位(臣)某與臨壇官衆等謹重誠上啓
太上无極大道三清上聖十極髙眞圓穹之
帝后仙靈洞府之曹僚主執醮筵内外一切
眞靈伏聞以嗣以續盛衰實本於天心冝室
冝家予奪亶資於帝監倘丹𠂻尚抱無涯之
過則蒼穹難推有造之恩今醮主某巳懴前
愆諒綿後慶伏願自今以始惟吉之從監積
善之家聲念讀書之世澤玉清道炁爲灌浹
其形神靈寳妙光與照臨其歩武即俾妻室
某福星守命威曜離身永無疾病之侵常有

怡愉之適胞胎凝結啓處和平開先而吉夢
追隨坐蓐而眞仙降誕福德智慧安然無難
以無災冨貴聦明展也有常而有慶𩀱麟應
瑞三鳯呈輝貯四庫於胷中讀五車於目下
飛黄騰踏爲清時柱石之臣賦性聦明作盛
世棟梁之佐光榮宗祖髙大門閭蒙如懇切
之祈允頼監觀之造次願醮主某福基鞏固
壽址隆昌院宇無塵八節享有孚之慶門庭
多暇四時消无妄之災卿雲朝映於清虚皓
月夕輝於碧落公侯衮衮家多俊傑之賢孫

子熈熈室有材華之彦詵詵戯綵隊隊娛青
桑梓連隂共喜竇公之家慶枌榆自樂齊欣
荀氏之名揚八世莫京九族俱泰上願三辰
洞煥四炁朗清彗孛韜光客流掃迹禾生同
穎里無狐䑕之憂麥秀兩岐社有鷄豚之樂
覽德輝而翔千仞觀治象而來萬民刁斗無
聲息四陲之飲馬犂鋤並設慶九野之耕牛
動植生春飛潛樂夜(臣)不勝䖍禱之至
終獻
具位(臣)某謹重誠上啓

太上无極大道三清上聖十極髙眞圓穹之
帝后仙靈洞府之曹僚主執醮筵内外一切
眞靈伏聞至敬無文儀幸周於三獻大禮必
簡辭冝罄於一忱旣殫几奏之勤諒雪階升
之瀆以今參横斗轉月淡河澄璧磬收聲梵
唱依稀於霄外瓊鐘息響空謌揺曵於雲中
恍萬乗以戒嚴廓諸天而復位(臣)等皈依徒
切瞻戀無階入妙凝眞萬炁齊仙於玄牝運
元㑹道百神混合於泥丸(臣)不勝依戀望恩
之至謹稽首再拜奉送

存神燒香
香官使者左右龍虎君侍香諸靈官當今(臣)
設醮行道之所自然生金液丹碧芝英百靈
衆眞交㑹在此香火罏前令(臣)學道得道求
仙得仙齋官獲福幽顯沾恩十方仙童玉女
侍衛蘭煙傳(臣)向來所啓速達逕御
太上元極大道至眞玉皇上帝御前
回軿頌
回軿五雲輿騰駕九章謌倐忽升天逺
醮壇香氣多玄恩覃宇宙福禄遍山河

緬想神仙路逍遥上大羅
焚燎


靈寳領教濟度金書卷之二百三十八




