










靈寳領教濟度金書卷之八十七
洞微髙士開光救苦眞人寗人眞授
靈寳通玄弘教水南先生林靈眞編
科儀立成品青玄齋用
青玄破獄儀
賛引至道前
髙功上香長跪
具位臣某誠惶誠恐稽首頓首再拜
上言(臣)聞黃籙設官敷玄雲於八極青玄開
府流慧日於九幽靈官煥而積夜流輝神威

耀而重泉御景範圍所被陶冶無遺(臣)等玄
籍登名彤墀綴武雲囊霞笈大明帝渥之春
融鳯篆龍章夙佩師恩之日煥盍承符而宣
德期博愛以同仁今有齋主某崇建某齋開
度亡過某人𡨚親平等切應十宫㝠漠六洞
幽寥鐵壘周遭鎻昏昏之毒霧銅關帀峻騰
赫赫之炎煙豈無悔過以求生孰爲雪愆而
超死齋崇蒼極巳嚴登眞度命之科壇闡玄
綱盍煥毀鎻張門之令匪敷忱於
帝闕曷嘯命於㝠曹拜手宸嚴傾心淵穆欲

望矜憐苦爽曲軫沈䰟命二府之仙曹敕九
司之符吏頒九華靈杖乘玉景以扣沈寥照
五色神輝映金剛而破幽翳容(臣)隨符召役
如律宣行敕破幽關蕩開隂域十華騰景凝
祖炁於虚无百寳流明駕威神於妙有即使
三途啓旦六道乘晨刀山劒樹而悉化騫林
炎沼冰池而盡爲蓮圃普上帝慈悲之澤慰
下民激切之誠(臣)不勝激切俟命之至所有
表文謹當宣奏
宣表

表文載露淵聽無私今當請杖飛空分光散
彩威靈恢廓願參移景之玄惠澤周流庶傅
開幽之妙祈恩激切俟命勤渠更冀翠蹕空
浮蒼精下駐宻彰感應俾宣破獄之儀黙佐
行持願溥提䰟之化某不勝激切之至
太乙救苦天尊
引至獄前
洒淨然燈
恭聞長樂宫中有百億瑞光之座妙嚴國内
開大千甘露之門耀七寳於騫林映九華於

蓮御芒飛劒㦸煥青玄之神輝象映虹蜺示
紫金之妙相威神廣大慧力宏陳寔爲三界
之醫王端作九幽之教主仰願獅輿俯御鸞
駕旁參九曲開幽降炁中之祖炁十華破暗
混身外之法身普運慈悲爲提苦爽再炷寳
香供養
青玄應化東方玉寳皇上天尊南方玄眞萬
福天尊西方太妙至極天尊北方玄上玉宸
天尊東北方度仙上聖天尊東南方好生度
命天尊西南方太靈虚皇天尊西北方无量

太華天尊上方玉虚明皇天尊下方眞皇洞
神天尊十方大慈大悲救苦眞人大惠眞人
侍從神王金剛力士青玄官屬一切眞靈伏
望飛龍應感駕駟來臨隨杖指呼極重關而
開闢持符嘯命令鬼域以摧傾均承光明普
提幽暗重炷寳香供養東方風雷地獄主者
南方火翳地獄主者西方金剛地獄主者北
方溟泠地獄主者東南方銅柱地獄主者西
南方屠割地獄主者西北方火車地獄主者
東北方鑊湯地獄主者中央普掠地獄主者

曹僚案掾城隍社令溟泠五道一切㝠司伏
冀憲天布德體道興慈部衞形䰟班都門而
聽命送迎爽𩲸升法橋以登神同駕陽龍普
提隂昧伏以圓虚設象方峙凝形覆載分髙
厚之殊隂陽别晦明之異惟人爲貴爲物㝡
靈證步武於善機升陽明界㵸精神於惡趣
沈隂暗郷自愛刀伐鴻濛之根與慾斧鑿混
沌之竅棄善弗履謀生旣背於陽天惟惡是
彰趍死斯淪於隂地鐵圍萬雉銅網千㝷五
苦三途由五累三毒而化六因十習本六情

十業而生慘水火之推研凛金木之考對萬
劫報盡履惡道以驅馳億載苦終墮旁生而
展轉六洞環於都㑹九州列於方隅煆其妄
縁陶其眞性廻光悔悟欣解脫之有期抱暗
癡迷冀超淩之無日是以香林演妙騫木談
玄依依東極之慈尊戚戚北酆之苦爽眞常
道玄元道破獄科明靈寳光功德光開幽惠
浹大矣慈悲之化妙哉定慧之機今齋主某
人奉爲亡故某崇建某齋乞於齋次然燈破
獄廣度幽㝠𡨚親平等照破獄壘象隂景之

泥犂旛映燈壇表陽華之飛混今爲運神會
道招眞命靈召役仙曹飛金符而日煥敕制
㝠吏宣玉訣以風行普提縲紲之幽關廣寛
考掠於㝠路永脫昏暗俾乘慧日以髙躋出
離迷途即躡法燈而上邁宸光普被獄暗宏
開俓登六度之舟頓達五明之岸某無任懇
切之至
太乙救苦天尊
上清靈寳玄壇焚香關召青玄黃籙主破獄
入獄出冥司仙靈官吏破獄眞吏破獄主吏

破獄飛吏破獄驛吏入獄赦罪靈官飛龍騎
吏持符神吏各請分形化景來赴玄壇持青
玄破獄眞符乘太乙眞光道炁遍詣九幽諸
大地獄應久禁近囚無鞅數衆巳發覺未發
覺巳結證未結證巳受報未受報一切罪䰟
並與疾除罪簿落滅惡根不得拘留逼合鬼
群部衞形䰟度品南宫一如黃籙破獄律令
風火無停破獄眞符謹當告下
宣青玄破獄符元君破獄符
太乙救苦天尊旋行至東方

九幽之東地號幽治有青曜惡毒之門獄曰
風雷司飛戈飄㦸之憲今有齋主某然㸃九
獄神燈頒宣青玄眞符依科破獄開度東方
一切罪䰟𡨚親平等伏願東方救苦玉寳皇
上天尊不捨慈悲俯運威神爲開震獄千𡨚
冰釋等罪性於虚空萬惡風清生善心於法
界髙步華林之境遊神惠靜之庭仗此善功
回度亡故某上登碧落仰憑清衆同爲讃揚
仰啓東方主玉寳皇上尊願臨風雷獄
拔度九幽䰟和徃生神仙界

焚破東方獄符
寳芝獅御耀蒼垠仁澤天隆萬物春
咸息風雷開震域遊䰟瞻望大慈尊
太乙救苦天尊旋至南方
九幽之南地號幽隂有赤曜巨羅之門獄曰
火翳司烈炭炎煙之憲今有齋主某然㸃九
獄神燈頒宣青玄眞符依科破獄開度南方
一切罪䰟𡨚親平等伏願南方救苦玄眞萬
福天尊不捨慈悲俯運威神爲開離獄天光
煥映了眞妄以交融地暗開除悟色空而寂

照髙步梵天之境遊神端化之庭仗此善功
回度亡故某上登碧落仰憑清衆同爲讃揚
仰啓南方主玄眞萬福尊願降火翳獄
拔度九幽䰟和往生神仙界
焚破南方獄符
九華寳御下南丹甘露涵濡火翳寒
赫奕神光來接引超淩端化億齡歡
太乙救苦天尊旋至西方
九幽之西地號幽夜有曰曜鋒刃之門獄曰
金剛司金槌鐵杖之憲今有齋主某然㸃九

獄神燈頒宣青玄眞符依科破獄開度西方
一切罪䰟𡨚親平等伏願西方救苦太妙至
極天尊不捨慈悲俯運威神爲開兊獄風清
隂翳廓心鑑以舒明月朗陽靈耀意珠而映
彩髙歩金光之境遊神利益之庭仗此善功
回度亡故某上登碧落仰憑清衆同爲讃揚
仰啓西方主太妙至極尊願臨金剛獄
拔度九幽䰟和往生神仙界
焚破西方獄符
眞光鬱勃擁琅輿恩浹寒庭駐紫虚

揺落金剛摧鐵雉疾提苦爽上天衢
太乙救苦天尊旋至北方
九幽之北地號幽酆有黒曜寒凉之門獄曰
溟泠司積雹層冰之憲今有齋主某然㸃九
獄神燈頒宣青玄眞符依科破獄開度北方
一切罪䰟𡨚親平等伏願北方救苦玄上玉
宸天尊不捨慈悲俯運威神爲開坎獄塵塵
雲散悟妄業之本无性性蟾明覺眞空之獨
朗髙歩眞靈之境遊神救度之庭仗此善功
回度亡故某上登碧落仰憑清衆同爲讃揚

仰啓北方主玄上玉宸尊願臨溟泠獄
拔度九幽䰟和往生神仙界
焚破北方獄符
騫林清蹕俯雲層太乙眞光破鐵城
倐忽溟泠回暖律眞靈福境任超淩
太乙救苦天尊旋至東北方
九幽東北地號幽都有元羅䧟塞之門獄曰
鑊湯司沸湯滚浪之憲今有齋主某然㸃九
獄神燈頒宣青玄眞符依科破獄開度東北
方一切罪䰟𡨚親平等伏願東北方救苦度

仙上聖天尊不捨慈悲俯運威神爲開艮獄
光涵定水澄五濁之紛葩日麗冰山爍千愆
之翳累遊神東極髙歩南丹仗此善功回度
亡故某上登碧落仰憑清衆同爲讃揚
仰啓東北主度仙上聖尊願臨鑊湯獄
拔度九幽䰟和往生神仙界
焚破東北方獄符
東浮羽葆紫金容洞煥靈光湛碧空
威破鑊湯起死戸髙登長樂證玄功
太乙救苦天尊旋至東南方

九幽東南地號幽沼有九醜毒業之門獄曰
銅柱司手焦足爛之憲今有齋主某然㸃九
獄神燈頒宣青玄眞符依科破獄開度東南
方一切罪䰟𡨚親平等伏願東南方救苦好
生度命天尊不捨慈悲俯運威神爲開巽獄
迷雲啓曙湛一性以如如慧日増華廓五明
而朗朗遊神極樂髙步清虚仗此善功回度
亡故某上登碧落仰憑清衆同爲讃揚
仰啓東南主好生度命尊願臨銅柱獄
拔度九幽䰟和往生神仙界

焚破東南方獄符
芙蓉曲蓋舞重霄天寳甘泉遍八遥
无極苦䰟超上境威摧銅柱闢幽寥
太乙救苦天尊旋至西南方
九幽西南地號幽關有荼滅馘仰之門獄曰
屠割司銅刃鐵戈之憲今有齋主某然㸃九
獄神燈頒宣青玄眞符依科破獄開度西南
方一切罪䰟𡨚親平等伏願西南方救苦太
靈虚皇天尊不捨慈悲俯運威神爲開坤獄
滅煩惱暗昭覺地以無塵乘智慧光返靈源

而獨照遊神玄域髙步仙階仗此善功回度
亡故某上登碧落仰憑清衆同爲讃揚
仰啓西南主太靈虚皇尊願臨屠割獄
拔度九幽䰟和往生神仙界
焚西南方獄符
祥煙髙映赤圓光一德空青聖澤滂
下極坤維屠割息耀眞天上任翺翔
太乙救苦天尊旋至西北方
九幽西北地號幽府有溟濛殗羅之門獄曰
火車司火輪火輻之憲今有齋主某然㸃九

獄神燈頒宣青玄眞符依科破獄開度西北
方一切罪䰟𡨚親平等伏願西北方救苦无
量太華天尊不捨慈悲俯運威神爲開乾獄
寂无所寂破妄想於心雲空即是空悟眞機
於性月遊神仙境髙歩玄虚仗此善功回度
亡故某上登碧落仰憑清衆同爲讃揚
仰啓西北主無量太華尊願臨火車獄
拔度九幽䰟和徃生神仙界
焚破西北方獄符
玄虚鬱秀藹瓊轅應化飛龍妙道天

威破火車甦罪性惡根落滅罪無邊
太乙救苦天尊旋至中央
九幽之中地號幽獄乃朔單鬱絶之境獄曰
普掠司霜刄雪鋒之憲今有齋主某然㸃九
獄神燈頒宣青玄眞符依科破獄開度中央
一切罪䰟𡨚親平等伏願中央㝷聲救苦慈
尊不捨慈悲俯運威神爲開幽獄諸塵漏盡
耀赤水之玄珠衆業垢空浴丹山之白玉髙
歩水蓮之境遊神淨土之郷仗此善功回度
亡故某上登碧落仰憑清衆同爲讃揚

仰啓中央主㝷聲救苦尊願臨普掠獄
拔度九幽䰟和往生神仙界
焚破中央獄符
玉虚蓮座下揺輝赫奕神光耀九圍
慧力開幽寛普掠坐觀青草鞠圓扉
太乙救苦天尊
向來破獄功德並巳周圓伏願生門啓旦流
慶雲以徘徊死戸含春噴祥煙而蒙藹炎沼
變和風之沼寒池成甘露之池刀㦸鋒摧化
琳琅之騫樹劒戈刄落聳煒燁之蓮花法雨

潤而鑊湯清凉慈風扇而火輪温潤花臺花
蓋縹緲來迎寳節寳幢逶迤下接㝠佐隂掾
普躋龍尾之班獄卒鬼官盡脫牛頭之相蕩
泉曲爲浮黎之境融泥犂於空歌之場地緯
天經均逍遥於帝澤隂潜陽耀普依被於宸
光翠華廻東極之軿丹陛邁南曹之馭諸天
稱慶列壘歡呼法衆運誠䖍恭奉送
迴軿頌
髙功詣太乙前納杖
(臣)謹重誠上啓

東極青玄老君太乙救苦天尊十方大慈大
悲救苦天尊救苦眞人大惠眞人青玄官屬
一切眞靈竊以奉天符而開地禁欣際昌辰
承陽光而廓隂關幸敷聖澤亶藉提携之造
敢忘皈謝之私(臣)奉爲齋主某人開度九幽
功德周圓恩重乾坤感深溟岱所有元請破
獄䇿杖謹依玉訣奏納御前仰冀道慈俯垂
俞𠃔伏願圓扉啓耀方澤流華三途息流曳
之悲六趣免輪廻之苦飛潜動植均鼓舞於
福庭蠢動蛸翹悉翺翔於壽域凡厥隂爽均

證陽靈爲如上因縁志心稱念太乙救苦天
尊和不可思議功德


靈寳領教濟度金書卷之八十七





