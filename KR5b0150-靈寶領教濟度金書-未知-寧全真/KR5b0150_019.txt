










靈寳領教濟度金書卷之十九伐七
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(祈禳開/度通用)
　　立眞師幕儀
　　　歩虚洒淨上香啓白
具位嗣法弟子某謹焚香供養
三洞四輔經籙法科祖玄眞師列位眞人經
籍度師列位眞人恭望師慈俯垂省録切以
清微御混茫之運玉宇徘徊赤明開溟涬之

圖金書敷落羅三洞而上乗演妙貫九清而
下教舒玄聖日輝華萬𣲖流芳於後覺玄靈
覆䕃千燈濟美於前修亶繇帝闕之網維實
籍師垣之柱石今有齋主某人爲某事建某
齋今當肇啓玄壇肅敷丹範結盟證誓徼祖
氣於九霄招真召靈霈靈光於十極匪繇提
奬曷副䖍祈欲望朱鳳清塵玄龍汎景辭玲
瓏之蘂舘曲映蟻忱御縹緲之芝惟恪敷鴻
貺翊扶玄教護正齋功法衆運誠修齋奉請
　　　修齋奉請眞師降臨壇所

　　　雲輿巳降鶴駕來臨齋事圓成還當
　　　奉送
某謹上啓
三洞四輔經籙法科祖玄眞師列位眞人經
籍度師列位眞人切以教闡玄元瑶範開先
於西蜀齋嚴靈寳瓊章丕振於東吳提幽顯
以乗晨浹圓方而啓旦孰主張是夙欽道德
之巍巍式輔翼之期罄忠誠之皎皎以今奉
爲某人建某齋惠徼眞馭開朗宗乗伏念某
夙藉慶基幸逄昌運七經八緯莫觀妙於黄

房四雌五雄未凝玄於紫户䟽烟林之歩武
回塵𣗥之精神切切惜分悠悠進寸況齋功
妙宻羅萬帝以臨軒壇律精嚴檄千眞而校
緑格未諳於俯仰心莫契於威儀豈輅洪禧
徒羅玄憲敢冀曲提後學許紹先猷扣清宸
九虎之關爲敷丹愊降黄道六龍之御請霈
玄恩庶得鳴玉召靈流金滅試朱章露奏輝
輝登騫翠之林丹笈霞披勃勃恍玄珠之㑹
敷善功於遐邇圓齋事於始終䟽牘啓壇謹
當敷露

　　　宣䟽
䟽文控露師聽昭回願風御之遅留勒雲輿
之暫駐玄壇宣德期克享於天心丹闕頒恩
諒昭從於人欲敷心激切皈命勤渠某不勝
䖍禱之至
　　　謝眞師幕儀
　　　華夏頌引至眞師幕上香
具位嗣法弟子某謹焚香供養
三洞四輪經籙法科祖玄眞師列位眞人經
籍度師列位眞人切以三洞開光幽顯被如

天之福一乗演妙古今蒙若水之機告成幸
備於齋功歸美敢忘於師寳某昨自某日爲
某人建某齋仰荷師恩幸成釐事尤慮某屠
龍技拙附鳳材踈鴛鷺催班進止有違於玉
律龍鸞拱御對揚或冐於金科三元五帝之
刋圖十極四司之校籍冀敷雲錦敢罄珠環
解壇䟽文謹當宣讃
　　　宣䟽
䟽牋敷落師聽昭嚴願回有造之恩悉洗无
涯之咎曲提後學許紹先猷紫蓋凌霄已越

埃風於地大清都宴景誓宏化日於天長法
衆運誠修齋奉送
　　　修齋事畢仰荷玄恩志心稽首奉送
　　　眞師
　　　雲輿弗駐鶴駕難留仰望雲霄不勝
　　　攀戀
　　　向來
　　　立左右二幕儀
　　　華夏頌引至眞師幕上香
具位某謹焚香上啓

三洞祖玄眞師列位眞人經籍度師列位眞
人仰冀師慈俯垂明證切以壇律敷羅降諸
天而校録齋盟崇重徼列聖以監眞肇宏修
奉之規控露皈依之請以今奉爲某人修某
齋立幕告齋澄壇混景欲望慈悲應感智慧
圓通特與關告靈寳玄師正一教主監齋眞
聖三元帝君經籍度師僉垂鑒映降玉垣之
羽仗護正玄功承金闕之綸恩誕敷丹渥天
人欣慶遐邇瞻依某不勝䖍祝之至
　　　華夏頌引至六幕上香

具位某焚香上啓
三天化主玄中大法師眞君三天大聖都天
大法天師正一靜應眞君靈寳經師眞君靈
寳籍師眞君靈寳度師眞君靈寳監齋大法
師眞君恭望師慈曲垂省覽切以靈寳開光
祖氣雲羅於五億玄元演妙神功日赫於三
千惟道爲尊无師不度以今奉爲某人爲某
事今將肇啓玄壇肅敷丹範鸞旂迅景願辭
紫禁以遥臨鳳輦飛霄俯御青㝠而下邁翊
扶正教提奬宗乗法衆運誠修齋奉請

　　　修齋奉請六師降臨壇所
　　　雲輿巳降鶴駕來臨齋事圓成還當
　　　奉送
　　　獻茶
具位某上啓
三天化主玄中大法師眞君三天大聖都天
大法天師正一靜應眞君靈寳經師眞君靈
寳籍師眞君靈寳度師眞君靈寳監齋大法
師眞君切以始青出教彰聖海之汪洋大赤
垂科鑿帝江之浩蕩匪繇宗主曷遂開張今

有齋主某人爲某事自惟蓬心内曲徒招禍
福由已之愆葵志中迷莫輅視聽自民之澤
具有表牘謹用敷宣
　　　宣表
表文控宣聖聦昭鑒願停輪而欵駐即御幕
以徘徊玄之又玄惠露涵濡於幽顯上極无
上眞風披拂於邇遐齋福周圓宸禧丕冐某
不勝䖍祝之至
　　　華夏頌引至三官幕上香
具位某焚香上啓

天地水三官帝君恭望聖慈曲垂省録切以
道冠虚无洞輔權衡於五劫教尊靈寳威儀
主宰於三元非誠莫通惟德是輔以今奉爲
某人某事建某齋仰瞻鳳闕願旌蟻悃以時
歆俯邁龍輿巳御芝圖而日監法衆運誠修
齋奉請
　　　修齋奉請三官降臨壇所
　　　雲輿巳降鶴駕來臨齋事圓成還當
　　　奉送
　　　獻茶

具位某上啓
天地水三官帝君切以運昭騰勝敷鴻貺以
傳眞壇聳鬱羅肅鴛班而侍聖匪繇宗主曷
遂開張今有齋主某人某事自惟紅塵日渉
莫明黍稷非馨之玄紫氣天臨徒輅茅茨不
翦之譴具有表牘謹用敷宣
　　　宣表
表文控宣聖聦昭鑒願駐惟而容與爲委轡
以遲留中有度人經緯普躋於夀域上无復
祖玄黄俱陟於福庭聖澤昭融齋功周備某

不勝䖍祝之至
　　　謝左右幕儀
具位某上啓
天地水三官帝君切以日近瑶壇喜拜玄元
之澤雲生瓊闕幸親道德之光敢證初忱恪
祈終惠(臣)向來奉爲某人某事仰荷恩光克
諧圓滿重念某望洋凛凛坐井卑卑教闡三
天莫霈清微之雨露齋敷九地懼貽紫極之
雷霆亶冀鴻私庶寛蚊負表文扣謝恭對披
宣

　　　宣表
表牘控陳聖聦昭鑒願書功而捨舊庶改過
以知新緑輦丹輿諒返靈光於天上黄旗紫
蓋願敷祖氣於人間法衆運誠修齋奉送
　　　修齋事畢仰荷玄恩志心稽首奉送
　　　三官
　　　雲輿弗駐鶴駕難留仰望雲霄不勝
　　　攀戀
　　　華夏頌引至六幕上香
具位某上啓

三天化主玄中大法師眞君三天大聖都天
大法天師正一靜應眞君靈寳經師眞君靈
寳籍師眞君靈寳度師眞君靈寳監齋大法
師眞君切以誠徹九關喜際清光之邇澤覃
十極幸承紫氣之臨既畢朝儀重殫野悃某
向來奉爲某人某事仰荷恩光克諧圓滿重
念某坎蛙鄙識轍鮒踈材王陛承顔莫暢玄
釐之日赫瑶墀綴武慮嬰丹憲之霜明第切
心兢亶祈手援表文扣謝恭對披宣
　　　宣表

表牘控陳師聦昭鑒願削前非於黒簡即宏
今是於青編碧靄九華諒返丹霄而容與紫
烟三素永敷黄混於逍遥法衆運誠修齋奉
送
　　　修齋事畢仰荷玄恩志心稽首奉送
　　　六師
　　　雲輿弗駐鶴駕難留仰望雲霄不勝
　　　攀戀
　　　向來立將吏監臨幕儀
　　　華夏頌引至將吏幕上香

具位某焚香供養
本靖諸省府院司仙官將吏伏以道氣羅敷
廓虚无之聖化神功赫奕宏妙有之眞機玄
壇既啓於齋盟丹簡宜徼於靈貺某先據某
人爲某事建某齋巳謄詞而關告諒飛馭以
前來爲詳激切之情寅領監臨之職今則芝
儀告備蘂範將宣雲騎周回時行萬程而莅
止風𩥵迅邁俱㑹一處以來游法衆運誠敬
伸奉請
　　　請神

　　　茶酒上香
某上啓
本靖諸省府院司仙靈官君將吏切以西靈
内禁儼劒珮以雲羅北闔中樞煥旌旄而星
列庶府鷹揚於聖武諸司虎視於神威翊教
三天宣符九地凡齋修之建設宜壇律之衛
嚴以今奉爲某人恭校眞科惠徼洪䕃欲望
上遵帝令下副民情氣䇿黄中徴萬魔而掃
試神交碧落檄千眞而致靈玄壇牓文謹當
宣示

　　　宣榜
榜文敷露聖聽昭冋願風幕之少留俾雲旗
而暫駐衛眞護道勲崇三令之勤舉賞言功
格煥九遷之寵某無任懇禱之至
　　　華夏頌引至監臨幕上香
具位某焚香供養
靈寳齋壇虚空監察監臨翊衛一切威靈切
以帝衘天關運樞機而制地神司地禁賛綱
紀以承天仰惟齋律之中嚴盍仗靈威之外
翼先據齋主某人爲某事建某齋兄謄詞而

關告諒飛馭以來臨願詳激切之情爲領監
臨之選今則芝儀吿備蘂範將宣𦘕㦸前驅
擁虎符而迅邁玄旗後從𩥵駟駕以飛游法
衆運誠敬伸奉請
　　　請神茶酒上香
某上啓
靈寳齋壇虚空監察監臨翊衛一切威靈切
以班崇九土禀勇智以持衡望峻一方亶聦
明而作鎭視政春融之玉紱宣仁天錫於金
章氷鑑无私水衡有則以今奉爲某人爲某

事欲望戒嚴部伍警肅疆隅故氣風清徹葵
忱於圓蓋靈光日赫徼芝渥於方輿玄壇榜
文謹當宣示
　　　宣榜
榜文敷露聖聽昭回願英蕩之遲徊勒䄡帷
而暫駐監眞衛法坐殫勲績於皇壇遷賞升
階行輅恩榮於紫極某無任懇禱之至
　　　謝監臨幕三獻儀
　　　歩虚洒淨上香
某焚香上啓

玄壇内外監臨翊衛一切眞靈切以玄壇日
近恪殫饗帝之恭方幕雲聮鲁肅召神之禮
幸慶成於齋福盍歸美於靈聦爰露芹衷惠
延芝馭洋洋左右願少駐於珩琚昭昭見聞
敢少稽於瑶玖香風四舉梵氣齊飛法衆運
誠䖍恭奉請
　　　請神初獻
某上啓
玄壇内外監臨翊衛一切眞靈切以三氣開
圖握神機於紫極百靈受職參帝紀於黄垓

況靈寳之齋修布玄元之惠澤功沾今古化
洽人天凡有鋪陳必勞翊衛頃爲某人崇建
某齋仰徼威神之重僣露小心幸敷聖武之
隆恪扶大教逹葵忱於帝所敷芝澤於神郷
九醜飛奔有風靜雲藏之妙八威奮迅煥天
開地闢之功合幽顯以懽顔漙邇遐而加額
恩隆溟岱惠徹華夷將遵徹幕之彛諒遂回
軿之喜再陳菲禮庸罄蕘言執事恭陳亞獻
　　　亞獻
切以天官舉迂按女青之玉格地祇䕶衛昭

太素之金科元勲既罄於玄壇厚賞隨班於
紫禁誠通朱表既騰景以告成恩煥丹綸必
依光而陟品某等羽儀八陛領䄂群工慮塵
網之未清或玄機之尚鬱受事陽局易虧公
正之心効職隂曹多昧慈仁之㫖悉祈委曲
普爲申明俾准格以宣勞母向隅而棄力凡
有懇禱并頼維持某不勝䖍祝之至
　　　終獻宣發回牒
文檄具宣神聦委鑒所冀中嚴衛警外辦凱
旋飲至相歡愈重神威於九鼎吿成有慶多

膺天禄於萬鍾恭俟宸休宏登眞職某不勝
懇切之至法衆運誠䖍恭奉送
　　　送神回軿頌
回軿五雲輿騰駕九章歌倐忽升天逺
醮壇香氣多玄恩覃宇宙福禄遍山河
緬想神仙路逍遥上大羅
　　　向來


靈寳領教濟度金書卷之十九
