










靈寳領教濟度金書卷之十四
　　　洞微髙士開光救苦眞人𡩋全真授
　　　靈寳通玄弘教水南先生林靈真編
　科儀立成品(祈禳開/度通用)
　　金鐘玉磬儀
　　　立班上香
以今焚香供養
神霄辟非大將軍神霄禁壇大將軍悉仗眞
香普同供養伏以三炁徘徊藹寥陽之帝所
九氛羅絡控鬱絶之神郷潜騰丹赤之夷微

昭徹玄黄之沖漠若稽玉範式御金章希聲
奏而九合陽精隱韻砰而十和隂耀鸞鳴鳯
唱步虚揚八素之音虎嘯龍吟空洞耀七靈
之詠神輝四闢霄映六通紫精蒨燦於華林
光凝象外玄景輪囷於騫樹氣焕天中鳴玉
而方緯潜孚扣瓊而圓經宻應珠幢翠葆逶
迤移龍尾之班羽蓋金旌容與侍獅頭之座
雲層降瑞風澤呈祥三極凝清端聽履上星
辰之貴九霄恢廓耀垂衣昭雨露之榮霈丹
闕之生生暢清都之化化臣等扣頭紫陛歸

命玄壇仰罄精誠庸符肹蠁稽首皈依无極
大道
　　　振金鐘二十五聲
伏以圓虚含象陽韻凝和黄中融无極之聲
逸響廓太空之量玄通沖漠大音宻契於鬱
羅淵黙回旋雅觀潜符於劫仞眞機谷應妙
景霐澄鏗鏘而華蓋雲開縹緲而流精霞映
九重感聖十極迎仙肅運玄功昭諧釐事召
陽神呪恭對披宣
　　元梵恢漠九霞映空丹靈顯著

　　五緯交通眞陽激徹韻合玄宫
　　元始徘徊群仙敬從萬氣齊仙
　　隱微降衷道生自然變化无窮
　　(和)與道合眞宣召陽神符
　　　擊玉磬三十聲
伏以浮隂凝潤方景温澄表玉界而梵唱凌
空列瑶壇而靈音徹野恢張妙有幅圓之幽
宰迎和㝠合虚无泉壘之隂靈契妙輕清表
質縹緲依聲感六合之風雲䕃八紘之雨露
无象之象自然而然影響旁昭精誠斯格召

隂神呪恭對披宣
　　髙上太虚瓊宫紫房玄壇制器
　　玉磬琳琅霞霄振舉乾坤合張
　　隂生梵唱流演玄綱慶雲生門
　　普濟存亡克成髙仙永處福郷
　　(和)與道合眞宣召隂神符
　　　鐘磬交振三十六聲
伏以金聲玉振凌虚九奏以舒徐陽闢隂通
混景三成而鬱勃上儀翠漠下格黄輿風舞
流蘇龍簴映千枝之麗雲旋𠧧簿猊篝騰百

和之芳雲路祥開霄衢光動禁壇授鉞肅十
地之魔靈辟非揚旌蕩六天之紛浩玄音朗
徹威振昭回玄壇宻象於紫宸緑界潜移於
丹禁通眞逹靈神呪恭對披宣
　　混合二氣表隂著陽金和動瑞
　　玉潤靜昌交感上下格于十方
　　杳振玄宫環珮鏘揚靈符所告
　　嚴肅壇塲秘範重宣萬神開張
　　(和)與道合眞宣禁壇辟非二將軍符
　　　振金鐘九聲

盥潔披天衣清風襲霞𥚑端念陟雲臺
飛神騰太虚時至當鳴鐘和合契希夷
瓊音徹玄都金鐘藹紫微萬騎雲間逸
九華空外飛鳳凰翩翩翔獅子縱横馳
和與道合眞
　　　振玉磬六聲
稽首禮十方虚契在三清天尊住虚空
恍愡本无形湛然自靈應常能感精錢
西妃拊瓊磬齊和崆峒聲地獄無罪魂
天庭奏善名一振琅音響萬神稽首聽

和與道合眞
伏以胚腪剖運髙厚殊形九九而陽清上浮
六六而隂濁下奠杳𡨋莫測潜无聲无𦤀之
機磅礴難窮取有象有滋之數鈞天備舉梵
唱敷揚鏘金而韻徹天中戞玉而音旋地表
龍蟠雲聚虎伏風凝周回感召之玄鼓舞和
同之妙以今三靈虚映四氣朗清開碧玉於
人間降紫金於天上鯨鍾薦瑞召十華赫奕
之尊鳳磬含和迎九野繽紛之衆塵清萬象
慶溢群昌廓幽顯以神交溥古今而氣合和

鸞將御振鷺催班結志同誠旋行賛詠
　　　交振大鐘磬各四十九聲
　　　歩虚旋遶向來
　　　又金鐘玉磬科
伏以蒼蓋垂精藹雲營而流響黄輿胤粹䕃
風澤以虚寥根鴻濛凝氣之先宗溟涬分靈
之後仰峩帝所碧霞羅絡於瑶林俯渺神郷
幽梵周回於玄闕圓方標象清濁殊形期肹
蠁之潜孚徹澄寥之宻格迎和制噐金鐘玉
磬以琳琅觀象舒壇翠葆珠幢而晻藹青鸞

霄舞丹鳳雲吟洞章流六奏之音下開鬱絶
梵唱逸九成之韻上徹寥陽敷瑞氣於八遐
融神光於三極天无氛穢華京延翠玉之尊
地絶妖塵雲陛耀紫金之貴陽畿拱北隂壘
朝東臣等拜首雲墀傾心月陛按清微之秘
範宏丹極之玄章聽履上星辰擁鳳琚而几
奏垂衣昭雨露覲龍扆以階升髙厚交孚神
人𠃔穆曲輅鴻厖之澤少旌燕雀之情恭闡
洪儀庸宣丹範
　　　振金鐘

伏以圓虚髙映清𨗉淵澄含元氣之淳和鯨
金鼓鬛象太空之沖漠龍玉揚鬐靈風激振
於希聲法雨流滋於陽韻九霄朗徹迎羽蓋
以徘徊三景煥明輅霓旌而赫奕光涵元聖
慶混陽靈髙凝无極之眞洞煥有生之妙
　　元範恢宣九霞映空丹靈顯著
　　五緯交通眞陽激徹韻合玄宫
　　元始徘徊群仙敬從萬氣齊仙
　　隱微降𠂻道生自然變化无窮
　　(和)與道合眞

　　　振玉磬
伏以方涵潤潔靜粹端温凝中正之竒材泗
浮球瑞煥泓澄之異禀崑胤琳珍清音振肅
於鸞臺隱韻飄揚於鳳簴聲馳六合來㝠宰
之飈車響答九幽輅隂靈之自駕惟靜感静
以和召和等碧玉以輝輝入黍珠而勃勃
　　髙上太虚碧宫紫房玄壇制器
　　玉磬琳琅霞霄振舉乾坤合張
　　隂生𣑽唱流演玄綱慶雲生門
　　普濟存亡克成髙仙永處福郷

　　(和)與道合眞
　　　鐘磬交振
伏以玉虚回運金剛混凝圓清體乾徤之資
羽嬰鼓奏方厚表坤柔之德神姹揚鳴徹三
界以雲羅擁十華而霧集謡歌空洞流金辟
斥於魔靈幢節飛玄戞玉奔澄於醜爽二儀
煥耀四炁朗清交神景於太无拱靈光於妙
有
　　混合二氣表隂著陽金和動瑞
　　玉潤靜昌交感上下格于十方

　　杳振玄宫環珮鏘揚靈符所告
　　嚴肅壇塲秘範重宣萬範開張
　　(和)與道合眞
伏以陽經隂緯中凝感召之機地魄天魂内
胤和同之妙五億聲聞而氣應三千音朗以
神交玉字霞明擁華芒於霓所金書雲煥散
靈彩於星壇肅八方之威神㑹三靈之仙聖
風雲混合出虚左列於珠鏞水月森羅同和
大張於碧落光光互眏景景交融鳴九鳳於
寳林翠圓騫樹唱八鸞於璇漢朱耀芙蓉(臣)

等肅對九清恭䟽五濁啓琅函之秘典宣寳
笈之沖科通天地人期溥慈雲於九▲耀玄
元始庶凝湛露於八圓盍賛眞風仰依道氣
領袖凌雲之侣羽儀偃月之儔結志同誠旋
行讃詠
　　　斂大鐘磬



靈寳領教濟度金書卷之十四











