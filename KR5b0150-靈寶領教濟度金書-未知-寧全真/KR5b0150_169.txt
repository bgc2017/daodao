










靈寳領敎濟度金書卷之一百六十九
　　　　洞微髙士開光救苦眞人𡩋全眞授
　　　　靈寶通玄弘敎水南先生林靈眞編
　科儀立成品(預修黄/籙用)
　　第三曰晚朝儀
　　　歩虚燒香頌
　　　各禮師存念如法
　　　衞靈
玄隂七靈九炁合形魂精魄爽二景回輪
飛光赫奕煥耀長春曰月吐暉回合華英

大𣑽流布奔飛炎鈴魔王受事朝謁帝京
含靈普降廣惠幽明玉文敷告萬炁騰升
和與道合眞
　　　鳴法鼓二十四通
　　　發爐
无上三天玄元始三炁太上道君召出臣身
中三五坊曹左右官使者侍香金童傳言玉
女五帝直符直曰香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入齋意以

今晚朝陞壇行道願得
玉清道炁靈寶妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速逹俓御
大上无極大道至眞玉皇上帝(御前)
　　　請稱法位
具位奉行預修黄籙大齋法事小兆臣某與
臨壇官衆等謹同誠上啓
太上无極大道虚无自然元始天尊太上道

君太上老君髙上玉皇十方巳得道大聖衆
至眞諸君丈人三十二天帝君玉虚上帝玉
帝大帝東華南極西靈北眞玄都玉京金闕
七寶瓊臺紫微上宫靈寶至眞明皇道君三
十六部尊經玄中大法師上相上宰上保上
傅太平下敎二十四眞人西城總眞王君太
乙眞人東嶽上郷司命茅君定録保命二眞
人名山洞府得道神仙三界官屬一切眞靈
臣聞函三御運鼓妙有之眞精得一分靈禀
大无之混炁配隂陽而毓秀羅經緯以儲英

九室三田煥出青入玄之妙五宫六府招迴
黄抱紫之竒流霞鬱勃於瓊臺偃月輝煌於
金鼎百神妙合萬炁齊仙超凡騰䇿景之功
混俗表和光之迹風雲慶會昭昭潤色於皇
猷烟霞棲遲奕奕承流於道運翼七部而光
明聖曰扶羣生而鼓舞仁風於物最靈爲人
惟貴今齋主某皇皇心禱業業神馳瀹五體
以勤拳澄百關而稽䫙仰瞻紫極俯鑒丹忱
再思二景之梭飛心爲形役三歎千生之機
運業逐神遷誰回流倒之瀾孰勒輕奔之馬

聞鷄拊髀逐兎寒心仰惟金籙之雲章允號
瓊函之霞篆輝輝救苦開北鬱以回光赫赫
長生超南丹而受化九戒裝嚴其素履萬縁
間隔於紅塵掾吏翼扶威神鼓從蕩生前之
業逕開身後之康衢經煥神功科彰聖力爰
按預修之旨聿宣受度之儀吉蠲蝸廬肆崇
龍陛對天顔而佩奉憑道力以扶持瑟縮薇
辭殷勤葵志染丹寓敬舒碧騰情爰有青詞
謹當宣奏
　　　宣詞

按如詞旨情極忱恂臣等接武筍班承顔芝
陛揚紫微之秘範宣玄極之瑶圖夜炁澄清
璧月映銀河之影霄輝鬱勃珠星開金井之
光拱璘彩以居中恍靈光而在上金蓮耀景
間翠蕚以翩飛玉蘂騰華羅瓊枝而容與載
瞻獅座重罄蟻衷羽蓋霓旌晃朗通明之仗
雲笙月磬陸離劫仞之臺十絶流精八威擲
火羅千眞於象外來萬聖於光中願敦皓月
之忱申錫慶雲之澤玄黄鼓舞經緯謳歌
以今落景行道請法衆等運茲初捻上香

願此香烟騰空俓上供飬
无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願帝德春融王功日闢嵩嶽聳
青霄之影筭等龜齡滄溟接碧漢之輝同齊
鴻福朝列珪璋之盛野無瑚璉之遺望藹東
朝麟趾遂金閨之彦威行外閫虎頭宣玉塞
之聲今故燒香自皈依
師尊大聖衆至眞之德得道之後保天長存

和與道合眞
以今落景行道請法衆等運茲二捻上香
願此香烟騰空俓上供養
无上至眞經寶臣等皈身皈神皈命首體投
地仰依
太上三尊願以是功徳皈流齋主某伏願天
鍚千祥帝敷百福霧隱南山之豹炳若文華
風摶北海之鵾壯哉氣量挿牙籖於鄴架耀
朱履於齊宗玉潤氷清映門䦨之喜色珠光
金潔騰庭户之英聲今故燒香自皈依

師尊大聖衆至眞之德得道之後升入無形
和與道合眞
以今落景行道請法衆等運茲三捻上香
願此香烟騰空俓上供養
无上至眞師寶臣等皈身皈神皈命首體投
地仰依
太上三尊願以是功德皈流廟食英靈祀典
神職並願昭宣洞輔爕理隂陽體道施仁散
陽春於三極憲天布德舒愛日於羣靈職風
雨則敷帝澤於金穰主雷霆則賛天威於玉

憲山川神職詣南丹而受化仙邦澤壘㝠僚
辤北絶而超歸陽境今故燒香自皈依
師尊大聖衆至眞之德得道之後升入無形
和與道合眞
　　　禮方懴方
　　　歩虚三啓
　　　三禮
　　　重稱法位
具位臣某謹重誠上啓
太上无極大道元始天尊太上道君太上老

君无上玄老十方巳得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等
朝菌賤質夕蕣齊資宿藉慶基荷師資之靣
命欣逢昌運感仙聖之心傳佩三乗鸞鳳之
章膺七部虬龍之篆盍棲神於林壑冝息影
於烟霞凝妙神光凌玄聖運乃踐紅塵而逐
逐莫稽白日以遲遲大德同仁逭威章於鼎
鉞小心領敎酬恩紀於丘陵庶暢微勲上禆
洪造以今齋主某蘋蘩事上葵藿由中齋謹

按於三天羅敷此日澤覬覃於九地扶植化
生佩符戒以歡愉脫尸累之苦惱九朝事畢
萬劫縁彰行依芝檢以祈恩肅對楓宸而受
度八鸞唱轂九鳳翔軒千眞水月之交羅萬
里風雲之慶會灼清香於大地奏廣樂於鈞
天宇宙融和幽㝠歡樂尚慮業乗浩劫塵襲
今生六賊遊戲於靈臺五欲徘徊於覺海圭
凝黍累嶽聳淵深或霧障於道芽莫日升於
善果爰投十極遍禮三光歷五嶽以陳情企
三乗而請命更祈終惠恪印𥘉忱飛丹詔於

清微馳紫綸於黒鬱罪無大小開地禁以抜
除過有顯微挽天河而倒洗疾削刑書之宿
字預浮仙籍之香名翠栢青松標傲霜之勁
操蒼顔白髪回潤曉之芳容萬福天來百靈
聖翼十靈鳳篆斥經緯之紛葩八威龍文度
隂陽之孛蝕圓清降炁方厚扶形世運環周
永不經於北府劫塵輪轉常受化於南宫得
見太平常臻福慶肆覲玉京之主得爲金闕
之臣衣食自然形神俱妙倘拜帡幪之惠允
昭浩蕩之恩上願覆載清寜儀璘煥耀聖圖

地闢瑶曆天長八荒開壽域之祥梯航慕義
九有享春臺之樂文軌歸仁白麟赤鴈以來
遊紫鳳青鸞而率舞道風披拂化雨沾濡則
上明
天尊大慈之化下副臣等皈命之誠謹啓以
聞
　　　發願
　　　存神燒香
香官使者左右龍虎君侍香諸靈官當令臣
晚朝陞壇行道之所自然生金液丹碧芝英

百靈衆眞交會在此香火爐前令臣學道得
道求仙得仙齋主獲福幽顯蒙恩十方仙童
玉女侍衞蘭烟傳臣向來所啓速逹俓御
太上无極大道至眞玉皇上帝(御前)
　　　出堂頌


靈寳領敎濟度金書卷之一百六十九


