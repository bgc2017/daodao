










靈寳領教濟度金書卷之一百十一
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品遷拔道場用
　　晚朝行道儀
　　　燒香頌
　　　各禮師存念如法
　　　衞靈呪
五星髙耀瑞炁飛浮元始集神天地交周
玉符寳節嘯命微幽擲火揚威奸兇無留

萬魔振伏紛葩却消摧怪伐惡道炁周流
神光照夜隂翳俱收萬仙降格扇景乗飈
群生咸遂惠遍神州和與道合眞
　　　鳴法皷二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域真官正神急上關啓臣今奉爲齋

意以今晚朝陞壇行道願得
玉清道炁靈寳妙光下降流入臣等身中令
臣所啓之誠速達俓御
太上无極大道至眞玊皇上帝御前
　　　請稱法位
具位奉行遷拔道場法事小兆臣某與臨壇
官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
太无開廓鼓聖海以權輿妙有恢張鑿帝江
而橐籥旋道紀而上極无上陶天根而髙拱
彌髙敷落五篇一炁徘徊於玄極周迴十過
三乗煥耀於清微示珠聮璧合之竒燦雲絡

風纏之妙諸天拱極萬地朝宗靈寳之囿巍
巍道德之淵蕩蕩臣等依榮右戺叨渥前班
禀元始之玉文昭宣雨露奉虚皇之寳▲洞
煥星辰凡有皈投敢忘關告況奉詞㫖敢不
上聞
　　　宣詞
按如詞言情深激切齋主某籲天激越扣地
凌兢痛震魄之顚冥泉臺杳杳憫驚魂之跋
疐幽域凄凄百年曷遂於乗晨萬劫長覊於
積夜期登道岸誰建法橋庸遵鳯笈之儀宻

降鸞輿之重空歌激響珠旛飛禁路之華梵
唱流明翠葆下霄衢之仗羅虬輪於象外端
獅座於光中百和繽紛千枝璀璨所冀慈雲
擁布法雨周迴御端門而耀丹綸寒庭鼓舞
宣蕭臺而飛紫綍夜壑歡呼金符消罪性於
三生玊簡洗愆情於累世飛度五戸上開八
門超地禁以逍遥歩天衢而容與恩流今古
澤被人天以今落景陞壇行道請法衆等運
兹初捻上香
願此香煙騰空俓上供養

无上至眞道寳臣等皈身皈神皈命首體投
地仰依
太上三尊願以是功德上祝
宗廟先靈社稷尊聖凝眞玄極觀妙蒼靈端
翠黻以侍玉宸流祥麟趾襲珠旒而朝金闕
衍慶龍孫
皇帝勇智日躋聖神天縱式龜齡於地闊嵩
岱齊尊植鴻福於天長滄溟並大内掖著徽
柔之德儲宫禀仁聖之姿文紀雲臺勒鼎彛
而賛輔武行月塞耀旄鉞以蕃宣今故燒香

自皈依
師尊大聖衆至眞之德得道之後保天長存
和與道合眞
以今落景陞壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命首體投
地仰依
太上三尊願以是功德歸流齋主九玄七祖
應度亡靈伏願風散六塵雲收五藴燭龍照

夜飛天芳而克覩光明暖律嘘春開地網而
永離苦惱髙歩明霞之館疾趍流火之庭齋
主某視履五華觀頥六秀潤屋潤身而考室
學詩學禮以趍庭今故燒香自皈依
師尊大聖衆至眞之徳得道之後升入無形
和與道合眞
以今落景陞壇行道請法衆等運兹三捻上
香
願此香煙騰空俓上供養
无上至眞師寳臣等皈身皈神皈命首體投

地仰依
太上三尊願以是功徳歸流寒林孤爽曠野
幽靈冥路窮魂隂關滯魄並願惠露涵濡祥
烟籠拂業障報障均削落於黒編惡根愛根
普蕩除於玄籍世世之愆尤冰釋生生之𡨚
債烟消返胎更生出三途凄涼之域靈光受
化離五苦幽暗之鄕無哭夜之悲聲有飛霄
之樂意除寂滅相賔天穩步於雲衢斷疑惑
根御風髙躋於月徑永無輪轉悉獲超升今
故燒香自皈依

師尊大聖衆至眞之德得道之後長享自然
和與道合眞
　　　禮方懴方
　　　三啓三禮
　　　重稱法位
具位臣某與臨壇官衆等謹重誠上啓
虚无自終元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳

瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣等
賦性倥侗受資蹇淺天開慶運膺八景之鸞
圖帝錫昌期佩九光之鳯檢莫精思於雲壑
廼混迹於煙葩入室心悠面墻志切憲天利
物誓堅金石之忱弘道濟時恪秉丹青之信
庶酬洪造上冀玄功今齋主某无始循環有

生展轉六因十習滚欲海以流吹五賊七情
溺愛河而飄蕩逐利歷羊腸之險奔名趍蟲
臂之饒忠孝有虧罔撿身而三省綱常易失
曷克巳以九思營營兔逐於荊叢衮衮駒馳
於茅徑神辭四大不勝業網之繁炁散六如
惟覺𡨚機之宻十宫玉憲六洞金科自非忱
籲於上穹曷俾澤流於下界是以皈誠蒼極
請命紫虚懴謝十方覬靈光而曲映皈依三
寳祈道炁以旁周馳仁敕於泉曲羅酆頌德
音於朔單欎絶赦過宥罪清霄朗兔魄之輝

釋釁停𡨚滄海耀驟珠之彩敕南宫而紀字
勒北鬱以刋名炁御於神宴景青宫之𨗉神
復於炁凝玄丹闕之崇永爲種民長臻道域
齋主某七靈衍慶五紀迎和譽藹圭璋垂五
枝於燕翼望尊瑚璉等萬事於鴻毛永膺茀
禄之休常際亨嘉之㑹上願赤書保運白簡
通幽天地咸寜儀璘並耀四塞閑射鵰之藝
三農騰▲犢之歌山川鬼神普優游於化日
鳥獸魚鼈皆鼓舞於祥風麥秀兩岐禾榮同
頴四時六氣無風雨寒暑之災九壘十華息

水火隂陽之考則上明
天尊大慈之化下副齋主皈命之誠謹啓以
聞
　　　發願
一願大道流行普天懷徳二願一切有生咸
皆悟道三願九夜幽魂一時解脱四願孤爽
無依咸得受生五願天下太平五榖豐熟六
願臣忠子孝君仁父慈七願四海㑹同𡨚親
和釋八願潜胞處卵咸得生成九願積疾新
痾旋即痊愈十願孤露衆生豐衣足食

　　　存神燒香
香宫使者左右龍虎君侍香諸靈官當令臣
晚朝行道之所自然生金液丹碧芝英百靈
衆眞交會在此香火爐前令臣學道得道求
仙得仙齋主受福幽顯沾恩十方仙童玉女
侍衞香煙傳臣向來所啓之誠速逹俓御
太上无極大道至眞玉皇上帝御前
　　　出堂頌
　　　回靜黙堂謝師
靈寳領教濟度金書卷之一百十一
