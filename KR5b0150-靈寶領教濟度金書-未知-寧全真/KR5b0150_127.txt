










靈寳領教濟度金書卷之一百二十七
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品度星齋用
官將幕三獻儀
洒淨
稱法位
具位姓某謹焚香上啓
上清紫庭院斷注陳將軍斷尸葛將軍九天
甘露將𥙷炁將䕶命將三十二員大將守護

銅牛鐵簡官將吏兵本靖主將副將護道監
壇諸大將日直功曹當境土地里域眞官齋
主家土地司命六神一切威靈伏以臨下昭
昭仰神功之羅絡受中翼翼本祖炁之恢張
自混沌日鑒於天機故鴻濛風漓於地網民
情欲壽多罹黒鬰之辜帝心同仁遂設紫庭
之局布慈雲而開生塞死鼓法雨而反隂旋
陽爲苦海之舟航作迷塗之燈火今齋主某
伏爲某期徼純嘏爲解復連金馬朝馳巳進
朱函之禱玉龍夕迅諒飛丹簡之嚴申飭威

靈丙宣德惠兹恪陳於菲禮庸少致於葵忱
伏望旌鉞前驅翩翻來下旂旄後從赫奕齊
臨鑒萬一之眞忱副再三之精禱某不勝虔
祝之至謹當奉請
請神
初獻
伏以紫極恩隆布德曲周於綱紀玄曹望峻
宣仁弘賛於權衡洪惟聰明睿知之崇誕著
文武聖神之妙玉清輔化肅劒佩而振蕩乾
坤金闕承符擁旄麾而動揺山嶽秋殺雷轟

於隂魅春生日耀於陽靈寅亮天工裁成帝
政今齋主某建某齋業輪展轉有注訟之徵
呼愛網交周或考殃之流逮三彭遨遊而伺
釁二竪陸梁以乗危害結家庭禍連姻黨培
銅牛而標鐵簡恭按瓊科奔金馬而進琅函
欣承玉敕期關宣於威令庸斷絶於復連將
欲行持先伸召役僣寓粟絲之敬惠徼海岱
之恩伏願俯鑒樽罍曲歆籩豆馨符明德莫
殫庸敬之神交享契克誠庶鏧恊恭而炁合
儀不及物情見乎辭某不勝虔祝之至謹陳

亞獻
亞獻
伏以函三凝粹最靈標處一之竒得一分靈
爲貴表並二之妙出青入玄啓天關而御景
迴黄抱紫開地域以離塵生滅本無去來何
有奈六賊搶攘於神舍致五官溷溺於靈臺
遽操入室之戈貪欲恣性孰執破關之斧恩
愛謀生忽四大之各離驚九泉之莫返不思
解脱惟極沉迷是以碧落流慈紫虚垂憫敷
度星之玉典弘滅罪之瓊科俾巳往飛霄獲

逍遥而離夜庶見存宴景俱安樂以乗晨今
齋主某上叩蒼穹下敷玄澤願威靈之宻賛
期神聖之潜扶稽首清微遵虚无自然元尊
之教傾心紫禁乗節度奎光大帝之威靈光
混合於華燈正炁貫通於彩縷王符保命和
隂陽而榮衞安康金簡藏形扶榦枝而精神
泰定六遁七隱於華蓋千和萬合於泥丸凡
斯精微亶依甄别所莫疰氣辟斥納庭户之
祥光故炁消除來門䦨之瑞色耄倪均享於
安樂尊卑咸底於康榮分人鬼以斷復連别

幽明而截流逮倘違霄律俓送酆刑庶彰有
造之仁永被無爲之化拳拳心禱切切神依
某不勝虔祝之至恭陳終獻
終獻
以今玉醴三周瓊章四奏既蟻忱之畢露諒
鴻渥之克孚願駐䄡帷暫留幕帝候宣行於
妙化潜扶翊於玄功帝有恩言巳拜降祥之
賜神無曠職當昭遷賞之常某不勝虔祝之
至
向來頌

關祝神燈儀
歩虚
洒淨
伏以煙凝華蓋金篝飛蘭篆之花霧藹霄虚
玉鼎舞芝煤之彩丹誠鬱勃玄貺羅敷先炷
寳香供養
太上无極大道三清上聖十極髙眞東方蒼
龍角亢氐房心尾箕七宿星君南方朱雀井
鬼柳星張翼軫七宿星君西方白虎奎婁冒
昴畢觜參七宿星君北方玄武斗牛女虚危

室壁七宿星君中斗勾陳魁𩲃𩵄䰢魓𩳐魒
七宿星君仗此寳香普同供養伏聞百千萬
重道炁彌羅於八陛三十五分靈光洞煥於
九垓周黄道以斡神機拱紫垣而孚靈澤函
三臨下旣昭命蒂以凝精得一受中斯保生
根而孕粹自天和之流蕩致人僞之奔馳不
思養炁御神始繫七星之妙合遂使離眞䘮
本終隨六賊之玄迷隂夜倐淪陽神斯滓心
縈骨肉流殃注以無終惟戀姻親致復連而
莫巳故上聖示紫庭之典令下愚遵玉匱之

條矜往憐存爲降天元之正炁濟今度古俾
除地禁之游氛凡有徵呼永行斷絶今齋主
某勤拳請命激切投誠遡列宿以鳬趍望中
樞而虎拜燈然寳燭依俙梵唱之飛揚罪滅
金科彷彿羽章之激響恭願災凶退舍福禄
臨門長㓜咸寧襲祥光之動靜尊卑泰定遏
故炁於起居衍百世以蕃昌合九親而輯睦
先亡超邁後裔綿延稽首皈依无極大道
福生无量天尊
臣等志心皈命蒼龍東井角亢氐房心尾

箕七宿星君星中神仙和諸靈官
伏聞蒼龍垂象流靈炁於肝魂碧落凝芒嘯
神津於皮𤓰惟六鑿奮搶攘之變故百關虧
恬淡之常凋瘁斯彰復連攸啓今有齋主某
建某齋斷絶復連超升往逝故導玉範肅建
燈壇皈命
東方角亢氐房心尾箕七宿星君伏願疰炁
風清考殃雲散神扶歩武四時開壽域之春
天賦精神五世衍福庭之旦宗親宴喜眷序
和平稽首皈依虔誠讃詠

信禮髙上太虚天東方七宿星君
焚符
角亢氐房心連尾箕位司震域職賛坤輿
領兵九萬隊仗前驅流殃注毒古埋伏尸
星光所指立即勦除臣今皈命願降神威
和斷絶復連
福生無量天尊
臣等志心皈命朱雀南斗井鬼柳星張翼
軫七宿星君星中神仙和諸靈官
伏聞朱雀垂象流正炁於心精丹藹凝華哺

神津於毛髪惟三業逞紛紜之擾故七官迷
眞粹之和顚頓旣彰復連攸萃今有齋主某
建某齋斷絶復連超升往逝故遵玉範肅建
燈壇皈命
南方井鬼柳星張翼軫七宿星君伏願流逮
無虞徴呼克絶天開地闢常凝和氣於門庭
日居月諸永殄憂氛於眷序四魔煙滅萬嘏
雲臻稽首皈依虔誠讃詠
信禮髙上太虚天南方七宿星君
焚符

井鬼柳星張翼軫星垂象離方太陽之精
領兵三萬受任玉清徴呼冡訟遏人年齡
光輝下照隨即摧傾臣今皈命斷絶復連
和願保康寧
福生無量天尊
臣等志心皈命白虎西斗奎婁胃昴畢觜
參七宿星君星中神仙和諸靈官
伏聞白虎垂象流靈氣於音聲素靄凝華哺
神津於肺魄惟六欲恣飄流之苦故五官荒
保御之竒沈迷斯影復連攸啓今有齋主某

建某齋斷絶復連超升往逝故遵玉範肅建
燈壇皈命
西方奎婁胃昴畢觜參七宿星君伏願毒根
疾除注芽隨萎雲籠宗戚簾櫳融樂事之多
日永姻親庭院茂懽聲之洽常居吉慶永殄
凶災稽首皈依虔誠讃詠
信禮髙上太虚天西方七宿星君
焚符
奎婁胃昂畢宿觜參流輝照西萬神所欽
領兵七萬佐助天心伏尸故炁病鬼祅淫

星光所指何敢克當臣今皈命享福何窮
和願保康寧
福生無量天尊
臣等志心皈命玄武北斗斗牛女虚危室
壁七宿星君星中神仙和諸靈官
伏聞玄武垂象流正炁於腎精黒靄凝華哺
靈津於齒骨惟八識恣奔馳之擾致六淫亂
清淨之源殄瘁斯彰復連攸染今有齋主某
建某齋斷絶復連超升往逝故遵王範肅建
燈壇皈命

北方斗牛女虚危室壁七宿星君伏願考逮
不生注殃无染一眞呈露門庭曉拂於光風
萬妄消澄眷序秋迎於霽月松蘿同慶桑梓
均懽稽首皈依虔誠讃詠
信禮髙上太虚天北方七宿星君
焚符
斗牛女虚危宿室壁位列坎方賛司神極
五億萬立飛戈飄㦸故炁流殃承光永釋
律令所加罔有拒逆臣今皈命願降神力
和願保康寧

福生无量天尊
臣等志心皈命勾陳中斗魁𩲃𩵄䰢魓𩳐
魒七宿星君星中神仙和諸靈官
伏聞勾陳垂象流靈炁於股經黄靄凝華哺
神津於脾意惟五藴縱纏縈之害故百骸失
澄湛之玄冥晦斯彰復連攸逮今有齋主某
建某齋斷絶復連超升往逝故遵王範肅建
燈壇皈命
中央魁𩲃𩵄䰢魓𩳐魒七宿星君伏願絶逮
沉凶除殃斷注行住坐卧永居夏屋以渠渠

出入起居常陟春臺而侃侃姻親𡨋樂院宇
澄寧稽首皈依虔誠讃詠
信禮髙上太虚天中央七宿星君
焚符
魁𩲃𩵄䰢魓𩳐魒星位司中極部領天兵
一十二萬隊仗紛紜復連故炁流注家門
星光所指永㓕無存臣今皈命願保長生
和斷絶復連
福生無量天尊
誦大聖北斗七元君能解復連厄(四十)

(九遍)
行持
伏以七星介祉降眞炁於五方五斗扶衰襲
華芒於七舍離玉緯之升沉橐籥皆金經之
隱見綱維禀精炁以流形旣資變化保沖和
而固命宜籍生成況正炁煥爛於朝陽而邪
炁零瀼於曉露依科辟斥如律告行仰憑神
運之靈敢忘聖恩之謝臣向來奉爲某宣行
祕訣關祝神燈請降星眞斷除注逮荷垂鑒
映克獲圓成中垣輝斥絶之威九光下照外

舍奮驅除之武萬象旁臨伏願齋主某視履
相懽淳熈自樂庭戸斥隂陽之㓂起處優游
宗親逃經緯之虞公私迪泰克臻家慶永際
昌和爲如上縁志心稱念
福生无量天尊
五方懴儀
入壇如式
東方
臣等今故燒香皈身皈神皈命
東方九炁天君青龍東井角亢氐房心尾箕

七宿星君懴悔亡故某禀命以來賦形之後
五靈降炁七星哺津不能貴炁養神尊生保
命流吹慾海飄浪愛河三業六情顚冥忘返
致使愆書黒簡過紀玄曹不盡天年遽罹地
禁冥冥長夜解脱無期因今燒香修齋轉經
行道伏願青帝九炁天君斗中衆聖上告三
天三十六曹典戸長侯監生舍人左右司命
依女青詔書敕下東方風雷之獄泰山考對
之府拔度亡故某洗濯魂儀赦除愆對不經
幽暗長處光明衣食自然形神俱妙復連斷

絶考注消平利佑見存常蒙貞吉得道之後
升入無形和與道合眞
南方
臣等今故燒香皈身皈神皈命
南方三炁天君朱雀南斗井鬼柳星張翼軫
七宿星君懴悔亡故某禀命以來賦形之後
五靈降炁七星哺津不能貴炁養神尊生保
命流吹慾海飄浪愛河三業六情顚冥忘返
致使愆書黒簿過紀玄曹不盡天年遽罹地
禁冥冥長夜解脱無期因今燒香修齋轉經

行道伏願赤帝三炁天君斗中衆聖上告三
天三十六曹典户長侯監生舍人左右司部
依女青詔書敕下南方火翳之獄衡山考對
之府拔度亡故某洗濯魂儀赦除愆對不經
幽暗長處光明衣食自然形神俱妙復連斷
絶考注消平利佑見存常蒙貞吉得道之後
升入無形和與道合眞
西方
臣等今故燒香皈身皈神皈命
西方七炁天君白虎西斗奎婁胃昴畢觜參

七宿星君懴悔亡故某禀命以來賦形之後
五靈降炁七星哺津不能貴炁養神尊生保
命流吹慾海飄浪愛河三業六情顚冥忘返
致使愆書黒簿過紀玄曹不盡天年遽罹地
禁冥冥長夜解脫無期因今燒香修齋轉經
行道伏願白帝七炁天君斗中衆聖上告三
天三十六曹典戸長侯監生舍人左右司命
依女青詔書敕下西方金剛之獄華山考對
之府拔度亡故某洗濯魂儀赦除愆對不經
幽暗長處光明衣食自然形神俱妙復連斷

絶考注消平利佑見存常蒙貞吉得道之後
升入無形和與道合眞
北方
臣等今故燒香皈身皈神皈命
北方五炁天君玄武北斗斗牛女虚危室壁
七宿星君懴悔亡故某禀命以來受形之後
五靈降炁七星哺津不能貴炁養神尊生保
命流吹慾海飄浪愛河三業六情顚冥忘返
致使愆書黒簿過紀玄曹不盡天年遽罹地
禁冥冥長夜解脫無期因今燒香修齋轉經

行道伏願黒帝五炁天君斗中衆聖上告三
天三十六曹典戸長侯監生舍人左右司命
依女青詔書敕下北方溟泠之獄恒山考對
之府拔度亡故某洗濯魂儀赦除愆對不經
幽暗長處光明衣食自然形神俱妙復連斷
絶考注消平利佑見存常蒙貞吉得道之後
升入無形和與道合眞
中央
臣等今故燒香皈身皈神皈命
中央一十二炁天君勾陳中斗魁𩲃𩵄䰢魓

𩳐魒七宿星君懴悔亡故某禀命以來賦形
之後五靈降炁七星哺津不能貴炁養神尊
生保命流吹慾海飄浪愛河三業六情顚
冥忘返致使愆書黒簿過紀玄曹不盡天年
遽罹地禁冥冥長夜解脫無期因今燒香修
齋轉經行道伏願黄帝一十二炁天君斗中
衆聖上告三天三十六曹典户長侯監生舍
人左右司命依女青詔書敕下中央四維九
幽之獄嵩山考對之府抜度亡故某洗濯魂
儀赦除罪對不經幽暗長處光明衣食自然

形神俱妙復連斷絶考注消平利佑見存常
蒙貞吉得道之後升入無形和與道合眞
舉法事

靈寳領教濟度金書卷之一百二十七
















