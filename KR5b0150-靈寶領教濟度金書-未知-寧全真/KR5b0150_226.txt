










靈寳領教濟度金書卷之二百二十六愛一
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(傳度/齋用)
　　傳度醮儀
　　　歩虚燒香頌
　　　各禮師存念如法
　　　宣衛靈呪
五星列照煥明五方水星却災木德致昌
熒惑消禍太白辟兵鎭星四㨿家國利亨

名刋玉簡字録帝房乗飈散景飛騰太空
出入㝠無遊宴十方五雲浮盖招神攝風
役使萬靈上衛仙翁(和)與道合眞
　　　鳴法鼔二十四通
無上三天玄元始三炁太上老君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲(入意)以今
設醮行道願得

玉清道炁靈寳妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
(臣)所啓速達徑御
太上無極大道至眞工上帝(御前)
　　　請稱法位
具位(臣)某謹同誠上啓
大上无極大道虚无自然元始天尊虚皇玉
晨大道君靈寳天尊萬變混沌玄元老君道
德天尊玉皇大天尊玄穹髙上帝北極紫微

大帝紫微天皇大帝玉清眞王長生大帝東
極青玄上帝后土皇地祇九微太眞青童大
道君紫微元靈青金大道君十方靈寳天尊
九天生神上帝三十二天上帝五靈五老大
帝上清十一曜眞皇君南斗六闕上眞道君
北極九府上眞道君周天二十八宿星君泰
玄樞機三省諸相天君靈寳五師眞君三元
三官帝君北極四聖眞君九天諸司眞君天
曹諸司眞君靈寳天仙内院主宰髙眞三洞
四輔諸司府院主宰髙眞上宰上保上傅眞

君大洞祖師紫虚元君揚許二眞人靈寳祖
師徐葛鄭三眞人科教祖師陸張杜三眞人
三洞四輔經籙符法中上聖髙眞神仙將吏
靈寳諸部南北兩司仙眞靈官五嶽五帝眞
君五天聖帝洞天福地靖廬治化仙官北隂
酆都大帝水府扶桑大帝四海四瀆六洞十
宫九州社令司主者本府州縣城隍主者三
界符使四直功曹太歳尊神里域土地三界
感應一切眞靈(臣)聞道冠鴻鈞胤一元而御
運象涵鰲極包五太以開圖神功宻斡於隂

陽聖化潜調於經緯玄綱流演下敷九壑之
卿雲道紀彌羅上湛八紘之惠露語其用則
有炁有數䆒其體則無形無名實三洞之根
宗爲群生之柱石今弟子某身承聖日志慕
眞風鳯笈琅科期矢心而佩奉龍函瓊韞誓
潔己以叅傳徼上聖之傾光鍳下愚之受度
輙羞藻敬庸寓葵忱伏願羽葆翩飜御玄虚
而涖止霓旌縹緲從碧落以來游丹輿陪彩
仗之遥緑輦輅翠華之迅雲龍揺曵月駟逶
遲俱合景於星壇爲命靈於雲席曲歆眞切

共錫提𢹂(臣)無任懇切之至謹稽首再拜奏
請髙眞
　　　請聖初獻
(臣)聞太無胤粹紫陽藏鳯䇿之竒妙有垂精
黄混散龍函之祕仰保制於劫運俯調御於
黎元自前脩啓教以傳經故後學尋師而弘
道三乗流演金科嚴泄慢之愆七部宣行玉
律謹禁藏之宻惟竒民而堪視匪德友以難
聞𣲖衍人間期彰天上今弟子某陽靈孕炁
隂粹凝形念衮衮駒窻靜莫圎於功績而皇

皇蟻磨動惟積於𡨚愆曷報生成0禆化育
爰皈誠於大道庸請命於微(臣)三洞希夷誓
罄心傳之切諸司徼妙期膺口授之眞爰有
青詞謹當宣奏
　　　宣詞
按如詞㫖備露忱恂(臣)聞祖日輝華散千燈
於六合宗風鼔動宏萬𣲖於九垓皆仙靈應
運以流芳故聖眞啓玄而挺秀觀臣愚昧荷
帝慈矜過有淵陵拊己未彰於學道功無圭
黍省躬敢好於爲師第思授受之䂓莫尚淵

源之責旣殫嚮慕敢負歸投蘂簡羅敷肅玄
壇而請命芝圖煥耀趨丹陛以陳情精懴謝
而身心滅愆除尸累而形神受煉斷除萬妄
還返一眞旣翳垢之潔清可希微之領授恭
㳙今夕肅衍新儀㰱血飲丹徼眞盟於髙厚
　　　　　愛一四
分環破劵證新誓於顯幽盡經籙符法之將
吏以統臨㑹省府院司之眞靈而檢攝玉符
告命職躋品格之崇金印提封位領班聮之
峻亶由帝命式副愚𠂻仰冀道炁彌羅神光

照耀錫靈虚之正性圎智慧之良心䇿役通

靈列部駿犇於玉節修持合道十方召制於
金符紹奕奕之仙宗垂綿綿之聖𣲖恪希覆
冐庸籍汪涵翠斚流瓊秩芳筵於六甲珠彛
鏤玉崇華席於五申敢修亞獻之恭庻展再
陳之敬稽首再拜禮行二獻
　　　亞獻
(臣)聞金闕穆清羅鵷班而赫奕玉亰𨗉漠肅
鷺序以陸離雖希夷宿禀於天和而玄妙實
由於人授三十六部仰聖眞之口口相傳萬
八千篇觀仙靈之心心宻印惟修眞而學道

故積行以累功克獲仙飛庸期冲舉佐清微
之爕理賛紫極之裁成載籍昭章見聞披覩
今弟子某心修道法志慕玄機幸䝉師寳以
相𢹂肅詣宸嚴而受度三官五帝爲校録其
功勤九府四司爲舉揚其志行希宥前非之
鬱勃爰徼後善之羅敷驛馬朱函邇清光而
奏對茭龍白簡開黒壘以升遷三天䇿陽神
之騰九地斥隂魔之試經聲明暎流化雨於
十華正炁昭融扇仁風於九軌凡兹精進悉
頼熏陶伏願弟子某戒行虚圎隂功普被起

處辟六滛之冦行藏逃九横之災通眞逹靈
早覩玄機而了悟飛神御炁疾抽聖籥以昭
明保九轉於黄庭精五華於玄谷慶延玄祖
祥衍宗親遊洞府以廻翔任陵谷之遷變母
負監舉即獲超騰次願臣翊賛大乗斷除小
累奬提後進曲原不量力不度德之愆紹續
前聞宻赦非祕道非泄寳之譴許侣金科而
傳度俾如玉律以宣行祖印手提敢領詵詵
之𣲖系宗乗身負惟期浩浩之功勲庻上沐
於天恩而下從於人願以今天人徯慶幽顯

需恩雲鏞催夜漏之傳月磬藹霄杓之韻徼
萬靈而昭鑒極三寳以慈觀盍遵保舉之䂓
爲衍叅傳之格作股肱於大道提命宻加錫
戩穀於微臣付傳照應敢罄獻酬之禮更殫
奏謝之忱仰冀慈悲曲垂鑒暎(臣)與弟子無
任恪恭之至
　　　終獻酒
　　　宣得度科
　　　侍職喝攝行傳度事臣某領嗣法弟
　　　子某恭詣道前依科傳度

　　　髙功長跪啓白
具位小兆臣某誠惶誠恐稽首頓首百拜
上言臣聞三洞垂光金格著傳宗之典九清
流範瓊科昭昭運之文俾祖燈續耀於垓齡
而宗枝流華於浩劫凡敷心而歸命必傾耳
以輸誠仰冀淵慈俯垂采聽今有嗣法弟子
生逢盛世夙植昌基愧無功德以及人且
乏慈悲而救物齋心九拜冀接東諸玄妙之
傳潔已三朝期膺西禁希夷之緒詣臣授受
副彼叅承庸上賛於生成庻下禆於化育臣

職惟領教理難抑違除已奏告諸天關聞三
界克㳙今日宻爲宣傳重念臣負荷宗盟提
𢹂後學依科乎授敢萌禆販之心如律心傳
願賜鑒觀之造欲望申𩛙五帝關告三官徼
十極以證明㑹萬靈而監舉容臣恪遵天律
宣示眞條俾受佩於帝前庻恊恭於身後圎
成善績輔相竒勲臣下情無任之至謹稽首
再拜以聞
　　　髙功詣元始座前右畔靣東立(弟子/左畔)
　　　(面西長跪應千傳度合用/物件置髙功面前卓子上)

　　　髙功宣白
三洞靈章九霄寳範自從啓運降在人寰著
无師不度之文顯非人勿示之訓玄科真切
丹律崇嚴授之者如履薄氷慮躋臨之踵至
受之者若渉淵水恐沈溺之隨聞惟夙夜以
戰兢可食息而傳度粤從䆳古逮至今時玉
鴈金魚表効心之純恪丹砂青縠昭盟天之
精微著在條章具存品秩豈大道靡容以宻
授而妙法若可以貨求盖地號南洲時丁季
世習澆浮以爲俗罔識尊崇依鄙吝以成風

惟貪賄賂非重捐於金幣曷旌别於精誠我
以玄運天開慶基師授一塵不染夙無貪得
之心三寳遥臨惟抱傳賢之念子欲參求上
道難以多捐世財惟當重設誓盟深陳禁戒
子辦肯心否
　　　弟子懷中出誓狀呈師云誓狀具呈
　　　伏乞省覽
　　　師接誓狀付侍職對大道前宣讀
信誓旦旦天聽昭昭可謂精進求師眞寔叅
法旣巳對聖宣讀切勿自負盟言惟靈寳飛

天妙書具智慧上品十戒登眞之士宜先受
持今當依科宣揚子盍澄心諦聽夫戒者所
以防非止過檢妄斷情也守戒則道尊德貴
天人欽承破戒則身滅職黜鬼神窺笑惟當
省躬祗佩勵志紳書恭肅端莊稽首聽受
　　　師傳十戒(見𥙷/職科)
巳上十戒能持否答云能持
十戒宣傳一心聽受可謂慕道親切學法精
純所宜恭對三寳十華三官五師之前遵依
科律與子破劵分環飲丹結誓身心齋肅母

傲毋譁
　　　師右手執朱筆蘸朱在心前云
將筆指天子不負天天若負子日月不明子
若負天九祖沈淪亦不希仙將筆指地子不
負地地若負子草木不生子若負地身沈北
酆絶代子孫將筆指心子不負心日月北斗
以爲證明子若負心風刀考形萬劫不停筆
指十方梵炁天中靈寳天尊眞人神仙玉女
玉童靈官仙兵今日欣慶受度歷關諸天請
滅三惡斬絶地根飛度五户名列太玄魔王

監舉位寄玉清九玄七祖拔出地户即皆受
度飛昇南宫令子過度三塗五苦八難九厄
千災萬禍功滿道備玄師證明超凌三界逍
遥上清内外功備過度三界位登仙翁諸魔
滅試三官敬形嘯命雷電呼吸風雲役使丁
甲叱咤鬼神降致千眞役使萬靈摧伏惡毒
救護幽㝠收束虎豹朝馘鬼精拯運鎭劫保
佑安寧佐天行化𦔳國救民調泰五炁内煉
成眞坐致行厨所向利貞若有不神天地違
盟子今皈身皈神皈命三寳至尊若有異心

始勤終怠叛道侮法輕泄漏慢違背師㫖不
生敬信不依年限妄傳非人不忠不孝邪淫
訾毀隂謀殺害甘俟天憲先墮祖考後累玄
孫永沈北酆一身罰功墮事風刀考形三掠
更生非道之形萬劫永不希仙甘心自受以
明違天逆地叛道背師負心惡逆之戒不敢
怨道咎師急急如律令
　　　師將劵文以朱筆科畫
上元天官中元地官下元水官四方天帝五
方五帝日月北斗四極眞人受度三師玄中

證明劃劵之後誓不違天負地誓不負師背
道忠於邦國孝於父母慈於衆生哀救苦爽
以善濟物誓不違盟若有違誓甘俟天憲備
經三途之役償於五苦之考急急如律令
　　　師次劵中指破之併環亦分其一將
　　　右劵右環付弟子某跪受付侍職對
　　　道前宣讀畢藏于心前
　　　次師捧丹水當心
截髮誓天剌血爲盟飲丹結願仰告天尊三
官保舉五帝證盟三師受度諸天書名北斗

落死南斗上生萬眞受事天魔敬形七祖父
毋受煉南宫功成之日上朝玉清違心負誓
臨事不神急急如律令
　　　師捧丹水吸一口弟子亦吸一口
分環破劵㰱血飲丹證誓結盟旣依玄律所
是傳受三洞四輔經籙法科符圖印訣今當
對聖一一給授子宜跪領諦受毋忘本靖誥
劄謹當宣示
　　　侍職宣交度劄誥宣畢付弟子三禮
　　　受之師執經云

二十四品微妙洞眞十部洞玄三皇洞神正
一太玄太清龍章鳯篆鏤玉裁金降自清微
昭布寰瀛寳秘福慶泄慢殃侵今以授子子
其寳之
　　　師以經授弟子弟子預戴三禮受之
　　　師執籙云
㢠車畢道五法中盟神霄四仙各集大成七
部分合擷竒摘英世世傳授悉探宗乗政和
渙綸宗壇持衡三元露奏肘歩膝行今以授
子子其秘之

　　　師以籙授弟子弟子預戴三禮受之
　　　師執法書云
方諸東華内禁靈虚黄籙普化玉清童初太
玄統御丞輔樞機三天星羅省府院司金符
玉劵貴並驪珠濟生度死舉形仙飛今以授
子子其重之
　　　師以法書授弟子弟子頂戴三禮受
　　　之
　　　師執科儀云
二十七等齋法昭垂四十二品醮式彰施始

由簡寂流衍清都大備廣成三洞咸宜後賢
繼志雲笈陸離流傳八遐萬古攸依今以授
子子其謹之
　　　師以科授弟子弟子預戴三禮受之
　　　師執印云
金章煥赫統御機權部臨諸司出自三天仙
眞下教流衍輻貟掌握號令皇化昭宣合同
符信萬靈攸尊力士衛嚴泄慢貽愆今以授
子子其佩之
　　　師以印授弟子弟子預戴三禮受之

　　　師執劒云
光射牛斗法象雌雄震靈景震枝𣲖分宗旁
揮九醜肅清提封上盤雲漢嚴攝罡風道人
變化倐忽西東律戒妄用號曰神鋒今以授
子子其領之
　　　師以劒授弟子弟子頂戴三禮受之
　　　師執䇿杖云
陽山丹竹䇿眞通靈屈曲九節五帝垂精千
日勲備庸代身形隨杖所指震開幽扄内藏
玉篆光燦日星寳敬應感輕慢彰懲今以授

子子其藏之
　　　師以䇿杖授弟子弟子頂戴三禮受
　　　之
　　　師執式云
中天㑹府玄靈璇璣越有寳式洞視希夷二
十四厄環列竒儀運罡激指生殺臨機禳沴
祛魔䇿豹役螭天符妙契萬福攸歸今以授
子子其愼之
　　　師以式授弟子弟子頂戴三禮受之
　　　師執神尺云

閶闔紫極介胄拱環龍韜虎符三界齊尊身
佩神尺嘯命天關順生逆殺魒䢖皇幡含元
太虚一炁帝君功成道備升駕雲端今以授
子子其珍之
　　　師以尺授弟子弟子頂戴三禮受之
　　　師執令牌云
律令大神掌握雷霆呼風喚雲凝炎散霖九
宫統化九司齊臨火令一下百神肅欽如意
䇿役罔有不承戲慢輕動上干酆刑今以授
子子其守之

　　　師以令授弟子弟子頂戴三禮受之
嗣法弟子旣以令職治事佩印受符身充天
官䇿役三界所是諸階法中仙靈官吏將兵
並合恭對道前㸃集交度不得誤違一如玄
壇律令
　　　宣交兵帖
謹召某法中仙靈官君將吏仰分形化景嚴
裝顯服隨嗣法弟子本靖香火所在永逺駐
劄如承召役母輙稽違輔佐行持恪希應感
一如玄壇律令

　　　師度濟生諸司官將付弟子
謹召某法中仙靈官吏仰逓相關報各令知
委赴嗣法弟子本靖香火所在永逺駐劄如
承召役毋輙稽違輔佐行持恪希應感一如
玄壇律令
　　　師度開度諸司官將付弟子
嗣法弟子某夙植慶基今逢昌運佩三洞之
寳典領諸司之金符衣三品之服章部九霄
之將吏天上地下咸聽指呼隂鬼陽仙悉歸
掌握呼吸風雨叱咤雷霆可謂萬劫遭逢千

生縁幸傳授儀備戒誓言周更宜端莊拱聽
誨飭上道髙妙非聖不傳子今受之關盟諸
天金文玉簡佩奉勿宣炁合神應坐致自然
應化領教䇿役靈仙敬則神祐慢則旤臻玄
科眞切戒愼之焉切勿僥踰自負盟言
　　　三拜退侍職以卓子退
　　　師領弟子詣三寳前長跪叙
具位小兆(臣)某謹重誠上啓
(臣)聞教雨羅敷夙仰繼承之重玄風披拂幸
圎保舉之眞亶頼主維敢忘控謝(臣)向來奉

爲嗣法弟子某歸命瑶壇傾心玉笈傳明科
於三洞授正法於諸司上佐樞機下宣寅亮
恪遵玉律授職任以宣揚肅按金條役仙靈
而駐劄幸无魔撓克獲圎成皆天尊宻布以
威光故後學允符於志願(臣)敢不一心激越
百體欣愉玄之又玄儻悟通眞達靈之㫖妙
而益妙疾收齊仙作聖之功(臣)仰荷恩𥝠曷
彰報稱誠惶誠恐稽首頓首稱謝以聞
　　　都講喝傳度畢執事恭行三獻
具位(臣)某謹重誠上啓

三清上聖十極髙眞啓教宗師一切仙聖(臣)
聞黍稷非馨寓寸天而容與蘋蘩可薦憑尺
地以鋪張幸圎受度之小心實佩傾光之大
造弟子某敢不擎拳戴德頂踵知恩堅氷蘖
以學眞勵金蘭而領教動靜語黙倘忘日月
之盟言身體髮膚曷逭雷霆之譴令三師在
上一語不欺更願弟子某善性周圎道心開
發傳經演教誓敷聖澤於黄垓好道求靈願
降神光於紫極疾證功勤之妙共期勲行之
圎當竭微軀共揚大化千枝燼冷八鸞返景

於虚无百和煙微九鳯凝光於蒼莽仰諸天
而復位廓萬聖以回軿(臣)等控挽无從瞻依
徒切碧霞羅絡惟敷祖炁之玄紫霧廻旋願
衍神功之妙(臣)無任懇切之至
　　　向來


靈寳領教濟度金書卷之二百二十六













