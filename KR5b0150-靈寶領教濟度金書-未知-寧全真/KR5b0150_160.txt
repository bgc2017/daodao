










靈寶領敎濟度金書卷之一百六十
洞微髙士開光救苦眞人𡩋全眞授
靈寶通玄弘敎水南先生林靈眞編
科儀立成品(祈禳通用)
謝恩醮儀
歩虚焼香頌
各禮師存念如法
衞靈
五星列照煥明五方水星却災木德致昌
熒惑消禍太白辟兵鎭星四據家國利亨

名刋玉簡字録帝房乗飈散景飛騰太空
出入㝠無遊宴十方五雲浮蓋招神攝風
役使萬靈上衞仙翁(和)與道合眞
鳴法鼓二十四通
發爐
无上三天玄元始三炁太上老君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官王神急上關啓臣今奉爲入

齋意以今陞壇設醮願得
玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝(御前)
請稱法位
具位奉行黄籙大齋法事小兆臣某與臨壇
官衆等謹同誠上啓
太上无極大道虚無自然元始天尊太上玉

宸大道君金闕後聖玄元老君十方靈寶天
尊髙上玉皇巳得道大聖衆至眞諸君丈人
三十二天帝君東華南極西靈北眞上宰上
相上保上傅日月星宿北斗南辰周天眞宰
十方无極无量品至眞大神飛天神王長生
大聖无量度人君妙行眞人天眞皇人三十
六部尊經玄中大法師靈寶玄一經籍度師
侍經五帝玉童玉女歲德尊神土地主執三
界應感一切眞靈臣聞赤明開圖鼔洪濛於
鰲極清微御運舒混洞於鴻鈞斡陽經隂緯

之機植方濁圓清之鍵上羅五億建日月而
運星辰下廣三千奠山川而毓草木惟人爲
貴謂物最靈丹谷凝精騰明霞而降景玄穹
孕粹媾偃月以凌空皆統承於妙極眞尊悉
主宰於虚無元聖大哉化育妙矣生成臣幸
藉宿因叨乗眞廕憲天宏道期殫金石之忱
領敎學眞誓煥丹青之信今醮官某皈誠紫
漢請命玄虚衣被天光巳風行於黄籙蠲消
地癘冀雲委於洪釐輙奉菲儀庸旌葵志伏
望瓊輪羽蓋徼翠節以遥臨緑輦丹輿擁珠

幢而莅止八極之雲龍混景十華之月駟陪
玄俱降道場不遺德悃臣不勝激切望恩之
至謹稽首再拜奉請
請聖
三界衆眞醮筵列聖適伸拜請諒沭光臨請
各整於仙班共祗迎於
帝馭
降九位
鸞輿至止鸐駕臨軒與醮衆眞如儀朝禮朝
禮旣周請陞醮席齋主上香設拜

初獻
重稱法位
具位臣某謹重誠上啓
三清上聖十極髙眞玄穹之帝后仙眞洞府
之神靈主執醮筵内外一切眞靈臣聞道貫
玄元御太無之至粹敎尊靈寶弘妙有之眞
精降黄圖萬𩔖之輝承碧落一元之運生生
不息化化無方役風雨而運雷霆總是裁成
之妙布雲霞而結霜露宏敷化育之功有物
咸熈無求不應今醮官某九思氷履三省淵

臨念心混六塵莫悟棗梨之妙而性迷五藴
徒滋荆𣗥之叢罪花風動於四知𡨚葉雲行
於三惑狂瀾自倒濁浪唯飜日戰胷中恍三
彭之汨没雷轟眼底驚二竪之紛紜馬屢逸
而弗覊牛獨奔而罔牧天機易洩人事多違
致書五帝之編或鼓三官之筆匪繇禳謝曷
輅康榮爰禱爾而扣閽庸勤斯而潔宇齋嚴
黄籙崇九朝懴滌之恭儀按玄圖備三簡告
成之札和鸞曵玉振鷺鏘金冀膺有造之恩
俯賜無私之惠謄詞青櫝寓意丹毫具有詞

文謹當宣奏
宣詞
按如詞旨備極忱恂願雨露之涵濡恍風雲
之慶㑹誠敷萬一茅茨不剪以神交禮罄再
三黍稷非馨而意契僣寓粟絲之敬恪殫綿
蕝之儀伏願氷釋千愆風清萬障出作入息
開壽域於千齡宴坐經行闢福郷於五體月
磬振鏘揚之韻雲鏞流響徹之音符寶衞嚴
翠葆翩翻於玉壝伶華朗奏珠綃縹緲於瑶
壇千枝之穠麗舒明百和之芬芳蔓衍昭昭

日監赫赫時歆饗奠獻之小心錫感通之大
德臣不勝䖍祝之至
亞獻
重稱法位
具位(臣某)謹重誠上啓
三清上聖十極髙眞玄穹之帝后仙眞洞府
之神靈主執醮筵内外一切眞靈臣聞視聽
自民上聖之監觀有翼禍福由已下愚之懇
禱無譁雖八萬四千里之髙下若殊而一日
十二時之貫通罔間奉幣以告覬敷尺地以

攄誠設醴而陳盍露寸天而寓敬今醮官某
丹誠證質素志敷羅期宏汪𣿄之玄功爲洗
㝠蒙之黒業伏願慈悲丕冐道德曲成勑五
帝四司紀生名於南上勒三官九府削罪籍
於北酆永無注訟之勾連庶絶考殃之纏染
光風霽月融萬善以川増景星慶雲掃千災
而日爍夏屋暢熈夷之樂春臺騰駘蕩之歡
金瑩精神固朱顔而不夜玉澄歩武宴緑鬢
以長春六淫雲散於敦頥九厄氷清於視履
簾櫳多暇門舘無塵壷天凝喜氣之和福地

耀祥光之大命身泰定運限和平玉田花滿
於三關神光潤暁金鼎蕋盈於五室靈炁酣
晨襲世澤之詩書垂芳猷之文獻椿萱茂恱
蘭桂欣愉處于公駟馬之華千祥攸萃昌荀
氏八龍之盛百順來臻凡斯祈請之勤允頼
提携之造臣駑班綴武鳳陛承顔俯仰猶稽
慮觸丹章之鬱勃威儀莫備恐嬰玄憲之森
羅天聽昭明帝心簡在蒙曲垂於涵育實仰
佩於生全上願地紀晏澄丹元朗謐七政舒
光於碧漢風雨均調百昌孕秀於黄垓山川

靜穆歲紀金穰之瑞時宣玉燭之和野絶遺
蝗朝多鳴鳳鞠圜扉之青草恩契春生靜方
野之緑林威符秋殺龍仙人鬼均證逍遥蠢
動蛸翹悉陶化育三塗樂意五道懽顔臣等
不勝䖍切之至
終獻
具位臣某謹同誠上啓
三清上帝十極髙眞圓穹帝座星眞厚地洞
天海嶽三界官屬百億萬靈臣聞至敬無文
丕顯告成之悃大禮必簡僣陳昭事之儀獻

酬旣備於三周奠饗幸殫於一念以今河澄
月淡夜漏將中斗轉參横宵𨇠巳半虬鼎烟
沉於蘭篆鸞缸輝暗於芝膏丹斾後先將返
霄衢之仗蒼旌上下行旋輦路之班萬騎雲
奔千轅風動臣翹傾徒切攀戀無階出有入
無凝景混華峯之𨗉還元返本飛玄融天谷
之幽臣等下情不勝激切攀戀之至謹稽首
再拜奉送
十二願
一願乾坤明素二願氣象清玄

三願聖人萬壽四願化洽八埏
五願天垂甘露六願地發祥烟
七願四時順序八願萬物生全
九願家多孝悌十願國富才賢
十一願齋功廣被十二願善瑞日臻
復爐
香官使者左右龍虎君侍香諸靈官當令臣
設醮之所自然生金液丹碧芝英百靈衆眞
交㑹在此香火爐前令臣學道得道求仙得
仙齋主受福幽顯沾恩十方仙童玉女侍衞

蘭烟傳臣所啓之誠速逹俓御
太上无極大道至眞玉皇上帝(御前)
迴軿頌

靈寶領敎濟度金書卷之一百六十





