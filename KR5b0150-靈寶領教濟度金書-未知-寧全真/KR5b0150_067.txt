










靈寳領教濟度金書卷之六十七
洞微髙士開光救苦真人寗全真授
靈寳通玄弘教水南先生林靈真編
科儀立成品(淨供合用)
大獻挽朝行道儀
歩虚入戸
各禮師存念如法
宣衞靈呪
五星髙耀瑞氣飛浮元始集神天地交周
玊符寳節嘯命微幽擲火揚威奸凶無留

萬魔振伏紛葩却消摧怪伐惡道炁周流
神光照夜隂翳俱收萬神降格扇景乗飈
群生咸遂惠遍神州(和)與道合真
鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玊
女五帝直符直日香官各三十二人出出者
嚴裝關啓玄壇天帝神君當召此間土地里
域真官正神急上關啓臣今奉爲入意以令
晚朝行道願得

王清道炁靈寳妙光下降流入臣等身中即
使玄壇清淨内外成真天無氛穢地絶祅塵
琳琅振響十方肅清萬魔不干真誠上徹今
臣所啓之誠速達俓御
太上无極大道至真玊皇上帝(御前)
請稱法位
具位臣姓某與臨壇官衆等謹同誠上啓
太上无極大道虚无自然元始天尊太上虚
皇玊晨大道君金闕玄元太上老君昊天玊
皇上帝十方已得道大聖衆至真諸君丈人

十方自然靈寳天尊隨機赴感太乙救苦天
尊三十六天帝君玊虚上帝玊帝太帝東華
南極西靈北真玄都玊京金闕七寳玄臺紫
微上宫靈寳至真明皇道君三十六部尊經
玄中大法師三界應感一切真靈臣聞道包
天地凝萬化以陸離人禀隂陽並三才而煥
赫明列樞衡於民欲幽司機變於神靈教雨
敷羅六合均承於槖籥神風鼓動八紘普仰
於裁成孰非元始之綱維亶藉虚皇之宰制
禀生受命起死迴骸臣等綴武瑤壇承顔琅

座膺肘後蒼虬之録帝德天涵佩心前紫鳳
之章天恩日皎期運元而會道毎宏教以度
人凡有皈投敢忌關告況奉詞㫖所合上聞
宣詞
按如詞㫖備極衷情今齋主某以仁存心由
愛立性覩六道之升沉无巳與四生之淪墜
堪矜或御籙膺圖典司天政或驂鸞跨鳳游
戲仙關或禍善福淫秉權嶽瀆或僭刑濫賞
佐理山川或貴賤殊資錯居遐邇或富貧異
趣到處顯明或神墮泥犁推研水火或形居

圜土考對隂陽或海腹針喉莫逢餔啜或吞
火食炭難際珍羞或帶角披毛受生悲苦或
含齒傳冀禀命恓惶或蠢動蜎飛或跂行蝝
息或胎卵濕化或鬼怪精靈或久闕蒸甞或
乍虧祭祀或新塋頽毁或舊塜陵夷或寄影
傳聲或倚木附草或林幽獨坐或麓際處行
凡兹六趣之往來總是一神之展轉享福縁
則生善道膺業報則墮惡郷與齋主所度某
等願因普集之壇均赴無遮之會金書煒燁
玉簡昭回爲消千劫之𡨚塵得遂一朝之勝

樂靈源澄湛蕩隂垢以熈熈香饌敷陳飲陽
華而藹藹離英鍊質坎粹豐容永辭厚地之
淒涼竟上髙天之眇莽珠星駕夜垂玉露之
零瀼璧月凝霄湛金波之泛映檀韻氤氲於
鳳鼎蘭膏璀璨於龍彜旅覲天顔晉朝扆御
願金雞之肆掲慶丹鳳之飛揚十地歡聲九
天喜氣以今落景行道請法衆等運兹初捻
上香歸身歸神歸命
大道臣等首體投地仰依
太上三尊願以是功德上祝

社稷尊靈宗祧先聖伏願棲神閬苑宴景崑
臺服霓裳羽衣乗六龍而遊戲奏鈞天廣樂
跨八駿以翺翔王業天長皇圖地久今故燒
香自歸依
師尊大聖衆至真之德得道之後昇入無形
和與道合真
以今落景行道請法衆等運兹二捻上香歸
身歸神歸命
大道臣等首體投地仰依
太上三尊願以是功德歸流齋主家億曽萬

祖歴劫種親伏願升神北鬱度品南丹惡根
毒根生死根永離歩武業障報障煩惱障勿
滯形神垂𥙿曽玄流光眷序今故燒香自歸
依
師尊大聖衆至真之德得道之後昇入無形
和與道合真
以今落景行道請法衆等運兹三捻上香歸
身歸神歸命
大道臣等首體投地仰依
太上三尊願以是功德歸流範圍之内幅圓

之中不盡幽靈無邊爽識並願慈風丕冒化
日融怡乾清坤倪永絶聲於夜哭陽郊隂甸
勿弔影於昏悲恪證東華永辭北朔今故燒
香自歸依
師尊大聖衆至真之德得道之後昇入無形
和與道合真
禮方懴方
三啓
樂法以爲妻愛經如珠玉持戒制六情
念道遣所欲淡泊正炁停蕭然神靜黙

天魔並敬護世世享大福
又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
又
大道洞玄虚有念無不契鍊質入仙真
遂成金剛體超度三界難地獄五苦解
悉歸太上經靜念稽首禮
三禮

(臣)等志心稽首禮
太上无極大道
(臣)等志心稽首禮
三十六部尊經
(臣)等志心稽首禮
玄中大法師
重稱法位
具位(臣)姓某等謹同誠上啓
太上无極大道无始天尊太上大道君太上
老君髙上玉皇十方自然靈寳天尊隨機赴

感太乙救苦天尊三十六部尊經玄中大法
師天師君上相上宰四司五帝三界内外應
感真靈臣聞化敷劫仞散甘雨於九圍教衍
鬱羅布慶雲於八極萬範開張而流演五常
回度以彌羅碧落空歌夜壑被晨陽之照紫
虚鬱秀寒庭吹暖律之和欲施提拯之功亶
籍慈悲之力今齋主某齋心一辦潔巳三趨
期携苦惱之魂盡度清虚之界猶慮爰從无
始迨至有終昧性玉而背靈天顛㝠三毒棄
心珠而戕覺地造作七情不思利巳以妨人

惟欲徇名而棄實是非海闊混狂聖而弗知
人我山髙溷智慧而罔悟殺盜淫迷其踐履
貪嗔癡恣其躬行二竪潜攻倐歸長夜三彭
搆釁即返重泉嗟入識以何之恍百神而奚
寓往來六道流浪四生未能度品於隂單何
以登真於陽混以今轉經行道首過祈恩願
敷汪濊之恩爲削溟濛之累形骸清浄儼服
御以雲行飲饌芬芳備殽羞而雨潤灌鍊華
池之▲陶鎔流火之炎飛煥玄恩期脱生根
之遊宴超離黒苦永除死蔕以逍遙蒙聽敷

陳允臻函育齋主某福襟恍美德履沖和歩
武日昇來門庭之喜氣精神天賦毓院宇之
祥光隂績昭昭陽功濟濟上願五靈胤粹二
景流華三光全而寒暑平物無疵癘五榖熟
而人民育家有禎祥山川鬼神之攸寧鳥獸
魚鱉之咸若天无氛穢地絶祅塵則上明
天尊大慈之化下副臣等皈嚮之誠謹啓以
聞
十願
一願大道流行普天懷德

二願一切有生咸皆悟道
三願九夜悲魂一時解脱
四願孤魂無依咸得受生
五願天下太平五榖豐熟
六願臣忠子孝君仁父慈
七願四海會同𡨚親和釋
八願潜胞處卵咸得生成
九願積疾新痾旋即痊愈
十願孤露衆生豐衣足食
復爐

香官使者左右龍虎君侍杳諸靈官當令臣
朝元之所自然生金液丹碧芝英百靈衆真
交㑹在此香火爐前令臣學道得道求仙得
仙齋主受福幽顯沾恩十方仙童玉女侍衛
香煙傳臣向來所啓之誠速逹俓御
太上无極大道至真玉皇上帝御前
岀户


靈寳領教濟度金書卷之六十七











