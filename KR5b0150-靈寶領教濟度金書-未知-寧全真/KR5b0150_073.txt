










靈寳領教濟度金書卷之七十三殷四
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(坐神齋用)
靈官醮儀
歩虚
宣衛靈呪
五靈列位煥鎮五方始皇護魂丹老衛形
皓靈侍魄黒帝攝生中央黃帝統御萬眞
元始誥下幽夜開光罪消北府名列南宫

金籙定籍玉字除殃朱陵錬質飛神太蒼
三官九府无極神郷普受開度上生天堂
和與道合眞
請稱法位
具位臣某謹焚香上啓
九天司命府上奏靈官飛章靈官主生靈官
主死靈官掌九天靈官掌度人不死府靈官
掌廻骸起死府靈宫掌三元二十七府靈官
掌三元百二十曹靈官掌酆都十三宫洞靈
官掌酆都十八大地獄靈官掌酆都二十四

大地獄靈官掌酆都大鐵圍山无間地獄靈
官掌東方劒樹地獄靈官掌南方火坑地獄
靈官掌西方金槌地獄靈官掌北方寒氷地
獄靈官掌東北方鑊湯地獄靈官掌東南方
銅柱地獄靈官掌西南方屠割地獄靈官掌
西北方鐵丸地獄靈官掌上方風雷地獄靈
官掌下方糞穢地獄靈官掌酆都山寒▲考
獄靈官掌考死萬死靈官掌治罪天憲考鬼
靈官掌主生罪考掠靈官掌主死罪考掠靈
官掌五嶽地獄靈官掌九府業道靈官掌寒

夜考鬼靈官掌泉曲府考鬼靈官掌地府司
罪六曹靈官掌生簿司罪靈官掌察命都知
司罪靈官掌閻羅都案司罪靈官掌左司簿
司罪靈官掌拘命攝魄靈官掌九州分野司
靈官掌十二國分野校録靈官掌六十甲子
生人靈官九天仙眞无鞅聖衆玄壇應感一
切眞靈伏聞三寳垂光啓瓊章於三洞九清
錫慶飛玉篆於九陽生神設濟度之曹司命
建樞機之府上凝天政下濟地祇宣化承流
定玄班於五百憲天弘道敷洪澤於三千槖

籥昭然權衡煥若今齋主某開度亡過某崇
建靈寳九天生神妙齋請命帝庭徼惠眞馭
覬提携於飛爽俾解脫於幽關輙殫北靣之
恭庸效西鄰之敬伏願乗風馭景翩翻齊下
於玄虚驂月騰雲絡繹均臨於碧落不違玉
敕恪副瑤壇某不勝䖍切之至謹當奉請
請聖初獻
重稱法位
眞位某等重誠上啓
九天司命府列職所主靈官眞衆醮筵應感

一切威靈伏以道冠十方皆清微之祖炁齋
分三籙開黒鬱之幽氛厥有靈曹宻匡聖運
陸離劒佩雍雍而鷺序雲聮赫奕旌旄肅肅
而鵷行星列典緑籍則性命禍福靡不載賛
鈞衡則聦明智慧足有臨職隂職陽主生主
死今齋主某憫念亡故某九京長徃萬炁无
歸紛業垢於靈源愆書六洞漲客塵於覺海
過紀三元幽幽縻泉曲之魂戚戚縶酆城之
識終天痛惱彌劫沉淪依青律以登齊演玄
科而行道囊封朝奏雖期帝渥之羅敷羽檄

宵馳猶頼眞靈之鼓動願垂玄貺恪副丹衷
遵青律赦宥之恩削黒簡隱顯之録敕牢檻
主宰即毀鎻以張門宣里社神祇爲開關而
啓路函乗芝檢肆覲楓壇俾快覩於陽晨獲
頓超於隂夜儀不及物姑殫萬一之忱情見
乎辭願鑒再三之禱某不勝䖍切之至謹伸
亞獻
亞獻
具位某上啓
九天司命府列職所主靈官眞衆醮筵應感

一切威靈伏聞下愚動之死地北府標名上
聖提以生天南宫定籍莫匪九霄之槖籥禀
由一炁之陶鎔聖武布昭旣握裁成之柄威
靈廣運合施化育之權齋主某矜憫亡靈皈
依宸極廻骸起死願離三十六壘之深沉監
眞度生俾免百千萬齡之汨没伏冀體天丕冐
道法自然降梵炁於玄虚拯遊精於黃壤苦
海鼓慈悲之棹昏衢張智慧之燈刀化樹而
劒爲騫圜扉春滿水靜波而火息燄幽域陽
囘溥物物以更生極塵塵而度命申言有翼

丙鑒無私重念亡故某駑歩堪憐駒隂自老
金閨通籍荷洪造以天開玉䇿書勲誓丹忱
而日皎承符紫禁竊䕃玄曹更希涵育之恩
俾逭顚躋之咎隂靈陽耀均披拂於仁風乾
清坤夷悉舒遅於化日某不勝䖍祝之至謹
當终獻
三獻宣䟽
具位某謹重誠上啓
九天司命府列職所主靈官眞衆醮筵應感
一切威靈伏聞天關浩蕩仰觀而雲景洞明

地户幽寥俯察而業塵流萃旣籍眞靈之下
映可期爽議之髙躋浩矣葵忱邈哉芹獻敢
叛岱㝠之德甘膺鼎鉞之威以今龍簴聲沉
鳯篝煙冷紅塵雜還難稽八景之輿綵仗葳
蕤亟返九華之駕僣言有請流惠无疆某等
與醮官不勝望恩之至稽首再拜奉送
廻軿頌
廻軿五雲輿騰駕九章歌焂忽升天逺
醮壇香氣多玄恩覃宇宙福禄遍山河
緬想神仙路逍遥上大羅

向來
分燈儀
歩虚詣三寳前
具位(臣)某誠惶誠恐稽首再拜奏啓
玉清聖境元始天尊清微天寳君上清眞境
靈寳天尊禹餘靈寳君太清仙境道德天尊
太赤神寳君九天自然生神上帝恭望睿慈
俯垂省録切以九霄寥廓凝陽彩以髙澄九
壘深沉結隂氛而㝠昧况六趣之客塵自滓
與三塗之業垢堪悲展轉昏衢沉淪夜壑非

頼神輝之照燭曷開幽境之凄涼是以仙聖
垂怜眞靈俯盻啓降光之玉格敷破暗之金
科上徹眞空翊三景之燦爛下通風澤消六
洞之蒙迷妙道難量神功不宰以今齋主某
崇建九天生神妙齋開度亡故某羅敷丹悃
鋪設玄壇度死炁於乗晨超幽魂於積夜願
徹霄極宻放靈光梵炁彌羅藹三色之混沌
華芒鬱勃流九景之希夷容(臣)仰接陽精俯
除隂翳鸞葩鳯蕚列萬㸃之光明象炬龍膏
布千枝而晃朗十華不夜八極皆春用乗景

景之明俾脫幽幽之障恭對道前加持燈果
大聖三寳天尊
魂精魄精與天同生左廻金璫右旋火鈴
月華月輝日霞日英虹映之山素景流澄
晃燈朗映結炁絶青華光洞煥普天鬱明
三元飛耀育胎還嬰離羅吐輝奕奕長庚
身生玉光迅轡上清九眞㝠御玉輝清明
九陽散景萬象華榮生門致神死户廻靈
天尊毫相二炁齊并流光照徹混合八㝠
開明夜府上造紫庭

伏以一二三而生萬物變化奚窮地天道而
法自然神竒莫測企虚无之祖炁散晃耀之
神光乾蓋坤輿等心燈之曲映隂輪陽軌均
慧燭之流明神光靜黙以迎祥碧月澄清而
薦景周廻八陛至尊端拱於光中開泰九幽
遊爽超凌於象外九霞騰彩萬宇澄輝仰惟
大道之生成式副小心之懇切見前清衆請
爲分輝
法師以手中燭㸃三寳前燈衆官分
㸃内外燈悉令周遍

流光法界天尊
明燈頌
太上散十方華燈通精誠諸天悉皆照
諸地皆朗明我身亦光徹五臓生華榮
炎景朝太虚遐想通玉京
向來燃燈功德奉爲齋主某開明破暗起死
廻生資薦靈儀仙飛福境伏願亡故某萬縁
解悟八識虚融罪葉飄零逐䦨膏而漸竭道
芽堅固隨芝燄以長新達生生化化之機造
有有無無之妙寒庭春到幽谷陽回普資動

植之含靈均悟隂陽之正性稽首皈依无極
大道志心稱念
燈光溥照天尊和不可思議功德
向來
靈寳領教濟度金書卷之七十三





