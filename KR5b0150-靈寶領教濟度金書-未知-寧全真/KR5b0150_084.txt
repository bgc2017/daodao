










靈寳領教濟度金書卷之八十四(八十五/同卷)殷十一
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科教立成品(青玄黄籙/救苦齋用)
　　青玄竪旛儀
　　　歩虚洒淨
　　　上香
具位(臣)某謹焚寳香䖍誠供養
太上无極大道東極青玄老君太乙救苦天
尊運明保元上帝十方分身應化救苦天尊

大慈大悲救苦眞人大慈大悲大惠眞人十
方十華眞人九司聖衆三界應感一切眞靈
伏以天綱地紀鼓聖瑟以裁成隂緯陽經運
神機而化育圓蓋耀三華之彩方輿澄六合
之氛曰精曰炁曰神旣幡然開幽而下邁惟
玄惟元惟始斯煥乎乗神而上征逺離芬葩
徑躋寥廓自業風而鼔動致昏霧以沈迷鑿
開七竅以蕩天和狂瀾自倒逞縱六滛而滋
人僞汎駕誰覊茫茫隂暗之郷望望陽明之
界是以

青玄教主黃籙法王體清微之慈悲開黒單
之惠澤三塗五苦經惟演於香林六洞十宫
教遂彰於華座號尊救苦旛列遷神俾離九
幽之昏蒙疾證一朝之快樂今有齋主某崇
䢖
青玄黃籙妙齋開度某恭依寳笈肅建華旛
百尺朱竿象飛龍之夭矯千尋丹縠等舞鳯
之翩翻上參碧落而光接妙嚴下耀黃垓而
影揺澤壘晚風煙拂暁日雲籠即俾亡過某
感此彷徨覩法橋而直上從兹解悟認華表

以歸來俓詣青華獲超朱火雲鏞振響月磬
朗揚靈光混合於十華梵炁彌敷於九軌宜
旌寳範共快靈遊清衆運心至誠奉請
　　　太乙救苦天尊
志心奉請
東方玉寳皇上天尊惟願眞光下映混合華
旛隨風飛揚直向東方風雷地獄令諸罪人
自識宿命悔過知新乗此旛光俓登長樂大
慈大悲尋聲救苦來无上尊
　靈旛揺曳淡無光回指風雷耀震方

　幽夜春生游爽樂超凌惠淨耀東方
　和不可思議功德
志心奉請
南方玄眞萬福天尊惟願眞光下映混合華
旛隨風飛揚直向南方火翳地獄令諸罪人
自識宿命悔過知新乗此旛光俓登長樂大
慈大悲尋聲救苦來无上尊
　靈光鬱勃映華旛遥指南郊火翳寛
　倐忽乗晨端化境萬塵風散永歡顔
　和不可思議功德

志心奉請
西方太妙至極天尊惟願眞光下映混合華
旛隨風飛揚直向西方金剛地獄令諸罪人
自識宿命悔過知新乗此旛光俓登長樂大
慈大悲尋聲救苦來无上尊
　靈旛髙掛太虚中遥接晨輝炁鬱葱
　風指金剛開鐡壘遊精接武覩金容
　和不可思議功德
志心奉請
北方玄上玉晨天尊惟願眞光下映混合華

旛隨風飛揚直向北方溟泠地獄令諸罪人
自識宿命悔過自新乗此旛光俓登長樂大
慈大悲尋聲救苦來无上尊
　玉晨妙炁貫旛雲鼔舞天風遍八垠
　下指溟泠提苦爽眞靈飛歩映華津
　和不可思議功德
志心奉請
東北方度仙上聖天尊惟願眞光下映混合
華旛隨風飛揚直向東北方鑊湯地獄令諸
罪人自識宿命悔過知新乗此旛光俓登長

樂大慈大悲尋聲救苦來无上尊
　天光旛影共徘徊飛舞晴空日萬回
　鬼户鑊湯都指破快登長樂戲春䑓
　和不可思議功德
志心奉請
東南方好生度命天尊惟願眞光下映混合
華幡隨風飛揚直向東南方銅柱地獄令諸
罪人自識宿命悔過知新乗此旛光俓登長
樂大慈大悲尋聲救苦來无上尊
　好生眞惠降慈輝宻映華旛指巽維

　威息寒庭銅柱折碧霞妙域甚歡嬉
　和不可思議功德
志心奉請
西南方太靈虚皇天尊惟願眞光下映混合
華旛隨風飛揚直向西南方屠割地獄令諸
罪人自識宿命悔過知新乗此旛光俓登長
樂大慈大悲尋聲救苦來无上尊
　靈旛縹緲向坤維影湛天光萬象輝
　下照幽囹屠割息登眞御景侍宸畿
　和不可思議功德

志心奉請
西北方無量太華天尊惟願眞光下映混合
華旛隨風飛揚直向西北方火車地獄令諸
罪人自識宿命悔過自新乗此旛光俓登長
樂大慈大悲尋聲救苦來无上尊
　光揺旛影舞雲霄六合廻旋拂晚飈
　澤潤火車甘露溢神超妙道永逍遥
　和不可思議功德
志心奉請
上方玉虚明皇天尊惟願眞光下映混合華

旛隨風飛揚直向上方普掠地獄令諸罪人
自識宿命悔過知新乗此旛光俓登長樂大
慈大悲尋聲救苦來无上尊
　旛縁風勢任低昻上接明皇百寳光
　苦爽提携寛普掠紫霄妙域恣翺翔
　和不可思議功德
志心奉請
下方眞皇洞神天尊惟願眞光下映混合華
旛隨風飛揚直向下方泥犂地獄令諸罪人
自識宿命悔過知新乗此旛光俓登長樂大

慈大悲尋聲救苦來无上尊
　華旛曲映接靈輝下照黃庭鬱絶區
　寂寂泥犂都解脫水蓮聖境樂天畿
　和不可思議功德
旛隨風舞若河漢之廻還風逐旛飛猶虹蜺
之晻映八荒普遍萬目咸瞻以天尊微妙之
光凌虚接引開地禁㝠濛之暗乗景超騰亘
三際而故爽仙飛溥十華而遊精御炁均辭
北朔升覲東諸靈旛開度神呪宣揚
天尊開度三界十方四生六道咸到道場

生神遷魄萬劫不忘旛之爲體隨風飛揚
風之所被各從其方泉曲之府寒夜之郷
地獄餓鬼旁及無鞅皆得解脫上升天堂
向來豎旛功德悉巳周圓伏願眞功廓落惠
日昭融出重隂夜壑之區班朝獅御離泉曲
寒庭之域肆覲龍宸天寳泉灌沭於形神空
青枝沾濡而歩武俾亡故某永離苦趣疾蹈
樂邦與道合眞永不經於輪轉隨劫受化常
克覩於光明普龍仙人鬼以均歡極動植飛
潜而並樂道恩遐被法界均沾爲如上縁志

心稱念三清無上天尊十方靈寳天尊九幽
㧞罪天尊太乙救苦天尊不可思議功德
　　　向來
　　告符追攝儀
　　　靜黙堂序立
　　　華夏至道前
　　　上香長跪
具位臣某誠惶誠恐稽首頓首再拜上言(臣)
聞青玄妙境斡經緯之神機黃籙靈曹握死
生之槖籥法雨膏濡於三際慈風鼔動於九

幽凡罄懇祈必蒙感應以今奉爲某修建某
齋切慮亡故某身縈業垢心溷客塵二豎揚
威痛形神之倐散三彭肆志驚魂魄以何之
六道攴離四生展轉匪沛陽輝於東極曷超
隂爽於北單(臣)等身代天工心禆帝化騰眞
丹谷融離坎以神交頥景玄風朗乾坤而聖
照願降追魂之寳籙遍頒攝魄之金符煥耀
羅酆開明泉曲囊封露奏己煥紫於玄曹馹
騎星馳諒飛丹於黒鬱兹伸召役盍罄懇祈
欲望丙鑒初忱申鍚終惠敕夜光召魂之吏

疾赴芝壇命嚴攝追魂之曹恪承蘂簡容(臣)
運神㑹道飛英召眞灌二景於玄䆫䇿七靈
於幽域即俾亡故某超華幽暗飛歩靈光潔
己朝元餐聽法音而快樂乗晨御炁遨翔道
域以逍遥遂微(臣)開度之忱副齋立皈依之
懇(臣)無任激切懇祈之至謹再拜稽首以聞
　　　賛引至告符所
　　　洒淨
　　　上香
伏以蒼林御化九垓鼔動於慈恩青極垂文

三際裁成於睿澤左右建黃籙之職隂陽分
玄局之曹上統朱陵下提黒鬱拯夜壑覊沈
之爽開寒庭流曵之魂體道興仁憲天愽愛
凡昭昭而應感必切切以皈依今齋主某提
拯眞魂返還祖炁煥金籙飛龍之令巳籲天
關頒玉章驛馬之文期開地户兹伸召役諒
赴懇祈欲望月駟翩翩承眞光而來格風輿
泛泛乗梵炁以俄臨普集蘭場恪歆菲薦清
衆運誠䖍恭奉請
志心奉請青玄黃籙東華上命夜光召魂神

司玉女判吏走雲飛天紀地吏引魂司太乙
眞光引魂玉女使者童子符吏捧香符吏赤
光三炁寳眞化魂將軍童子玉女神吏尋魂司
六道尋魂使者追魂司追魂急速使者靈官
將吏功曹懾魂飛雲使者靈官將軍功曹九
天普度院三十六眞人三十六將軍守雄抱
雌八大神將三界追魂使者本靖主將副將
護道監壇諸省府院司追魂將吏州縣城隍
司主者當境土地里域眞官司命六神惟願
雲車仙仗俯降來臨今日今時召魂顯現

　　　初獻
伏以天地御隂陽昭聖功之妙宻精神致魂
魄承靈景之輝華雖繇定慧之圓亶藉靈威
之大欽惟英武實佐慈仁劒佩陸離控玉龍
而動揺山嶽旌麾赫奕奔金馬而震蕩乾坤
翠蓋風行黃與雷掣手提神敕檢三界以咸
尊身負威章檄萬神而拱聽勲書朱府職領
玄曹今齋主某崇建寳齋開度某深慮世垢
交周客塵互染幽關流蕩㝠心六道之循環
沉壘覊維縱意四生之輪轉魂茫茫而孰訴

魄杳杳而誰憐匪藉提携曷期超邁願遵火
令乗天尊百寳之光庸炳金鋒廓地禁九幽
之暗疾開關而啓路即毀鎻以張門永離鬼
官有侍衛送迎之喜各恭帝憲無拘留逼合
之憂庶朝
帝闕以翺翔免墮神郷之寥泬潔蠲禴祭鋪
設芳筵莫備物於豆籩諒鑒忱於葵藿某不
勝激切之至
　　　亞獻
伏以開生塞死迎道力於金華返隂還陽藉

神功於碧落旣九司之眞曹建設宜八紘之
洪澤宣揚切慮上件亡魂厭世以來捨身之
後或在人天二路或沉地水兩途或三塗五
苦之拘維或六洞十宫之考對或東嶽七十
四司𡨚機未釋或北酆八十一獄罪網髙張
或善道惡道之周旋或正生旁生之展轉或
山林之寄迹或里社之留形悉憑明檢之威
庸罄疾提之力六甲開道五靈司隅依女青
抽魂之條克時定令遵太素命靈之律復舊
還形返故魂於華旛朝元神於玉陛倘有遏

截當束送於雷霆恪兾奮揚庶昭宣於雨露
莫殫懇禱庸兾鑒歆
　　　終獻
　　　宣籙
　　　宣符宣牒
帝命有嚴神聽母忽排空御炁亟入地以升
天奔雲追風即挾山而超海普攝承流之曹
局根尋應度之魂靈寳鐸纔聞靈旛疾現母
違壇律自速天常信誓諄諄恪希應感某不
勝傾倒之至

　　　送聖
　　　焚燎向來


靈寳領教濟度金書卷之八十四
















