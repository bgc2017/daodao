










靈寳領教濟度金書卷之一百八
洞微髙士開光救苦眞人寗全眞授
靈寳通玄弘教水南先生林靈眞編
儀立成品遷拔道場用
宿啓儀
燒香頌
各禮師存念如法
衞靈
東方
九炁青天明星大尊煥照東郷洞映九門

轉燭陽光掃穢除氛開明童子號曰玄卿
備衞我軒上對帝君收魔束祅討捕凶群
奉承正道赤書玉文九天符命攝龍驛傳
普天安鎭我得飛仙
南方
三炁丹天煥景浮光熒星轉燭洞照太陽
上有赤精合契虚皇開明靈童號曰華芳
總統火兵備守玉堂斬邪束祅剪截魔王
北帝所承風火莫當流鈴交煥翊衞壇場
正道流行敢有猖狂我享上功坐運魁罡

億劫長存保天無疆
西方
七炁素天太白流精光耀金門洞照太冥
中有素皇號曰帝靈保神安鎭衞我身形
斷絶邪源王道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
北方
五炁玄天元始徘徊辰星煥爛光耀太微
黒靈尊神號曰層威統冠飛天仙裙羽衣

備衞五門檢精捕非敢有干試豁落斬摧
玉符所告神鎭八威邪門閉塞正道明開
映照我身三光洞輝筞空駕浮舉形仙飛
中央
一炁黄天調理乾坤陶鎔隂陽總統玄眞
鎭星吐輝流煥九天開明童子號曰天璘
元炁陽精焰上朱煙洞照天下及臣等身
百邪摧落殺鬼萬千中山神呪普天使然
五靈安鎭身飛上仙和與道合眞
鳴法皷二十四通

无上三天玄元始三炁太上道君太上老君
召出臣等身中三五功曹左右官使者侍香
金童傳言散花玉女五帝直符直日香官各
三十六人出出者嚴裝關啓玄壇天帝神君
當召此間土地里域眞官正神急上關啓(臣)
今奉爲入齋意以今宿啓告齋願得
玉清道炁靈寳妙光下降流入臣等身中令
臣所啓之誠速達俓御
太上无極大道至眞玉皇上帝御前
請稱法位

具位奉行遷拔道場法事小兆臣某與臨壇
官衆等今故燒香願以是功德上爲
天子王侯土地官長經籍度師及山林巖棲
學眞道士同學之人九親門族天下人民蜎
飛蠢動一切衆生今故燒香皈身皈神皈命
无上至眞三寳虚无大道乞丐原赦前生今
世生死罪過得免離三惡之道五苦八難九
厄之中臣等身得道眞飛行虚空白日升天
侍衞道君逍遥无上七寳自然宫殿永與道
合所啓玄感應聲上御

至眞无極道前
禮方坐懴
臣法衆等志心皈身皈神皈命
十方无極太上靈寳天尊懴悔修齋弟子某
及臣等自從曠劫以來至于今日或身業所
犯四肢舉措動違戒律不依經典或心業所
犯志意不專情浮意動馳騁不息或口業所
犯善惡反論綺言飾非華辭惑衆因今懴悔
並乞蕩除皆願臣等及齋主某身入至仙㑹
道合眞神合眞寂洞入自然性命合道玄㑹

无爲志心稽首禮謝
无上至眞三寳
三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福
又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰

又
大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮
三禮
臣等志心稽首禮
太上无極大道
臣等志心稽首禮
三十六部尊經
臣等志心稽首禮

玄中大法師
重稱法位
具位臣某與臨壇官衆等謹重誠上啓
虚无自然元始天尊太上道君太上老君无
上玄老十方巳得道大聖衆至眞諸君丈人
東華南極西靈北眞玄都玉京金闕七寳瓊
臺紫微上宫靈寳至眞明皇道君三十六部
尊經玄中大法師上相上宰上保上傅太平
下教二十四眞人西城總眞王君太乙眞人
東嶽上卿司命茅君定録保命二眞人名山

洞府得道神仙三界官屬一切眞靈臣等縁
籍福基慶諧道運九清鳯檢荷玄妙以天開
三洞龍章啓希夷而帝錫莫息林巒之影慙
汚朝市之塵十善悠悠百非衮衮玄班綴武
踐履盍賛於神功紫禁承顔獻納宜熈於聖
澤凡有投告敢不關聞齋主心詞謹當宣奏
宣詞
按如詞㫖備露忱恂臣等差榖齋明夷心瀹
念恭依蘂笈式御芝圖法天象地而瑶陛三
成呼隂召陽而琅音九奏蘭煙縹緲卿雲騰

百和之香蓮炬熒煌霽月燦千枝之麗自今
月某日爲始轉經行道燒香散花請命紫虚
皈神玄極祈天光而下映慧日流明開地暗
以髙躋業煙披散俾亡故某返還祖炁陶浴
客塵金簡䟽恩辭凄涼而升神北府玉書耀
景登快樂而錬質南丹廓六洞於春臺朗三
途於壽域謹依科法宿啓以聞恩惟
太上三尊十方衆聖俯垂鑒映省覽所陳敕
勒靈寳官僚土地主執虚空鑒察應感眞靈
同寅叶恭掃祅氛於内外傳誠達信襲和氣

於幽明拱翊靈壇周圓善果令臣等三關昭
暢五體宣融澄身心口以通玄虚无宻契混
精炁神而凝景寥廓潜孚霈玄澤以周流覲
丹墀而獨對明晨行道續更啓聞
發願
一願乾坤明素二願炁象清玄三願聖人萬
壽四願化洽八埏五願天垂甘露六願地發
祥煙七願四時應候八願萬物生全九願家
多孝悌十願國富才賢十一願齋功廣被十
二願善瑞日臻

存神燒香
香官使者左右龍虎君侍香諸靈官當令臣
宿啓建齋之所自然生金液丹碧芝英百靈
衆眞交㑹在此香火爐前然願臣學道得道
求仙得仙齋主受福幽顯沾恩十方仙童玉
坐五十四
女接侍蘭煙臣向來所啓之誠速達俓御
太上无極大道至眞昊天玉皇上帝御前
出堂頌
回靜黙
謝師




靈寳領教濟度金書卷之一百八

















