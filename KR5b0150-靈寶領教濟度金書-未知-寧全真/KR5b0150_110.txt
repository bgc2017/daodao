










靈寳領教濟度金書卷之一百十
洞微髙士開光救苦眞人寗全眞授
靈寳通玄弘教水南先生林靈眞編
科儀立成品遷拔道場用
午朝行道儀
燒香頌
各禮師存念如法
衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟奸破祅明耀元功金符召制躡雲筞龍
謡歌慶㑹散花太空神化冥運四極安隆
伏御帝前罔有不恭和與道合眞
鳴法皷二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲齋

意以今午朝陞壇行道願得
玉清道炁靈寳妙光下降流入臣等身中令
臣所啓之誠速達俓御
太上无極大道至眞玉皇上帝御前
請稱法位
具位奉行遷拔道場法事小兆臣某與臨壇
官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大

帝東華南極西靈北眞玄都玊京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上⬤太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
一元凝妙混茫含无極之眞三炁流華溟涬
旋太空之象宰隂陽而開光五劫肇圓方而
賛化三才出法度人玄珠混十華之駕導運
御世丹金流九有之輿碧霞羅絡於虚玄翠

靄彌綸於寥廓靈書璀璨隱韻琳琅爰彰濟
度之科庸演裁成之澤臣等承顔綰綬綴武
聮班乗靈寳之金書四玄入妙佩洞玄之玉
筞八景含華凡有皈投敢忘關告况奉詞㫖
謹爲敷宣
宣詞
按如詞言極深激切齋主某肘行膝歩目注
心馳悵九夜之沉淪孰伸援手倐一朝之陷
溺惟劇傷心匪上叩於寥陽曷下超於鬱絶
恪遵玄範恭啓洪儀歩虚叶曲素之音梵唱

藹空歌之韻珠幢鳯蓋擁玄座於金門騫蕚
虬枝舞華綃於玉陛歸神金闕請命玉京所
冀玄鑒旁昭丹衷上御矜三途之鬼趣降五
色之神輝玉敕飛馳萬劫之塵根䟽瀹金符
洞耀千生之業垢澄清登壽域於銅關融春
臺於鐵壘靈光流煥无拘天門梵炁流行拔
出地戸普幽明而受度合今古以流輝以今
臨午陞壇行道請法衆等運兹初捻上香
願此香煙騰空俓上供養
无上至眞道寳臣等皈身皈神皈命首體投

地仰依
太上三尊願以是功德上祝
九廟尊靈累朝列聖伏願麟𩥵汎景鳯馭飛
霄扶祚運於億齡蓮臺髙歩茂本枝於百世
騫圃凝神
皇帝覆載齊尊儀璘並照仁周禹迹乗六龍
以御天惠遍堯疆駕八駿而行地儲宫禁掖
昭賛皇圖内屏外藩允昌帝業今故燒香自
皈依
師尊大聖衆至眞之德得道之後保天長存

和與道合眞
以今臨午陞壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命首體投
地仰依
太上三尊願以是功德奉祝三途罪爽應度
亡靈伏願一精日皎萬妄冰清觀妙始青生
善心而登樂界凝玄太素消罪性而脫苦輪
齋主某視履希夷毓神玄妙挹天光而介祉

七葉聮芳酣帝渥以延齡五符定録松蘿有
耀益茂芳猷蘭桂無塵克昭慶澤今故燒香
自皈依
師尊大聖衆至眞之德得道之後升入無形
和與道合眞
以今臨午陞壇行道請法衆等運兹三捻上
香
願此香煙騰空俓上供養
无上至眞師寳臣等皈身皈神皈命首體投
地仰依

太上三尊願以是功德回祝臣等師友靈儀
祖玄逝識性天了悟心地虚夷千二百之戒
行周圓萬二千之威儀整肅過去者受書朱
府均躋蘂闕之玄班見在者列籍東華疾證
芝圖之妙道以致山棲谷汲月釣雲耕融萬
善以凝玄證六通而入妙筞名小有接武大
乗今故燒香自皈依
師尊大聖衆至眞之德得道之後長享自然
和與道合眞
禮方懴方命魔

歩虚
控轡適十方旋憇玄景阿仰觀劫仞臺
俯盻紫雲羅逍遥太上京相與坐蓮花
積學爲眞人恬然榮衞和永享無期壽
萬春奚足多
又
大道師玄寂升仙友无英公子度靈符
太一捧洞章舍利耀金姿龍駕倐來迎
天尊盻雲輿飄飄乗虚翔香花若飛雪
紛靄茂玄梁頭腦禮金闕携手朝玉京

又
騫樹玄景園煥爛七寳林天獸三百名
獅子巨萬尋飛龍躑躅鳴神鳯應節吟
靈風扇竒花清香散人襟自無髙仙才
焉能耽此心
三啓
樂法以爲妻愛經如珠玊持戒制六情
念道遣所欲淡泊正氣停蕭然神靜黙
天魔並敬護世世享大福
又

鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
又
大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮
太上无極大道

(臣)等志心稽首禮
三十六部尊經
(臣)等志心稽首禮
玄中大法師
重稱法位
具位臣某與臨壇官衆等謹重誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玊虚上帝玉帝大
帝東華南極西靈北眞玄都玉京金闕七寳

瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣等
身際玄樞慶諧道運含烏育兎未明還返之
天機躍鳯騰龍徒佩幽微之玄範尚樊籠而
賦質莫林壑以棲神寡過兢兢立功切切沛
紫虚之化雨敢背初盟弘黒鬱之仁風益堅
終誓今齋主某重念亡故某化機自織業網

誰張隂風翻定水之波驚濤萬仭迷雲鎖業
山之壁惡障千尋蠅營狗苟而動昧四知馬
躍猿騰而靜違三戒天常披散人欲紛飛靈
臺之梨棗冬零神室之荆榛春茂三元結釁
形巳謝於三田二冦乗危炁永辭於尺宅驚
魂冰浦震魄炎池終天而五苦屏營極地而
三途流洩目非帝恩之曲宥曷令鬼趣之髙
躋是以請命清微馳神紫極散香花於十界
稽顙投誠流梵唱於諸天擎拳皈命冀回淵
聽敷錫慈觀頒紫綍以召十方風清萬罪煥

丹綸而開六洞雲散千𡨚俾辭金剛之苦輪
俓上玊虚之梵境入生出死常遊宴於清都
返隂還陽永逍遥於紫闕頓徹無爲之妙逈
超有漏之塵齋主某九厄潜消千災無撓世
際耀堆床之笏文獻流芳家傳華揷架之籖
詩書衍慶暢門䦨之喜色挹庭戸之歡聲上
願經緯澄寧璇璣昭晏煙雲藏歛草木輝華
榆關絶飲馬之聲麥隴息遺蝗之警同文同
軌集鴻鴈於青春重暈重輪樂雞豚於白日
地除簡對水絶盟言夜壑寒庭均開明於地

禁隂曹幽掾疾飛歩於天堂則上明
天尊大慈之化下副齋主皈命之誠謹啓以
聞
發願
一願大道淡泊虚无安閑空寂澄清自居廣
開法門教導頑夫皆蒙惠澤精苦是修預
以同學普得升虚與天相保長存無憂
二願諸天結炁澄清髙虚廣覆保眞固靈氣
候調節四運和平國安民豐普天閑寧廣
濟一切惠逮有生保劫長存億劫不傾

三願土地覆載無窮安平不陷海淪不崩保
鎭家國兆民興從養生安死惠同十方禾
稼滋植營運日豐咸得厚載萬類皆從
四願日月二景髙明無有孛蝕虧盈安清光
照諸天洞消暗冥保固劫運世祚和平普
加潤惠澤洒衆生
五願星辰與日月齊光旁轉照耀映朗十方
各安其位經緯直行保鎭家國無有災傷
四海寧一普天興昌
六願四時隨節推遷景炁和調無有災傷疫

毒消滅普天安平五榖豐熟國富民懽
七願浮雲結炁聚煙飛空髙澄䕃覆玄玄隱
則無爲散則彌天神仙同歸結友衆眞惠
流一切興國愛民普濟群生人同劫年
八願風雨流洒無窮普加施泄受其發揚萬
物滋生國儲民豐
九願五嶽各安其方巍巍包藏長爲仙宫安
鎭國祚保天無終護度一切莫不仰宗
十願江海蕩蕩无極含容恢廓無細不植淵
奥柔惠潤加蠕息天人獲慶年同劫石

十一願帝王國主日昌四鎭安睦兵革不揚
天人歌唱吉應來翔敷教濟濟威化洋洋
兆庶稱慶長樂未央
十二願蜎飛蠢動巳生未生咸蒙安全普得
生成皆見元炁受陽之形草木果林經冬
不零一切濟度靡不鮮榮和與道合眞
存神燒香
香官使者左右龍虎君侍香諸靈官當令臣
臨午行道之所自然生金液丹碧芝英百靈
衆眞交㑹在此香火爐前令臣學道得道求

仙得仙齋主受福幽顯沾恩十方仙童玉女
侍衞香煙傳臣向來所啓之誠速達俓御
太上无極大道至眞玊皇上帝御前
出堂頌
回靜黙堂
謝師
回向


靈寳領教濟度金書卷之一百十
