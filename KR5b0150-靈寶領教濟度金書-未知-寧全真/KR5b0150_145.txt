










靈寳領教濟度金書卷之一百四十五
洞微髙士開光救苦眞人寗全眞授
靈寳通玄弘教水南先生林靈眞編
科儀立成品祈禳通用
散壇儀
歩虚燒香頌
各禮師存念如法
宣衛靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留

萬魔振伏紛葩却消摧怪伐惡道炁同流
神光照夜隂翳俱收萬仙降格扇景乗飈
群生咸遂惠遍神州(和)與道合眞
鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲齋意以今
解壇告齋願得

玉清道炁靈寳妙光下降流入臣等身中即
使玄壇清淨内外成眞天無氛穢地無妖塵
琳琅振響十方肅清萬魔不干眞誠上徹令
臣所啓速達逕御
太上無極大道至眞玉皇上帝御前
各稱法位
具位奉行某齋法事小臣某與臨壇官衆等
今故燒香願以是功德上爲
天子王侯土地官長三師四友祭酒學眞弟
子齋主九祖父母存亡兩代内外親族天下

人民飛行蠢動一切衆生皈身皈神皈命
無上十方靈寳自然至眞大道特乞原赦前
生今世宿罪重過得免離三惡五道十苦八
難九厄之中身得道眞飛行虚空白日升天
侍衛道君逍遥無上金闕七寳自然宫殿永
與道合所啓玄感上御
至眞無極道前
禮方
禮足各長跪皈命懴悔
(臣)法衆等志心皈身皈神皈命

十方無極大道太上靈寳天尊懴悔修齋弟
子及臣法衆等普天率土一切衆生自從浩
劫以來至于今日或身業所犯四肢舉措動
違戒律不依經典或心業所犯志念不專情
浮意動馳騁不息或口業所犯善惡反論綺
語飾非華詞惑衆三業大罪無量無邊因今
懴悔並乞蕩除當願臣等身入至仙㑹道合
眞神合眞寂洞入自然性命合道玄㑹無爲
(臣)等志心稽首禮謝
無上至眞三寳

三啓頌
三禮
重稱法位
具位奉行某齋法事小兆臣某與臨壇官衆
等謹同誠上啓
太上無極大道元始天尊太上道君太上老
君十方巳得道大聖衆至眞諸君丈人大帝
天帝三十六部尊經玄中大法師三界官屬
一切眞靈臣等性參野馬質𩔖醯鷄謬藉仙
縁幸承道化握玉䇿瓊文之妙天錫希夷膺

丹書青籙之竒師傳玄妙盍賛生成於一視
宜禆化育於三靈徒惜分隂莫諧寸進衮衮
紛葩之躡跡遲遲泉石之棲神非著善功曷
禆宿過濟時演化昭宣三洞之瓊科弘道度
人丕闡九清之玉範凡有投告敢不關聞況
奉忱詞謹當宣奏
宣詞
按如詞言備昭情悃臣等澡身浴德靜念澄
心遵十部俯仰之章按三籙威儀之格歸依
紫禁建設玄壇金篝爍煒燁之輝玉簴振琳

琅之韻紋繒効信瓊璧輸誠自今月某日爲
始爲齋主某崇建某齋幾晝夜燒香行道禮
懴轉經企三景以祈恩對十華而謝過曲蒙
善應俯賜恩光如承咫尺之威顔獲遂再三
之民欲以今齋功告備釐事慶成賔主交歡
天人胥慶霓旌順度將返景於清都羽佩鏗
鏘行收班於丹陛旣告成而受福冝頒賞以
酬功恩惟無上法王至眞大聖恪垂監映俯
鑒關陳其有建齋之初上請三洞兵馬十極
靈仙靈寳官屬法籙神吏城隍廟貌里社司

存衛護齋功具嚴勞績謹依科法進拜表文
請按勲而舉遷庶敷心而効信臣典儀未備
存念不眞慮千愆萬過之充周有五帝四司
之紏察悉蒙恩紀俯賜涵容臣不勝瞻天望
聖激切屏營俟
命之至謹稽首再拜以
聞
十願
存神復罏
香官使者左右龍虎君侍香諸靈官當令臣

解壇之所自然生金液丹碧芝英百靈衆眞
交㑹在此香火罏前令臣學道得道求仙得
仙齋主受福幽顯沾恩十方仙童玉女侍衛
蘭煙傳臣向來所啓速達逕御
太上無極大道至眞玉皇上帝御前


靈寳領教濟度金書卷之一百四十五


