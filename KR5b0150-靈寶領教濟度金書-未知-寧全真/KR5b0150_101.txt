










靈寳領教濟度金書卷之一百一(一百二一/百三同卷)坐一
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品明眞齋
　　早朝行道儀
　　　燒香頌
　　　各禮師存念如法
　　　衞靈呪
青陽虚映耀日回靈神虎辟邪飛天流鈴
摧奸滅試萬魔束形九微回道八威攝精

千眞校録三元蕩清左嘯中黄右䇿六丁
七轉八合周旋天經聖化巍巍三道順行
慶雲流布合景黄庭和與道合眞
　　　鳴法鼓二十四通
　　　發爐
無上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出岀者嚴裝關啓玄壇天帝神君當召此間
土地里域眞官正神急上關啓臣今奉爲入

齋意其諸情悃具載狀文以今早朝陞壇行
道願得
玉清道炁靈寳妙先下降流入臣等身中令
臣所啓之誠速逹俓御
太上元極大道至眞玉皇上帝御前
　　　請稱法位
具位奉行九幽玉匱明眞大齋事小兆臣某
與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞

諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宮靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
清微御混芒之運五劫流光赤明開溟涬之
圖三乗布化煥萬天之慧日扇九地之仁風
鳯篆龍章錯落十華而耀彩赤書玉字昭回

八角以垂芒保制群魔裁成庶𩔖生死悉歸
於主宰乾坤孰外於陶鎔臣等億劫良因兆
齡慶運膺圖御籙未明玄妙之傳綰綬佩符
莫究希夷之趣盍附煙霞而髙蹈尚縈塵土
以卑棲磨蟻迴旋隙駒倐忽念丹青炳誓巳
堅濟度之初忱而金石徼盟敢叛承宣之終
志凡有投告合爲關聞具有心詞謹當敷奏
　　　宣詞
按如詞言丹忱激切臣聞陽光煥赫清都儼
仙聖之居隂暗凄涼黑壤號鬼神之宅織業

機於六洞張罪網於九幽苦海茫茫誰駕慈
航於彼岸昏衢寂寂孰操慧燭於窮途嗟扣
地以何因雖籲天而莫及人所憫者帝亦憐
之今齋主某宿劫以來禀生之後業塵流浪
惡障紛紜愆書五靈之簡編百身莫贖過紀
三元之簿籙四大巳離夜壑幽深冥關寂寞
非由提奬曷遂超凌爰皈命於玄穹僣孚心
於紫禁紋繒效信金璧投誠按威儀以告齋
遵典章而謝過龍符赫奕願回從欲之門鶴
馭羅敷疾指登眞之路善功所被

帝渥無疆以今清旦陞壇行道請法衆等運
兹初捻上香
願此香煙騰空俓上供養
无上至眞通寳臣等皈身皈神皈命五體投
地仰依
太上三尊願以是功德上祝
宗祧先靈社稷尊聖伏願凝眞太極䇿景上
清八鑾暢金闕之輿九鳯啓琳宫之駕衍璇
源於地久延寳曆以天長
皇帝御政紫宸垂衣丹扆八冥並福朝宗接

武於堯疆五嶽齊齡拱極皈心於禹跡車書
萬里夷夏一家儲宮禀經聖之姿王畿被同
仁之化椒房佐政四德輝華槐屋論恩百工
熈洽共賛太和之運益恢泰定之風今故燒
香自皈依
師尊大聖衆至眞之德得道之後保天長存
和與道合眞
以今清旦陞壇行道請法衆等運兹二捻上
香
願此香煙騰空俓上供養

无上至眞經寳臣等皈身皈神皈命五體投
地仰依
太上三尊願以是功德歸流齋主家億曽萬
祖歷劫種親一性虚明千𡨚解釋南陵受鍊
蠲萬劫之根塵東井澄清淘多生之業垢遊
神芝圃髙歩騫林永垂䕃於後昆克流芳於
家慶齋主某天開壽域地闢福基萬里春融
閑鎖壷中之日月一簾風靜永恬戸外之波
瀾膺朱軒紫蓋之華享皓首厖眉之樂詩書
世澤文獻家聲今故燒香自皈依

師尊大聖衆至眞之德得道之後升入无形
和與道合眞
以今清旦陞壇行道請法衆等運兹三捻上
香
願此香煙騰空俓上供養
无上至眞師寳臣等皈身皈神皈命五體投
地仰依
太上三尊願以是功德歸流臣等師友先靈
道俗往逝化機自息神景交融雲馭凌空登
瓊房而問道風軿汎景升瑶圃以棲眞遊宴

太虚逍遥无極巳往翺翔於聖澤見存覆䕃
於天休淨八萬四千之塵勞金華定録圓一
千二百之戒行玉籍標名普及九幽均沾一
視五道息轉輪之苦三塗免考對之𡨚動植
飛潜俱沾德雨蛸翹蜎蠢悉被慈風今故燒
香自皈依
師尊大聖衆至眞之德得道之後長享自然
和與道合眞
　　　禮方懴方
　　　三啓

樂法以爲妻愛經如珠玉持戒制六情
念道遣所欲澹泊正氣停蕭然神靜默
天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念無不契煉質入仙眞
遂成金剛體超度三界難地獄五苦解

悉歸太上經靜念稽首禮
　　　三禮
　臣等志心稽首禮
太上无極大道
　臣等志心稽首禮
三十六部尊經
　臣等志心稽首禮
玄中大法師
　　　重稱法位
具位臣某謹重誠上啓

虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
除罪簿滅惡根寳黍恩周於三界入福門散

宿對香林仁洽於九幽肇弘蘂笈之金科丕
演玉堂之玄範日星有赫寒庭嘘駘蕩之春
雨露無私幽夜沐涵濡之澤再念亡故某六
情結釁五賊搆非毒根烜赫以焚和天和蕩
失業力飄揚而逞僞人僞滋萌心田之定水
自波性海之靈光易混是非顚倒人我躋扳
致南昌落丹簡之名而北鬱紀黑編之字三
彭肆志二竪乗危遂展轉於畏途倐沉淪於
幽域極目條章之日皎驚心威令之風行匪
上叩於天關曷下開於地户是以聿嚴蓬宇

恪罄葵衷遵玉匱以告齋輅紫霄而錫慶願
矜丹悃曲軫素衷玉敕頒恩身心口之宿縁
雲散金書度命去來今之業對冰清債訟消
平注殃和釋形神俱妙超朱火以證眞衣食
自然詣丹陵而鍊質永超溟漠俓陟虚无齋
主某五福攸寜百祥萃止藹祥煙於眷序溢
紫炁於門庭蘭桂齊芳椿松益固齋功所及
慶澤均覃更願髙厚清寧儀璘煥耀星宿輝
潤風雨調和六炁熈平八表應金穰之瑞三
靈昭晏四時宣玉燭之和萬國歸仁九圍慕

義隴畒遂謳歌之樂要荒絶烽燧之憂谷汲
山棲登眞悟道雲耕月釣見性迴光下周九
地之沉靈旁及四生之含識普垂化化各保
生生則上明
天尊大慈之化下副臣等皈命之誠謹啓以
聞
　　　發願
一念爲道四大合德齋主七世父母免脫憂
　苦上升天堂衣食自然
二念帝王國主道化興隆庠序濟濟皇教恢

　弘威儀翼翼普天所瞻民稱太平四夷賔
　伏祅惡自滅賢聖日生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
　範
六念損已布施道士及飢寒者天下人民各
　得其所
七念蠕動跂行一切衆生咸蒙成就
八念赦貰前生今世罪對立功補過

九念家門隆盛宗廟有人世生賢才
十念尊受師經不敢中怠平等一心廣度一
　切剋獲上仙白日登天拜見太上永成眞
　人雲車羽駕和與道合眞
　　　存神焼香
香官使者左右龍虎君侍香諸靈官當令臣
清旦陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞香烟傳臣向來所啓之誠速達俓

御
太上无極大道至眞玉皇上帝御前
　　　出堂頌
　　　回靜黙
　　　謝師
　　　向來頌



靈寳領教濟度金書卷之一百一
