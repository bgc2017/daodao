










靈寳領教濟度金書卷之一百二十三(一百二十四二十五同卷)
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品度星齋合用
早朝行道儀
燒香頌
各禮師存念如法
衞靈呪
青陽虚映曜日回靈神虎辟邪飛天流鈴
摧奸滅試萬魔束形九微回道八威攝精

千眞校録三元蕩清左嘯中黄右筞六丁
七轉八合周旋天經聖化巍巍三道順行
慶雲流布合景黄庭和與道合眞
鳴法鼓二十四通
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入
齊意以今清旦陞壇行道願得玉清道炁靈

寳妙光下降流入臣等身中令臣所啓之誠
速達俓御
太上无極大道至眞玉皇上帝御前
請稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六

部尊經玄中大法師上相上宰上保上傳太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
清微御運慈雲融五劫之春赤明開圖慧日
照十華之旦耀金書於碧落浮玉字於紫虚
敷八威空洞之篇演三籙飛玄之韻奔晨遷
景混九室之迴風度命登眞洒六宮之惠露
碧玉地彰於聖化黍珠天啓於神機慶浹天
人仁周幽顯臣等縁諧宿運生際昌時探囊

中紫鳯之章佩肘後蒼虬之籙林泉髙蹈宜
存修以競辰塵土卑棲迺逶遲而玩歳功無
毫髪過有淵陵尚涵覆燾之恩俾賛樞機之
化凡有投告敢不上聞齋意青詞謹當敷露
宣詞
按如詞㫖備極忱恂齋主某憫斯亡靈罹兹
竒疾神聖工巧生根莫返於三彭地水火風
命蒂遂凋於二竪舟藏何在水逝不回痛肝
肺之俱摧嗟音容之莫覩陽精隂粹旣顚倒
於生前地魄天魂懼輪迴於死後致故炁之

流染與注殃之累連自非聖眞垂洗濯之恩
曷俾身家膺清淨之福爰㳙穀旦恭潔蓬居
依玉匱之明科演金眞之沖範瓊音九奏蘭
煙芬馥於玄中瑶壝三成蓮炬熒煌於空際
十絶舞玄龍之駕九光翩朱鳯之轅獅座端
臨鴛班肆覲宛若浮黎之㑹奚堪龍▲之游
敷民欲於再三覬天休於萬一恩䟽白簡期
超隂壑之形神名紀青編願福陽庭之歩武
以今清旦陞壇行道請法衆等運兹初捻上
香

願此香煙騰空俓上供養
无上至眞道寳臣等皈身皈神皈命首體投
地仰依
太上三尊願以是功德上祝
社稷尊靈宗祧先聖鸞𩥵汎景鳯馭飛霄登
蓬丘以㝷眞躡瑶臺而問道流祥寳祚演慶
璇源
皇帝德邁懷胥功髙軒燧五山鎭地齊御極
之脩齡八海浮天並朝宗之洪福文軌同仁
於禹跡梯航慕義於堯疆内掖外朝共昌

帝業文僚武佐永賛
皇圖今故燒香自皈依
師尊大聖衆至眞之德得道之後保天長存
和與道合眞
以今清旦陞壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命首體投
地仰依
太上三尊願以是功德奉祝齋主家九玄七

祖億劫種親伏願騫林髙歩芝沼融眞騰碧
漢以怡神玄雲翼乗宴朱丹而受記紫䇿躋
攀流芳文獻之宗濟美詩書之澤齋主某五
福天錫三壽山齊漱玉液以酣和朱顏霞粲
茂金花而御景玄谷雲生凝瑞炁於門䦨藹
光風於庭宇永絶隂陽之㓂常開經緯之祥
今故燒香自皈依
師尊大聖衆至眞之德得道之後升入無形
和與道合眞
以今清旦陞壇行道請法衆等運兹三捻上

香
願此香煙騰空俓上供養
无上至眞師寳臣等皈身皈神皈命首體投
地仰依
太上三尊願以是功德歸流臣等三師四友
五族六親伏願玄雲披拂道月舒明旣往者
悟一性之圓通永辭有漏見在者瀹六情之
纒累克證無爲以至七趣三塗九幽六洞均
登樂境等定水之無塵疾脫苦輪免業山之
有障今故燒香自皈依

師尊大聖衆至眞之德得道之後長享自然
和與道合眞
禮方
懴方
三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
夭魔並敬護世世享大福
三禮
臣等志心稽首禮

太上无極大道
臣等志心稽首禮
三十六部尊經
臣等志心稽首禮
玄中大法師
重稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
九霄䧏炁驚天駭地以禀形三景流輝負隂
抱陽而賦命職生死於三十五分紀善惡於
二十四時垂象無私校録揭水衡之正秉陽
有赫圖編昭冰鏡之明承符上賛於玄元宣

化下陶於黎庶但勤皈向必籍綱維今玄壇
所度亡故某切慮分炁天中寓形宇内浮沉
業海莫穩駕於慈航跋疐昏衢罔髙張於慧
燭致性天之雲擾而心地之塵飛顚冥百非
周遭三惑違五常而干人紀觸三光而犯天
文愆書司殺之曹過紀典老之録六隆伺間
人久瘁於沉痾五鑿乗危形遂凋於戾證牽
連注訟積逮考殃孰伸援手之仁惟抱驚心
之痛念下民趍死超凌望切於雲霓而上帝
好生提拯恩踰於雨露庸依蘂笈式建芝壇

殫皎日之丹盟宣度星之玄範鳯繒環列龍
璧羅敷瞻象緯以輸誠遡雲層而效欵冀垂
睿澤恪軫哀衷恩綸頒紫禁之朝罪籍削黒
酆之夜出離地戸無拘留逼合之憂俓入天
門有侍衞送迎之樂昇神受化返胎更生絶
塜訟於家庭息注殃於眷序齋主某合家男
女權衡二炁簫勺五官梨棗長新視履啓福
庭之旦松筠益茂耆頥開壽域之春消九厄
而釋三災導千祥而迎百福紹箕裘於巳往
垂詩禮於方來長糿咸寧姻親泰定上願乾

坤澄晏日月光華甘露沾濡卿雲覆胃三軍
鼔舞烽煙沉榆柳之關萬姓謳歌膏雨潤桑
麻之隴息化機於動植融生意於飛潜五道
停輪三塗罷對則上明
天尊大慈之化下副臣等皈命之誠謹啓以
聞
舉願
一念爲道四大合德齋主七世父毋免脫憂
苦上昇天堂衣食自然
二念帝王國主道化興隆庠序濟濟皇教恢

弘威儀翼翼普天所瞻民稱太平四夷賔
伏祅惡自滅賢聖日生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範
六念損已布施道士及飢寒者天下人民各
得其所
七念蠕動跂行一切衆生咸蒙成就
八念赦貰前生今世罪對立功補過

九念家門隆盛宗廟有人世生賢才
十念尊受師經不敢中怠平等一心廣度一
切剋獲飛仙白日登天拜見太上永成眞
人雲車羽駕和與道合眞
存神攝香
香官使者左右龍虎君侍香諸靈官當令臣
早朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞香煙傳臣向來所啓之誠速達俓御

太上无極大道至眞玉皇上帝御前
出堂頌
回靜默
謝師回向
靈寳領教濟度金書卷之一百二十三
朝四八
















