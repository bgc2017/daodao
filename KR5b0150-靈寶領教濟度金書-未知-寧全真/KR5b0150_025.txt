










靈寳領教濟度金書卷之二十五(二十六同卷)罪一
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度通用)
九巵燈儀
歩虚洒淨
具位(臣)某謹焚香遥瞻供養
太上无極大道三清上聖十極髙眞九天生
神鬱單无量天帝九天生神上上禪善无量
夀天帝九天生神梵監須延天帝九天生神

寂然兠術天帝九天生神波羅尼宻不驕樂
天帝九天生神洞元化應聲天帝九天生神
靈化梵輔天帝九天生神髙虚清明天帝九
天生神无想无結无愛天帝九天諸司眞君
玄虚應感一切威靈恭望洪慈俯垂省録伏
以道冠虚无三寳徹天根之妙氣恢空洞九
霄敷聖榦之玄拱鬱羅而統御乾樞包朔單
而彌綸坤壘琅琅隱韻凝萬神於生門混混
内音提群靈於死戶金簡耀黄垓之旦玉符
開黒絶之春梵氣扶揺運九陽之溟涬靈光

煥爛華八景以鴻濛翕張經緯之機闔闢顯
幽之㑹元功不宰聖化難名今有齋主某崇
䢖某齋開度亡故某人切慮隂翳乆淪陽靈
易昧禀蒼赤青緑黄白紫碧黒之生氣天谷
紛飛凝胞胎魂魄臓腑竅景神之命元地輪
披散非返眞而攝聚曷宴景以超凌是以燈
列九巵科遵三洞寳章敷落降陽耀於雲層
玉篆徘徊散隂氛於風澤俾脫溟茫之境逕
登寥廓之都芝炬熒煌上接玉虚之燦燦蘭
缸煒燁下通金粟之重重月磬虚徐雲鏞晻

靄振歩虚於八素流梵唱於十華稽首皈依
无極大道
九天生神天帝
旋行至東北方
伏以太霄御極浮黎域拱於始青混氣凝精
長樂舍開於空碧統旋斗歴箕之度應儛輪
召運之期萬物始終賔帝關而布惠群精隱
見闢鬼路以宣威上鎭陬維下司艮域今有
齋主某人謹然東北巵神燈布帝眞胞命元
元一黄演之氣宣告玉光寳符下開鑊湯地

獄爲亡故某人溥及幽㝠𡨚親平等息毒波
炎火之苦登長樂周帀之郷伏願開陽流光
胞元返本精神運氣超九地以逍遥枯朽發
烟攝六天而震伏更生福慶長禀太平謹誦
鬱單无量天生神章
混合空洞氣飛爽浮幽寥延康无期劫
眇眇離本條苦魂沈九夜乗晨希陽翹
大有通玄戶鬱單降晨霄黄雲凝靈府
隂陽氣象交胞元結長命惡根應化消
桃康合精延二帝秀玉飄灌溉胞命門

精練神不彫九天命靈章生神神自超
元君遏死路司馬誦洞謡一唱萬眞和
九遍諸天朝稽首恭劫年慶此榮舊苗
旋行至東方
伏以青霄御極端始老於華林洞氣凝精羅
開明於翠闕扶桑耀羲輪之旦芳騫騰龍紀
之春箕主七辰拱紫微而布政木交九氣乗
青德以施仁上震火維下司地域今有齋主
某人謹然東巵神燈布帝眞胎命元洞㝠紫
戶之氣宣告玉光寳符下開風雷地獄爲亡

故某人溥及幽㝠𡨚親平等息飛戈飄㦸之
苦登華林惠靖之郷伏願陽明流光胎元返
本玉輪輝煥開九府以回靈羽蓋空浮應八
門而度品昏衢永離福舍更生謹誦上上禪
善无量夀天生神寳章
无量結紫戶氣尊天中王開度飛玄爽
凝化輪空洞故根離昔愛縁本思舊宗
幽夜淪遐劫對盡大運通帝眞始明精
號曰字元陽孾兒史伯元結胎守黄房
斬根斷死戶熈頥養嬰童禪善導靈氣

玄哺飛天芳華景秀玉質精錬自成容
務玄育生上羅列備明堂太虚感靈㑹
命我生神章一唱動九玄二誦天地通
混合自相和九遍成人功大聖慶元吉
散華禮太空諸天並歡悅一切稽首恭
旋行至東南方
伏以碧霄御極回九梵於始丹浩氣凝精翊
三華於大赤在碧霞妙嚴之界有好生度命
之尊北拱太微儼天闕而推籥東聮溟渤俯
地軸以張機化赫風雷經輝角軫今有齋主

某人謹然東南巵神燈布帝眞魂命元長靈
明仙之氣宣告玉光寳符下開銅柱地獄爲
亡故某人溥及幽㝠𡨚親平等息履烟攀火
之苦登福田用賢之郷伏願始陽流光魂元
返本神光流演煥八極以飛仙祖氣彌羅廓
九幽而罷對凝神玉舘髙歩瓊林謹誦𣑽監
須延天生神寳章
須延緫三雲玄元始氣分落落大梵布
華景翠玉尊明梵飛玄景開度長夜魂
遊爽赴期歸氣氣返故根太帝號陽堂

字曰八靈君九關緑回道胎氣生上元
陵梵度命籍太乙輔精延泥丸敷帝席
三部八景分魂生攝遊氣九轉自成仙
琅琅九天音玉章生萬神三遍列正位
氣參八辰門玄關遏死戶靈鎭津液源
應㑹感靈數明道潜回輪慶北嬰兒蛻
稽首讃洞文
旋行至南方
伏以丹霄御極煥流火於朱陵旻氣凝精耀
炎輝於紫闕宛利鎭南閻之境重明統端化

之郊龍領軒轅秉玄圖而佐政鶉行綱紀乗
熒惑以和恩照耀十華長養萬物今有齋主
某人謹然南巵神燈布帝眞魄命元碭尸㝠
演由之氣宣吿玉光寳符下開火翳地獄爲
亡故某人溥及幽㝠𡨚親平等息吞火服炭
之苦登棄賢梵天之郷伏願太陽開光魄元
返本疾除罪簿刋仙簡以書勲落滅惡根登
神庭而受錬永銷隂翳髙挹陽華謹誦寂然
兠術天生神寳章
寂然无色宗兠術抗大羅靈化四景分

萬條翠朱霞遊魄不顧返一逝洞群魔
神公攝遊氣飄飄練素華榮秀椿劫期
乗運應靈圖空洞生神章瓊音逸九霞
一唱萬眞㑹騫爽合成家九轉景靈備
鬱鬱曜玉葩兠術開大有一慶享祚多
上聖回帝駕嬰兒歘以歌不勝良晨㑹
一切稽首和
旋行至西南方
伏以景霄御極挹始素於月庭景氣凝和煥
流金於地戶當歷井捫參之分藹飛綱躡紀

之名帝號太靈運慈悲而度命郷臨仁靜回
肅殺以成人下鎭黄輿上承玄蓋今齋主某
人謹然西南巵神燈布帝眞臓腑命元五仙
中靈之氣宣吿玉光寳符下開屠割之獄爲
亡故某人溥及幽㝠𡨚親平等息鋩鋒利刃
之苦登耀眞善救之郷伏願上陽流光藏元
返本北酆烟滅秉慧燭以升神東井波澄超
昏衢而毓質黒編落字丹簡刋名謹誦波羅
尼宻不驕樂天生神寳章
翻翻五帝駕飄飄玄上門遊歩黄華野

回靈驕樂端採集飛空景舊爽多不存
太微回黄旗無英命靈旛攝召長夜府
開度受生魂公子輔黄寧緫録具形神
玉章洞幽虚五轉天地分氣錬元臓腑
紫戸自生仙數周衆眞㑹啓陽應感繁
玉女灌五香聖母慶萬年三界並歡樂
稽首禮天尊
旋行至西方
伏以玉霄御極峙鬱察於浮羅遯氣凝華挹
浩靈於太素玉閫耀飛龍之駕金門揚神鳳

之旛令主蓐収流少隂而育物帝尊太妙司
西極以施仁天御七華地成萬寳今有齋主
某人謹然西巵神燈布帝眞靈府命元髙眞
冲融之氣宣告玉光寳符下開金剛之獄爲
亡故某人溥及幽㝠𡨚親平等息金槌鐵杖
之苦登金光利益之郷伏願元陽開光靈元
返本升玉虚境等萬劫以超凌辭金剛山超
三途而開泰迄無輪轉永契眞常謹誦洞元
化應聲天生神寳章
應聲無色界霄映冠十方回化輪無影

㝠期趣道塲靈駕不待轡朗然生神章
空洞諒无崖玄爽亦爲疆練胎返本𥘉
長乗飛玄梁𣃕畜䘮天眞散思候履常
斬伐胞樹滯心遊超上京願㑹既玄玄
悟我理兼忘介福九天端交禮地辰良
混化歸元一髙結元始王稽首儔靈運
長謝囂塵張
旋行至西北方
伏以琅霄御極敷象闕於始玄融氣凝精翼
虎關於碧落御九重髙澄之界俯八圓蒼莽

之區奎壁𩀱星拱清微而賛化璇機七政布
紫極以承符下緫神郷旁司鬼域今有齋主
某人謹然西北巵神燈布帝眞元府命元髙
仙洞笈之氣宣告玉光寳符下開火車之獄
爲亡故某人溥及幽㝠𡨚親平等息火輪風
刃之苦登眞仙妙道之郷伏願正陽開光竅
元返本升不死界快歩武以登眞度受生魂
錬形神而入妙保天无極與道合眞謹誦靈
化梵輔天生神寳章
玄㑹統无涯混氣歸梵輔務猷運靈化

潜推无寒暑乗數構貞條振袂拂輕羽
瓊房有妙韻汎登髙神所圎輪無停映
眞仙參列序上上霄衢邈洞元深萬巨
秀葉翳翠霞停䕃清泠渚遨翫怡五神
繁想嘯明侣五難縁理去冲心自怡處
爽魂隨本根亹亹空中佇七誦重關開
豁滯非神武運通由中發髙唱稽首舉
旋行至北方
伏以紫霄御極崇光風於太玄炎氣凝精尊
黒靈於北朔清靜冠鬱單之界玄㝠臨幽野

之都俯制羅酆演元綱而布惠仰昭閶闔提
隂境以施仁坎鎭隂郊蓬司枵位今有齋主
某人謹然北巵神燈布帝眞華府命元眞靈
化凝之氣宣告玉光寳符下開溟泠之獄爲
亡故某人溥及幽㝠𡨚親平等息冰㦸霜刃
之苦登眞靈救度之郷伏願通陽開光景元
返本檢十宫而度品金馬驛程攝六洞以飛
仙玄龍躍迅長居道域永爲種民謹誦髙虚
清明天生神寳章
清明重霄上合期慶雲際玉章散冲心

孤景要靈㑹煥落景霞布神衿靡不邁
玉條流逸響從容虚妙話靈音振空洞
九玄離幽裔感爽無凝滯去留如解帶
明識生神章髙遊無終敗玄景曜雲衢
跡超神方外應感無方圓𦕅以運四大
研心稽首誦衆聖共稱快
旋行至中央
伏以神霄御極冠大梵於緑羅演氣凝精流
元綱於紫極托圓蓋无色之頂統乾輪玄紀
之巔金闕玉房耀靈光而洞朗瓊林瑶圃拱

毫相以端凝五億攸宗三千共仰今有齋主
某人謹然中巵神燈布帝眞岳府命元自然
玄照之氣宣告玉光寳符下開普掠之獄爲
亡過某人溥及幽㝠𡨚親平等息刀山劒樹
之苦登玄都淨土之郷伏願萌陽開光神元
返本金書妙有敕帝所以送迎玉匱宣輝檢
鬼營而部衛惡根永謝善性回元謹誦无想
无結无愛天生神寳章
无結固无情玄玄虚中澄輪化无方序
數來亦叵乗誰云无色平峩峩多丘陵

㝠心縱一往髙期清神徴良遇非年歳
劫數安可稱浮爽縁故條返胎自有𢘆
靈感洞太虚飛歩霄上氷津趣鼓萬流
潜凝眞神登无愛固无憂髙觀稽首昇
伏以百千萬重氣渾淪而包地三十六數形
磅礴以承天髙澄羅朗耀之輝凝濁結幽寥
之邈故金䄛玉室生神妙禀於陽靈鐵壘銅
關死氣潜沈於幽翳期提死蒂俾復生根亶
藉玄虚鬱勃之輝庶超澤壘㝠濛之垢今則
歌楊玉範燈耀金葩十華流演於玄綱三極

彌羅於梵氣圓方夀域幽顯福庭伏願亡故
某萬氣返還百神混合回骸起死轉地輪而
北鬱削名監眞度生乗天輻而南丹紀字嘯
朗九靈之府旋行七寳之臺永被宸恩常遊
聖境寒庭夜壑均照燭於晨㬢昧谷幽都悉
吹嘘於暖律百昌茂育庶𩔖懽愉爲如上縁
志心稱念
九天生神天帝
燈光普照天尊(和)不可思議功德
靈寳領教濟度金書卷之二十五











