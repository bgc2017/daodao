










靈寳領教濟度金書卷之二百一平四
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(保命齊用)
早朝行道儀
燒香頌
各禮師存念如法
衛靈
青陽虚映耀日囬靈神虎辟邪飛天流鈴
㩴姦滅試萬魔束形九微囬道八威攝精

千眞校録三元蕩清左嘯中黄右䇿六丁
七轉八合周旋天經聖化巍巍三道順行
慶雲流布合景黄庭(和)與道合眞
鳴法鼓二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入

意以今早朝陞壇行道願得
玉清道炁靈寳妙光下降流入臣等身中即
使玄壇清淨内外成眞天无氛穢地絶祅塵
琳琅振響十方肅清萬魔不干眞誠上徹令
臣所啓之誠速達俓御
太上无極大道至眞玉皇上帝御前
請稱法位
具位臣某與臨壇官衆等謹同誠上啓
太上无極大道虚无自然元始天尊太上道
君太上老君昊天玉皇上帝勾陳天皇大帝

紫微太皇大帝后土皇地祇九天採訪眞君
三洞四輔經籙髙眞三元三官大帝北極四
聖眞君啓教宗師侍宸仙衆天符帝帥歳分
王神五瘟氣候行化威靈天瘟地瘟神君山
瘟家瘟神君井瘟竈瘟神君陽瘟隂瘟神君
五瘟部從隊伍神衆天曹主執五瘟神衆嶽
府主執五瘟神衆當境主執五瘟神衆今年
某季準天敕令行災主病一切神明本府本
縣城隍主者逺近廟貌權衡禍福聖衆虚空
鑒察看望隨喜聖衆臣聞虚无祖炁凝七部

之希夷空洞靈光煥三乗之微妙五千文道
敷於大赤四萬劫期祕於女青裁金謄躍鳯
之函鏤玉粲翔鸞之笈紫微保衞碧落韞蔵
自五行鬱勃於災氛故九有敷羅於聖日帝
師啓上乗之祕仙眞膺下教之竒玄黄藉以
權衡經緯由其主宰人天惠露今古慈雲臣
等縁際昌辰慶參道紀名聮玄域期參物外
之煙霞身渉埃樊徒老塵中之日月握瓊圖
而冰履抱瑶䇿以淵臨勵志立功庸報生成
之德矢心補過宜禆化育之仁凡有皈投敢

忘敷奏況奉詞㫖敢不上聞
宣詞
按如詞㫖備切忱恂齋主某禀炁一元陶形
四極荷二儀之覆載藉三景之照臨五賊内
攻㒺悟隂陽之變六滛外襲遂干榮衛之常
扣著艾而弗神餌芝苓而莫聖伏牀彌日恐
上忤於天災拊枕書空慮下延於地癘致引
家庭之乖炁或招閭里之殃符匪精禱於龍
宸曷曲臻於鴻貺聿澄靈府躬考玄圖爰崇
飛梵之壇仰扣虚无之座勤修齋法肆演經

科鳯罄鯨鐘奏鈞天之廣樂鸞篝龍鼎陶大
地之祥雲迎羽節於三天散香花於十界誠
殫赤素惟首過之勤渠恩浹紫清諒降祥之
蕃飭以今早朝陞壇行道請法衆等運兹初
捻上香
願此香煙騰空俓上供養
无上至眞道寳天尊臣等皈身皈神皈命首
體投地仰依
太上三尊十方衆聖願以是功德上祝
皇帝陛下伏願壽聳五山福澄八海垂衣御

宇華夷共戴於堯雲負扆承天朝野齊歡於
舜日内廷列忠良之彦外藩備文武之英帝
祚天長寳基地大今故燒香自皈依
師尊大聖衆至眞之德得道之後保天長存
和與道合眞
以今早朝陞壇行道請法衆等運兹二捻上
香
願此香煙騰空俓上供養
无上至眞經寳天尊臣等皈身皈神皈命首
體投地仰依

太上三尊十方衆聖願以是功德皈流齋主
某伏願百殃雲散萬福天來道氣扶摇煥陽
光於庭戸德輝煒燁消隂沴於門闌莊椿崇
不老之名竇桂衍連榮之慶潤身潤屋冝室
宜家今故燒香自皈依
師尊大聖衆至眞之德得道之後永保長生
和與道合眞
以今早朝陞壇行道請法衆等運兹三捻上
香
願此香煙騰空俓上供養

无上至眞師寳天尊(臣)等皈身皈神皈命首
體投地仰依
太上三尊十方衆聖願以是功德歸流普天
率土郡邑閻閭伏願化日舒遲玄風披拂門
迎喜氣歳時心樂於春臺家沸歡聲動靜身
躋於壽域殄一郷之戾氣藹八表之祥光祅
魅攸潜山川咸若今故燒香自皈依
師尊大聖衆至眞之德得道之後升入无形
和與道合眞
禮方懴方

三啓三禮
重稱法位
具位臣某謹重誠上啓
三清上聖十極髙眞九天採訪眞君三界内
外應感眞靈天符帝帥歳分王神五瘟氣候
一切威靈咸望洪慈俯回洞鑒(臣)聞三極未
分時聿彰於混沌九皇初御俗尚紀於鴻荒
天人均囿於道風幽顯咸陶於聖日治敦純
厚化洽雍熈物無疵癘之災世絶札瘥之患
世變旣降人僞斯彰道遂隱於虚玄孽廼興

於寰宇祅煙四塞毒霧三凝乗陽民眚慝之
繁肆隂鬼疫瘟之虐非祈恩於蘂闕曷鎭福
於蓬居今齋主某以四大假合之身受五行
邪滛之炁沉綿竒疾寒熱煎其精神困躓沉
痾燥濕溷其經絡瀹心首過潔已省愆切慮
禀生以來渉世之後六情縱恣三業紛紜虧
忠孝而敗綱常棄廉恥而乖仁義心無一善
身陷百非三元紀字於刑編五嶽移名於罪
録循致隂陽之冦潜乗運限之衰憑兹懴禳
願垂曲赦恩綸風動敕布令之威神德音星

馳勒承符之仙吏收祅氣於五蔵除沴氛於
百關飲食加常起居還舊歳功七十二候常
輅鴻禧道炁百千萬重永臻玄貺長幼熈熈
而無災無害尊卑睦睦而多慶多祥藹瑞氣
於門䦨千殃永釋煥祥光於井落萬福雲臻
庶融愛日之恩式慰望霓之切由中激越事
上淩兢上願四炁朗清三靈昭晏天無氛穢
地絶祅塵三光全而寒暑平物無疵癘五榖
熟而人民育家有詩書息烽燧於三邊冨耕
桑於四野飛潜動植永樂生成山川鬼神均

禆化育則上明
天尊大慈之化下副臣等皈命之誠謹啓以
聞
發念
一念爲道四大合德齋主七世父母免脫憂
苦上昇天堂衣食自然
二念帝王國主道化興隆庠序濟濟皇教恢
弘威儀翼翼普天所瞻民稱太平四夷賔
伏祅惡自滅賢聖日生
三念法師功德大建教化明達俱獲飛仙

四念同志學人早得仙道更相開度
五念九親和睦好尚仁義貴道賤財行爲物
範
六念損己布施道士及飢寒者天下人民各
得其所
七念蠕動跂行一切衆生咸蒙成就
八念赦貰前生今世罪對立功補過
九念家門隆盛宗廟有人世生賢才
十念尊受師經不敢中怠平等一心廣度一
切克獲上仙白日登天拜見太上永成眞

人雲車羽駕和與道合眞
存神燒香
香官使者左右龍虎君侍香諸靈官當令臣
早朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯霑恩十方仙童玉女
侍衞蘭煙傳臣向來所啓之誠速達俓御
太上无極大道至眞玉皇上帝(御前)
出堂頌
引至幕

謝師

靈寳領教濟度金書卷之二百一


















