










靈寳領教濟度金書卷之二百十七章五
　　　洞微髙士開光救苦真人寫全真授
　　　靈寳通玄弘教水南先生林靈真編
　科儀立成品(璇璣/齋用)
　　設醮開啓祝幕儀
　　　法事
　　　上香
臣閒帝車中運霈三極以均恩聖瑟旁調遍
十華而衍慶欲惠徼於真御庸感格於靈斿
盍罄精誠先殫懇禱以今恭𤑔真香遥瞻供

養
太上无極大道中天大聖北斗髙上玉皇尊
帝北斗太㣲玉帝北斗玄卿大帝北斗陽明
太尉府玉皇九晨君北斗上宰府巨門星君
北斗司空府禄存真人星君北斗遊擊府文
曲玄㝠星君北斗斗君府廉貞丹元星君北
斗太常府武曲北極星君北斗上帝府破軍
天關星君北斗玉帝府外輔星君北斗真人
府内弼星君二帝聖后元君九皇夫人九隂
内妃天罡萬真節度奎光帝君三台華蓋星

君斗中玄曹道德官君北極四聖真君三天
元素真君中天元惠真君豁落璇璣諸大將
軍天罡萬丈大神王解厄掌式諸靈官擎羊
陀羅二仙使者左右綉衣使者通事舍人斗
中九省九府丞相真人金童玉女仙吏斗中
千乗萬騎仙官真吏本靖經籙法部諸省府
院司將吏兵馬本𣲖祖玄真師列位真人經
籍度師列位真人城隍社令本家土地司命
六神四直玉文功曹三界直符使者監醮香
官直壇土地防禦神祇應感一切真靈仗此

寳香普伸供養香乃玉華散景九炁含煙香
雲宻羅逕衝九天侍香金童傳言玉女爲臣
通真上聞帝前令臣所啓咸賜如言以今奉
爲齋主某崇建某齋克卜今宵修設清醮一
座延奉仙真希殫欵謝敢望靈光洞朗道炁
羅敷鶴馭鸞𩥵絡繹齊臨於碧落龍駢虎騎
翩翻俱下於玄虚監一縷之芹忱効三華之
葵獻壇場告備班序齊周恭對道前關行法
事
　　　灑淨

　　　玄靈感應天尊
　　　詣掌醮司上香
某焚香上啓中天門下掌醮司真君醮筵翊
衛一切真靈仰冀隆寛俯垂監映以今奉爲
某修設清醮一座(若于/分位)答謝斗府髙真切慮
樊籠塵境豈同清淨仙郷鋪設難周徒招譴
責欲望聖慈特爲神化即俾層層金玉品品
珎竒一如蘂珠宴集之供庶格真斿俯錫歆
饗干冒聖聦不勝䖍禱之至
　　　宣呪

厨開六甲服御天儀九真光耀紫垣璇璣
伶華朗徹鈞天旌麾龍燈鳳燭變化靈飛
碧桃紫柰琅棗瑤芝霞漿雲饌玉斚金彛
真靈神運三辰彰施層層簇列闘芳呈竒
金童玉女瓊爵瑤巵七元宴樂九府真隨
降福凡庶萬慶紛枝
　　　玄靈感應天尊
　　　詣降聖司
某焚香上啓中天門下降聖司真君四直功
曹三界使者傳言奏事内外真靈仰冀隆寛

俯垂監映以今奉爲某人修設清醮一座(幾/分)
答謝斗府髙真切慮紛葩濁境豈同曲宻華
房感格難周徒招罪考欲望聖慈特爲遍請
即俾九真俯降萬騎齊臨一如明霞朝㑹之
榮庶拜天光獲通真欵干冒聖慈不勝傾俟
之至
　　　宣呪
天衢霄映青炁白雲紫光素輝鸞旂鳳茵
翩翩羽蓋玉曜金真虹梁九萬鶴駕迴旋
豁落濛藹旌葆繽紛千乗萬騎雨集雲奔

功曹綉衣帔朱羽巾普照黄道異香飛玄
前驅虎御後擁龍軿昭明真監俯察精䖍
流慶壇界福祉綿綿
　　　玄靈感應天尊
　　　華夏入醮筵
　　轉經儀
　　　法事入壇燒香頌
　　　按人各恭信
　　　三皈依
　　　志心皈依

十方道寳當願衆生起心回向一切信禮
　　志心皈依
十方經寳當願衆生心開悟解受持轉誦
　　志心皈依
十方師寳當願衆生度上法橋無有滯碍
具位某誠惶誠恐稽首頓首謹焚寳香遙瞻
供養
太上无極斗極祖師元始天尊斗極玄師靈
寳天尊斗極宗師道德天尊昊天玉皇上帝
北極紫微大帝斗中髙上玉皇尊星君太微

玉帝北極玄卿大帝君中天大聖北斗九晨
皇上道君九皇夫人九隂内妃天罡萬真節
度奎光大帝斗中三台華蓋星君二十八宿
星君六十甲子星君道德玄曹官君聖衆玄
中大法師真君三天大法師真君中天九省
諸相丈人左右綉衣使者擎羊陀羅使者四
直玉文功曹通事舍人斗中千乗萬騎一切
真靈仗此寳香普伸供養仰冀洪慈俯垂省
録(臣)聞五行共禀仰中樞綱紀之司七政同
科尊左垣鈞衡之任合天地神靈而騰御統

人民品物以裁成移度三圖紀瓊章之妙宻
迴元九道彰金簡之希夷至矣神功宏哉聖
化自龍輿俯臨於玉局而鶴駕仰和於琅音
迴死注生羅瓊燈之照耀消災度尼崇瑤式
之加臨遂傳正教於八紘斯煥真經於六合
巍巍功德真敬禮而聖護持赫赫神靈鬼潜
消而精伏匿宏開解謝之門聿啓懴祈之路
可奉真宗肯入邪見今齋主某修奉某齋乞
於齋次轉誦某經普滌愆非克昌禄壽臣等
澄心瀹性滌慮凝神肅五體以皈依檢五官

而嘯詠恭願玄雲流布聖日昭回勑金童玉
女以開函寳花天雨宣使者將軍而啓韞玉
籟空浮道德之官君衛嚴豁落之真靈翊䕶
十華清蕩三際消平容臣等異口同音調聲
正氣空歌振響騰道炁以彌羅梵唱流明混
靈光而洞煥即使齋主某千災不染萬福來
臻集一十五應驗於家庭無災無障解二十
四尼難於身命延福延生門庭春到以熈熈
眷序陽和而侃侃嵗時晏樂晝夜安寧人各
運心平坐如法

　　　平坐讃請轉寳經
　　　舉經題轉經畢
　　　結經
具位臣某重炷寳香䖍誠供養
虚皇大道妙有髙尊昊天三皇大帝中天北
斗九晨皇上道星君九皇夫人九隂内妃斗
中千乗萬騎一切真靈同此寳香普伸供養
臣聞尊帝二星標空常而飛歩璇璣七曜移
節度以參稽天綱推豁落之常地紀定竒儀
之變測靈禽於掌内金緯旁加告驛馬於身

中玉杓端御妙而益妙玄之又玄故聖運開
劫於赤明而真經流傳於永壽誦之者萬罪
消滅潜擁護其精神詠之者千殃蕩除宻翊
扶其歩武福德立降禎祥可期以今奉爲某
崇建某齋謹以齋次誦詠某經(臣)等莫不持
十戒以稱心仗三元而䕶性舒徐演奥周十
遍之玄功容與通靈敷一乗之妙道瓊音逸
響寳韻飛華伏願某罪業消除災衰洗蕩福
壽資命居然常保於利貞善果臻身至矣克
期於安泰絲蘿協吉桑梓均歡稽首皈依聞

經讃詠
　　　三聞經
聞經巳後惟願衆生萬罪蕩除善芽増長
聞經已後惟願衆生深入法門皈依信禮
聞經巳後惟願衆生永斷執迷常皈正道
　　設醮儀
　　　入壇如式
　　　諸稱法位
具位臣某與臨壇官衆等謹同誠上啓
太上无極大道斗中髙上玉皇尊帝太微玉

帝北極玄卿大帝中天大聖北斗九晨皇上
道星君九皇夫人九隂内妃斗中天罡萬真
節度奎光大帝斗中三台華蓋星君斗中玄
曹道德諸君六十甲子星君斗極四聖真君
三天大法師真君斗中豁落璇璣諸大將軍
斗中黒煞威烈行綱都副統兵大將軍擎羊
陀羅二仙使者左右綉衣使者通事舍人九
省九府丞相真人斗中千乗萬騎仙官神吏
本靖經籙法部諸者府院司將吏兵馬本派
祖玄真師列位真人經籍度師列位真人本

屬城隍司主者當境土地里域真官四直功
曹三界符使醮筵内外一切威靈臣聞碧落
開光建七元於北極玄虚應化統萬象於中
樞運帝車而節度四時調聖瑟以裁成庶政
仰承閶闔俯御崑崙語其妙則魂魄飛登扣
其玄則空常變化星橋穩駕雲闕髙參示皈
真知命之方極注福消災之道監觀有翼感
應無違臣切切瞻天依依望聖駒牕暗老念
日渉於千愆蟻磨回旋恐時鍾於萬累爰建
璇璣之齋法肆頒豁落之崇壇潔巳精修捫

心懴謝仰荷慈觀之監映獲聆釐事之慶成
恭卜今霄蠲陳瀹祭伏望九靈潜契一炁孔
昭鶴駕鸞驂縹緲下臨於黄道龍旂羽蓋翩
翻來御於紫垣旁羅道德之官君後從威烈
之將吏不違懇禱恪副徼迎臣下情無任激
切屏營之至謹稽首再拜奏請
　　　請聖
　　　初獻
具位(臣)某謹重誠上啓
三清上聖斗府羣真三界萬靈十方真宰醮

筵應感一切威靈(臣)聞斡運中天標隂陽金
木水火土之德照臨下土爲天地日月江河
海之元植華表以建勾陳映驂樞而領蕃衛
分野攸係駕銀河於三十六禽寒暑斯分列
金井於七十二候凡受形於黄混悉禀命於
紫樞玄造昭昭丹𠂻翼翼以今齋主某潔蠲
葵志䟽瀹茅心念走俗抗塵傷危機而風動
乗非履過蹈禁網以時行雖下土之賦形實
上穹之委炁不思性命之當貴惟覺形骸之
可驕天惡盈而福謙懼縈黒業道集虚而受

益冝露丹忱故建齋醮以種善根爲精懴祈
而消惡對壇崇三級肅羽葆以朝元陛列八
門羅旌幢而拱極龍璧致皈依之悃鳳繒鋪
懇告之忱百拜陳誠一心首過果沐穹蒼之
監曲歆𠂻赤之私戴德無終承恩罔極輙羾
蘋蘩之禮少旌葵藿之忱寓敬丹毫謄詞青
牘具有𢑴文謹當敷奏
　　　宣詞
忱恂旣露聦聽允昭黍稷非馨僣致粟絲之
敬茅茨不剪冒陳綿蕝之儀伏願列聖居歆

髙真委監珠𢑴泛玉間梵炁以流明翠斚浮
金隨歩虚而激響月磬奏九韶之韻雲鏞傳
萬舞之容顯秩瓊筵光凝瑤炬不勝激切之
至謹伸亞獻
　　　亞獻
具位(臣)某謹重誠上啓
虚皇大道髙真妙有三皇上帝中天大聖北
斗九晨皇上道星君斗府玄曹一切真宰威
靈臣聞七政裁成定黃圖之休咎九皇臨制
承紫極之機祥旣昭昭濟下以傾光冝赫赫

受中而賦質今齋主某擎拳謝過頂踵酬恩
肘歩膝行既懴禳之無斁心刳膽𤁋復傾倒
之莫遺伏願紫綍紛飛丹綸皷動罪無小大
均削落於簡書過有顯微悉勾銷於簿録絶
意外無虞之擾圓心中有造之榮惟精惟炁
惟神居然混合曰福曰禄曰壽樂只綿洪聳
碧梧翠竹之舒華標緑栢蒼松之挺秀齊眉
舉按人事熈熈坐膝扶床天倫侃侃文獻茂
箕裘之業詩書培絃誦之聲九祖七玄朱陵
證品五親三族青極流華四時均詠於熈熈

八節咸皈於蕩蕩次願臣等祥光照曜塵翳
蠲消好道希仙常見天關之紫炁修真入聖
永延地軸之青芒金花不老以優游玉𣗳長
春而安樂黄庭日永爐凝偃月之輝丹谷春
融舘襲明霞之耀如蒙丹懇允荷玄恩上願
覆載清寧儀璘輝耀風雲藏靜草木蕃鮮垂
甘露於八埏湧醴泉於九軌歡生隴畒三農
騰擊壤之歌威振邊陲四塞息鳴弓之警靜
緑林於方域鞠青草於圜扉野無鴻鴈之憂
朝有鳳凰之喜飛潜動植各樂生生人鬼龍

仙均陶化化臣無任激切之至謹伸終獻
　　　終獻
(臣)謹重誠上啓
道經師三寳天尊昊天三皇上帝中天大聖
北斗九晨皇上道星君斗府神仙醮筵真宰
(臣)聞三熏三沐攄饗帝之寅恭再拜再言極
事天之庸敬一念既殫於奏對九皇諒監於
敷陳以今香冷金輝燈殘燭熖鳳簴息琳琅
之韻龍璈收縹緲之音月淡河澄覺霓旌之
欲返參横斗轉瞻霄斾之將還臣控挽無從

瞻依徒切下情不勝攀戀之至謹稽首奉送
　　　回軿頌
　　　出壇

靈寳領教濟度金書卷之二百十七
















