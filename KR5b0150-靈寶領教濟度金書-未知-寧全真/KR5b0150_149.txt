










靈寶領敎濟度金書卷之一百四十九
　　　　洞微髙士開光救苦眞人𡩋全眞授
　　　　靈寶通玄弘敎水南先生林靈眞編
　科儀立成品(祈禳黄/籙齋用)
　　第一日午朝行道儀
　　　歩虚燒香頌
　　　各禮師存念如法
　　　衞靈
謡歌空洞帝君存壇五帝校録受符三官
備衞四門束魔去姦流鈴擲火除穢焚殘

身佩金書錬液芝顔玄虚素合心動三關
騎龍跨鶴控虬乗鸞衆星守舍千魔不干
道炁常存萬仙悉安(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入

齋意以今午朝陞壇行道願得
玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝(御前)
　　　請稱法位
具位奉行黄籙大齋法事小兆(臣某)與臨壇
官衆等謹同誠上啓
太上无極大道虚无自然元始天尊妙无上

帝虚皇玉晨大道君妙有上帝萬變混沌玄
元老君至眞大帝諸天上帝十極髙尊十方
靈寶天尊髙上玉皇十方巳得道大聖衆至
真諸君丈人三十二天帝君東華南極西靈
北眞上宰上相上保上傅日月星宿北斗南
辰周天眞宰十方无極无量品至眞大神飛
天神王長生大聖元量度人君妙行眞人天
真皇人三十六部尊經玄中大法師靈寳玄
一經籍度師侍經五帝玉童玉女歲德尊神
土地主執三界應感一切真靈臣聞三乗凝

妙開龍漢之玄圖七部流光垂鶴鳴之紫䇿
經緯彰而神光凝日英元拱而祖炁回風金
書流演於紫陽玉字徘徊於碧落三皇鳳篆
制玄黄以召風雲六甲麟符䇿隂陽而駕霄
漢流金魔辟鳴玉眞朝實三極之根宗爲羣
靈之柱石臣等承恩芝陛印歩彤墀輔元敦
金石之盟領敎勵丹青之信凡伸投告盍爲
關聞
　　　宣詞
按如詞旨備殫衷素爰清茅室恭罄芻悰𥫄

鷺序之陸離覲龍宸之赫奕雲階九奏翔丹
鶴於雲間月陛三成舞紫鸞於霄外奠瑶繒
而効欵羅金璧以投誠翠蓋扶摇霓旌容與
鼓天花於四界奏鈞樂於十華騫木空歌琳
琅振浮黎之土華林耀日光明逹劫仞之臺
拱至尊於光中羅羣真於象外扣頭皈命造
膝攄誠爲齋主某氷㵸千愆雲臻五福行契
隨心之祉身符如意之祥澤被人天恩沾今
古伏以金璫玉珮碧霞流二景之精翠錦珠
囊紫霧藹三華之耀飛靈光於碧漢駕華蓋

於青㝠以今午朝行道請法衆等運兹初捻
上香
願此香煙騰空俓上供養
无上至眞道寶(臣)等皈身皈神皈命首體投
地仰依
太上三尊願以是功德上祝
皇帝陛下伏願帝降神靈天縱聖武提封萬
井簫韶來儀鳳之祥御宇八圓河洛啓神龜
之瑞中掖徽柔於四海東宫仁孝於三朝治
藹槐庭威行榆塞今故燒香自皈依

師尊天聖衆至眞之德得道之後保天長存
和與道合眞
伏以出入華房凝百神而混合周流宻户㑹
萬炁以回靈丹林鬱勃於神風碧幹扶摇於
聖雨以今午朝行道請法衆等運茲二捻上
香
願此香煙騰空俓上供養
无上至眞經寶(臣)等皈身皈神皈命首體投
地仰依
太上三尊願以是功德皈流齋主某湛恩河

潤餘慶山崇九五箕疇𥫄天和於啓處十三
羲象成地利於家庭香生澗藻之春瑞衍堦
蘭之曉蠲消厄難迎迓禎祥今故燒香自皈
依
師尊大聖衆至眞之德得道之後身入無形
和與道合眞
㐲以雲層峩峩凝紫清之帝闕風輪混混拱
玄碧之天關回一炁之周流後三光而容與
以今午朝行道請法衆等運茲三捻上香
願此香煙騰空俓上供養

无上至眞師寶臣等皈身皈神皈命首體投
地仰依
太上三尊願以是功德皈流臣等
三師四友隱士髙人並願華池呈妙丹谷凝
玄虎嘯龍吟湛靈光於神鼎烏飛兎走朝玉
液於崑峯怡空山之白雲挹函關之紫炁金
瞳照夜玉臉酣春今故燒香自皈依
師尊大聖衆至眞之德得道之後升入無形
和與道合眞
　　　禮方懴方命魔

　　　三啓頌三禮
　　　重稱法位
具位臣某謹重誠上啓
太上无極大道元始天尊太上大道君太上
老君髙上玉皇十方巳得道大聖衆至眞諸
君丈人大帝天帝三十六部尊經玄中大法
師三界官屬一切眞靈臣等冲和禀炁精粹
凝姿兎逐紅塵曷潤天根之妙駒馳白日徒
窺聖蔕之和藉浩劫之慶基際昌辰之道運
目躭瓊笈心佩瑶函羡林泉而身莫幽棲樂

煙霞而跡賖髙蹈九思業業三省皇皇荷鴻
恩尚逭青律之嚴誓蟻悃期賛玄風之運勤
拳領敎激切度生今齋主某䟽㵸五官澄清
二炁奉紫微之寶典宣黄籙之冲科上消天
災下禳地癘𥫄蕃釐於蓬蓽延純嘏於枌榆
宿劫迴環根塵輪轉性天雲障放鷄犬而不
求心地煙迷縱馬猿而罔繫穿石峻機關之
險笑刀藏謀䇿之鋒每思利己以妨人惟念
責人而恕己外缺謙和之行内虧廉讓之風
致紀字於黒編莫刋名於青簡非憑帝監曷

副民期接武仙壇按龍章而謝過承顔月陛
披鳳簡以修齋期敷汪濊之恩爲洗輪囷之
咎移書五帝嘯命三官不在大不在小之愆
俄然削落無𥝠覆無𥝠載之德蔚若包荒庶
清靜以無塵可光明而有耀陽春白雪亭亭
操寡和之音霽月光風耿耿耀超羣之趣門
庭晝永院宇春閑長㓜熈怡迓景星之絢綵
尊卑燕喜藹霏霧之流芳倉箱盈金榖之藏
隴畒富桒麻之積詩書芳潤文獻光華逍遥
道德之風自在熈明之運上願乾坤寧謐日

月輝明河洛呈祥山川薦瑞來梯航於萬里
同文軌於八荒玉燭宣和疵癘不干於六炁
金穰應運旱蝗無擾於三農動植均生飛潜
樂性則上明
天尊大慈之澤下副臣等皈命之忱謹啓以
聞
　　　發願
一願大道淡泊虚無安閑空寂澄清自居廣
開法門敎導頑夫皆蒙惠澤精苦是修預以
同學普得升虚與天相保長存無憂

二願諸天結炁澄清髙虚廣覆保眞固靈氣
調節序四運和平國安民豐普天閑寧廣濟
一切惠逮有生保劫長存億劫不傾
三願土地覆載無窮安平不䧟海淪不崩保
鎭家國兆民興從養生安死惠周十方禾稼
滋植營運日豐咸得厚載萬𩔖皆從
四願日月二景髙明無有孛蝕虧盈安清光
照諸天洞消暗㝠保固劫運世祚和平普加
潤惠澤灑衆生
五願星辰與日月齊光轉燭照耀映朗十方

各安其位經緯直行保鎭家國無有災傷四
海寧一普天興昌
六願四時隨節推遷景炁和調無有災患疫
毒消滅普天安平五榖豐熟國冨民歡
七願浮雲結炁聚煙飛空髙澄䕃覆玄玄隱
則無爲散則彌天神仙同歸結友衆眞惠流
一切興國愛民普濟羣生人同劫年
八願風雨流洒無窮普加施泄受其發揚萬
物滋生國儲民豐
九願五嶽各安其方巍巍包藏長爲仙宫安

鎭國祚保天無終護度一切莫不仰宗
十願江海蕩蕩無極含容恢廓無細不植淵
奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
天人歌唱吉應來翔敷敎濟濟威化洋洋兆
庶稱慶長樂未央
十二願蝖飛蠢動巳生未生咸蒙安全普得
生成皆見元炁受陽之形草木果林經冬不
零一切濟度靡不鮮榮和與道合眞
　　　復爐

香官使者左右龍虎君侍香諸靈官當令臣
午朝陞壇行道之所自然生金液丹碧芝英
百靈衆眞交㑹在此香火爐前今臣學道得
道求仙得仙齋主受福幽顯沾恩十方仙童
玉女侍衞蘭煙傳臣向來所啓之誠速逹俓
御
太上无極大道至眞玉皇上帝(御前)
　　　出堂頌

靈寳領敎濟度金書卷之一百四十九
