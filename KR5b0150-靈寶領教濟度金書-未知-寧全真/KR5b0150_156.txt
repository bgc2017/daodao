










靈寶領敎濟度金書卷之一百五十六
洞微髙士關光救苦眞人𡩋全真授
靈寶通玄弘敎水南先生林靈眞編
科儀立成品(祈禳黄籙用)
第三日晚朝行道儀
各禮師存念如法
衞靈
玄隂七靈九炁合形魂精魄爽二景迴輪
飛光赫奕煥耀長庚日月吐輝回合華英
大梵流布奔飛火鈴魔王受事朝謁帝京

含靈普降廣惠幽明玉文敷告萬炁騰升
(和)與道合眞
鳴法鼓二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入
齋意以今晚朝陞壇行道願得

玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不千眞誠上徹令
臣所啓速逹俓御
太上无極大道至眞玉皇上帝(御前)
請稱法位
具位奉行黄籙大齋法事小兆臣某與臨壇
官衆等謹同誠上啓
太上无極大道虚无自然元始天尊太上玉
宸大道君金闕後聖玄元老君十方靈寶天

尊髙上玉皇十方巳得道大聖衆至眞諸君
丈人三十二天帝君東華南極西靈北眞上
宰上相上保上傳日月星宿北斗南辰周天
眞宰十方无極无量品至眞大神飛天神王
長生大聖无量度人君妙行眞人天眞皇人
三十六部尊經玄中大法師靈寶玄一經籍
度師侍經五帝玉童玉女歲德尊神土地主
執三界應感一切眞靈臣聞三洞凝玄鬱鬰
耀玉葩之景八書演妙昭昭翻金蕋之輝煥
乎微妙之天章大矣希夷之聖範上凝碧蓋

下奠黄輿中環隂陽之緯經旁列幽明之隱
顯悉主張於玉京元聖均紀綱於金闕眞尊
惟昭在德之災祥必煥自民之視聽臣等依
光星陛接武雲階仰承湛露之輝華俯霈慈
雲之鼓動凡有投告敢不上聞
宣詞
按如詞言備殫悃素臣等咸集雲霞之佩宻
依日月之光蒨燦華林耀紫虚之朱實琳琅
騫樹騰碧落之空歌玉華交映於瑶臺金籟
爭鳴於璇簴蘭篝紅映𥫄翠盖以流輝蓮炬

丹騰舞絳旌而吐彩散祥光於寥廓騰瑞炁
於虚無金景凝浮玉毫旋遶朗乾坤而不夜
廓宇宙以開春中嚴浩劫之尊旁拱十華之
聖對揚虎拜敷奏鳬趨今爲齋主某激越祈
恩勤拳謝過近清光於紫極敷洪澤於寰區
上福邦家下資黎庶
伏以天門蕩蕩紫雲籠罩於玉虚帝闕巍巍
絳霧輪囷於金相霈清微之法雨開紫極之
玄雲以今晚朝行道請法衆等運茲初捻上
香

願此香煙騰空俓上供養
无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願政浹離明德符乾徤九軌朝
宗於舜日四夷拱聖於堯天社稷先靈登明
霞而龍輿浮景盤石宗姓衍璇源而鳯曆扶
春玉關彰大定之武功金門凝太和之文治
今故燒香自皈依
師尊大聖衆至眞之德得道之後保天長存

和與道合眞
伏以紫白凝煙度五靈之符籍玄黄煥景結
二炁之精華度塵劫以駕景凌霄混有無而
融眞入妙以今晚朝行道請法衆等運茲二
捻上香
願此香煙騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某伏願千
祥帝鍚五福天開紫鸞鳴翠竹之春丹鸐舞

蒼松之旦隂超宗祖翩翩升福土之形神陽
衍雲仍衮衮耀熈朝之簮紱𥫄家庭之慶事
耀閭里之歡聲今故燒香自皈依
師尊大聖衆至眞之德得道之後升入無形
和與道合眞
伏以緬平一等浮黎開碧玉之祥鬱勃衆眞
清微啓黍珠之瑞說法而天人蒙惠度生而
幽顯承恩以今晚朝行道請法衆等運茲三
捻上香
願此香煙騰空俓上供養

无上至眞師寶臣等皈身皈神皈命首體投
地仰依
太上三尊願以是功德皈流
玄穹仙眞方域神聖伏願憲天佐運翼聖宣
符扶洞輔以鼓舞玄雲育黔黎而鋪張聖日
雷霆風雨無千時令之天常虎豹蛟螭勿犯
澤林之地禁社稷普升於眞職幽㝠悉列於
陽官今故燒香自皈依
師尊大聖衆至眞之德得道之後升入無形
和與道合眞

禮方懴方
三啓三禮
重稱法位
太上无極大道元始天尊太上大道君太上
老君髙上玉皇十方巳得道大聖衆至眞諸
君丈人大帝天帝三十六部尊經玄中大法
師三界官屬一切眞靈臣等生際昌時慶諧
道運快覩裁金之鳯篆幸披鏤玉之龍章芝
檢登名筍班寄跡莫精思於雲谷徒混景於
塵樊寸進悠悠分隂切切惟女青玉律布憲

令以霜明而太赤金科炳條章而日皎慮貽
玄憲尚沭洪恩或旅進於螭坳乃班叅於鷺
序弘道暢昭天之澤金石不渝承符思濟物
之功丹青有誓今齋主某鳯繒効欵龍璧投
誠遵三籙之威儀依九清之格範壇周四界
門列十華望霄極以罄蕘言對光嶽而殫芻
悃冀錫便蕃之祉克消䝉昧之災禮罄九朝
幸慶成於釐事仁周三極願申錫於恩光尚
慮宿業循環今生汨没進莫脩於十善退惟
集於百非耳慕宫商目耽黼黻舌貪肥甘之

味鼻愛芳馥之馨身尚珍華意隨玩好植根
條而種三業布枝葉而發千愆致墮迷途莫
回覺地未風清於惡累或霧障於善功燒香
散花旣恪由中之敬脩齋行道爰殫事上之
恭願恕鱗嬰特矜羽悃頒龍符於紫界勑勒
三元飛鳯詔於碧虚關宣六洞紫簡増書於
福禄黒篇深削於愆尤祖玄之注訟和平𡨚
債之勾連開釋命身玉潔運限珠澄春鎻壷
天融一簾之麗景月澄福地開萬宇之祥光
紫煙花滿於玉田丹霧葉敷於金鼎堂椿永

茂澗藻長華揷架籖新慶芝庭之世澤堆床
笏滿耀蘭砌之英猷金榖雲滋絲麻日富蒙
曲垂於巨澤實仰戴於洪鈞上願天地清寧
隂陽恊泰聖齡遐邁帝祚綿長山靈開麟鳯
之祥川后獻龜龍之瑞秋凝沆瀣輝甘露於
金莖霄映玲瓏耀景星於玉漢方域靜緑林
之警圓扉茂青草之蕃動植全生飛潜樂性
則上明
天尊大慈之化下副臣等皈命之誠謹啓以
聞

發願
復爐
香官使者左右龍虎君侍香諸靈官當令臣
晚朝行道之所自然生金液丹碧之英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞籣烟令臣所啓之誠速逹俓御
太上无極大道至眞玉皇上帝(御前)
出堂頌
靈寶領敎濟度金書卷之一百五十六











