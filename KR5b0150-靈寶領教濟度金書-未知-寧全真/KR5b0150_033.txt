










靈寳領教濟度金書卷之三十三罪六
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(開度/通用)
　　破獄儀
　　　靜默堂序立
　　　華夏讃引至大道前長跪啓白
具位(臣)某誠惶誠恐稽首頓首再拜上言(臣)
聞三籙垂文清微啓度生之典九幽聞教赤
明昭起死之科敷曠蕩之宸恩漙便蕃之帝

化旣勤皈命敢後陳情伏念臣草莽微生塵
泥賤品奉天符而領教肯忘皎日之明開地
禁以升神盍布慈雲之澤今有齋主某崇建
某齋開度亡故某普及幽明𡨚親平等深念
羅酆六洞泉曲九幽悽悽之鐡壁周廻慘慘
之銅關峻極千生拘繫萬劫昬冥非憑智慧
之靈光曷使開幽而破暗非頼威神之䇿杖
曷令毀鎖以張門庸露懇祈宻依感應許承
光而下映更頒杖以前行容(臣)準勑召神依
科破獄庶拯有情之苦趣均超無極之神郷

干冒神嚴不勝戰慄之至
天尊慧日煥映重泉光明幽夜三景同輪
垂光耀彩燦朗重昬玉毫宛轉金輝回旋
下燭幽關斷滅䰟烟哀哉泉曲萬劫沉瀹
靈光一照地獄開明冰清春浦暖散寒庭
(臣)今上請願賜生成願假慧光照破酆城
鐡圍煥映劒樹摧傾普度尸䰟永離幽冥
　　　法師以符燭就天尊前㸃分光畢執
　　　之運誠如儀
　天尊獅座御玄關圓象華芒照鬱單

　白玉流虹騰晝景紫金映日耀朝暾
　光舒九壘幽囚釋彩煥三途考對閑
　願假靈輝開地暗乗晨鼓舞覲天顔
　　　和不可思議功德
　　　法師以符燭付侍燈執立于左
天尊神化應感無方慈悲法灑湛惠寒郷
鐡圍石壁業網羅張千遮萬鎖幽閉無光
威神䇿杖開廓八方隨杖所指獄户飛揚
刀山劔樹飄㦸鋒傷冥官禀令炎烈清涼
臣今上請願賜扶將願假威力照破羅酆

名除罪録昇陟天陽永辤長夜億劫無疆
　　　法師就天尊請䇿杖執之運神如儀
　天尊妙慧顯玄功无量威神冠八雄
　旛列三層飛縹緲杖回九曲耀玲瓏
　幽扄指處塵塵散寒夜消摧業業空
　願假杖威開地户超淩碧落萬天中
　　　法師以杖付侍香執于右
神輝鬱勃靈杖威稜上辤龍尾之墀下啓虎
頭之户皈依帝力負荷天恩更願嚴攝北酆
關開東極降吉祥之甘露敷慈恵之靈光流

潤九泉開明五道俾闢超生之徑永乗不死
之丹稽首皈依無極大道
　　　華夏賛引符燭䇿杖前行導法師至
　　　太一前上香
志心皈依奏請東極天中長樂宫内大慈仁
者太一尋聲救苦天尊青玄上帝
具位(臣)某恭爇寳香䖍誠上啓九幽慈父三
界導師救苦天尊青玄上帝仰希應感俯賜
證明(臣)聞碧落空歌耀七寳騫林之景紫虚
鬱秀儼九光蓮座之尊威神救拔於衆生慈

憫周流於十界音容快覩消累劫之沉愆名
號遥聞洗多生之業垢巍巍聖化切切愚情
以今奉爲齋主某崇建某齋開度亡故某人
普及幽冥𡨚親平等慮沈寥鬼域幽幽夐隔
於晨陽眇莽神庭寂寂常居於夜暗銅關萬
仞鐵壁千尋欲祈罪性之超淩亶頼天威之
震蕩覲清微而請命巳領神恩企長樂以皈
心更祈慧力恭願尋聲赴感應念垂慈一一
獄中示紫金之妙相塵塵刹内灑空青之羽
枝開慶雲於生門塞祥烟於死户提携萬𩔖

鼓舞群靈(臣)不勝激切之至
　　　華夏賛引符燭䇿杖法師至獄燈前
　　　衆念呪旋遶㸃燈
九幽冥冥萬劫無光長夜幽䰟元始未通
華燈續明下照土皇開度七玄上升南宫
洞照一宅世爲仙王
　　　灑淨焚降眞召靈符
具位(臣)某謹焚寳香䖍誠奏啓
太上无極大道虚无自然元始天尊妙无上
帝虚皇玉晨大道君妙有上帝萬變混沌玄

元老君至眞大帝太乙救苦天尊運明保元
上帝十方分身應化救苦天尊九幽拔罪天
尊廣度沉淪天尊无上至眞諸天上帝三元
三宫大帝靈寳五師眞君天曹諸司眞君五
嶽五天聖帝北隂玄天酆都大帝東霞扶桑
丹林大帝虚空鑒察城隍社令三界應感一
切威靈(臣)聞五炁混芒祖炁運无形之表三
才䚯判神功開有物之先禀精粹以爲人妙
隂陽而度命眞源湛湛去來不離於靈關正
性昭昭生化豈離於聖域自六塵之風動致

五賊之雲滋道貌天形觸迷途而顚倒波情
海慾若覺地以漂流三田散落於金華四大
彫殘於玉樹沉沉夜壑鬼神思報對之權悄
悄寒庭䰟𩲸受推研之苦陽光不覩隂暗難
堪是以上帝興憐師眞曲憫金籙示然燈之
式玉符昭破獄之文普駕慈航濟三途而離
苦密凝法炬燭九夜以開光俾悟天常可超
地禁今有齋主某崇建某齋開度亡故某人
普及幽冥𡨚親平等深慮十方苦爽九壘囚
徒鐵堞深圍慘隂風於萬雉銅城密障屯暗

霧於千重非頼仁恩曷超靈識伏望俯矜丹
悃曲運洪慈神光散九地之輝幽途罷對靈
杖頒三天之令隂𩲸淩空容微(臣)如律以宣
行勑冥吏承符而敬聽敷心激切俟命勤渠
(臣)不勝望恩之至
　　　九幽拔罪天尊
　　　焚開隂曹符
上清靈寳玄壇謹焚香䖍誠供養三官九府
百二十曹主者北都羅酆泉曲之府主者萬
神東方風雷地獄主者南方火翳地獄主者

西方金剛地獄主者北方溟泠地獄主者東
北鑊湯地獄主者東南銅柱地獄主者西南
屠割地獄主者西北火車地獄主者中央普
掠地獄主者北隂一十八大地獄主者二十
四大地獄主者三十六大地獄主者八十一
大地獄主者三塗五苦八難幽關地獄主者
五嶽四瀆城隍社令五道大神溟泠大神地
道功曹冥關幽路一切神靈伏聞乾坤定位
尊卑分天地之形經緯運行幽顯示隂陽之
象碧落儼仙聖之宅黄泉號鬼神之郷惟人

最靈以道惟大自業山之雲湧致定水之波
翻三惑傷神莫超淩於溟涬七情障性遂沉
滯於幽寥驚心十習之勾連轉眼六因之結
縛羅酆㑹府提憲網以髙張泉曲都曹考罪
縁而按御九壘定九幽之號三途彰三惡之
名水火隂陽雖禀雪霜之威令生死善惡亦
霶雨露之恩光是以丹闕垂慈青宫降祉鳳
篆羅敷而破獄龍章赫奕以然燈照耀昬途
俾乗晨而璀璨提携寒境庶騰景以逍遥早
悟慧源疾登道岸今有齋主某崇建某齋開

度亡故某普及幽冥𡨚親平等深慮幽關苦
爽夜域囚徒皈命宸嚴巳拜祥烟之垂惠敷
心聖造更祈化日之昭宣諒體彌綸聿寛律
令伏願雲天廣覆水鏡無私冰浦炎池悉化
蓮華之界刀山劒樹盡成騫木之林普十極
以仙飛妙八紘而受度拳拳素禱切切丹𠂻
某不勝䖍禱之至
　　　九幽拔罪天尊
上清靈寳玄壇炷香關召王清破獄符吏青
玄破獄靈官入獄赦罪靈官破獄主吏破獄

飛吏破獄驛吏合龍飛符驛吏持符神吏諒
遵帝敕𠑽赴齋壇願領金符下摧鐵壘開關
啓路毀鎖張門應北都羅酆河源泉曲三官
九府無極神郷六洞十宫九幽地獄久禁近
囚新䰟舊爽疾行踈放俾獲逍遥來覲玄壇
升神道境玉清有勑拒遏無原破獄眞符謹
當告下
　　　宣玉清破獄符青玄破獄符
　　　元君破獄符關發
　　　衆誦救苦經一遍

　　　髙功運念如儀宣十天化符
　　焚毀鎖張門符
　　　九幽拔罪天尊旋行至東方
九幽之東震宫幽冥之地有風雷獄飛戈飄
㦸衝突罪人今有齋主某崇建某齋開度亡
故某人溥及幽冥𡨚親平等依按靈寳科格
然㸃九獄神燈皈依清微應化東方救苦玉
寳皇上天尊願運威神下破震獄靈光璀璨
頓消迅烈之威道炁彌羅咸悟本眞之性六
通具足萬業消除企碧落以遊神登青華而

飛歩仗兹功德回薦亡靈清衆運誠皈依讃
詠
仰啓東方主玉寳皇上尊願臨風雷獄
拔度九幽䰟和徃生神仙界
　　　宣東方破獄符
　東方幽獄號風雷赫奕威權照九垓
　黒業繽紛迷妄識紅塵繚繞鎖隂霾
　鳳凰詔下宸恩溥犴狴庭空帝澤回
　祖炁眞光齊接引華林境界任徘徊
　　　九幽拔罪天尊旋行至南方

九幽之南離宫幽隂之地有火翳獄吞火食
炭囚禁罪人今有齋主某崇建某齋開度亡
故某人溥及幽冥𡨚親平等依按靈寳科格
然㸃九獄神燈皈依清微應化南方救苦玄
眞萬福天尊願運威神下破離獄祥烟鬱勃
頓消烈火之炎炎惠露沾澐普耀靈光而奕
奕惡根落滅債訟消平升丹壑以陶形詣朱
陵而受化仗兹功德回薦亡靈清衆運誠皈
依讃詠
仰啓南方主玄眞萬福尊願臨火翳獄

拔度九幽䰟和徃生神仙界
　　　宣南方破獄符
　南方火翳奮炎威軄領天章握化機
　神昧陽清宵雨暝形淪隂濁晚雲迷
　清微澤浹頒芝檢黒鬱恩流覲蘂墀
　祖炁眞光齊接引梵天境界任仙飛
　　　九幽拔罪天尊旋行至西方
九幽之西兊宫幽夜之地有金剛獄金鎚鐵
杖訊考罪人今有齋主某崇建某齋開度亡
故某人溥及幽冥𡨚親平等依按靈寳科格

然㸃九獄神燈皈依清微應化西方救苦太
妙至極天尊願運威神下破兊獄德風披拂
冰消痛苦之縁慧日流明頓復虛靈之性千
𡨚解悟萬罪清夷企太素以凝神登崑丘而
宴景仗兹功德回薦亡靈清衆運誠皈依讃
詠
仰啓西方主太妙至極尊願臨金剛獄
拔度九幽䰟和往生神仙界
　　　宣西方破獄符
　西方幽獄號金剛威烈玄曹領兊方

　揺曵天䰟趨業囿沉淪地𩲸墮冥郷
　青華玉敕提圓幅紫極金符耀混黄
　祖炁眞光齊接引福堂境界任翺翔
　　　九幽拔罪天尊旋行至北方
九幽之北坎宫幽酆之地有溟泠獄冰㦸霜
刃擊剌罪人今有齋主某崇建某齋開度亡
故某人溥及幽冥𡨚親平等依按靈寳科格
然㸃九獄神燈皈依清微應化北方救苦玄
上玉晨天尊願運威神下破坎獄慶雲濛藹
頓消凛烈之威法雨周流開廓陽和之境罪

根斷滅尸穢沉淪辤北府以升眞上南宫而
受度仗兹功德回薦亡靈清衆運誠皈依讃
詠
仰啓北方主玄上玉晨尊願臨溟泠獄
拔度九幽䰟和往生神仙界
　　　宣北方破獄符
　北方幽獄號溟泠萬雉周廻鎭坎城
　心逐隂溟𧇊暖律神辤陽耀墮寒冰
　丹綸暁映金雞喚玄簡霄隨玉兎升
　祖炁眞光齊接引鬱單境界任騰淩

　　　九幽拔罪天尊旋行至東北方
九幽東北艮宫幽都之地有鑊湯獄毒波炎
火漬煑罪人今有齋主某崇建某齋開度亡
故某人溥及幽冥𡨚親平等依按靈寳科格
然㸃九獄神燈皈依清微應化東北方度仙
上聖天尊願運威神下破艮獄慈光灌沐均
超不死之郷梵炁經行悉化長春之境八門
度命五道停輪辤黒壤以升神紀篬元而定
録仗兹功德回薦亡靈清衆運誠皈依讃詠
仰啓東北主度仙上聖尊願臨鑊湯獄

拔度九幽魂和往生神仙界
　　　宣東北方破獄符
　幽關東北鑊湯牢帝網恢張重憲曹
　歩武生來慈雨灑精神死去業風號
　天衢煥紫蠲悲惱地禁回黄赦繹騷
　祖炁眞光齊接引妙嚴境界任逍遥
　　　九幽拔罪天尊旋行至東南方
九幽東南巽宫幽治之地有銅柱獄手抱足
登炮炙罪人今有齋主某崇建某齋開度亡
故某人溥及幽冥𡨚親平等依按靈寳科格

然㸃九獄神燈皈依清微應化東南方救苦
好生度命天尊願運威神下破巽獄晨風鼓
舞悉除熱惱之威神景清明永絶攀懸之苦
三途罷對六度回靈超北鬱以升神詣南丹
而髙歩仗兹功德回薦亡靈清衆運誠皈依
讃詠
仰啓東南主好生度命尊願臨銅柱獄
拔度九幽魂和往生神仙界
　　　宣東南方破獄符
　東南銅柱巽維中權領威神勢望崇

　正路爲迷神吏奮邪塗𣗥合鬼官雄
　翩翻甘露輝丹鳯浩蕩慈風舞玉龍
　祖炁眞光齊接引碧霞境界任西東
　　　九幽拔罪天尊旋行至西南方
九幽西南坤宮幽關之地有屠割獄𨦟芒利
刃割切罪人今有齋主某崇建某齋開度亡
故某人溥及幽冥𡨚親平等依按靈寳科格
然㸃九獄神燈皈依清微應化西南方救苦
太靈虚皇天尊願運威神下破坤獄陽光赫
奕頓消劒戟之威眞性圓明早悟虚无之妙

善根自復業障本空登瑶圃以棲神詣金華
而定籍仗兹功德回薦亡靈清衆運誠皈依
讃詠
仰啓西南主太靈虚皇尊願臨屠割獄
拔度九幽魂和往生神仙界
　　　宣西南方破獄符
　西南屠割位隂赫奕威權耀海寰
　業網千尋辭世牗𡨚機萬仞卧冥關
　天心化合玄符命地性恩承紫詔頒
　祖炁眞光齊接引耀眞境界任盤桓

　　　九幽拔罪天尊旋行至西北方
九幽西北乾宫幽府之地有火車獄火輪風
刃焼剖罪人今有齋主某崇建某齋開度亡
故某人溥及幽冝𡨚親平等依按靈寳科格
然㸃九獄神燈皈依清微應化西北方救苦
无量太華天尊願運威神下破乾獄天光照
耀頓消苦惱之威聖澤涵濡獲覩陽明之勝
生根返復死炁頓摧離苦岸以升神淩蒼穹
而穩歩仗兹功德回薦亡靈清衆運誠皈依
讃詠

仰啓西北主无量太華尊願臨火車獄
拔度九幽魂和往生神仙界
　　　宣西北方破獄符
　火書幽府領刑書權峻乾維煥八區
　止水波翻迷覺海業山雲擁𧼈冥都
　符飛陽曜天恩溥救拯隂靈地禁踈
　祖炁眞光齊接引延賢境界任歡呼
　　　九幽拔罪天尊
　　　旋行至燈前面中立
九幽之中土皇幽獄之地有普掠獄刀山劒

樹驅逐罪人今有齋主某崇建某齋開度亡
故某人溥及幽冥𡨚親平等依按靈寳科格
然㸃九獄神燈皈依清微應化上方救苦玉
虛明皇天尊願運威神下照中獄慈雲覆被
頓消攀踐之威化雨霖零獲詣升騰之路陽
輝洞朗隂夜煥明辤黄壤以飛神詣玄壇而
受記仗兹功德回薦亡靈清衆運誠皈依讃
詠
仰啓上方主玉虚明皇尊願臨普掠獄
拔度九幽魂和往生神仙界

　　　宣中央破獄符
　上方普掠緫天機中御羅酆鎭八維
　方域寃愆歸掌握圜扉憲令藉扶持
　鸞臺頒詔雷霆迅鴛陛承符雨露垂
　祖炁眞光齊接引紫霄境界任歡嬉
　　　九幽拔罪天尊旋行至衆獄
九幽之外北都羅鄷之境有二十四獄三十
六獄隨方顯化考繫攸司難盡名攝無有窮
際世人造罪散落其中今有齋主某崇建某
齋開度亡故某人溥及幽冥𡨚親平等恭按

靈寳科格皈依清微應化下方救苦眞皇洞
神天尊願運威神下破衆獄祥風扇惠𥞫除
訊鞫之威祖炁返元永復清明之性一眞呈
露衆罪消鎔朝金闕以受書登玉清而御景
仗兹功德回薦亡靈清衆運誠皈依讃詠
　　　宣破諸獄符
　下方諸獄列神郷校録霜明定否臧
　爕理隂陽思帝憲裁成經緯握天章
　三天煥耀金圖啓九地超淩玉簡彰
　祖炁眞光齊接引水蓮境界任翺翔

　　　次法師執水㿻自念化形呪
　吾師天中救苦尊常善化形十方界
　以此威神興大慈濟彼衆生無量苦
　九夜重昏幽暗府普令廓照生光明
　牛頭獄卒盡升仙萬苦沉魂俱解釋
　三途五苦諸囚繫考對停閒上紫清
　見聞有識及有情感此皆成無上道
　　　次法師自懷中取出天尊破酆都符
　　　同回光符散焼獄中衆官遶獄灑水
　　　念玉清破酆都呪三遍

茫茫酆都中重重金剛山靈寳無量光
洞照炎池煩亡者承光明朝禮玄元壇
生神超碧漢童子導靈旛
向來然燈懴獄功德周圓伏願天恩下濟地
爽上升身化金剛自識通於宿命目瞻玉相
各悔悟於前愆永超幽暗之郷俓上光明之
境春回隂域陽復寒庭冥官共進於仙階鬼
趣咸登於道岸亡故某乗兹妙果了悟眞機
㑹萬善以俱融蕩一塵而不染形神俱妙衣
食自然福被群生恩沾庶𩔖爲如上良縁念

　　　超淩仙界天尊引法師詣元始前納
　　　䇿杖法師再拜上香
小兆(臣)某誠惶誠恐稽首頓首再拜上言(臣)
聞上帝溥好生之德恩洽三靈下民昧趨死
之機神況九壘巳藉提携之造重殫激切之
忱(臣)向來奉爲齋主某依律修齋然燈破獄
請威神之䇿杖開鬱絶之幽關獄吏承符冥
曹禀令茫茫夜壑苦魂快樂以仙飛寂寂寒
庭罪爽逍遥而神舉豈(臣)愚昧能致感通實
帝慈悲獲令化育佩如天之厚惠慚無地以

酧恩謝語期期德心切切祈有元請到䇿杖
恭對道前特伸奏納仰祈睿鑒俯賜允俞干
冐天威(臣)不勝俯伏戰兢之至謹再拜稱謝
以聞
　　　賛引歸靜黙堂

靈寳領教濟度金書卷之三十三




