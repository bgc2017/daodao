










靈寳領教濟度金書卷之二百三十愛四
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(雷霆齋/合用)
　　早朝行道儀
　　　啓堂頌
　　　各禮師存念如法
　　　宣衛靈呪
青陽虚映耀日回靈神虎辟邪飛天流鈴
摧姦滅試萬魔束形九微回道八威攝精

千眞校録三元蕩清左嘯中黄右䇿六丁
七轉八合周旋天經聖化巍巍三道順行
慶雲流布合景黄庭(和)與道合眞
　　　鳴法鼔二十四通
無上三天玄元始三炁太上老君召出臣身
中三五功曹左右官使者侍香玉童傳言玉
女五帝直符直日香官各三十二人出出者
嚴裝關啓玄壇天帝神君當召此間𡈽地里
域眞官正神急上關啓臣今奉爲入意以今
早朝建齋行道願得

玉清道炁靈寳妙光下降流入(臣)等身中即
便玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹令
臣所啓速逹俓御
太上无極大道至眞三寳上帝
九宸帝眞(御前)
　　　請稱法位
具位(臣)某與臨壇官衆等謹同誠上啓
太上无極大道虚無自然元始天尊太上大
道君太上老君昊天玉皇上帝髙上神霄玉

清眞王長生大帝髙上碧霄上清華王青華
大帝九天應元雷聲普化天尊九天雷祖上
帝上清紫微碧玉宫太一大天帝六天洞淵
大帝六波天主帝君可韓司丈人眞君九天
棌訪使天尊雷霆九司諸天省府東華西靈
執職眞衆洞天福地四海四瀆溪澗潭洞主
宰龍神社稷山川城隍里域三界官属一切
眞靈(臣)聞天施地生十極總依於化雨隂注
陽受三靈悉囿於玄風皆清微昭鞠育之恩
故赤明顯提擕之象星羅七部開函而仙聖

歸心日赫三乗啓藴而眞靈稽首悉承宣而
布澤普參賛以施仁凡伸懇禱之祈亶頼慈
悲之造臣等登名玄籍綴武彤墀濟物利生
誓永堅於操守憲天弘道敢自叛於對揚今
有青詞謹當宣奏
　　　宣詞
按如詞㫖極切忱恂臣聞國以農爲重春耕
期慶於豐年民以食爲天秋歛覬登於樂歳
故大旱切雲霓之望而常暘希風雨之調東
作方興倘鳴鸛尚慳於畎畒西成告至則夢

魚曷兆於里閭匪伸哀籲之忱曷遂感通之
志顧兹田畆散處郊原接棟聮甍備甞胼手
胝足之苦聚廬比屋各期含哺鼓腹之歡廼
自三春極於九夏彌夭赫日捲重霧以周維
匝地炎風吹火雲而遍滿神龍隱迹旱魃生
妖種元入土之期景若流金之候三農切切
萬姓皇皇覬爾有年旣莫自田疇而勤動閔
焉望歲必將塡溝壑以飢寒諒黔黎之罪對
紛紜或尹收之政刑乖謬天時示變地利乖
常自非清虛垂一視之仁曷俾黄混享三登

之樂爰嚴蓬宇恭啓芝壇飛羽葆以翩翻奏
雲璈而嘹喨修齋行道燒香散花所冀玄鑒
下昭丹𠂻上御油然雲沛然雨稻𥹭佇見其
回青厥廪溢厥倉饘粥坐觀其飜白髙下
之田俱熟早晚之榖皆成朝野均歡室家胥
慶以今早朝陞壇行道運兹初捻上香願此
香雲騰空俓上供養
太上無極大道九宸帝眞臣等皈身皈神皈
命首體投地仰依
太上三尊願以是功徳上祝

皇帝陛下伏願帝徳彌天王功制地雲瀛接
漢注渺渺之福源日觀摩霄聳亭亭之壽址
極梯航而相歡慕義混車書而同慶歸仁青
宫諸王忠良外輔彤闈列御嘉懿中聞棠隂
培尹牧之賢榆影壯𥚹裨之勢今故燒香自
皈依
師尊大聖衆至眞之徳得道之後保天長存
(和)與道合眞
以今早朝陞壇行道運兹二捻上香
願此香雲騰空俓上供養

太上無極大道九宸帝眞臣等皈神皈身皈
命首體投地仰依
太上三尊願以是功徳歸流九州八極萬姓
四民伏願瑞麥兩歧嘉禾同穎我疆我里告
春將事於西疇爾宅爾由卒歳並依於東畎
家有一飽之慶俗无荐饑之憂鞠青草於圜
扉八紘治定靜緑林於方野六合化成蝗入
地以无菑鳩鳴天而有潤今故燒香自皈依
師尊大聖衆至真之徳得道之後升入無形
和與道合眞

以今早朝陞壇行道運兹三捻上香
願此香雲騰空俓上供養
太上无極大道九宸帝眞臣等皈身皈神皈
命首體投地仰依
太上三尊願以是功徳歸流山川祀典社稷
眞靈井邑列祠城隍廟貌伏願宻契天心昭
承帝力矜憐兆庶奮膏雨以濟時憫念黔黎
注甘露而育物風雲之變化倐忽雷霆之鼓
動須㬰開拓神潭承宣鐵簡戒除姦魃飛煥
金符祐兆民以有秋扶庶𩔖而度歳今故燒

香自皈依
師尊大聖衆至眞之徳得道之後永保安寧
和與道合眞
　　　禮方方懴
　　　誦木郎呪(八十一過/攪四溟缸)
　　　三啓
樂法以爲妻愛經如珠玉持戒制六情
念道遣所欲澹泊正氣停蕭然神静黙
天魔並敬護世世受大福
　　　又

鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又
大道洞玄虚有念无不契煉質入仙眞
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上无極大道

　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位臣某謹重誠上啓
太上无極大道至眞三寳天尊上帝神霄九
宸帝眞萬天聖象正一眞君天地靈仙三界
官屬臣等叨承師匠叅賛天工騰雲倒雨之
幽微徒窺寳式掣電轟雷之微妙莫運瑶圖

冐膺䇿役之權濫厠蕃宣之寄得時行道合
罄丹𠂻助國救民宜揚玄化庶證圎於勲行
庸丕格於虚无今齋主百拜殫誠一心請命
當此播種罹兹旱乾九思降罰之由三省致
災之本皆縁愚賤有昧操修平居侮慢於三
靈時常厭弃於五榖呵風罵雨怨暑咨寒年
飢則門糶以倖市價之饒歳豐則廣糴以俟
村儲之乏造麯蘖而糜爛黍稷育雞豚而狼
籍糟糠致司土之奏愆與行令之罰惡封閉
潭洞乾燥山林赤地綿綿徒望羃羃行雲之

積青天湛湛惟深杲杲出日之盛土磽确而
秧莫㘽田𥒘磷而苖曷長比屋歉歳必罹飢
饉之災闔室窮年惟有凶荒之兆捫心浩歎
束手无謀自非告急於青㝠何以流恩於黄
混伏願赦深愆於旣徃錫厚澤於方來勑勒
飛廉更指麾於屏翳嘯命列缺仍約束於靊
霳起風雲雷雨電以和同俾東南西北中而
沾足江河自溢融爲三日之霖溝澮皆盈頓
解一時之旱回如炎如焚之氣象成實發實
秀之鎡基地有不齊均瀑平疇之緑天无𥝠

覆行㸔連頃之青穎穗秀而顆粒堅府庫充
而倉廪實家給人足歡然擊壤之歌老安少
懷展也登場之詠恪希淵黙即賜鑒觀上願
乾蓋髙澄方與靜晏五風十雨昭應天常八
卦九章允和人事彰紫鳯青鸞之瑞騰白麟
赤鴈之祥野絶遊農悉統承於田畯廪有餘
粟免追擾於郷胥鄙斥烽狼境母流鴈盡被
生生之徳咸歸化化之恩上明
天尊大慈之化下副臣等皈謝之誠謹啓以
聞

　　　發念
一念爲道四大令徳齋主七世父母免脫憂
　苦上升天堂衣食自然
二念帝王國主道化興𨺚庠序濟濟皇教恢
　弘威偶翼翼普天所瞻民稱太平四夷賔
　伏妖惡自滅賢聖日生
三念法師功徳大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
　範

六念損巳布施道士及飢寒者天下人民各
　得其所
七念蠕動蚑行一切衆生咸蒙成就
八念赦貫前生今世罪對立功𥙷過
九念家門隆盛宗廟有人世生賢才
十念尊受師經不敢中怠平等一心廣度一
　切尅獲上仙白日登晨拜見太上永成眞
　人雲車羽駕和與道合真
　　　存神燒香
香官使者左右龍虎君侍香諸靈宫當令臣

建齋之所自然生金液丹碧芝英百靈衆眞
交㑹在此香火爐前令臣學道得道求仙得
仙齋官蒙福幽顯沾恩十方仙童玉女接侍
蘭煙傳臣回來所啓速達俓御
太上无極大道至眞三寳上帝
九宸帝眞(御前)
　　　出堂頌
　　　引至幕
　　　謝師
靈寳領教濟度金書卷之二百三十











