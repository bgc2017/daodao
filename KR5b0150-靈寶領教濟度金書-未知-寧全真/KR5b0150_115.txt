










靈寳領教濟度金書卷之一百十五(一百十六同卷)坐十
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(血湖道場用)
冥官醮儀
歩虚洒淨
請稱法位
具位某謹上啓
北隂玄天酆都大帝東嶽天齊仁聖帝地府
十宫眞君溟泠大神五道大神九幽地獄主

者大鐵圍山無間硤石血湖地獄主者血湖
掌罪籍𡨚對冥官翻體大神擲尸大神食心
啖腦鬼王某州社令尊神本州本縣城隍主
者當境土地里域主者逺近廟貌祀典神祇
齋主家土地司命六神一切威靈伏以清微
御極羅敷三洞之慈雲赤明開圖煥耀十華
之慧日拯死魂於北鬰錬生魄於南昌恩浹
千生仁同一視茫茫苦海孰砥柱於迷津杳
杳血湖曷津梁於彼岸玉籙侈度人之典金
章勒司殺之曹昭天漏泉雖荷元皇之德澤

承流宣化猶資冥職之慈悲庸即玄壇爰伸
禴祀靈光洞煥開八極之陽春神馭駢羅離
九幽之長夜不違丹悃剋赴清筵法衆運誠
志心奉請
請神
初獻散花
某上啓
北隂玄天酆都大帝東嶽天齊仁聖帝地府
十宫眞君溟泠大神五道大神地司列曹冥
官主職州縣城隍當境土地醮筵内外一切

眞靈伏以清都紫府陽光儼先聖之居黒壤
黄泉隂暗號鬼神之宅受中免分於迷悟生
神遂判於升沉十宫六洞之森嚴班聮赫奕
五苦三塗之沉滯憲令昭彰惟血湖之幽牢
連鐵圍之朔境業風振蕩産魂顚冥飲穢吞
腥考訊無論於貴賤含𡨚茹苦拘囚莫記於
春秋不聞三寳之名永隔九清之境雖繇報
對實累生成帝矜祖炁之分靈忍置陶鎔之
外神禀天符而度命悉歸膏澤之中伏願體
道好生法天救死霽雷霆之怒刀化樹而劒

爲騫敷雨露之恩氷靜波而火息焰終藉三
天之䕃獲超九地之幽除罪簿滅惡根契度
人於十轉開生門塞死戸符救苦於十華請
命勤渠陳詞激切某不勝虔祝之至謹當亞
獻
酌酒散花
某上啓
北隂玄天酆都大帝東嶽天齊仁聖帝地府
十宫眞君溟泠大神五道大神地司列曹冥
官主職州縣城隍當境土地醮筵内外一切

威靈伏以大哉乾至哉坤極資死資生之效
保其神貴其炁成唱恭唱奉之功兩平合而
天粹混成二五凝而神光爛若旣獲胚腪之
種子皆期橐籥以成人何十月之未周胞胎
遽殞或百粹之尚逺母子俱亡驚神識之沉
淪歎穢腥之䧟溺終天負痛扣地儔矜雖三
生之𡨚業使然亦一念之根塵致爾血池浩
蕩聖經巳迷其寒心幽域凄涼帝赦徒煩於
側耳非由曲度曷副私祈今齋主某伏爲亡
故某崇建玄壇敷陳素悃金眞演教植萬劫

之津梁玉匱告齋開九幽之徑路朱章露奏
玉簡風飛請三炁以流光告三元而赦罪願
遵帝㫖慨歛靈威凡係薦之眞魂與見禁之
囚爽普消業債俾出冥途淨尸魄而部衞形
魂斬根伐滯復元神而超凌溟涬受化更生
悉由提拯之恩敢昧獻酬之敬謹伸終奠
終獻散花
禮周三獻詞不再陳元始玉符謹當告下
告符
飛空歩虚頌

宣䟽
某謹重誠上啓醮筵内外合座威靈伏以無
私覆無私載之恩不言善應不在大不在小
之罪與物爲春惟元始之眞符實幽關之曲
赦扣地扄而誕布驛吏星馳奉天命而對揚
冥曹雷動望回惠澤普濟幽靈時刻升遷頼
侍衞送迎之力天人欣慶無拘留逼合之憂
奠獻有彛忱恂可罄恪祈洪造永翊玄風某
不勝瞻戀之至謹當奉送
復爐

回軿頌
送聖
向來
關血湖燈破獄儀
歩虚洒淨
焚降眞召靈符
具位臣某謹焚香供養
太上无極大道虚无自然元始天尊妙无上
帝虚皇玉晨大道君妙有上帝萬變混沌玄
元老君至眞大帝東極青玄老君太乙救苦

天尊運明保元上帝无上元皇上帝南極眞
王朱陵大帝玉清眞王長生大帝九微太眞
青童大道君靈虚玉女丹皇大道君迴風混
合九霄玉帝道君无上度人三十二炁玉帝
道君五靈五老五炁天君天地水三官帝君
中天九皇上眞道君上清靈寳五師眞君三
天門下泰玄樞機三省列相天君大慈六悲
救苦眞人大惠眞人普救眞人普度眞人南
宫度人不死尊神度世司馬大神好生韓君
丈人迴骸起死監生大神三洞四輔經籙法

中髙眞上聖流傳至教經籍度師名山洞府
考較眞仙北隂玄天酆都大帝東嶽天齊仁
聖帝三界應感宣德承符一切威靈仗此寳
香普同供養伏以精粹混凝一炁運無形之
表玄黄剖判三靈開有物之先陽運乾而隂
運坤明爲人而幽爲鬼顚躋塵路鑿混沌以
蕩百神報對冥關隨輪轉而迷一性矜唱奉
敬順之質忘保身貴炁之方因胞胎而蕩生
茫茫慾海致形神而趍死渺渺血湖扣地誰
矜終天莫籲是以元皇流光於三炁清微破

暗於五元玉匱啓齋金眞演教俾脫塗炭而
處袵席鶴赦昭宣爲作砥柱而植津梁龍恩
曠蕩爰啓然燈之式庸資度命之功今齋主
某伏念亡故某溥及十方一切産魂受質女
身驚心宿命四大倐罹於産厄五神或滯於
血尸恭潔玄壇肅揚清範神燈朗耀開九幽
不夜之天寳炬騰輝幻四澤長春之景伏願
衆眞矜憫列聖垂憐舒靈寳之妙光煥朔單
之慧燭重昏遇朗耀血池變作清涼幽暗沐
陽和隂境化爲天界傾心接引穩歩逍遥臣

不勝瞻望懇祈之至
元皇開度天尊
焚開隂曹符
具位某謹焚香供養北隂泉曲九幽地獄主
者二十四大地獄主者八十一大地獄主者
三塗五苦地獄主者大鐵圍山無間地獄主
者大鐵圍山硤石地獄主者大鐵圍山血湖
地獄主者翻體大神擲尸神王食心啖腦鬼
王百萬鬼卒等衆城隍社令囚禁攸司一切
主者仗此寳香普同供養伏以八紘九極班

聮赫奕於冥曹萬劫千齡罪對權衡於隂府
宣化禀彤墀之令持平敷赤縣之仁奮威神
而御黔黎雖秋霜之凛若昭憲章而定善惡
亦冬日之温如受中以生惟人爲貴焚天和
於五賊循人欲於三彭生也有涯孰念分靈
之祖炁死而後巳難逃置對於元辰況兹苦
海之飄沉莫甚血湖之腥穢是以玄元啓運
雲錦開囊龍章昭三炁之符鳯篆燦五元之
令煥恩綸於九地玉籙流光凝道炁於三天
金眞演教庸啓然燈之式以爲度命之階今

齋主某伏爲亡故某普及十方一切産魂蒲
柳微生荆麻弱質宿命倐罹於産厄夭魂未
離於血尸恭按齋盟恪修妙範沙鋪獄壘圜
扉法象於鐵圍燈列慧光寳炬開明於硤石
伏願冥官赦罪考吏停刑體上帝之好生矜
一愚之趍死化血湖作清涼之沼道炁周流
變苦具爲寳騫之林靈光洞煥俱被晨陽之
照悉超寒夜之郷某不勝虔祝之至稽首皈
依无極大道
大聖元始天尊

大聖靈寳天尊
大聖道德天尊
三尊聖號萬劫難聞九壘冥曹一心皈命準
天尊之玉敕降破獄之金符開赦幽關放拔
罪爽剋時定令風火無停謹伸關啓靈寳青
玄持符破獄一行官吏疾請駕空馭景來赴
玄壇恭按天符下開地獄遂齋主皈依之悃
宣帝眞化育之仁所有太上敕破血湖符命
依科告下
宣符關發

衆誦隱語旋繞
元皇開度天尊
引至無間獄前
焚慧光符
謹按經云酆都大鐵圍山之南别有一獄號
曰無間世人造罪死入其中奚分男女貴賤
之殊均受水火隂陽之考一晝一夜萬死萬
生盡大地投芥拂石之期絶終天乗昏凌空
之望陽耀弗燭常赦不原今有齋主某資薦
亡故某普及一切産魂稱揚金容聖號然㸃

玉籙神燈假此慧光照彼幽獄俾諸罪爽咸
覩陽明悟多生恣情縱欲之愆爲善最樂迴
一㸃受中命靈之性與道合眞北鬱削名南
宫受化仗兹無盡功德開度係薦亡靈清衆
運誠玉音讃嘆
仰啓三天主元皇無上尊願臨無間獄
開度産亡魂和徃生神仙界
法師執筞杖行持
焚迴光符
鐵圍南際列層城無間幽牢考吏明

上翊九霄司禁律下提八極職章程
周旋業網難迴死了悟玄機定返生
珍重元皇宸澤溥疾辭黒鬱上朱陵
元皇開度天尊
引詣硤石獄
焚慧光符
謹按經云大鐵圍山無間地獄東南復有一
獄號曰硤石世人造罪死入其中上大下尖
開一縫而業風攝入中空外固聚百藥而毒
汁周流長夜冥冥終天𢡖𢡖坐閱億劫之久

不聞三寳之名今有齋主某資薦亡故某普
及一切産魂稱揚金容聖號然㸃玉籙神燈
假此慧光照彼幽獄俾諸罪爽咸覩陽明悟
多生汚漫水漿之愆慧日破暗迴一㸃滅除
煩惱之性法雨清塵玉簡上生金書度命仗
兹不盡功德開度係薦亡靈清衆運誠玉音
讃歎
仰啓三天主元皇无上尊願臨硤石獄
開度産亡魂和徃生神仙界
執筞杖行持

焚迴光符
鐵圍硤石鎭幽都位列東南跨海隅
赫奕威章翻惡簿紛紛憲令勒刑書
九天煥紫鸞臺耀十地勾朱犴室虚
珍重元皇宸澤溥寒池部衞上天衢
元皇開度天尊
引詣血湖獄
焚慧光符
謹按經云大鐵圍山硤石地獄極北之地又
有一獄積血成湖號曰血湖世間婦女因産

亡身魂墮其中腥波飛濺而浩渺無涯穢浪
飄流而杳冥莫測帝命弗至天赦罔臨神彰
翻體擲尸之名鬼備啖腦食心之號劫運有
極罪對無終今有齋主某資度亡故某普及
一切産魂稱揚金容聖號然㸃玉籙神燈假
此慧光照彼幽獄俾諸罪爽咸覩陽明悟多
生觸穢三元之愆名消黒壘迴一㸃具足五
明之性魂度朱陵飛空歩虚登眞悟道仗兹
不盡之功德開度係薦之亡魂清衆運誠玉
音讃嘆

仰啓三天主元皇无上尊願臨血池獄
開度産亡魂和往生神仙界
執榮杖行持
鐵圍極北血湖牢宣化威靈職憲曹
雨露無私恩度大雷霆有赫業周遭
龍符駕夜周三際鳯詔乗晨遍八遥
珍重元皇恩澤溥玉虚光衷任翔翺
元皇開度天尊
歸位誦清靜經
向來神燈破暗丹簡開幽隂庭烜赫於陽光

夜壑昭回於晝景神王禀命獄卒歡顔鐵壁
銅墻化寳節綵幢而接引水池火沼變祥雲
甘露以沾濡荷上聖之提携仰玄眞之援拯
伏願亡故某及一切産魂灌沐晨輝澄清業
垢等虚空而更無染着達生生化化之機悟
眞常而不礙去來造有有無無之妙耀驪珠
於滄海朗兎魄於青霄見性成眞迴光度命
三塗罷對十極同仁稽首皈依無極大道
念善
靈寳領教濟度金書卷之一百十五
