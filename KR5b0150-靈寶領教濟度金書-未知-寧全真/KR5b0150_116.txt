










靈寳領教濟度金書卷之一百十六
洞微髙士開光救苦眞人寗全眞授
靈寳通玄弘教水南先生林靈眞編
科儀立成品血湖道場用
請降敕赦玉札立幕頒告儀
壇前立班
歩虚上香
具位臣某誠惶誠恐稽首頓首再拜上言臣
聞化機宻運於三天妙隂陽而橐籥帝渥昭
回於萬有極生死以陶鎔永爲硤石血湖之

牢實連無間鐵圍之境終天考對歷劫幽囚
非渙汗於德音曷超凌於滯識今有齋主某
伏爲亡故某禀生女質没命産傷形神穢腥
慮沉淪於幽域𡨚憎結習難解脫於冥關乞
就玄壇恭依金籙頒元皇之敕赦宣壁魯之
靈書提彼幽靈來臨陽境重念臣偶縁宿運
叨莅眞階幸慶㑹於風雲羽儀八表盍承宣
於雨露澤潤三塗期敷化育之功宻賛生成
之德況兹亡爽實可驚神業藴客塵隨六入
而六因自現識縈報障墮九夜而九死誰扶

豈無悔過之忱孰導登眞之路擬依玉格宣
告金符流三炁而蕩五元赦除業垢煥七星
而開九壘攝取眞魂欲望上帝垂矜聖眞曲
憫敕下羅酆寒夜泉曲幽庭地水職司域隍
社令依準開度時刻升遷玉龍飛躍於天衢
恩流夜壑金虎奔騰於地域威制冥曹副齋
主激切之忱遂微臣開度之念臣不勝瞻天
望聖激切屏營之至謹伏案前恭伺天恩報
應
拜伏

誦大行梵炁章三拜起
塡赦
侍職喝
上清靈寳玄壇恭奉道㫖頒行元皇敕赦三
炁流光眞符玉元蕩滌血湖眞符北斗玄冥
太乙混元玉札開度亡故某及一切産魂地
水職司城隍社令冥關幽路主者萬神各宜
整肅拱𦗟宣布
宣流光符宣血湖符
宣敕赦宣玉札

吟飛空歩虚頌
元皇敕赦煥三天萬道靈光照九泉
丹鳯㘅來承詔渥金雞飛下湛恩宣
血池化作青蓮沼酆域翻爲七寳園
草鞠圜扉生意溥幽明萬𩔖盡春妍
元皇開度天尊
引符簡赦札詣驛吏幕上香
焚香供養三炁流光符吏玉元蕩滌血湖符
吏某日日直天丁地道功曹玄壇承受符檄
合屬眞靈恭望聖聦俯垂鑒映伏以清微日

近玉符昭晣於天光驛吏風馳金簡開明於
地暗欲普好生之德爰依錫𩔖之仁今有齋
主某資薦某肅建玄壇惠徼洪貺宿𡨚浩浩
旣因産以傷生幽域沉沉莫登眞而度命叩
閽竭蟻忱之切啓扄祈鶴赦之頒巳荷天休
俯從民欲爰念提携夜壑雖繇丹禁之䟽恩
奈何宣唱皇靈尤頼玄曹之賛化諒遵帝敕
來莅齋壇法衆運誠志心奉請
請神
三獻茶酒

歩虚
某啓三炁流光符吏玉元蕩滌血湖符吏某
日日直天丁地道功曹玄壇承受符檄合屬
眞靈伏以丹鳯自九天而下帝渥敷羅玉龍
遍十地而馳神威赫奕敢忘皈命庸拯傾心
以今奉爲齋主某痛念亡故某身抱宿𡨚命
沉産厄血湖浩渺陽光永隔於腥風業海汪
洋天吏不臨於穢浪非由特赦曷俾乗晨朱
章期上帝之同仁白簡荷元皇之大德欲拯
提於魂識實傳送於威靈伏望風馬雲車𣊬

息遍黄泉之境金鍪鐵騎須㬰開黒壤之關
身負恩綸手提仁敕五元滌罪三炁開幽帝
命有嚴神聽母忽所有牒文謹當宣示
宣天丁牒
宣符吏牒
焚符簡赦
誦上天度人章
壇檄告備玄憲森羅宜疾其驅俾㝠曹之敬
聽俓離所部提幽魄以來臨萬累清明一眞
呈露某不勝虔祝之至

元皇開度天尊
引玉札至神虎幕上香
焚香供養北魁玄範倒生玄司追攝産魂徐
玉女主行玉札周呉徐三大神靈寳如意萬
司追攝散魂王陵胡徐周李馮七大神九天
普度院追攝産魂桓眞人金將軍本靖主將
副將玄壇追攝總局合屬威靈恭望聖慈俯
垂鑒映伏以金書啓運昭回三洞以垂文玉
札破幽主宰七靈而制命法雨欲蘇於黒部
仁風宜頼於清曹今有某資薦亡故某肅建

玄壇惠徼洪貺念泬寥酆域沉沉莫覩於晨
陽況腥穢血湖杳杳難離於夜暗惟九天列
普度之將而萬司崇如意之神權統紫英職
尊素渥皆承宣於帝闕以拯拔於幽關綸綍
誕敷巳下赦過宥罪之令憲章昭示盍施張
門毀鎖之威召役有期忱恂是切諒遵玉敕
來莅玄壇法衆運誠至心奉請
請神
三獻
某上啓北魁玄範府九天溥度院靈寳如意

萬司追攝産魂一行官吏主行玉札三大神
本靖主將副將追攝諸大元帥合屬吏兵伏
以東極列飛龍之吏宣德承符北魁立神虎
之司追魂攝魄旣列曹而聮事宜恊力以書
勛以今伏爲齋主某痛念亡故某質賦女流
命淪産厄業風鼓血湖之浪萬死堪憐慧日
爍鐵網之圍千𡨚可釋非由神力曷詣玄壇
庸宣壁魯之金章遍告靈虚之玉篆嘯命十
宫六洞提携五苦三塗伏願鐵騎奔雲極風
輪而迅如掣電金戈耀日遵火令而去若流

鈴威制群魔仁敷列壘部衞魂魄脫離幽沉
帝命有嚴神聽母忽所有牒文謹當宣示
宣諸司牒
焚玉札
誦上天度人章
壇檄告備天律有嚴攝北酆檢鬼營不得容
隱度南宫除罪籍自在超凌帝有恩言神母
曠職某不勝虔祝之至
向來頌
立六司幕召魂拯治沐浴朝禮儀

壇前序立
歩虚
上香長跪
具位臣某誠惶誠恐稽首頓首再拜上言臣
聞下民惡死動之死地而不知上帝好生示
以生方而無巳睠彼幽塗之滯魄孰非祖炁
之分靈忍使沉淪或孤化育今有某崇建道
場開度亡故某飛章籲帝頒札追魂諒綸綍
之肆馳敕仙靈而受役載惟久淪地暗夐隔
天光業對未清形神猶穢五行顚錯百體支

離非資神變以返生難俾超凌而度命欲望
慈悲廣運德澤周流申命有司疾分形而化
景各恭乃事庶體道以度生召役有期忱恂
再露仰希淵黙俯賜允俞遂齋主激切之情
副微臣開度之願某不勝虔祝之至再拜謹
言
元皇開度天尊
引詣解結司上香
焚香供養靈寳解𡨚釋結靈官五經博士能
談善說靈官聚魂攝魄斷邪歸眞顯靈大神

震雷開黒絶道生光忠德招義大神分釋𡨚
對斷結除𡨚升濟大神九天解𡨚大神玄壇
解結司一切眞衆仰冀威靈特垂鑒映伏以
巍巍閶闔昭宣一視之仁風赫赫班聮參賛
三乗之化雨玄壇羅列丹悃敷宣以今某資
薦亡故某及一切産魂痛慾海之塵迷𡨚仇
報對致血湖之波漲形神穢腥非依開釋之
仁曷遂超升之樂朱章露奏玉敕風馳期飈
馭之從容鋪陳緑席諒威靈之迅邁莅止玄
壇法衆運誠志心奉請

請神
三獻歩虚
某上啓靈寳解結司靈官眞衆伏以度生死
海孰操彼岸之慈航越人我山亶頼昏衢之
慧燭亡故某及一切産魂采蘋賦質坐草傷
生慮三生四負之纏縈有萬劫千齡之汨没
將行攝召來詣司存願劒佩之暫留勒旌旗
而少駐齊同慈愛開黍珠雨露之恩衣被寵
光慶蘂闕風雲之㑹某不勝懇祝之至
元皇開度天尊

引至監生司上香
焚香供養九天監生大神衞房聖母定生大
神感化大神變胎大神六甲神吏送生童子
送生君順生君速生君全生君南昌分胎功
曹主産功曹迥骸功曹起死功曹玄壇監生
司一切眞衆仰冀威靈特垂鑒映伏以仁涵
三極企丹闕之天開炁灌九霄煥清曹之星
列修齋激切請命勤渠以今某資薦亡故某
及一切産魂昧天精天粹之神竒顚冥業海
致地魄地魂之臭腐沉滯血湖亶依提拯之

仁庶遂逍遥之樂金符夜下朱剡晨馳期召
役於威靈丹忱昭徹諒鋪陳於儀衞緑輦低
回法衆運誠志心奉請
請神三獻
歩虚
某上啓靈寳監生司靈官仙衆伏以負隂抱
陽生化權衡於二炁出生入死樞機發育於
九天亡故某及一切産魂禀質女流失身産
厄萬劫而穢腥莫滌千生而顚踣誰扶行攝
神儀來叅聖幕望慈悲之曲映期鹵簿之遲

留巳生未生皆得生契十轉迴靈之妙專度
曲度無不度符九華救苦之仁某不勝懇祈
之至
元皇開度天尊
引至天醫司上香
焚香供養天醫尚藥靈官主辨形𠋫靈官隨
病製藥靈官修合鍜錬靈官生形博士復肌
主者治病功曹收毒將軍三五功曹敷藥靈
官察脉論病靈官請藥療病靈官砭石小吏
扁鵲官吏仙藥童子玄壇天醫司合屬眞衆

仰冀威靈俯垂鑒映伏以天聽無私羅千官
而賛化神功莫測扶三極以同仁齋律有嚴
眞忱畢露以今某資薦亡故某及一切産魂
三彭内訌秋風自剪於交梨二竪潜攻朝露
溘先於坐草非皈依於九轉曷平復於一元
誠籲丹墀恩頒玉敕靈光洞煥玄壇徯聮事
之儀梵炁扶揺緑輦簇前驅之仗法衆運誠
志心奉請
請神三獻
歩虚

某上啓靈寳天醫司靈官仙衆伏以地水火
風病不離於四大神聖工巧醫實賛於三才
亡故某及一切産魂縁愛傷生因胎殞命痛
五臓六腑之榮衞未復致三部八景之靈識
莫完行攝神儀來叅聖幕期同仁而拯治勒
仙仗以遲留𥙷劓息黥符上品生成之妙迴
尸起死證生天化育之功某不勝懇禱之至
元皇開度天尊
引詣混元司上香
焚香供養玉清混元十二炁化生大將軍玄

壇混元司合屬眞靈仰冀威靈特垂鑒映伏
以玉清啓運煥慧日於中天金闕升班布慈
雲於大地聿嚴齋福先控哀忱以今某資薦
亡故某及一切産魂思夜壑莫痛於血湖慨
五神之枯朽乗晨陽雖離於苦海奈九氣之
飛揚非返本以生成曷登眞而快樂露章一
奏風驛四馳鑒丹悃之敷羅玄關命駕勒瓊
輪而迅邁紅帟停𩥵法衆運誠至心奉請
請神三獻
歩虚

某上啓玉清混元大將軍一切眞衆伏以一
氣周流聚散奚分於生死六陽變化生成宻
佐於乾坤亡故某及一切産魂身抱宿𡨚命
沉産厄諒精神魂魄意之顚頓致金木水火
土之飄零行攝神儀來叅聖幕願威靈之暫
駐拯神變之無方理五炁混百神符仙化成
人之妙離三途超八難證登眞度命之玄某
不勝虔祝之至
元皇開度天尊
引詣浣濯司上香

焚香供養靈寳沐浴靈官玉清攝魔屏穢靈
官九鳯破穢靈官天河東井君浣濯夫人黄
華玉女石景水母仙花玉女五方五帝解穢
君五靈童子玉女使者九天運穢神君斬穢
神君滅穢神君洗穢神君蕩穢神君四靈解
穢神君玄壇浣濯司一切眞衆仰冀威靈特
垂鑒映伏以丹闕端嚴法雨羅敷於象外清
曹赫奕慈風浩蕩於寰中齋列黄壇誠通朱
表以今某資薦亡故某及一切産魂沉淪萬
劫宿根之塵垢紛葩奄忽一朝血湖之穢腥

跋疐非仗神威之蕩滌曷令魂識之清明一
札心馳九重敕下鋪張六帟諒雲馭之遥臨
提拯黄泉挽天河而曲度法衆運誠至心奉
請
請神三獻
歩虚
某上啓靈寳浣濯司靈官眞衆伏以定水湛
八解之池澄清業垢玄泉灌五靈之液蕩滌
心塵亡故某及一切産魂身列女流命沉産
厄慮性識縈纏於腥穢而魂靈漬染於腥臊

將攝神儀來叅聖幕願從容於仗衞祈灌沐
於精華九鳯徘徊挹東井方諸之粹五龍橐
籥注南宫流汨之英某不勝虔祝之至
元皇開度天尊
引至巾笥司上香
焚香供養靈寳巾笥司靈官青玄金木仙衣
玉女仙帶玉女仙車玉女冠帶仙官一切眞
衆仰冀威靈垂慈鑒映伏以清微下度人之
令十極歸仁靈寳列如意之曹萬司賛化玄
壇肇啓丹悃潜孚以今某資薦亡故某及一

切産魂神淪没於血湖衣裳腥穢識浮沉於
業海容止恓惶期衣被於天光盍皈依於神
貺朱章啓奏玉敕宣傳駐景前帷幸從容於
再宿承流中陛庶䕃覆於九垓法衆運誠志
心奉請
請神三獻
歩虚
某上啓靈寳巾笥司靈官眞衆伏以𡨋關鬱
絶九幽杳隔於陽光列職森羅萬劫提携於
隂暗亡故某及一切産魂命淪穢境神墮寒

庭莫全五體之威儀安望六銖之纎麗行將
攝召來欵司存願騶御之傾光布繭絲之正
化配乾坤上衣下裳之妙佩服陸離成坎離
陽變隂合之功容儀濟楚某不勝虔祝之至
元皇開度天尊
引詣壇前向門外行催召



靈寳領教濟度金書卷之一百十六
