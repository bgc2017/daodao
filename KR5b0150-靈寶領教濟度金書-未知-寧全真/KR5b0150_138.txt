










靈寳領教濟度金書卷之一百三十八
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品祈禳通用
　　十一列曜燈儀
　　　歩虚灑淨祝香
祥靄珠篝碧霧飛騰於紫界光浮翠蓋玄雲
洞煥於蒼穹露悃上通天休下鍚以今恭𤑔
寳香遥瞻供養
太上無極大道三清上聖三寳至尊北極紫

微大帝勾陳天皇大帝太丹炎光鬱儀上皇
道君太隂黄華素曜元精聖后上皇神母東
方歳星始陽上眞青皇道君南方熒惑丹火
朱陽赤皇上眞道君西方太白太素少陽白
皇上眞道君北方辰星太玄隂元黒皇上眞
道君中央鎭星中黄眞皇上眞道君神首羅
㬋眞君神尾計都眞君天一紫炁眞君太一
月孛眞君星中道德眞君聖衆齋主某本命
元辰建生星斗君運限照臨一切眞宰太歳
尊神日直香官里域土地虚空鑒察應感靈

司仗此寳香普同供養伏以祖炁混茫抱玄
黄於象外元功恢廓羅經緯於寰中煥二景
以旋飛燦五精而周布紫霄璧合玉宇珠聮
授時崇七政之名鍚範定五紀之目是晝是
夜運晦朔弦望之輪秉陽秉隂正逆順伏留
之軌傾光有赫垂象無私三寳膏沐於神輝
九執宣揚於暗曜青羅啓運黄老開圖握化
機而周四七之躔災祥井井司天符而定十
一之數機眚昭昭拱帝座於天心提民生於
地面登晨奔景孰窺神化之玄微視履考祥

盍迓蕃釐之妙宻今有齋主某夙欽道日幸
際眞風九思殫徼福之恭三省罄知非之悃
銀缸設像列丹燄以熒煌寳篆騰芳御紫煙
而縹緲瓊科演妙玉籟通玄肅鸞序以瞻天
叩鴻鈞而請命伏願丹忱日監玄澤天開玉
樹籠葱茂四時之景福金花鬱勃延千歳之
脩齡稽首皈依無極大道
　(臣)衆等志心皈命日宫大聖太陽鬱儀帝
　　君宫中神仙和諸靈官
伏聞寳池映郭金門耀彩於祥蓮碧海飛輪

丹御騰光於若木浴神輝於上舘錬陽魄於
西關三極著明十華乆照重輪同晷昭六龍
休徴之符負珥抱環彰萬象災期之兆周黄
道而陸分南北羅赤界而時定春秋動植頼
以生成刑德由其槖籥光舒化國象配宸庭
今有齋主某蠲潔蓬居恪殫葵志皈命日宫
大聖太陽帝君伏願鬱儀鍚慶金簡書名日
麗千山擁神光於歩武煙收六合掃隂翳於
興居運限吉符命身災散眷序恊芝蘭之韻
家庭茂椿桂之華稽首皈依䖍誠讃詠

　　信禮無上太虚天日宫太陽帝君
東望扶桑宫稽首朝鬱儀太陽洞明景
寥寥何所思令我拜金色候天望英姿
皇華將玉女臨軒降此時(和)與道合眞
　(臣)衆等志心皈命月宫大聖太隂結璘皇
　　君宫中神仙(和)諸靈官
㐲以地鋪七寳隂精浴東井之津林茂八騫
素魄錬陽光之沼漾金波於碧漢飛玉兎於
清霄洞照六虚統御萬國十煇璚熖彰灝炁
於鴻圖五色陽光表祥符於鳯曆九道定盈

虧之象二交經虚闇之躔配椒掖之徽柔並
槐庭之忠直生成品類和合乾坤今有齋主
某蠲潔蓬居恪殫葵志皈命月宫大聖太隂
皇君伏願結璘鍚慶緑字書名桂影髙華映
門䦨之喜色蟾輝澄瑩消運限之災氛介福
天齊迎祥氷皎絃誦克昌於文獻謳謌永樂
於熈平稽首皈依䖍誠讃詠
　　信禮無上太虚天月府太隂皇君
仰望顧八表惟月孕隂精中有太素皇
夫人駕緑軿耀華光二極混明照三清

殷勤求至道五色下來迎(和)與道合眞
　(臣)衆等志心皈命東方木德歳星重華眞
　　君星中神仙和諸靈官
伏聞少陽布象青光流八極之輝蒼龍垂精
東陵開九府之邃位守仁而御震時執政以
行春福德攸司生育是職五榖熟而人民育
亶藉權衡三光全而寒暑平允由主宰領齊
岱東夷之分拱閶闔中極之尊名配農官曆
周歳籥賛裁成於二炁敷慈惠於群靈今有
齋主某蠲潔蓬居恪殫葵志皈命東方木德

歳星重華眞君伏願始陽鍚慶蘂簡書名庭
院酣春登春臺而日闢命身益壽履壽域以
天開百福雲臻千災風掃叙天倫之樂事昌
世澤之芳猷稽首皈依䖍誠讃詠
　　信禮無上太虚天東方木德歳星眞君
歳星乗木德展轉耀東郷淩天資潤澤
正色滉明皇㝷華謌浩漾擲水詠芝房
經時頻禱祝獲福自然長(和)與道合眞
　(臣)衆等志心皈命南方熒惑執法眞君星
　　中神仙和諸靈官

伏以太陽布象赤光流八表之輝朱雀垂精
南上開三門之邃時執衡而行夏位守禮以
御離驕奢攸司長養是職入太微受制而出
廵歷經躔配司馬執法而行裁成天政領呉
楚南蠻之分拱閶闔中極之尊名兼備於鴻
臚歷二周於歳琯威芒振肅號令森嚴今有
齋主某蠲潔蓬居恪殫葵志皈命南方火德
熒惑執法星君伏願朱陽錫慶瓊簡書名炁
宇無塵奏虞薰於永晝門庭多暇挹湛露於
清宵眷序團欒雲仍昌熾運限不臨於九厄

興居自納於千祥稽首皈依䖍誠讃詠
　　信禮無上太虚天南方火德熒惑星君
芒角森龍鳯威光映十天丹剛耀午夜
朱火熖三邊晶明符正炁劔㦸煥兵權
攙搶應滅跡孛彗敢當前
　(臣)衆等志心皈命西方金德太白天皓星
　　君星中神仙(和)諸靈官
伏聞少隂布象素光流九野之輝白虎垂精
西辰開七門之邃位守義而御兊時執矩以
行秋肅殺攸司兵刑是職配將軍而列司馬

外閫宣威主大臣而號上公中朝佐政領秦
蜀西戎之分拱閶闔中極之尊翊羲馭以周
𨇠建節旄而耀武萬民瞻仰群品陶鎔今有
齋主某蠲潔蓬居恪殫葵志皈命西方金德
太白天皓星君伏願少隂鍚慶瓊簡書名玉
瀣涵秋浴清光於德履金飈戒曉散和氣於
髙門福注銀潢壽齊璇極暢親姻之宴樂迎
運限之佳祥稽首皈依䖍誠讃詠
　　信禮無上太虚天西方金德太白星君
太白淩清漢騰霜耀素英亭亭浮瑞炁

皎皎盛長庚鋒髙能禦寇色潤毎降兵
推窮符曆數合道與長生(和)與道合眞
　(臣)衆等志心皈命北方水德辰門伺晨星
　　君星中神仙(和)諸靈官
伏聞太隂布象黒光流九有之輝玄武垂精
北㝠開五門之邃位守智而御坎時執權以
行冬殺伐攸司收藏是職槐省配公輔之貴
爕理隂陽𣗥庭持廷尉之平簡清獄訟領燕
代北狄之分拱閶闔中極之尊躔佐日輪曆
周歳運垂靈光於群品敷休德於三靈今有

齋主某蠲潔蓬居恪殫葵志皈命北方水德
辰星伺晨星君伏願玄隂錫慶玉札書名歩
武陽回福茂迎長之旦門庭春近災消錢臘
之朝運限氷清身心月瑩眷序保歳寒之樂
雲仍昭積善之符稽首皈依䖍誠讃詠
　　信禮無上太虚天北方水德辰星星君
妙哉扶五炁髣髴見玄門嵯峨當丑位
壬癸洞靈君分輝凝皎潔肸蠁赴思存
仙謌將舞蹈良乆下金天和與道合眞
　(臣)衆等志心皈命中央土德鎭星地𩛩星

　　君星中神仙(和)諸靈官
伏聞沖和布象黄光流十土之輝勾陳垂精
黄道開四門之邃時執量而行季夏位守信
而御中宫德厚攸司樞機是職歷星躔而敷
天令景配重隂垂嘉徴而樂清時俗臻泰定
領三河宋衛之分兼京師衆大之區三十歳
而一周五百年而應運神光所被品物咸亨
今有齋主某蠲潔蓬居恪殫葵志皈命中央
土德鎭星地俠星君伏願中黄鍚慶碧簡書
名福地長春茂四時之佳炁壷天不夜陶八

景之靈輝眷序熈熈門庭穆穆掃三災於運
命延百順於曽玄稽首皈依䖍誠讃詠
　　信禮無上太虚天中央土德鎭星星君
髙穹符戊已藏陸起重霄五行尊暗曜
九土見光昭甘石推留伏陶巫筭泬寥
上天垂雨露伏地禮空謡(和)與道合眞
　(臣)衆等志心皈命神首羅㬋建星眞君星
　　中神仙(和)諸靈官
伏聞交初紀度行隱道於珠躔天首標名著
黄旛於玉曆濳曜横行於次舍韜光獨斷於

堪輿炁壓星辰勇摧山嶽兵刑是職正隂陽
薄蝕之期權柄攸司示黎庶凶災之兆聖武
堂堂而莫測神威凛凛以無方月十八以周
天域三千而示變難窺喜怒亦典機祥今有
齋主某蠲潔蓬居恪殫葵志皈命神首羅㬋
建星眞君伏願東華錫慶金䇿書名神觀澄
清扇和風於萬宇天姿閒暇掃戾炁於千朝
天錫脩齡神扶景運命限免刑衝之咎親姻
均宴樂之歡稽首皈依䖍誠讃詠
　　信禮无上太虚天神首羅㬋建星眞君

神首循黒道㝠㝠超至靈暗明期朔望
陽德晦隂精髙鎭黄旛闕矛㦸耀霜鈴
志心俟多福稽首諷眞經(和)與道合眞
　(臣)衆等志心皈命神尾計都墜星眞君星
　　中神仙和諸靈官
㐲聞交中紀度神光濳運於中天地尾標名
徽號宻符於豹尾上總九霄而御政下廵八
極以持衡勇武無疆威權有耀三靈振動示
咎徴而兆災期二景昏蒙履虚道而乗闇炁
建墜平分於列舍喜怒獨奮於經躔權異攸

司金革是職運神鋒而赫奕揚聖化以巍峩
今有齋主某蠲潔蓬居恪殫葵志皈命計都
墜星眞君伏願西靈錫慶玄簡書名萬事無
憂影浸秋空之月一門有喜光融淑景之春
身命平和災衰洗蕩眷序迓如天之福曽玄
衍若水之祥稽首皈依䖍誠讃詠
　　信禮神尾計都墜星眞君
處暗表隂德豹尾鎭星宫怒指摧山嶽
權雄暝太空龍蛇生怪狀變異忽昏蒙
主人長壽樂禳應在恪恭(和)與道合眞

　(臣)衆等志心皈命天一紫炁星君星中神
　　仙(和)諸靈官
伏問遥瞻象緯夙欽天一之名普植神靈實
總函三之政禀太陽之餘炁佐宸極之流恩
濳隱華芒宻行次舎司道德福禄之柄溥浹
群靈蕩飛流彗孛之災仁周六合慈愛而吉
祥止止孤髙而燕處申申翊九天以儲休周
三十而御曆生成有頼化育無垠今有齋主
某蠲潔蓬居恪殫葵志皈命天一紫炁星君
伏願碧霄鍚慶金格書名道炁彌羅護門庭

而清淨景星照曜䕃起處以安寜四時春和
五行天順藹休祥於眷序衍文獻於雲仍稽
首皈依䖍誠讃詠
　　信禮無上太虚天天一紫炁星君
授制宗元帝含精耀紫微隂陽乗運極
幽顯閟靈機玉輿登廣漢金鈴歩斗飛
四宿循周度九土尊天威和與道合眞
　(臣)衆等志心皈命太乙月孛星君星中神
　　仙和諸靈官
伏聞仰觀太一濳靈曜於層霄俯御大千奮

神威於經舍禀夜光之餘炁司隂景之災符
喜隱精芒怒彰彗像示除舊布新之異逺藉
揚輝表經天燭地之妖近稽宿分雖變現之
靡定而災眚之無殊政賛兩儀曆周九歳布
靈通於三極矜黎庶於九垓今有齋主某蠲
潔蓬居恪殫葵志皈命太乙月孛星君伏願
璇樞錫慶紫府書名瑞溢門䦨猶朝陽之絢
綵祥開眷序若曉鑑之騰輝一㸃塵無萬般
福至身命定期熈之禄雲仍衍文獻之芳稽
首皈依䖍誠讃詠

　　信禮無上太虚天太乙月孛星君
太隂光玉緯精𩲸育群生青桂黄華輔
鬱羅保素靈毛頭分怪狀彗尾或濳經
舍次流災福齋修洞杳冥(和)與道合眞
　　　福生無量天尊
向來關祝十一曜星燈功德周圓伏以三垣
二極統圓蓋之衆星七緯四餘仰方輿之群
品清微頒政紫闕宣符禍福已求敢昧動天
之德災祥天降盍殫反己之功切切分隂拳
拳寸抱念淵臨氷履或寡過之未能而春育

海涵幸災禳之可覬徼福九光之燭齋心一
瓣之香伏願德耀流輝慶雲垂廕虎龍混合
漱瓊液以逍遥鳥兎循環育朱顔而容與禎
祥川委毒害煙消玉燭宣和朝野慶太平之
運金穰應瑞寰瀛昌大定之基萬象歡榮九
幽披朗爲如上縁請
聖作證志心稱念長生保命天尊(和)不可思
議功德

靈寳領教濟度金書卷之一百三十八
