










靈寳領教濟度金書卷之八十二(八十三/同卷)殷十
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(生神/齋用)
　　升壇誦經儀
　　　歩虚洒淨
　　　三皈依
　　　按人各恭敬
志心皈依十方道寳當願亡靈起心回向一
　　　切信禮

志心皈依十方經寳當願亡靈心開悟解受
　　　持轉誦
志心皈依十方師寳當願亡靈普上法橋無
　　　有障碍
　　　啓白
具位(臣)某謹焚香奏啓
太上無極大道虚无自然元始天尊太上玉
晨虚皇大道君金闕後聖玄元太上老君三
寳丈人三寳帝君三洞尊神鬱單無量天帝
上上禪善無量壽天帝梵監須延天帝寂然

兜術天帝波羅尼宻不驕樂天帝洞元化應
聲天帝靈化梵輔天帝髙虚清明天帝無想
無結無愛天帝五靈五老上帝三元三官大
帝三十六部尊經玄中大法師靜老天尊三
天大法師髙明大帝九天好生韓君丈人度
人不死尊神南極長生大帝㢠骸起死尊神
太一元君太一眞人飛天大聖無極神王四
恊侍宸玉輔上宰九天司馬侍仙玉郎太極
典禁靈妃侍聖玉童玉女三洞四輔經籙符
法上聖髙眞翊衛仙靈九天諸司眞君九天

列職靈官玄壇功曹使者玉童玉女直符直
事直日香官虚空監察仙眞主宰諸省府院
司官君將吏地水嶽瀆城隍社令三界應感
一切眞靈仗此寳香並同供養
(臣)聞三寳金書凝飛玄之妙炁九霄玉笈祕
空洞之靈音内名混合於百神生根裁成於
萬品導運御世唱恭奉而九炁結形乗晨希
陽洞玄靈而七元返景法惟元始凝妙虚無
憫履九之告終矝函三之應㑹神景啓奥隱
韻通玄上開天地之光下料死生之化希夷

至極微妙難超仰功德之巍巍罄忱恂之切
切今有齋主某崇建
靈寳生神妙齋開度某人乞於齋次轉誦
太上靈寳自然九天生神玉章經期格神輝
惠超幽爽(臣)等謹裒淨侣䖍欵靈壇澡瀹諸
塵澄清一念調聲正炁異口同音恭按玄科
宣揚寳讃伏願慈光耀景玄極流輝出禁書
於玉臺容其嘯詠開寳章於金格許以謡歌
琅琅而逸響九遐鬱鬱而朗聞三界即使亡
故某人耳聆妙韻身沐靈光宣胞元而解胎

根錬魂門而閉魄户藏府清潤通九竅以開
聦部景光明生萬神而備體性超死户炁返
故根乗大有之瓊輪登妙無之寳界齋主某
人精神靈煥歩武光華家庭永蕩於隂氛眷
序常凝於陽境飛潜動植均戴洪恩人鬼龍
仙普陶玄䕃(臣)下情不勝激切之至謹言
　　　讃詠如儀
　　　宿命讃啓經
雲篆太虚浩劫之初乍遐乍邇或沉或浮
五方徘徊一丈之餘天眞皇人按筆乃書

以演洞章次書靈符元始下降眞文誕敷
昭昭其有㝠㝠其無沉痾能自痊塵勞溺可扶
幽明將有頼由是升仙都
以今齋主某乞轉誦
太上洞玄靈寳自然九天生神玉章經攝氣
聚神還眞返性伏冀劫塵消寂正性昭融召
九炁以期歸出離幽裔㑹萬眞而霄映緫録
形神上朝金闕之寳幃永侍玉皇之香案隂
消注訟陽衍來仍稽首皈依無極大道
　　　平坐讃

道塲衆等執簡當心平坐如法
　　　玄藴呪
寂寂至無宗虚峙劫仭阿豁落洞玄文
誰測此幽遐一入大乗路孰計年劫多
不生亦不滅欲生因蓮花超凌三界徒
慈心解世羅眞人無上徳世世爲仙家
　　　請轉寳經誦經結經
　　　九天生神天尊
仰惟三寳至尊九天上帝俯回洪造同賜證
明(臣)聞玉章妙生神之典梵炁周流金書廻

死魄之靈霄衢宻映重殫赤素仰叩紫清(臣)
向來奉爲齋主某開度亡故某恭率羽流肅
揚秘範依俯仰之格遵誦詠之儀執戒登齋
夷心黙念轉誦
太上洞玄靈寳自然九天生神玉章經計人
各九遍仰蒙覆䕃幸巳周圓伏願靈韻琳琅
天音嘹喨開迷途於九壘鬱勃天光登道岸
於九霄超凌地暗北府落黒編之字南宫移
丹簡之名萬炁朝元五神返本髙歩雲霞之
境碧落逍遥永沾雨露之恩緑羅遊㝠七玄

證品三族凝眞乾清坤夷鼓仁風於壽域隂
靈陽耀舒化日於春臺稽首皈依聞經讃詠
　　　三聞經
聞經巳後唯願亡靈深入法門歸依信受
聞經巳後唯願亡靈萬罪並消善芽增長
聞經巳後唯願亡靈永斷執迷常歸正道
　　　智慧頌
智慧起本初朗朗超十方結空峙玄霄
諸天挹流芳其妙難思議虚感眞實通
有有竟不有無無無不無

　　　又
智慧常觀身學道之所先緲緲任玄肆
自然録我神天尊常擁護魔王爲保言
晃晃金剛體超超太上前
　　　又
智慧生戒根眞道戒爲主三寳由是興
髙仙所崇授泛此不死舟倐歘濟大有
當此說戒時諸天皆稽首

靈寳領教濟度金書卷之八十二











