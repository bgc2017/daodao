










靈寶領教濟度金書卷之一百三十七(一百/三十)
(八同/卷)問六
　　　洞微髙士開光敕苦眞人𡩋全眞授
　　　靈寳通玄弘教水南先生林靈眞編
　料儀立成品祈禳通用
　　南斗燈儀
　　　歩虚灑淨祝香
慶雲蒙藹結玉字於玄虚霏霧羅敷騰金輝
於碧落丹誠應感玄澤昭回以今恭𤑔寳香
遥瞻供養

太上無極大道三清上聖三寳至尊南極長
生大帝南極注生大帝南極老人壽德星君
南斗天府寳光王玉玄上眞道君天相丹精
玄明寳室上眞道君天梁靈瑶寳耀赤天上
眞道君天同景明碧虚眞王天德上眞道君
天柱極眞太玄寳仙玉皇太上上眞道君天
機紫宸絳房玄玄大帝玉眞上眞道君南斗
道德玄曹聖衆火鈴將軍六星童子齋主某
建生本命元辰星君運限照臨一切星宰太
歳尊神日直香官虚空監察應感神祇土地

眞靈里域主宰仗此寳香普同供養伏聞大
微三光之庭拱紫微而分政南極二儀之籥
對北極以宣符凝精耀天廟之芒經度羅星
紀之舍位尊太宰典樞機於三十六禽權領
都曹職隂陽於七十二候御火配九光之運
處離參七政之衡萬象依光百靈受命朱綱
玉緯妙䰟𩲸以飛登翠蓋黄輿總人神而掌
握賢明受爵金革宣威靈光赫赫以陶鎔聖
化巍巍而統制欲徼善應宜暢眞宗今有齋
主某禀炁塵籠宅心道域企紫霄而稽首瞻

丹闕以馳神霞袂陸離翻三乗之瓊範雲光
煒燁象六曜之金輝瑞煙騰縁藹之祥芳⬤
襲絳華之炁花開景運燼落災符伏願丹臺
書名朱宫紀善映秋霄之璧月塵寂心空浴
定水之珠蓮染離性朗福並儀璘之大壽齊
灊霍之崇稽首皈依無極大道
　(臣)衆等志心皈命南斗大聖天府司命眞
　　皇君斗中神仙和諸靈官
伏以明德宫中儼丹玉絳華之闕司命府内
仰上相鎭國之尊注紫炁以流芒臨赤天而

布政中監萬國上翼九霄立極膺符運祚權
衡於鳯曆提封御宇域畿主宰於鴻圖下領
人民旁司壽命䢖生推子午之位分野定金
呉之郷是爲斗魁用司天政今有齋主某齋
心事帝潔已瞻天皈命南斗大聖司命眞皇
君伏願玄澤下敷丹衷上御景星耀彩天開
宇宙之符銀漢流輝人襲家庭之慶金穰應
運玉燭宣和無札瘥夭傷之虞集富貴康寧
之壽群生穆穆萬兆熈熈稽首皈依䖍誠讃
詠

　　信禮髙上太微垣南斗司命星君
南斗司命流光度人上翊九天下總群倫
六司定籍名列丹天玄綱所指敷落靈眞
家國安鎭萬壽一人䰟炁清爽與神同仁
鎭國自然上升玉宸和願得長生
　(臣)衆等志心皈命南斗大聖天相司録眞
　　皇君斗中神仙和諸靈官
伏聞洞宫天中儼七寳蘂金之闕天相府内
御司録鎭嶽之尊注丹炁以流芒御赤天而
佐理寰中是統域内攸司五嶽四瀆之崇靈

威統制三島十洲之邃聖化攝提中領神仙
下臨地庶建生推丑未之位分野定會稽之
郷是爲斗魁用司地政今有齋主某齋心事
帝潔已瞻天皈命南斗大聖上相司録眞皇
君伏願洪貺下頒素忱上達九天⬤慶九圍
昭仁壽之風八景垂精八極衍太和之治山
靈薦瑞川后呈祥御萬姓以薫陶辟千殃而
鼓舞百室盈止庶事康哉稽首皈依䖍誠讃
詠
　　信禮髙上太微垣南斗司録星君

南斗司録相火流光華精固結正炁當陽
六司注籍名列丹房五嶽安鎭八紘阜康
辟除毒害斷滅不祥動用迪吉與神同方
鎮嶽自然上升玉堂(和)願得長生
　(臣)衆等志心皈命南斗大聖天梁延壽眞
　　皇君斗中神仙和諸靈官
伏聞含光宫中儼七寳丹瑛之闕天梁府内
仰延壽保命之尊注紫炁以流芒坐赤天而
賛化主持性命裁制年齡金書開乆視之基
上司萬乗玉簡紀長生之筭下領兆臣推校

霜明銓量日赫建生推寅申之位分野定丹
陽之郷是爲斗衡用司春政今有齋主某齋
心事帝潔已瞻天皈命南斗天梁延壽眞皇
君伏願民情上通天恩下映朱陽定録並龜
鶴以齊齡丹天標名等椿松而分福青春宴
樂緑鬢光華風波絶塵外之憂日月永壷中
之景詩書世澤文獻家聲稽首皈依䖍誠讃
詠
　　信禮髙上太微垣南斗延壽星君
南斗延壽天梁福星飛晨合景舍次通明

六司掌籍名列丹經保固形命攝精養神
消災滅羅注福延生命齊日月與神通靈
保命自然上升玉清和願得長生
　(臣)衆等志心皈命南斗大聖天同益筭眞
　　皇君斗中神仙和諸靈官
伏聞柔德宫中儼玄天金明之闕天同府内
御益筭保生之尊注青炁以流芒居赤天而
御政生成萬彚化育群生盡華夷海島之殊
悉歸統部極動植飛濳之衆普藉陶鎔各保
天年克延命址建生推卯酉之位分野定豫

章之郷是爲斗衡用司夏政今有齋主某齋
心事帝潔己瞻天皈命南斗大聖天同益筭
眞皇君伏願精意上昭靈光下濟金華定命
氷消障累於門闌玉醴流形雲擁蕃釐於歩
武生根益固壽域宏開雲仍敦詩禮之風眷
屬被絃歌之化四時寧謐萬事圓成稽首皈
依䖍誠讃詠
　　信禮髙上太微垣南斗益筭星君
南斗益筭位列天同清光普照生炁居中
六司注籍名列丹穹榮生添壽福慶無窮

靈光微妙無願不從駕景迎祥與神同宗
保命自然上升玉宫和願得長生
　(臣)衆等志心皈命南斗大聖天樞度厄眞
　　皇君斗中神仙和諸靈官
伏聞寳光宫中儼霞陽洞神之闕天樞府内
仰度厄錬䰟之尊注絳炁以流芒端赤天而
布化職司籙籍權領樞衡水沼華池鍊形神
而超淩三界丹臺紫府削災厄而笑傲百齡
下典文章兼提爵位建生推辰戍之位分野
定廬陵之郷是爲斗杓用司秋政今有齋主

某齋心事帝潔已瞻天皈命南斗大聖天樞
度厄眞皇君伏願宸渥下昭精忱上徹波澄
月瑩千災無擾於靈臺塵寂鑑明五炁自朝
於玄谷形神俱妙道德長新靈光燦眷序之
春瑞炁藹門闌之旦南陵鍚福北鬱消愆稽
首皈依䖍誠讃詠
　　信禮髙上太微垣南斗度厄星君
南斗度厄天樞尊靈祥光燦爛明徹金輪
六司紀籍名列紫閽廻骸起死鍊𩲸陶䰟
藏府沖恱眞炁長存萬災不干與神同群

鍊度自然上升玉門(和)願得長生
　(臣)衆等志心皈命南斗大聖天機上生眞
　　皇君斗中神仙和諸靈官
伏聞天節宫中儼玄臺六華之闕天機府内
仰上生大理之尊注虹炁以流芒臨赤天而
賛政紀綱是職機要攸司總天人生死罪福
之編權衡有頼典地水善惡功過之目藻鑑
無私中領群靈下提萬地建生推巳亥之位
分野定九江之郷是爲斗杓用司冬政今有
齋主某齋心事帝潔已瞻天皈命南斗大聖

天機上生眞皇君伏願丹禱上聞清光下燭
歳功一十二月融福地以長春道炁百千萬
重䕃壷天而不夜吉祥雲委純嘏川增神風
蕩黑簡之名麗日煥金章之字壽符南極慶
叶東華稽首皈依䖍誠讃詠
　　信禮髙上太微垣南斗上生星君
南斗上生功顯天機神眞三妙浮翔八微
六司理籍名列丹闈聲發響應形動影隨
生成萬靈監度兩儀長生道備與神同冝
上生自然上升玉墀(和)願得長生

　　　衆誦大呪旋繞一帀
南斗火宫煥照朱門主領壽籍陶鑄生䰟
玉液錬形黄華漑根以樞校明以機定昏
以録司過以命司存以梁承天以同把坤
中天大帝制御崑崙師傅相宰鎭離居尊
功分三炁筭列百元爲粮之斗爲天之藩
維人之數維時之暄萬寳是頼五福之源
生生不竭終始流恩
　　　福生無量天尊
向來關祝南斗星燈功德周圓伏以陽之經

隂之緯昭四極以凝輝天之北地之南建六
司而佐政鶴鳴啓運龍御傳芳惟人最靈式
昧機祥之應在天成象盍殫禳檜之忱今有
齋主某澡雪精神瞻依道德列金缸而象斗
丹燄熒煌遡玉宇以瞻星紫煙縹緲徯宸澤
無私之惠儼天威如在之恭蘂笈一周雲韶
九奏伏願靈源輝潤性海澄清大帝垂祥注
生名於丹簡老人呈瑞開壽址於青編圓十
三義象之經營副九五箕疇之志願詩書有
耀簮紱聮榮德星永照於家庭慶雲長臻於

眷序芝蘭秀發桑梓熈平祖玄無塜訟之憂
品𩔖沐陶鎔之樂爲如上縁請
聖作證志心稱念福生無量天尊和不可思
議功德
靈寳領教濟度金書卷之一百三十七





