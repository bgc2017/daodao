










靈寳領教濟度金書卷之一百九十八
洞微髙士開光救苦眞人甯全眞授
靈寳通玄弘教水南先生林靈眞編
科儀立成品(安宅齋用)
土府醮儀
歩虚灑淨
黙禮師存念如法
衞靈
五星列照煥明五方水星却災木德致昌
熒惑消禍太白辟兵鎭星四據家國利亨

名刋玉簡字録帝房乗飊散景飛騰太空
出入冥无遊宴十方五雲浮蓋招神攝風
役使萬靈上衞仙翁(和)與道合眞
請稱法位
具位奉行法事臣與合壇衆等謹焚香上啓
太上无極大道后土皇地祇五方五府大帝
土府太皇上帝太歳尊神太隂神君土公土
母功曹主簿土家令長三公九卿丞相二千
石土官土中守衞青龍白虎朱雀玄武神君
勾陳螣蛇軒轅招摇神君十榦十二枝九宫

八卦四維禁域守坐飛鈞神君黄旛豹尾神
君奏書博士神君喪門弔客神君官符死符
神君歳刑歳煞神君金神七煞神君獨火五
鬼神君畜官劫煞神君災煞病符神君伏兵
大禍神君蠶官蠶命神君飛廉大煞神君流
財九良神君一白二黒神君三緑四碧神君
六白七赤神君八白九紫神君中央五黄神
君左右前後一百二十座神煞神君土中無
鞅聖衆看望隨喜一切神靈伏聞圓方定位
分支干以環周經緯流形配隂陽而輻拱厥

功懋矣有神司之自羲爻彰上棟下宇之文
故乾象配東垣西墉之制聚廬攸肇考室斯
昭四正四維有仙靈而統𨽻八方八卦羅龍
鬼以宣承凡有範圍皆當槖籥今齋主役縁
版築工備▲茨慮震動於隂宫期康寧於陽
宅爰修禴祭肅謝靈斿伏望鞍轡驅馳領曹
僚而莅止蓋旌踴躍乗眷屬以來臨俯殫芹
采之微用罄葵傾之切某無任傾徯之至謹
稽首奉請
請聖

適伸拜請諒沐光臨設拜上香酒陳初獻
初獻
具位某謹焚香上啓
太上无極大道后土皇地祇五方五府大帝
土府太皇上帝太歳尊神太隂神君土公土
母土家眷屬左右前後一百二十座神煞神
君土中無鞅聖衆一切神靈伏以道本無形
惟潜扶於人極神則有象常昭賛於天常仰
朝夕晝夜之循環有仙聖眞靈之來往若稽
土府實御地司赫赫威權禁域聿分於遐邇

昭昭綱紀封疆爰别於尊卑竒形跪狀而載
籍彰聞異號殊名而圖書快覩歳遷月徙日
變時移司福德者呈禎祥之符典刑殺者送
災眚之兆鑒臨有翼應感無私今齋主某營
室勤殫肯堂謀遂慮從圖始或夷丘而實淵
迨至成终每芟平而窒險昧天星之向背忘
地煞之吉凶甎甓堆垜於禁方竹木駢羅於
殺位眼前突兀若堪圓容膝之歡意外譸張
恐莫遂安身之樂爰瞻依於瓊笈或鋪設於
瑶壇恭啓齊盟仰徼睿澤赤書敷落宣靈寳

之神功丹篆飛羅承玄元之聖範冀蠲淩冐
曲賜帡幪先激切於瓣香庸恪祈於采燭伏
望載言載笑緑皈向之丹忱來游來歌鑒勤
拳之素懇上承天敕下慰民情至誠感神必
昭迴於鴻祉克念作聖庶安樂於蝸居某不
勝傾徯之至謹伸亞獻
亞獻
具位某謹焚香上啓
太上无極大道后土皇地祇五方五府大帝
土府太皇上帝太歳尊神中央戊已應感眞

靈伏以紫䇿敷玄八卦顯縱横之數青囊演
妙九宫張飛伏之機乾子坤午而先天道明
坎北離南而後天象備義彰狐首事兆龜圖
凡三百六旬之經營爰居爰處皆二十四神
之槖籥式賛式扶況弔替之往來與報壓之
隱顯或主或客或後或先周天時而定加臨
隨人命而守方位善彰慶兆惡啓災期今齋
主某作室志勤謀家必競玄壇奏對巳荷圓
穹仙聖之帡幪丹幕嚴陳更賴方域神靈之
翊衞伏願蕃釐日闢純嘏雲升築室以樂妻

孥興居豐適聚廬以事父母動止康寧壺天
融枕簟之華福地映簾櫳之麗神功黙佑豈
惟髙廪之多稌聖力潜扶坐視積箱之饒帛
七煞九良收威於界域三符五鬼斂惡於疆
隅日照門闌絶爛額焦頭之患風清庭戸無
胼手胝足之憂萬事從心百縁遂意蒙如丹
禱仰荷玄恩更願衆煞韜威諸神送喜歡生
桑梓免罹鴻鴈之虞慶襲枌榆可遂雞豚之
樂井閭帖泰郷社和寧凡懇禱之無私賴鑒
臨之有翼某不勝拳切之至謹伸終獻

終獻
送聖
某謹焚香上啓
太上无極大道后土皇地祇五方五府大帝
土府太皇上帝太歳尊神中央戊已應感眞
靈伏聞玉醴三週幸罄投醪之敬金鏞九奏
欣圓投醴之儀旣薦獻之情終諒敷陳之辭
罄回瞻雲馭巳旋地下之蒼黄俯控飊輿漸
返土中之𦕈莽均依道域永處神郷某不勝
依戀之至謹稽首奉送

送神頌
向來
安鎭
致詞啓白
聖位某伏以築環堵而居寧免神靈之震動
幸聚廬而處惟祈吉慶之加臨可無禳鎭之
方式慰鑒觀之切恭依蘂笈肆奠金符仰冀
眞慈俯垂孚佑
東方九炁天君
伏聞少陽應律分淑景於卯方太皡司符頒

蒼龍於震位下映黄混之疆域上配碧落之
躔維典領災祥權衡政令今齋主某始從營
構終至落成塞坎塡基植材運甓涓時揀日
正位辨方有犯東方艮寅甲卯乙辰諸籌神
煞易生災釁敢祈禳謝願賜平康某謹上啓
東方青帝九夷君勾芒大神東海兵士九十
萬騎收解宅中内外青色青災木中剛煞鬼
邪之炁仍乞青天九炁天兵騎吏持戈執㦸
鎭定震卯之位有災氣從東方起者辟而解
之一如

太上玄都女青律令
告符
青帝之神手執瓊文吞魔食鬼横身飲風
驅雷役電搜捕精邪有不順者碎斬微塵
和安鎭東方
南方三炁天君
伏聞太陽應律分麗景於午方炎帝司符頒
朱雀於離位下映黄混之疆域上配碧落之
躔維典領災祥權衡政令今齋主某始從營
構終至落成塞坎塡基植材運甓涓時揀日

正位辨方有犯南方巽已丙午丁未諸籌神
煞易生災釁敢祈禳謝願賜平康某謹上啓
南方赤帝八蠻君祝融大神南海兵士三十
萬騎收解宅中内外赤色赤災火中剛煞鬼
邪之炁仍乞丹天三炁天兵騎吏持戈執㦸
鎭定離午之位有災炁從南方起者辟而解
之一如
太上玄都女青律令
告符
赤帝之君伏魔大神乗雲吐霧驅役百靈

上通日月下入幽冥禦邪斬鬼宅舍安寧
和安鎭南方
西方七炁天君
伏聞少隂應律分斂景於西方少皡司符頒
白虎於兊位下映黄混之疆域上配碧落之
躔維典領災祥權衡政令今齋主某始從營
構終至落成塞坎塡基植材運甓涓時揀日
正位辨方有犯西方坤申庚酉辛戍諸籌神
煞易生災釁敢祈禳謝願賜平康某謹上啓
西方白帝七戎君蓐收大神西海兵士七十

萬騎收解宅中内外白色白災金中剛煞鬼
邪之炁仍乞素天七炁天兵騎吏持戈執㦸
鎭定兊酉之位有災從西方起者辟而解之
一如
太上玄都女青律令
告符
皓靈之炁安鎭西方驅除邪鬼永保安康
出入無礙照耀玉堂吾符一下永處吉祥
和安鎭西方
北方五炁天君

伏聞太隂應律分蔵景於子方頊帝司符頒
玄武於坎位下映黄混之疆域上配碧落之
躔維典領災祥權衡政令今齋主某始從營
構終至落成塞坎塡基植材運甓涓時擇日
正位辨方有犯北方乾亥壬子癸丑諸籌神
煞易生災釁敢祈禳謝願賜平康某謹上啓
北方黒帝五狄君玄冥大神北海兵士五十
萬騎收解宅中内外黒色黒災水中剛煞鬼
邪之炁仍乞玄天五炁天兵騎吏持戈執㦸
鎭定坎子之位有災炁從北方起者辟而解

之一如
太上玄都女青律令
告符
北方之帝號曰玄卿驅邪縳魅安鎭宅庭
常居吉慶永處福齡萬神護佑俱保利貞
(和)安鎭北方
中央一炁天君
伏聞沖和應律分清景於中方黄帝司符頒
螣蛇於正位下映黄混之疆域上配碧落之
躔維典領災祥權衡政令今齋主某始從營

構終至落成塞坎塡基植材運甓涓時揀日
正位辨方有犯中央戊巳諸籌神煞易生災
釁敢祈禳謝願賜平康某謹上啓
中央黄帝三秦君后土大神四瀆兵士一十
萬騎收解宅中内外黄色黄災土中剛煞鬼
邪之炁仍乞黄天一炁天兵騎吏持戈執㦸
鎭定中宫有災從中央起者辟而除之一如
太上玄都女青律令
告符
黄中理炁統攝百靈常居中土永鎭方隅

何神敢敵何鬼敢窺逆吾者死順吾者與
吾鎭此處永滅灾迍(和)安鎭中央
向來召神伏煞鎭符遣災幸獲圓成仰依覆
祐伏願齋主某行蔵有慶動靜無虚襲庭户
之家聲光風披拂耀門闌之喜炁霽月玲瓏
四時無撓於精神八節常榮於歩武永膺福
禄常迓禎祥某不勝懇禱之至


靈寳領教濟度金書卷之一百九十八
