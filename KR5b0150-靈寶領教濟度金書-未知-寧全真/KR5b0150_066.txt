










靈寳領教濟度金書卷之六十六
　　　　洞微髙士開光救苦真人甯全真授
　　　　靈寳通玄弘教水南先生林靈真編
　科儀立成品(淨供/合用)
　　大獻午朝行道儀
　　　歩虚燒香頌
　　　各禮師存念如法
　　　宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟奸破祅明耀元功金符召制躡雲策龍
謡歌慶㑹散花太空神化㝠運四極安隆
伏御帝前罔有不恭
　　　鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玊
女五帝直符直日香官各三十二人出出者
嚴裝關啓玄壇天帝神君當召此間土地里
域真官正神急上關啓臣今奉爲入意以今
午朝行道願得

玊清道炁靈寳妙光下降流入臣等身中即
使玄壇清淨内外成真天無氛穢地絶祅塵
琳琅振響十方肅清萬魔不干真誠上徹令
臣所啓之誠速達俓御
太上无極大道至真玊皇上帝(御前)
　　　請稱法位
具位臣姓某與臨壇官衆等謹同誠上啓
太上无極大道虚无自然元始天尊太上虚
皇玊晨大道君金闕玄元太上老君昊天玊
皇上帝十方已得道大聖衆至真諸君丈人

十方自然靈寳天尊隨機赴感太乙救苦天
尊三十六天帝君玊虚上帝玊帝太帝東華
南極西靈北真玄都玊京金闕七寳玄臺紫
微上宫靈寳至真明皇道君三十六部尊經
玄中大法師三界應感一切真靈臣聞大道
混茫髙運紫清之表至真寥廓潜凝玄碧之
中提覆載以生成合隂陽而化育九華八極
流惠露於黄圖六洞十宫職迅霆於黒鬱匪
藉虎關之浩蕩曷今犴室以超凌臣等昌運
欣逢玄樞快覩山林獨樂未能藏六以頥真

朝市同流徒藉存三而逐妄誓罄操修之力
庸殫濟度之功凡有皈投敢忘關告齋主忱
詞謹當宣奏
　　　宣詞
按如詞言可量激切齋主某勤拳皈命稽顙
馳神極地濵天悲苦之幽魂無盡際上蟠下
淒迷之沉爽奚窮往古來今陽注隂受或宰
制六合或更霸九州或寵冠椒房或榮分茅
社或槐庭禄貴或榆塞威明或文藝無雙或
武陣第一或雲林宴坐或月錫經行或喜探

玄元或樂味禪悅或守戒定慧或鍊精炁神
或秀櫂儒林或榮聮仕版或東陵學圃或南
陽躬耕或商販江湖或鋤耕田野或術精𡊮
李或藝冠岐黄或技絶鈞韶或業超匠石或
工紹陶冶或學襲箕裘或朱墨舞文或綺羅
鬻巧或心營屠儈或志典庖厨或射獵掩群
或羅網併陣善縁山積死覬超凌惡業海深
没終淪墮凡今時之孤滯皆昔日之芳華有
滅有生無貴無賤與齋主所度某等均臨平
等光明之席來趨廣大清淨之筵朝禮慈容

圓成慧性法水洗群迷之陋辭五濁泥香羞
充萬劫之飢度三清岸陶丹陵之英粹開黒
鬱之精華玊簡昭宣俾遂千生之快樂金符
告命爲除九死之𡨚愆永脫苦輪即登樂界
瑤光在上降龍御以依華圭影正中輅烏輪
而散彩法雨振山河之潤香風陶宇宙之和
鳳葆翻飛燦三晨於玊壝鸞旂搖曵鳴九奏
於瑤堦洽大地以均歡極周天而並慶以今
臨午行道請法衆等運兹初捻上香歸身歸
神歸命

大道臣等首體投地仰依
太上三尊願以是功德上祝
社稷尊靈宗祧先聖伏願遊神廣漠御氣虚
无受策紫微駕飛龍而問道登真碧漢驂翔
鳳以升仙基業千齡本枝百世今故燒香自
歸依
師尊大聖衆至真之德得道之後昇入無形
和與道合真
以今臨午行道請法衆等運兹二捻上香歸
身歸神歸命

大道臣等首體投地仰依
太上三尊願以是功德歸流齋主家億曽萬
祖歷劫種親伏願升神蘂闕度命蓮臺萬罪
清夷詣鬱羅而遊宴千𡨚解悟瞻劫仞以逍
遙永證大乘克登小有今故燒香自歸依
師尊大聖衆至真之德得道之後昇入無形
和與道合真
以今臨午行道請法衆等運兹三捻上香歸
身歸神歸命
大道(臣)等首體投地仰依

太上三尊願以是功德歸流普天率土外狄
中華諸類幽靈九垓滯爽並願沉酣聖日鼓
舞神風一性圓明悟生生之苦惱千情寂滅
蕩劫劫之淒涼正路宏開邪門閉塞今故燒
香自歸依
師尊大聖衆至真之徳得道之後昇入無形
和與道合真
　　　禮方懴方命魔
　　　三啓
樂法以爲妻愛經如珠玊持戒制六情

念道遣所欲淡泊正炁停蕭然神靜黙
天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又
大道洞玄虚有念無不契鍊質入仙真
遂成金剛體超度三界難地獄五苦解
悉歸太上經靜念稽首禮

　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位臣姓某等謹重誠上啓
太上无極大道元始天尊太上大道君太上

老君髙上玊皇十方自然靈寳天尊隨機赴
感太乙救苦天尊三十六部尊經玄中大法
師天師君上相上宰四司五帝三界内外應
感真靈臣聞空洞生神萬物踐形於覆載飛
玄結炁百昌御景於隂陽由一迷一悟之分
有萬死萬生之異上无復祖旣列天職以裁
成中有度人斯建仙曹而校録幽明並仰今
古咸遵今齋主某明發九思夙宵三嘆願廣
提於幽暗期頓返於陽光猶慮前生他世彼
世此生營營蟻磨鼓慾海之千尋忽忽駒牎

棹愛河之萬仞莫障狂瀾之浩蕩孰留逝水
之汪洋積𡨚債以難明縱罪尤而罔悟羊腸
蝸角逐實利以矜驕蟲臂䑕肝徇虚名而煥
耀輕慢四大穢賤三光惟知傲忽於生前誰
念伶仃於死後以今轉經首過行道除愆願
削憲於丘陵爲解𡨚於毫髮三光映服練飄
飄之素華七珍流香灑泠泠之甘露陽燧蕩
積隂之垢方諸澄極沍之塵同入无爲侍黍
珠而遊宴永辭有漏翔騫翠以徘徊逈脫沉
淪普升寥廓齋主某襟期天祐歩武神扶與

道合真衍天休於九軌爲善最樂彰帝渥於
八遐公私之狼曜韜光中外之鶉星沉彩凡
有懇願亶藉甄陶上願覆載昭寧圖書顯應
日星煥耀草木蕃鮮麥秀雙岐凝煙雲於碧
落禾生同穎融霽月於玄虛野无鴻鴈之流
離庭有鳯凰之鳴和九幽朗宴五苦停閑則
上明
天尊大慈之化下副臣等皈向之誠謹啓以
聞
　　　十二願

一願大道淡泊虚无安閑空寂澄清自居廣
　　開法門教導頑夫皆蒙惠澤精苦自修
　　預以同學普得昇虚與天相保長存無
　　憂
二願諸天結炁澄清髙虛廣覆保真固靈氣
　　候調節四運和平國安民豐普天閑寧
　　廣濟一切惠達有生保天長存億劫不
　　傾
三願土地覆載無窮安平不䧟海淪不崩保
　　鎮家國兆民具從養生安死惠周十方

　　禾稼滋植營運日豐咸得覆載萬類皆
　　從
四願日月二景髙明無有孛蝕虧盈安清光
　　照諸天洞消暗㝠保固劫運世祚和平
　　普加潤澤惠灑衆生
五願星辰與日齊光轉燭照耀朗映十方各
　　安其位經緯直行保鎮家國無有災傷
　　四海寧一普天與昌
六願四時隨節推遷景氣和調無有災患疫
　　毒消滅普天安平五榖豐熟國富民歡

七願浮雲結炁聚烟飛空髙澄䕃覆玄玄隱
　　則無爲散則彌天神仙同居結友衆真
　　惠流一切興國愛民普濟群生人同劫
　　年
八願風雨流灑無窮普加施泄受其發揚萬
　　物滋生國儲民豐
九願五嶽各安其方巍巍包藏長爲仙宫安
　　鎮國祚保天無終護度一切莫不仰宗
十願江海蕩蕩无極舍容恢廓無細不植淵
　　奥柔惠潤加蠕息天人獲慶年同劫石

十一願帝王國主日昌四鎮安睦兵革不揚
　　天人歌唱吉應來翔敷教濟濟威化揚
　　揚兆庶稱慶長樂未央
十二願蝖飛蠢動已生未生咸蒙安全普得
　生成皆見元氣受陽之形草木果林經
　冬不零一切濟度靡不鮮榮(和)與道合真
　　　復爐
香官使者左右龍虎君侍香諸靈官當令臣
朝元之所自然生金液丹碧芝英百靈衆真
交㑹在此香火爐前令臣學道得道求仙得

仙齋主受福幽顯沾恩十方仙童玊女侍衞
香煙傳臣向來所啓之誠速達俓御
太上无極大道至真玊皇上帝(御前)
　　　出户
靈寳領教濟度金書卷之六十六





