










靈寳領教濟度金書卷之六十三(六十四/同卷)
　　　洞微髙士開光救苦真人𡩋全真授
　　　靈寳通玄弘教水南先生林靈真編
　科儀立成品(淨供/合用)
　　大獻自然朝儀
　　　歩虚入戸
　　　焼香頌各禮師存念如法
　　　宣衞靈呪
五靈列位煥鎮五方始皇護魂丹老衞形
皓靈侍魄黒帝攝生中央黄帝統禦萬真

元皇誥下幽夜開光罪消北府名列南昌
金籙定籍玉字除殃朱陵錬質飛神太蒼
三官九府无極神郷普受開度上生天堂
(和)與道合真
　　　鳴法鼔二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域真官正神急上關啓臣今奉爲入意以今

陞壇行道願得
玉清道氣靈寳妙光下降流入臣等身中即
使玄壇清淨内外成真天无氛穢地絶祅塵
琳琅振響十方肅清萬魔不干真誠上徹令
臣所啓之誠速達俓御
太上无極大道至真玉皇上帝御前
　　　請稱法位
具位臣某今故焼香願以是功德奉爲十方
三界六道四生萬𩔖窮魂三途滯爽飛潜動
植一切衆生皈身皈神皈命

十方无上至真靈寳自然大道乞
原赦前生今世生死宿罪重過得免離三惡
之道五苦八難九厄之中臣等身得道真飛
行虚空白日升天侍衞道君逍遙
无上七寳自然宫殿永與道合所啓玄感應
聲上御
至真无極道前
　　　禮方
志心皈命禮北方无極太上靈寳天尊
志心皈命禮東方无極太上靈寳天尊

志心皈命禮南方无極太上靈寳天尊
志心皈命禮西方无極太上靈寳天尊
志心皈命禮東北方无極太上靈寳天尊
志心皈命禮東南方无極太上靈寳天尊
志心皈命禮西南方无極太上靈寳天尊
志心皈命禮西北方无極太上靈寳天尊
志心皈命禮上方无極太上靈寳天尊
志心皈命禮下方无極太上靈寳天尊
　　　法師長跪宣坐懴
臣法衆等志心皈身皈神皈命

十方无極大道太上靈寳天尊懴悔普天率
土中國外夷六趣㝠靈三途滯爽胎卵濕化
鱗甲羽毛蝝息跂行蛸翹蠢動无邊无極一
切衆生及臣法衆等自從无始以來至于今
日或犯三業大罪積若丘山十惡深愆盈猶
巨海並乞蕩除皆願宿債䟽澄舊𡨚披散咸
得解脫永離輪迴升入无爲克辭有漏臣等
身入至仙㑹道合真神合真寂洞入自然性
命合道玄㑹无爲志心稽首禮謝
无上至真三寳

　　　三啓頌
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又
大道洞玄虚有念无不契鍊質入仙真

遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位

具位臣某與臨壇官衆等謹同誠上啓
太上无極大道元始天尊太上道君太上老
君无上玄老十方巳得道大聖衆至真諸君
丈人三十六部尊經玄中大法師天師君上
相上宰四司五帝三界官屬一切真靈臣聞
元始垂科提群靈於苦海虚皇出教躋萬品
於迷途九清涵德雨之華三洞布祥煙之䕃
金籙白簡乗晨而幽壑光明玉匱丹章扣夜
而寒庭廓朗上極无上髙拱彌髙生生宻賛
於乾坤化化潜資於經緯帝張慧日開光龍

漢之初師衍宗風濟度鶴鳴之後人天咸仰
今古攸遵臣等職忝玄階身依洪化丹青證
誓期宣德以承符金石徼盟庶憲天而宏道
況奉詞㫖敢不上聞齋意齋主某夙陶靈澤
幸際昌辰覩玄運之流行喜赤書之煥爛筵
開大獻徼千真回施之恩誠罄小心冀萬𩔖
普沾之惠超祖宗之億劫和𡨚累於千生集
福家庭流祥眷序星壇顯設徼三極之靈光
霞笈敷揚召十華之梵炁九鳳來翔而門開
甘露六龍普變而厨啓飛雲東華摧黒鬱之

幽南上啓朱陵之耀普提有識共證無爲尚
慮六道四生三途五苦業機自織終天輪轉
以無停罪網髙張極地循環而莫巳非賴提
携之賜曷彰解脫之期欲望皇極垂慈蒼穹
錫宥降丹綸而赦過落滅惡根煥紫綍以除
愆䟽澄善性削塵非於黒簿蕩妄垢於玄曹
身近天階有侍衞送迎之喜神離幽禁无拘
留逼合之憂享六合之瓊羞沐三晨之靈景
逍遥碧落常臻福慶之期遊宴清虚永際太
平之運神形俱妙衣食自然遂齋主懇切之

誠副大道慈悲之願所有真符謹當告下
　　　告符
　　　飛空歩虚頌
　　　關發
　　　十二願
　　一願乾坤明素二願氣象清玄
　　三願聖人萬夀四願化洽八埏
　　五願天垂甘露六願地發祥煙
　　七願四時應候八願萬物生全
　　九願家多孝悌十願國富才賢

　　十一願齋功廣被十二願善瑞日臻
　　　存神復爐
香官使者左右龍虎君侍香諸靈官當令臣
建齋之所自然生金液丹碧芝英百靈衆真
交㑹在此香火爐前令臣學道得道求仙得
仙齋主受福幽顯沾恩十方仙童玉女侍衞
蘭煙傳臣向來所啓之誠速達俓御
太上无極大道至真玉皇上帝(御前)
　　　迴軿頌
靈寳領教濟度金書卷之六十三











