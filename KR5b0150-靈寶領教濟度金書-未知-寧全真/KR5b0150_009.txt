










靈寳領教濟度金書卷之九民十
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　朝奏次序品(開度祈/禳通用)
　　　朝謁次序
　　衆官於靜黙堂序立焚解穢符
　　衆念靜天地呪法師變鍊如法
　　上眞師幕香再拜
　　知磬舉金眞演教天尊賛引法師至玄
　師幕序立上左幕香知磬唱道

　　直壇舉天尊號
　　知磬舉華夏賛引法師上右幕香再拜
　　法師左旋上右廂衆聖香上御位香次
　　上左廂衆聖香至都門序立法師中揖
　　念宻呪存思
四明功曹通眞使者傳言玉女侍香玉女爲
我通逹道室正神上元生炁入我身中(此係/朝入)
　　(戸呪早午朝同/晚與宿啓同)
　　法師入都門至地戸知磬率衆官立地
　　戸外法師中揖念宻呪存思

仙道渺莽元始之家我欲升壇清神變慮願
得太上賜我流霞之漿布炁芬芳臣今服之
可以歩罡五臓神君直日香官聞吾秘呪亦
各以安
　　法師先進左足入地戸知磬率衆官隨
　　後法師左旋至天門念呪存思
无上大羅大羅玉清玉清之家度法眞人聞
(臣)秘呪度臣身形取彼玉霞以靜臣身令臣
歩罡行之帝郷上朝玉皇
　　法師先進左足入天門徑至東方上香

　　周回十方先四正次四維上下直壇奠
　　十方謁簡從東爲始法師上香畢即奠
　　之法師次上天寳臺香華夏結聲
　　知磬舉燒香頌直壇焚降眞召靈符
　　法師存三寳下降宻呪
玉華散景九炁凝烟香雲宻羅徑衝九天侍
香金童傳言玉女傳臣所奏上聞帝前令臣
所啓咸賜如言今日修齋諸天臨軒三界五
帝列言上清執籙把籍齊到帝前開度云回
骸起死无量度人祈禳云延夀益算度厄尊

神龍漢蕩蕩玉清上清
　　法師致拜起
　　都講舉各禮師存念如法
　　法師存祝三師(同宿啓只攺肇建/齋壇作修齋行道)
　　法師思神清旦行道思青雲之炁帀滿
　　齋壇青龍二頭獅子二頭在前又龍二
　　頭獅子二頭在後合八道處巳未丑亥
　　之位龍外獅内仙童玉女天地日月星
　　宿五帝兵馬羅列青炁從肝中出如雲
　　之升青龍獅子在炁中雲炁兵馬官屬

　　並往齋主家門一如宿啓
　　日中行道思赤雲之炁帀滿齋壇朱雀
　　二頭鳳凰二頭在東又雀二頭鳳二頭
　　在西合八頭處寅辰戌申之位雀外鳳
　　内仙童玉女仙馬羅列赤炁從心出如
　　雲之升朱雀鳳凰在赤炁中餘同宿啓
　　日入行道思白雲之炁帀滿齋壇白虎
　　二頭麒麟二頭在四方合八頭處子午
　　卯酉之位虎外麟内仙童玉女兵馬羅
　　列白炁從肺出如雲之升白虎麒麟在

　　白炁中餘並同宿啓
　　又思五臓五嶽五星五帝並如宿啓早
　　午晚朝同
　　法師宣衛靈呪衆和與道合眞
　　都講舉鳴法皷二十四通
　　法師扣齒集神同宿啓次發爐直壇焚
　　發爐符
无上三天玄元始三炁掐中指中太上道君
移中指根召出移至二指根(臣)身中三五功
曹左右官使者侍香金童傳言玉女五帝直

符直日香官各三十二人出勒至上指甲下
彈訣再歸中指中出者嚴裝關啓玄壇天帝
神君當召此間土地里域眞官正神急上關
啓臣今奉爲齋意以今升壇行道願得玉清
道炁靈寳妙光下降流入臣等身中即使玄
壇清靜内外成眞天無氛穢地絶妖塵琳琅
振響十方肅清萬魔不干眞誠上徹令臣所
啓速逹徑御
太上无極大道至眞玉皇上帝御前彈訣出
　　都講舉重鳴法皷二十四通簡閱吏兵

　　行事法師叩齒如數長跪出官衆官各
　　長跪
謹出臣身中掐中指中文玉門紫戸三十九
闕上眞靈官三部八景二十四眞五體眞官
丹元眞人上清虚无自然左右領仙玉郎飛
仙玉虚侍郎各二十四人出五帝五色元皇
太眞飛龍功曹上元功曹飛行功曹各二十
四人出玉虚飛仙使者太仙使者神仙使者
上元使者各二十四人出玉虚金童玉女飛
行金童玉女八節直言直事各二十四人出

三天執法開化隂陽功曹度道消災散禍解
厄君各二人出所佩籙中某治建節監功大
將軍前部効功後部効殺驛庭令驛庭丞四
部監功謁者上仙上靈二官直使正一功曹
左右官使者隂陽神訣吏科車赤符吏剛風
騎置吏驛馬上章吏飛龍驛吏各二人出自
中文周歷十二宫剔訣再掐定出者嚴裝顯
服冠帶垂纓整其威儀領仙玉郎冠飛玄玉
冠衣九色龍文虎衣執命魔靈旛立左玉虚
侍郎冠九晨玉冠衣五色飛仙羽衣執九色

靈旛立右飛龍功曹冠九德通天之冠衣九
色鳳衣腰帶虎書執召神之符在上飛仙功
曹冠九德通天之冠衣五色羽衣腰帶金鈴
執攝煞之律在下飛仙使者冠飛天玉冠衣
五色斑文之衣手執金符建節在前神仙使
者冠朱陽玉冠衣九光飛仙之衣手執玉版
持幢在後玄黄太眞功曹使者冠帶羽服金
眞鳳章豁落七元手執玉案對立臣前正一
功曹弁朱陽之幘冠通天之冠衣早紈單衣
腰帶龍頭之劒捧持謁簿使者弁玄隂之幘

冠九德之冠衣絳章單衣腰帶虎符賫執玉
版直事功曹住立四方正一功曹住立中央
治病功曹營衛臣身左官使者在前右官使
者在後陽神訣吏立左隂神訣吏立右上部
功曹住立上方中部功曹住立臣身促炁功
曹催促十方上部使者逺望上天中部使者
逺瞻八方都官使者帀繞臣身郎吏虎賁察
奸勾騎都官僕射天騶甲卒天丁力士治政
執正吏收神食神吏收鬼食鬼吏收炁食炁
吏收精食精吏收邪食邪吏誅符破廟吏從

以太空自然檢天輔仙飛玄騎輔眞飛騰騎
輔仙飛行騎輔帝騰空騎輔靈騰虚騎飛輪
䇿轡騎飛仙騰空騎飛瓊羽蓋䇿空騎龍轅
緑軿䇿轡騎制地飛騰騎流光耀雷騎飛光
擊兩騎興雲降雨騎耀擊追電騎執即金光
騎並皆屯駐臣前後左右嚴裝事竟羅列鹵
簿受臣口中詞語分别關啓玄壇土地四面
眞官三洞官屬監齋侍經官君將吏上下八
方中央四面天官地祇洞天福地五嶽四瀆
九江八極名山大川三界官吏日月星宿璇

璣玉衡五帝眞君四司監察九部考問玄元
始炁太歳太隂甲子諸官君无極无窮无髙
无淺无下无深无幽无顯无量无數眞官正
炁乾皇九宫八卦六甲眞人諸廟神祇根源
本始土地之主社稷將吏一時嚴裝與臣等
身中功曹使者飛龍騎吏某靖仙官玉童玉
女諸省府院司仙靈官吏同誠上啓
太上无形无名虚无自然至眞大道元始天
尊虚皇玉晨大道君萬變混沌玄元老君諸
君丈人十方无極道德衆聖大帝天帝靈寳

監齋諸官君自此分開度祈禳各不同如開
度則云臣等迹染六塵身棲五濁乗非履過
逐境躭華叨際明師獲聆至化佩瑶圖而凝
妙修瓊笈以游玄負荷淵深提携春育憲天
弘道濟世立功證誓丹青徼盟金石凡有皈
向所合關聞今有齋主某痛念亡故某人奄
忽一朝沈淪九夜𡨚輪旋運業網周回非頼
宸恩曷凌鬼趣恭賫法信備罄精誠乞就某
處崇建某齋㡬晝夜解消結滯懴滌愆尤㧞
擢隂儀逍遥陽境恩資家國化洽人天澤被

幽㝠功沾品彚臣等玄班莅職丹籍登名盍
罄愚衷上禆聖化今謹洗心靜念澄志凝眞
建設壇塲遵依典範皈神十極稽䫙三元俾
所度某人罪對停閑𡨚憎和釋離苦升樂度
命登眞謹爲上請三洞天仙兵馬地仙兵馬
眞人兵馬神人兵馬日月星宿兵馬九宫五
帝兵馬三河四海兵馬各九億萬騎三十二
天監齋直事侍香玉童散花玉女五帝直符
傳言奏事飛龍騎吏各三十二人一合來下
監臨齋所爲臣通逹丹忱羅敷玄貺皈命十

方无極世界已得道大聖衆至眞諸君丈人
乞幽靈受度眷屬蒙恩普及含生均陶惠澤
行道畢竟謁言仙官功曹使者飛龍騎吏分
别關啓以時上逹列啓事竟各還臣身復於
宫室後召復到一如故事如祈禳則云臣等
身棲浮俗迹染囂塵三業紛紜六情浩蕩幸
逢化日快暢玄風窺乆視之梯階探長生之
關鍵秉修鳳籙佩奉龍文濟世立功承天宣
化凡有皈向敢不敷陳今有齋主某人爲某
事請命玄穹㝠心紫極乞依三洞品格崇建

某齋㡬晝夜洗滌愆非和同𡨚對消災度厄
集福迎祥澤被人天功覃幽顯臣等身躬聖
教職忝玄司盍運丹誠上祈皇鑒謹爲澄心
靜念滌慮清神肅建壇塲精修齋直敷陳法
信率勵羽流懴悔三元皈依十極輸誠効悃
請福祈恩俾齋主某人萬願從心千災滅迹
謹爲上請三洞天仙兵馬同前至諸君丈人
解厄除愆延生保命過度三災衆苦之中普
及幽㝠均沾善利行道事竟謁言仙官功曹
使者飛龍騎吏分别關啓以時上逹列啓事

竟各還臣身復於宫室後召又到一如故事
　　法師衆官各致拜起立
　　都講舉各稱法位各官各宻宣名䘖
　　法師宣衘至同誠衆和上啓
　　法師宣科知磬宣詞宣至即日謹投法
　　師長跪宣至大道䘖法師衆官皆拜伏
　　宣至謹詞法師再拜起衆官並起
　　法師宣科至初捻上香衆吟初捻香讃
　　直壇焚𥘉捻香符
香徑御玉清宫遍玉清聖境咸華蓋供養大

羅元始天尊
　　法師旋行一周上三寳香畢歸位致拜
　　再宣科至保天長存衆和與道合眞
　　法師再宣科至二捻上香衆吟二捻香
　　讃直壇焚二捻香符
香徑御上清宫遍上清眞境咸寳蓋供養玉
晨大道君
　　法師旋行一周二上香如前歸位致拜
　　次宣科至升入無形衆和與道合眞
　　法師再宣科至三捻上香衆吟三捻香

　　讃直壇焚三捻香符
香徑御太清宫遍太清仙境成雲蓋供養混
元道德天尊
　　法師旋行一周三上香如前歸位致拜
　　法師宣科至升入无形衆和與道合眞
　　知磬舉禮東方
臣衆等志心皈命東方无極太上靈寳天尊
已得道大聖衆至眞諸君丈人九炁天君東
郷神仙諸靈官長跪䖍誠懴悔
　　法師引當職道士詣東方長跪上香宣

　　懴畢衆和與道合眞
　　知磬舉南方三炁法師引當職道士詣
　　南方長跪上香宣懴如前
　　次西方七炁北方五炁東北梵炁
　　東南梵炁西南梵炁西北梵炁
　　上方一炁下方九壘土皇君(若係黄/籙齋又)
　　(添三光五嶽水/府經寳十方)
日宫至眞大聖日宫夫人炎光童子丹霞玉
女日中神仙諸靈官
月宫至眞大聖月宫夫人圓光童子散輝玉

女月中神仙諸靈官
諸天星宿璇璣玉衡周天三百六十五度河
漢星眞星中夫人星中神仙諸靈官
東嶽泰山青帝眞君飛仙眞人名山洞府得
道神仙諸靈官
南嶽衡山赤帝西嶽華山白帝北嶽恒
山黑帝中嶽嵩山黄帝並如東嶽
扶枽大帝暘谷神王三河四海九江水帝十
二河源江河淮濟水府神仙諸靈官
至眞无上三十六部尊經寳符玉章玉童玉

女侍經神仙諸靈官
　　知磬舉唱當職道士宣懴並同前
　　日宫東北月宫西南星宫西北五嶽並
　　按其方中嶽在西南水府東南並就中
　　層壇禮懴惟經寳就經牌前行之若風
　　雨晦㝠不可稽延十方五嶽三光並宜
　　緫懴
　　　緫十方
十方无極太上靈寳天尊至諸君丈人梵炁
天君十郷神仙諸靈官

　　　緫三光
日月星宫至眞大聖夫人玉女宫中神仙諸
靈官
　　　緫五嶽
五嶽五帝眞君飛仙眞人名山洞府得道神
仙諸靈官
水府經寳(不緫並就三/寳前宣懴)
　　知磬舉髙功都講那班命魔
　　法師旋行至鬼門面酉立
　　都講旋行至天門面東立次舉

衆官等各思九色圓像咽液命魔宻呪
　　直壇焚命魔符
　　法師叩齒三通咽液三過存日月在已
　　面上左日右月對面少仰去向九寸日
　　紫色赤光九芒月白色黄光十芒直來
　　自鼻孔入金華洞房宫係兩眉間却入
　　五寸出頂後簿入玉枕作九色圓像照
　　暎十方又叩齒三通咽液三過念宻呪
黄中䇿炁斬妖宗宻制强精斷邪翁太上有
命太上房急召北帝諸玉宮受承威命宣魔

王五炁蓊鬱與命衝秘藏玉文方玄隆三天
運明六天運終賢者哉
　　都講舉按歩虚旋遶
　　知磬舉十大歩虚毎首終各散花唱善
　　一拜衆官第一首依位立第二首至第
　　九首依序旋行第十首復歸位毎一首
　　知磬舉第一句自第二句以下衆和之
　　旋行歩虚丁罡面朝三寳法師自第一
　　首歸位第二首以下毎首旋行至末句
　　掯行到本位拜衆官隨處拜

　　知磬舉
臣衆等志心皈命太上三尊十方衆聖禮經
如法
　　衆吟三啓頌知磬舉三禮
　　　志心稽首禮
太上无極大道
　　　志心稽首禮
三十六部尊經
　　　志心稽首禮
玄中大法師

　　衆官各三拜都講舉重稱法位衆官各
　　宻稱名衘法師宣衘至重誠上啓衆官
　　皆拜法師宣至臣聞長跪大謝衆官各
　　長跪法師宣科至以聞與衆官各一拜
　　起如告符知磬舉靈符赦罪天尊節次
　　同宿啓都講方舉願念如不告符則竟
　　舉願念都講唱願念(早朝十念午朝大/十二願晚朝小十)
　　(二/願)法師復爐直壇焚復爐符
香官使者(同宿啓只改宿啓/告齋作升壇行道)
　　次法師一拜直壇收十方謁簡知磬舉

　　出堂頌賛引法師自天門左旋出地戸
　　都門宻念
出隂入陽萬神開張行道事畢請閉黄房侍
香玉女明備神宫(早午朝並用此/呪晚朝同宿啓)
　　次至右幕上香致拜旋行至壇後至師
　　幕序立上香一拜長跪小啓宻呪(並同/宿啓)
　　(只改宿啓行道/作升壇行道)
　　法師拜起知磬舉向來讃
向來行道功德上祈天澤(同宿/啓)
　　表白宣白隨意知磬舉監齋科過監齋

　　三拜上香長跪隨壇衆有無過失言之
　　知磬舉天尊號賛引法師回靜黙堂
　　衆官序立法師上香三拜
　　知磬舉
皈依至道回拜師階以今(同宿/啓)
　　知爐云行道事竟衆官復位
　　法師引衆官序立就坐
　　法師復神咽液
　　衆官揖散如常儀



靈寳領教濟度金書卷之九







