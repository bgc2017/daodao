










靈寳領教濟度金書卷之一百三
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品明眞齋
　　晚朝行道儀
　　　焼香頌
　　　各禮師存念如法
　　　衞靈
五星髙照瑞炁飛浮元始集神天地交周
玉符寳節嘯命微幽擲火揚威奸兇無留

萬魔振伏紛葩卻消摧怪伐惡道炁周流
神光照夜隂翳俱收萬仙降格扇景乗飈
群生咸遂惠遍神州和與道合眞
　　　鳴法皷二十四通
　　　發爐
無上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神臣今奉爲入意其諸情

悃具載狀文以今晚朝陞壇行道願得玉清
道炁靈寳妙光下降流入臣等身中令臣所
啓之誠速達俓御
太上无極大道至眞玉皇上帝御前
　　　請稱職位
具位奉行九幽玉匱明眞大齋事小兆臣某
與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
無色無淵祖炁妙凝於混沌成形成象眞精
煥落於洪濛因五太以開圖奠三靈而立極
道尊元始光明洞輔之中教演虚皇化育堪
輿之表無文不度有感斯通臣等運際慶期

縁逢福㑹膺九清之玉牒佩三洞之瓊書結
友雲扄未符髙歩承流塵路徒嘆陸沉藉師
寳之相𢹂感
帝恩之下燭尚寛玄責猶服眞乗惟金科昭
賛於仁風度人是切而玉律扶持於化日濟
物爲先凡有皈投敢忘關奏況奉詞旨敢不
上聞
　　　宣詞
按如詞言理宜拯濟臣聞三界上雲層峩峩
强名道本九壘下風輪混混不覩陽光分六

洞以握化機賛三元而裁政柄香林詣座宣
九幽報對之瓊章龍崛臨軒揚三籙威儀之
寳典妙哉化育大矣生成凡切切以皈投必
昭昭而度命今齋主某仰慮亡故某劫終劫
始宿垢周遭身後身前客塵浩蕩徇四大假
合之質冒三元禁戒之章口語心生人非鬼
責未落北酆之罪簿曷登南上之仙名亶頼
天恩庶寛地禁庸潔玄壇而事
帝恭依黄律以登齋奉玉幣於十華散金花
於五界願垂睿覽申衍蕃釐敕制地祇有護

衞送迎之喜超凌福舍無拘留逼合之憂廣
及際蟠溥沾利益以今落景陞壇行道請法
衆運兹初捻上香
願此香雲騰空俓上供養
无上至眞道寳(臣)等皈身皈神皈命首體投
地仰依
太上三尊願以是功德上祝
社稷尊靈宗祧先聖遊神紫極況景玄虚䕃
芝蓋以凝眞宻扶
聖祚躡蓮臺而縱歩垂佑神孫

皇帝鳯曆開祥龜圖昭瑞御八駿而問道翠
葆清塵乗六龍以御天珠旒聽政震索燦珠
星之彩坤儀昭璧月之輝麟閣書勲緝熈
帝載虎垣賛化丕闡
皇靈衍百世於本支式九圍於泰定今故焼
香自皈依
師尊大聖衆至眞之德得道之後保天長存
和與道合眞
以今落景陞壇行道請法衆等運兹二捻上
香

願此香雲騰空俓上供養
无上至眞經寳臣等皈身皈神皈命首體投
地仰依
太上三尊願以是功德歸流齋主家九玄七
祖億劫種親受化朱丹削愆黒鬱脫水火隂
陽之對榮領天祺絶胞胎結節之根永綿家
慶登瑶臺而遊宴詣瓊圃以逍遥衣食自然
形神俱妙齋主某爲善最樂與道合眞潤屋
潤身衍竇桂莊椿之樂學詩學禮茂庭蘭澗
藻之華百順凝増千災散釋今故焼香自皈

依
師尊大聖衆至眞之德得道之後升入無形
和與道合眞
以今落景陞壇行道請法衆等運兹三捻上
香
願此香雲騰空俓上供養
无上至眞師寳臣等皈身皈神皈命首體投
地仰依
太上三尊願以是功德歸流臣等師友先亡
道俗往逝慧源昭朗覺海澄清浴神流火之

庭雲綱旋躡䕃質明霞之館天歩髙躋見在
宗親俱沾善利沐靈輝而保命漱瓊醴以留
形五道三途承陽輝隂靈而變鍊八紘九極
膺玉符金後以薰陶飛潜離化化之機動植
遂生生之性無邊含識普入大乗今故焼香
自皈依
師尊大聖衆至眞之德得道之後長享自然
和與道合眞
　　　禮方懴方
　　　三啓

樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又
大道洞玄虚有念無不契鍊質入仙眞
遂成金剛禮超度三界難地獄五苦解

悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位奉行九幽玉匱明眞大齋事小兆臣某

與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞

道函萬象玄雲混洞於清微教出三乗慧月
流明於靈寳瓊闕儼飛天之御華堂嚴曲禁
之藏因啓請以開光遂傳宗而導運金科錯
落玉篆昭明爲生死之津梁實幽明之柱石
再念亡故某无始以來禀形之後波情海欲
失精粹之生根道貌天形遂紛華之障業目
眩黼黻耳蕩宫商鼻貪馨馥之香舌慕珍甘
之味身耽綺麗性溺繁奢迷清靜於六塵䧟
希夷於千苦形歸厚土愆書五帝之曹神掩
重隂過紀三元之府非由解釋曷脫覊維是

以崇建玄壇敷陳素悃瑶鐘璧磬引梵唱以
虚徐玉佩珠璫耀仙儀而璀璨紫宸日近黄
道雲開願鑒映於齋功俯開明於幽路降東
華九龍之符命申錫天光削北鬱六洞之簡
書超凌地暗升形神於空界度魂識於仙郷
𡨚訟消除注殃散滅垂䕃奕葉流福雲仍齋
主某厄難波澄禎祥川至門庭多暇樂青春
白日之閑親族增榮介緑鬢朱顔之喜祖玄
超度孫子流芳均保合於泰和益茂隆於眉
壽上願三光朗晏六氣和平四極雍熈九圍

昭著五山鎭地配
皇祚以齊齡八海浮天比
聖躬而介福華夷拱極文軌朝宗穀稼豐盈
樂堯天於畎畆干戈偃戢熈舜日於寰瀛文
明昌泰定之期絃歌樂可封之俗陽輝布德
隂域同仁冥曹峻陟於仙階苦爽超登於道
境林林庶品蠢蠢群靈均承曠蕩之恩共福
生成之祉則上明
天尊之化下副齋主皈命之誠謹啓以聞
　　　舉願

一願大道流行普天懷德
二願一切有生咸皆悟道
三願九夜幽魂一時解脫
四願孤爽無依咸得受生
五願天下太平五穀豐熟
六願臣忠子孝君仁父慈
七願四海㑹同𡨚親和釋
八願潜胞處卵咸得生成
九願積疾新痾旋即痊愈
十願孤露衆生豐衣足食

　　　存神燒香
香官使者左右龍虎君侍香諸靈官當令臣
晚朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞香煙傳臣向來所啓之誠速達俓御
太上无極大道至眞玉皇上帝(御前)
　　　出堂頌
　　　下壇
　　　回靜黙



靈寳領教濟度金書卷之一百三







