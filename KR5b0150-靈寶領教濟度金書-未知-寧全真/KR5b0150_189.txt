










靈寳領教濟度金書卷之一百八十九拱八
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(七曜/齋用)
　　宿啓建壇儀
　　　陞壇法事如式
　　　各禮師存念如法
　　　衞靈呪
　　　東方
九炁青天明星大神煥照東郷洞映九門

轉燭陽光掃穢除氛開明童子號曰玄卿
備衛我軒上對帝君收魔束妖討捕𠒋群
奉承正道赤書玉文九天符命攝龍驛傳
普天安鎭我得飛仙
　　　南方
三炁丹天煥景浮光熒星轉燭洞照太陽
上有赤精合契虚皇開明靈童號曰華房
緫綂火兵備守玉堂斬邪束妖剪截魔王
北帝所承風火莫當流鈴交煥翊衛壇場
正道流行敢有猖狂我享上功坐運魁罡

億劫長存保天無疆
　　　西方
七炁素天太白流精光耀金門洞照太㝠
中有素皇號曰帝靈保神安鎭衛我身形
斷絶邪源玉道正明宫殿整肅三景齊并
道合自然飛昇紫庭靈寳符命普惠萬生
元皇正炁來合我身功加一切天地咸寧
　　　北方
五炁玄天元始徘徊辰星煥爛光耀太微
黒靈尊神號曰層威統冠飛天仙裙羽衣

備衞五門檢精捕非敢有干試豁落斬摧
玉符所告神鎭八威邪門閉塞正道明開
映照我身三光同輝䇿空駕浮舉形仙飛
　　　中央
一炁黄天調理乾坤陶鎔隂陽緫綂玄眞
鎭星吐輝流煥九天開明童子號曰天璘
元炁陽精焰上朱煙洞照天下及臣等身
百邪摧落殺鬼萬千中山神呪普天使然
五靈安鎭身飛上仙
　　　鳴法鼔二十四通

無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇天帝神君當召此間
土地方域神眞臣今宿䢖行道謹奏爲入意
其諸誠悃具載狀文願得
太上十方正眞道炁靈寳瑞光下降流入臣
身中即使玄壇清浄内外成眞天无氛穢地
絶妖塵琳琅振響十方肅清萬魔不干眞誠

上徹令臣所啓速逹俓御
至眞無極大道
三清上聖
昊天玉皇上帝御前
　　　請稱法位
具位奉行七曜大齋法事小兆臣某與臨壇
官衆等今故燒香願以是功徳上爲
天子王侯土地官長經籍度師及山林巖棲
學眞道士同學之人九親門族天下人民蜎
飛蠢動一切衆生今故燒香皈身皈神皈命

无上靈寳至眞自然大道特丐原赦前生今
世宿罪重過得免離三惡之道五苦八難九
厄之中臣身得道白日升天飛行虚空侍衛
道君逍遥无上金闕七寳自然宫殿永與道
合所啓玄感上御
至眞无極道前
　　　禮十方坐懴
臣法衆等至心皈身皈神皈命
十方无極大道太上靈寳天尊以今宿啓告
齋焚香懴悔臣聞道分三洞彰鳳篆於紫虚

教溥十華煥龍章於黄混將肅玄壇之覲載
瞻丹陛之崇猶慮臣等三業縈心六塵滓性
承顔宣徳冀宏雨露之恩綴武依光式冐雷
霆之譴亶祈春育庶逭天威調玉緯於三辰
邇遐介祉運金經於七曜天地垂祥臣等志
心稽首禮謝
无上正眞三寳
　　　三啓頌
樂法以爲妻愛經如珠玉持戒制六情
念道遣所欲澹泊正氣停蕭然神靜黙

天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念无不契煉質入仙眞
遂成金剛體超度三界難地獄五苦解
悉歸太上經靜念稽首禮
　　　三禮

　(臣)等志心稽首禮
太上無極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位奉行七曜大齋法事小兆臣某與臨壇
法衆等謹重誠上啓
太上无極大道虚无自然元始天尊太上道

君太上老君无上玄元緫監衆靈日月兩曜
皇君木火土金水五行星君諸天星宿璇璣
玉衡周天二十八宿三百六十五度河漢星
君星中大聖五老上眞玄中大法師三天大
聖師五帝四司十方三界玄虚應感一切眞
靈臣等受中資淺語上材踈昌運天開幸玄
雲之快覩道基日闢欣法雨之流明莫超林
壑以怡神廼逐市朝而玩景臨淵自歎超海
誰矜弘道憲天願炳丹青之誓濟人利物庶
堅金石之盟三省立功九思𥙷過凡有投告

盍爲關聞
　　　宣詞
按如詞旨備切忱恂臣等肅集簮紳恭趍壇
陛按靈寳二十四司之經法修自然百八十
品之威儀月壝三成舞鳳繒而効𣢾風璈九
奏奠龍璧以投誠千枝璀燦於銀缸百和氤
氲於寳鼎三靈鼔舞十極班朝自今月某日
爲始爲齋主某崇建某齋幾晝夜蠲消災沴
迎迓休祥集和炁於身家導靈光於眷序謹
依科法宿啓以聞恩惟

太上三尊十方衆聖垂慈鍳映省覧所陳敕
勒三洞仙曹三寳官屬侍經護道監齋衛眞
應感仙靈土地主執同心恊力掃内外之紛
葩㑹道運元契人天之眞識令臣等百關泰
定五炁宣平奏悃紫宸立蒙御達敷恩黄福
疾賜感通无魔試之潜干有天休之宻被明
晨行道續更啓聞
　　　發願
一願乾坤明素二願氣象清玄
三願聖人萬壽四願化洽八埏

五願天垂甘露六願地發祥煙
七願四時應候八願萬物生全
九願家多孝悌十願國富才賢
十一願齋功廣被十二願善瑞日臻
存神燒香
香官使者左右龍虎君侍香諸靈官當令臣
宿啓行道之所自然生金液丹碧芝英百靈
衆眞交㑹在此香火爐前令臣等學道得道
求仙得仙三花聚頂五炁朝元魔無干犯身
有光明齋官獲福幽顯蒙恩十方仙童玉女

接侍蘭煙向來所啓之言速達俓御
至眞无極大道
三清上聖
昊天玉皇上帝(御前)
　　　出堂頌
　　　引至六幕
　　　謝師


靈寳領教濟度金書卷之一百八十九











