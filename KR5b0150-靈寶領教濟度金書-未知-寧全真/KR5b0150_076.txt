










靈寳領教濟度金書卷之七十六(七十七七十八同卷)
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(生神齋用)
早朝行道儀
燒香頌
各禮師存念如法
宣衛靈呪
青陽虛映耀日回靈神虎辟邪飛天流鈴
摧姧滅試萬魔束形九微回道八威攝精

千眞校録三元蕩清左嘯中黃右䇿六丁
七轉八合周旋天經聖化巍巍三道順行
慶雲流布合景黃庭和與道合眞
鳴法鼓二十四通
无上三天玄元始三炁太上虚无道君召出
(臣)等身中三五功曹左右官使者侍香金童
傳言散花玉女五帝直符直日香官各三十
二人出出者嚴裝關啓玄壇天帝神君當召
此間土地里域眞官正神急上關啓臣今奉
爲入齋意以今清旦陞壇燒香行道願得

靈寳自然生神妙炁下降流入(臣)等身中令
(臣)所啓速逹俓御
虚无大道九天元皇玉帝御前
請稱法位
具位奉行靈寳生神妙齋法事小兆(臣)某與
臨壇官衆等謹同誠上啓
虚无自然无極大道元始天尊玉晨元皇道
君萬變混沌玄元老君髙上玉皇昊天上帝
三寳丈人三寳帝君九天應元雷聲普化天
尊无上九天生神上帝元父眞母元皇帝君

三十六部尊經玄中大法師玉輔上宰四恊
侍宸飛天神王九天眞衆三界應感一切眞
靈(臣)聞祖炁開光三寳挺生而立極元精昭
化九霄妙㣧以開天玄臺刋鍊品之竒紫笈
啓生神之妙玊音逸響制五劫以飛仙金篆
昭回開八門而度品仁風鼓舞化日舒明凡
居混輿之中孰出陶鎔之外(臣)等受中茅塞
語上樗踈佩紫微龍鳯之章膺碧落雲霞之
䇿凝眞結友空懐山澤之襟期混俗和光莫
遂林泉之歩武緬惟素志宜勵丹誠證勲行

以格天賛生成而育物凡有投告盍爲關聞
齋主青詞謹當宣奏
宣詞
按如詞言丹忱激越(臣)聞三籙威儀修齋秉
日星之訓九清科範幽明垂雨露之恩仰瞻
陽極之玄輝宻睇層霄之梵景根元本始返
炁炁於故根結節胞胎解形形於宿滯洪慈
有赫玄造無遺凡皈命以勤渠悉升神而快
樂今齋主某痛念亡故某三彭結釁二豎乗
危歸元炁於虚无散陽神於寥廓酆河漠漠

不勝九死之凄凉泉曲茫茫尤慮千生之輪
轉匪由帝化曷復天常金薤琳琅扣飛鯨於
簨𥵂玉華煒燁揚舞鳯於銀缸玄壇催振鷺
之班紫禁徼和鸞之御天威咫尺願開度命
之仁民欲再三嘉拜更生之惠以今清旦行
道請法衆等運兹初捻上香
願此香煙騰空俓上供飬
无上至眞道寳(臣)等皈身皈神皈命首體投
地仰依
太上三尊願以是功德奉祝

社稷尊靈宗祧先聖伏願棲神玉闕蛻影琳
房驂八駟於雲衢垂祥寳祚駕六龍於星路
流慶璇圖提封邁禹迹之遙▲世越周基之
永今故燒香自皈依
道尊大聖衆至眞之德得道之後保天長存
和與道合眞
以今清旦行道請法衆等運兹二捻上香
願此香煙騰空俓上供養
无上至眞經寳(臣)等皈身皈神皈命首體投
地仰依

太上三尊願以是功德歸流齋主家所薦亡
靈普及幽㝠𡨚親平等伏願超神㝠漠駕景
虚玄登流火以鍊眞客塵氷瑩宴明霞而入
妙業垢風清宗枝流玄澤之芳奕葉䕃嘉猷
之潤今故燒香自皈依
經尊大聖衆至眞之德得道之後身入無形
和與道合眞
以今清旦行道請法衆等運兹三捻上香
願此香煙騰空俓上供養
無上至眞師寳(臣)等皈身皈神皈命首體投

地仰依
太上三尊願以是功德普資三途五苦六洞
九幽苦爽囚徒窮魂逝魄伏願千愆解脫萬
罪清夷超丹霍以澄神恩波鼓動詣青華而
受記惠澤敷羅圜扉融不夜之光方域扇長
春之景今故燒香自皈依
師尊大聖衆至眞之德得道之後永處福庭
和與道合眞
禮方方懴
三啓頌

樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福
又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
又
大道洞玄虚有念無不契鍊質入仙眞
遂成金剛體超度三界難地獄五苦解

悉歸太上經靜念稽首禮
三禮
重稱法位
具位奉行靈寳生神妙齋法事小兆(臣)某與
臨壇官衆等謹重誠上啓
虚无自然无極大道元始天尊玉晨元皇道
君萬變混沌玄元老君髙上玉皇昊天上帝
三寳丈人三寳帝君九天應元雷聲普化天
尊无上九天生神上帝元父眞母元皇帝君
三十六部尊經玄中大法師玉輔上宰四恊

侍宸飛天神王九天眞衆三界應感一切眞
靈(臣)聞八靈奏善飈輪騰景於紫虚九壘書
勤羽駕飛霄於碧落金文演妙玉字浮光陽
凝生炁以濯形隂灌死靈而返本惟神公之
不宰昭聖化以无方(臣)等身佩眞乗名聮玄
籍溥昭天漏泉之澤願賜恩光宣廻骸起死
之仁庶敦職守載念亡故某爰從无始迨至
有生人我紛紜是非顚倒漲愛河之濁浪人
僞旁馳飜業海之狂瀾天倪内滓綱常易失
禁戒多違具血炁全神靈罔保固一元之精

粹離本眞取死壞倐沉淪九夜之形神三元
司水火之衡六洞職升沉之鑑皇皇孰告切
切誰依非上扣於層霄曷下開於列壤爰依
青律肅建玄壇流梵響於諸天散香花於四
界㝠心請命稽首投誠伏冀曲軫哀衷俯矜
凡悃降龍符而布昭天貺頒鶴赦以敕制地
祇超彼覊魂離兹惡趣神輝灌沐蕩隂垢以
清虚霄景陶澄還陽靈而整具靣朝玉闕躬
侍金容宴六甲之雲㕑披五銖之羽袂不經
輪轉永契眞玄息注訟於家庭垂禎祥於宗

裔齋主某鼎新革故否去泰來秋月揚輝歩
武絶一塵之染朝陽散彩興居膺萬福之臻
普桑梓以皆春䕃絲蘿而不夜由中懇請臨
下昭彰上願地紀清平天圖朗晏五兵偃戢
混文軌以朝宗百榖豐盈列忠良而拱極物
无疵癘家有詩書慶雲開五道之華甘露霈
三途之潤生生咸遂化化无窮則上明
天尊大慈之造下副(臣)等皈命之誠謹啓以
聞
發念

一念爲道四大合德齋主七世父母免墮憂
苦上升天堂衣食自然
二念帝王國主道化興隆庠序濟濟皇教恢
恢威儀翼翼普天所瞻民稱太平四夷賔
伏祅惡自滅聖賢自生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範
六念損已布施道士及飢寒者天下人民各

得其所
七念蠕動跂行一切衆生咸蒙成就
八念赦貫前生今世罪對立功𥙷過
九念家門隆盛宗廟有人世生賢才
十念尊受經師不敢中怠平等一心廣度克
獲上仙白日登天拜見太上永成眞人雲
車羽駕和與道合眞
存神復爐
香官使者左右龍虎君侍香諸靈官當令(臣)
朝元之所自然生金液丹碧芝英百靈衆眞

交㑹在此香火爐前令臣學道得道求仙得
仙齋主受福幽顯沾恩十方仙童玉女侍衛
蘭煙傳(臣)向來所啓速達俓御
虚无大道九天元皇玉帝御前
出户


靈寳領教濟度金書卷之七十六













