










靈寳領教濟度金書卷之三十八
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(開度/通用)
　　散壇儀
　　　歩虚燒香頌
　　　各禮師存念如法
　　　宣衞靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸兇無留

萬魔振伏紛葩却消摧怪伐惡道炁同流
神光照夜隂翳俱收萬神降格扇景乗飈
群生咸遂惠遍神州和與道合眞
　　　鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝開啓玄壇天帝神君當召此間土地里
域真官正神急上關啓(臣)今奉爲入意以今
解壇行道願得

玉清道炁靈寳妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速達俓御
太上无極大道至眞玉皇上帝御前
　　　請稱法位
具法位奉行靈寳某齋法事小兆(臣)某與
臨壇官衆等今故燒香願以是功德上爲
天子王侯土地官長三師四友祭酒學眞弟
子某所薦亡靈九祖父母内外姻族天下人

民蠕動蜎飛跂行喙息無邊無極法界衆宅
皈身皈神皈命
無上靈寳自然至眞大道特乞原赦前生今
世生死宿罪重過得免離三惡五道五苦八
難九厄之中(臣)等身得道眞飛行虚空白日
升天侍衛元尊逍遥無上七寳自然宫殿永
與道合所啓玄感應聲上御
至眞無極道前
　　　禮方懴悔
　　　三啓三禮

　　　重稱法位
具位奉行
靈寳某齋法事小兆(臣)某與臨壇官衆等謹
同誠上啓
太上無極大道虚无自然元始天尊太上大
道君髙上大道金闕玄元天皇大帝太上老
君昊天玉皇上帝十方巳得道大聖衆至眞
諸君丈人十方自然靈寳天尊隨機赴感太
乙救苦天尊三十六天帝君玉虚上帝王帝
大帝東華南極西靈北眞玄都玉京金闕七

寳玄臺紫微上宫靈寳至眞明皇道君三十
六部尊經玄中大法師三界應感一切眞靈
(臣)等賦質倥侗受資蹇淺植因宿劫禀炁初
天際道運之興行秉修鳳籙值玄綱之流演
佩奉龍文九霄開衆妙之門八景演長生之
㫖漱流枕石盍遁迹於林泉走俗抗塵乃和
光於朝市愆非易積歳月驚遷惟補過立功
可覬帝心之簡在度人宏道敢希民欲之潜
通凡有皈投理且關奏況奉詞旨敢不上聞
　　　宣詞

按如詞言理宜開濟(臣)等澡身奉教結友登
齋按三籙黄律之威儀遵九幽玉匱之典式
羅敷寳信建立玄壇蘭膏燦爛於千枝玉華
煒燁筍簴鏗鏘於九奏金薤琳琅天花散漫
於玄虚霏霧氤氲於碧落自今月某日爲始
爲齋主某人崇建某齋幾晝夜謄詞逹悃降
眞召靈感金闕之流光荷紫宸之錫羡所度
靈爽獲脫幽隂錬形炁於南陵超魂神於東
極齋主蒙福率土均休以今釐事慶成湛恩
昭遂人天稱賛幽顯交歡旌旄返景於霄衢

劒佩收班於崇陛金龍騰景上奏齋功玉律
校勲下頒賞渥恩惟至眞大聖無上法王省
録所陳曲垂昭映其有建齋之初上請三洞
兵馬十極靈官靈寳官僚法籙將吏城隍里
社廟貌神祇衞護齋功具嚴勞績謹依科法
拜表言功請依格以舉遷庶敷心而効信(臣)
等俯仰未備存念不周慮千愆萬過之充盈
有五帝四司之舉察亶藉恩渥均賜涵容(臣)
誠惶誠恐稽首頓首再拜以聞
　　　宣表

　　　十二願
　　　存神復爐
香官使者左右龍虎君侍香諸靈官當令(臣)
設醮解壇之所自然生金液丹碧芝英百靈
衆眞交㑹在此香火爐前令(臣)學道得道求
仙得仙齋主受福幽顯沾恩十方仙童玉女
侍衞香烟傳(臣)向來所啓之誠速達俓御
太上无極大道至眞玉皇上帝御前

靈寳領教濟度金書卷之三十八











