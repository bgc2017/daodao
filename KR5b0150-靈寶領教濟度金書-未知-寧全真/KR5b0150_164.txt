










靈寶領敎濟度金書卷之一百六十四(一百六/十五一)
(百六十/六同卷)道八
　　　　洞微髙士開光救苦眞人寗全眞授
　　　　靈寳通玄弘敎水南先生林靈眞編
　科儀立成品(預修黄/籙用)
　　第二日早朝儀
　　　歩虚燒香頌
　　　各禮師存念如法
　　　衞靈
五星虚映煥景神庭包羅無外合炁羣靈

潜形杳黙周遊五經揚威耀日役使甲丁
却災除禍滌穢消氛萬魔恐怖龍虎飛奔
紫雲交覆萬炁齊并(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域真官正神急上關啓臣今奉爲入

齋意以今清旦陞壇行道願得
玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速逹俓御
大上无極大道至眞玉皇上帝(御前)
　　　請稱法位
具位奉行預修黄籙大齋法事小兆臣某與
臨壇官衆等謹同誠上啓
太上无極大道虚无自然元始天尊太上道

君太上老君髙上玉皇十方巳得道大聖衆
至眞諸君丈人三十二天帝君玉虚上帝玉
帝大帝東華南極西靈北眞玄都玉京金闕
七寶瓊臺紫微上宫靈寶至眞明皇道君三
十六部尊經玄中大法師上相上宰上保上
傅太平下敎二十四眞人西城總眞王君太
乙眞人東嶽上卿司命茅君定録保命二眞
人名山洞府得道神仙三界官屬一切眞靈
臣聞紫户青房翼巍巍之帝闕黄庭絳室聮
奕奕之神廬迴風氣混於雌雄旋斗精凝於

魂魄英元旁拱日騰三素之玄符籍前羅雲
藹五靈之妙睊鬱儀而紫霄駕景御結璘而
碧漢凌眞金璫玉珮以飛翔玉檢金章而輝
煥靈飛六甲豁落七元虎符威制於六天鳳
炁神遊於八極道妙三眞之品律嚴四極之
科倘悟靈關即躋聖域今齋主某圓穹賦質
方澤凝形睇瓊笈以遊神企琅函而皈命念
形形展轉百年梭擲於虚空慮生生循環萬
劫機張於造化有尸累之業徑通塗苦之昏
衢邈矣驚心懷哉援手三省營營而待旦九

思切切以崇朝仰黒鬱之尊神目瞻威力感
清微之上聖口發靈音有二符九戒以輝華
度二府九幽之暗惱生前佩奉身後逍遥爰
請禱於龍宸庸懇祈於鴻貺齊心受度崇三
乗碧玉之壇潔已預修覲九奏紫金之座慈
雲覆䕃法雨羅敷騰翠櫝以寫心操丹毫而
露悃嬰鱗履薄舉羽臨深今有青詞謹當宣
奏
　　　宣詞
按如詞旨備切忱恂臣等練吉齋盟澄神瀹

垢蔚龍墀之玉筍瞻獅座之金芝海鳳鳴晨
日馭浴紫霞之景天鷄喚曉羲輪騰絳彩之
華藹蘭霧於珠篝凝芝烟於翠蓋雲旂容與
傳霄衢鳴蹕之音霓仗葳蕤簇禁路和鑾之
韻五老啓途而前駕羣仙翼乗以傍驂御氣
玄虚傾光丹陛不殫再三之瀆重攄萬一之
衷澤被古今恩覃幽顯
以今清旦行道請法衆等運茲初捻上香
願此香烟騰空俓上供養
无上至眞道寶臣等皈身皈神皈命首體投

地仰依
太上三尊願以是功德上祝
皇帝陛下伏願帝錫龜圖神開鳳曆浮天浴
日齊浩渺之福源挿漢凌霄等巍峩之壽祉
聲敎風飛於四極車書日闢於八紘社稷先
靈汎龍轅而遊帝闕藩垣宗輔藹麟趾而翼
王畿今故燒香自皈依
師尊大聖衆至眞之德得道之後保天長存
和與道合眞
以今清旦行道請法衆等運茲二捻上香

願此香烟騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某伏願卿
雲朝藹湛露宵凝院宇無塵挹蓬丘之瑞色
門䦨多喜迎瀛島之祥光彬彬靈鳳之九苞
蟄蟄神駒之千里髙玄凌景升神遊太素之
庭眷序凝華接武迓始青之炁今故燒香自
皈依
師尊大聖衆至眞之德得道之後升入無形

和與道合眞
以今清旦行道請法衆等運茲三捻上香
願此香烟騰空俓上供養
无上至眞師寶臣等皈身皈神皈命首體投
地仰依
太上三尊願以是功德皈流臣等師友同學
道俗周親並願道紀彌綸玄機了悟餐霞獨
嘯寸田融秋月之輝御景同流尺宅潤春風
之粹均證无爲之妙同超有漏之因巳徃形
魂朝玉京而問道見存眷屬游金谷以凝華

今故燒香自皈依
師尊大聖衆至眞之德得道之後升入無形
和與道合眞
　　　禮方懴方
　　　三啓
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世享大福
又
鬱鬱家國盛濟濟經道興天人同其願

縹緲入大乗因心立福田靡靡法輪升
七祖生天堂我身白日騰
　　　又
大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮

三十六部尊經
　(臣)等志心稽首禮
玄中大法師
　　　重稱法位
具位臣某謹重誠上啓
太上无極大道元始天尊太上道君太上老
君无上玄老十方巳得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等
螻蟻微生蜉蝣麽影藉千生之慶運際一旦

之昌期九霄琅書幸佩希夷微之妙炁三華
瓊笈久窺玄元始之神輝莫賔冲鶴於冬筠
乃玩織烏於春草負山凛凛懼貽大赤之金
科渉水兢兢慮踐女青之玉律感海涵於帝
澤但日賛於皇靈領敎度人敢忘初志立功
濟物盍罄前盟今齋主某激越分隂勤拳寸
抱念形神旅寓目前幸慶於受中而生滅輪
周身後更期於語上猶慮業山烟障塵海波
翻鹿逐朝昏植惡根於順境猿騰歲月戕善
種於長途捨心田而弗耘溺愛河而弗返名

韁利鎻紛紛䟦㚄其後先欲絆情覊歷歷顛
𡨋其左右内虧忠信外滓謙恭罔知修身以
齊家惟有責人而恕已積茲隂咎釀彼陽愆
或七祖九玄神尚淪於暗域或三生四負𡨚
未釋於幽關致塚訟之勾連與仇讎之執對
三元籍録五帝簡書倘未滌於前愆曷克徼
於後慶天開地闢願頒鶴赦以羅敷日居月
諸冀𥫄洪釐而流演即銷名於黒鬱爲移字
於青編考注氷清𡨚憎風靡慶襟期而沖逸
融歩武於髙華道炁百千萬重有嚴有翼歲

功七十二候無患無災凝霞臉以流丹潤雲
鬟而養素桒榆暮景安閑永耀於德星松栢
歲寒遊宴常賔於愛日福延今世慶⬤他生
與道周流不渉神郷之迹隨劫輪轉常遊聖
域之居丹禱載馳洪慈聿鑒上願洞輔興行
玄眞宣暢五靈輝煥三極澄清鳴神鳳於梧
枝巢靈龜於蓮葉醴泉流彩甘露凝華朝多
忠貞之良野無賢材之逸九幽昭泰五苦翛
閒則上明
天尊大慈之化下副臣等皈命之誠謹啓以

聞
　　　發願
　　　存神復爐
香官使者左右龍虎君侍香諸靈官當令臣
清旦陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭烟傳臣向來所啓之誠速逹俓
御
太上无極大道至眞玉皇上帝(御前)

　　　出堂頌



靈寶領敎濟度金書卷之一百六十四





