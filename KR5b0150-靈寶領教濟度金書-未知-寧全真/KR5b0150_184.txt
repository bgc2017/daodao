










靈寳領教濟度金書卷之一百八十四
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(自然齊用)
自然一時行道儀
燒香頌
各禮師存念如法
宣衞靈呪
五星列照煥明五方水星却災木徳致昌
熒惑消禍太白辟兵鎮星四㨿家國利亨

名刋玉簡字録帝房乗飈散景飛騰太空
出入㝠無遊宴十方五雲浮蓋招神攝風
役使萬靈上衞仙翁(和)與道合眞
鳴法鼔二十四通
無上三天玄元始三炁太上道君太上老君
召出臣身中三五功曹左右官使者左右捧
香驛龍騎吏侍香金童傳言散花玉女五帝
直符眞日香官合三十六人出出者嚴裝顯
服冠帶垂纓關啓玄壇土地方域神眞臣今
陞壇行道謹奏爲入意其諸忱悃具載緘謄

願得
太上十方至眞道炁靈寳瑞光下降流入臣
身中令臣所啓速達俓御
太上無極大道
三清上聖
昊天玉皇上帝(御前)
請稱法位
具位奉行靈寳自然大齋小兆臣某與臨壇
官衆等謹同誠上啓
太上無極大道虚無自然元始天尊太上玉

晨大道君金關後聖玄元老君髙上玉皇上
帝十方靈寳天尊巳得道大聖衆至眞諸君
丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方無極无量品至眞大神飛天神王
長生大聖无量度人君妙行眞人天眞皇人
玄中大法師靈寳玄一經籍度師侍經五帝
玉童玉女歳徳尊神土地主執三界應感一
切眞靈(臣)聞一炁混凝運虚无而立極萬眞
森列敷妙有以張機有玄元統御之希微煥

靈寳恢彰之微妙帝江初鑿受中昭煥於神
光聖海同逰臨下洞明於梵炁玉字浮沉而
保制劫運金書隱顯而化育人民凡屬範圍
悉承陶冶臣等慶基宿植昌運欣逢金石徼
盟願憲天而領教丹書證誓期極地以宣符
凡有皈投理冝關奏
宣詞
按如詞言備殫懇欵齋主某齋心慕道潔已
瞻玄雖天去地隔八萬四千視聽常昭於帝
鑒顧日繫月有三百六十權衡每握於神威

驚心世網之縈轉眼塵機之累易乖陽徳懼
冐隂刑期吉慶以雲臻福新視履庶災虞而
氷釋壽衍敦頥匪上扣於紫宸曷下符於丹
悃爰飜蘂笈恭啓芝壇雲鏞鳴縹渺之音風
磬激琳琅之韻紫煙上下飛羽葆以流金碧
靄徘徊列霓旌而曵玉雲路前駈於清蹕霄
衢後擁於瓊輪洞煥虚玄傾臨空碧靈光萬
道端龍御以中浮梵炁四周㑹鸞和而旁拱
俯鑒傾葵之禱惠垂采菲之仁慶浹人天澤
孚中國以今陞壇行道請法衆等運茲初捻

上香願此香煙騰空供養
十方無上道寳天尊臣等皈身皈神皈命首
體投地仰依
太上三尊願以是功徳上祝
當今皇帝陛下伏願三皇並軌五帝同符仁
心敷賓錢之區悉爲赤縣徳意極幽交之域
盡入皇圖福星耀景於宵輝瑞露凝甘於夜
炁雲聮犢隴熈熈擊壤以謳歌月滿貅陲蕩
蕩收烽於鼔舞鞠圜扉之青草息芳野之緑
林庶政惟和百工𠃔▲今故燒香自皈依

道尊大聖衆至眞之徳得道之後保天長存
和與道合眞
以今陞壇行道請法衆等運兹二捻上香
願此香雲騰空供養
十方無上經寳天尊(臣)等皈身皈神皈命首
體投地仰依
太上三尊願以是功徳皈流齋主家億曽萬
祖歷劫種親伏願𡨚輪氷渙業網風飜精神
超黒鬱之區永辭鬼域歩武證丹陵之境俓
上仙階流祥永息於考殃積慶先除於注訟

(臣)等三師四友靈源湛寂餐和而玄谷雲凝
覺海澄涵毓粹而丹淵月皎入大乗之惠徑
登小有之靈䑓既徃仙飛見存帝䕃今故燒
香自皈依
經尊大聖衆至真之徳得道之後昇入無形
和與道合眞
以今陞壇行道請法衆等運兹三捻上香
願此香雲騰空供養
十方無上師寳天尊(臣)等皈身皈神皈命首
體投地仰依

太上三尊願以是功徳歸流齋主某伏願光
風耀景霽月流華廓身心口以氷清一塵不
滓葆精炁神而雲擁萬妄倶消倉箱饒素封
之聲圖史煥清流之譽松筠悅茂開壽域以
期頥蘭桂敷榮耀福庭於純嘏惠日流輝而
逺照慈煙凝景以遥臨七葉長春五華不夜
今故燒香自皈依
師尊大聖衆至眞之徳得道之後昇入無形
(和)與道合眞
禮方懴方三啓

三禮
重稱法位
具位奉行靈寳自然大齋小兆臣某與臨壇
官衆等謹同誠上啓
太上無極大道虚无自然元始天尊太上玉
晨大道君金闕後聖玄元老君髙上玉皇上
帝十方靈寳天尊巳得道大聖衆至眞諸君
丈人三十二天帝君諸天丞相宰輔衆眞瑶
壇設象列位髙眞三界應感一切威靈(臣)聞
元始御清微之運三洞流光虚皇開赤明之

圖九清布化煥鳳牒鸞圖而演妙昭龍章虬
䇿以凝玄上煥雲層制天政於碧落下通風
澤御地禁於黄垓況受中得一以分靈可語
上並三而作聖方寸民欲既露禱於螭坳咫
尺天威必日宣於御陛今齋主一心激切五
體勤渠念身爲萬業之都多生逐妄而心作
衆𡨚之府累劫迷眞倚日成而不思空色循
環恃舌在而罔悟是非顚倒天常既隕人紀
斯乖圖蝸角之虚名爭蠅頭之微利六賊遊
戯豈知䇿馬之玄五鬼揶揄莫悟牧牛之妙

元臘不明於懴謝節㑹罔識於朝修司非司
危有愆尤之可紀司命司録无功行之堪書
致招厄難以來鍾莫迓禎祥而革止庸依玉
格式演金章極遷善之丹忱罄知非之素𢢽
轉經行道過發露於十華燒香散花恩可祈
於三寳伏願紫宸錫慶皇極流祥温詔風行
敕玄曹而移名青籙徳音雷動勒丹局而刋
字黒編祥光融福地之春瑞炁藹壷天之旦
英生庭桂克鳳翼於九霄秀發堦蘭遂鵬程
於萬里長㓜咸寜而濟濟公私泰定以悠悠

九祖七玄受紀南陵之紫䇿五親六族登名
東極之蒼圖蒙鍳微忱𠃔昭大造上願神光
煥映道炁羅敷五緯光華三辰澄晏青鸞紫
鳳開先有道之長天馬神龜聿䜟无爲之治
動植均陶於舜日華夷齊覆於堯天則上明
天尊布大慈之化下副(臣)等伸謝過之誠謹
啓以聞
發願
存神燒香
香官使者左右龍虎君侍香諸靈官當令(臣)

行道建齋之所自然生金液丹碧芝英百靈
衆眞交㑹在此香火爐前令臣學道得道求
仙得仙齋官受福幽顯霑恩十方仙童玊女
侍衞香煙傳(臣)向來所啓之誠速達俓御
太上無極大道
三清上聖
昊天玊皇上帝御前
出堂頌
謝師向來
靈寳領教濟度金書卷之一百八十四











