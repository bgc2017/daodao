










靈寳領教濟度金書卷之九十
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(青玄齋用)
散壇儀
燒香頌
各禮師存念如法
衞靈呪
五靈列位煥鎭五方始星護䰟丹老衞形
皓靈侍𩲸黒帝攝生中央黃帝統御萬眞

元皇告下幽夜開光罪消北府名列南昌
金籙定籍玉字除殃朱陵煉質飛神太蒼
三官九府無極神郷普受開度上生天堂
(和)與道合眞
鳴法鼓二十四通
無上三天玄元始三炁太上老君召出(臣)等
身中三五功曹在右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓(臣)今奉爲入

齋意以今散壇燒香願得東極青玄妙炁百
寳光明下降流入臣等身中令臣所啓之誠
速達俓御
東極青玄老君太乙救苦天尊運明保元上
帝御前
請稱法位
具位奉行青玄黃籙妙齋法事(臣)某與臨壇
官衆等今故燒香願以是功德上爲七世父
母下及臣身
天子王侯土地官長(臣)等三師四友系代學

眞谷隱巖棲門徒祭酒九親姻族天下人民
蠕動蜎飛跂行喘息無邊無極法界衆生皈
身皈神皈命
十方救苦无上慈尊乞原赦前生今世生死
宿罪重過得免離三途五道十苦八難九厄
之中臣等身得道眞飛行虚空白日昇天侍
衞慈尊逍遙无上東極長樂之宫永與道合
所啓玄感應聲上御
至眞无極大道御前
人各恭敬

禮方(同前)
禮足長跪䖍誠懴悔
臣法衆等志心皈身皈神皈命
十方救苦无上慈尊以今散壇言功焚香禮
懴臣聞希夷凝妙騰玉耀於三靈混沌生神
振金聲於十極肅啓瑶函之秘惠徼琅極之
慈幸鏧朝儀載殫野𢙫猶慮(臣)等受中資淺
語上材踈混景金葩霜燦四司之白簡依光
玉笋星羅三籙之玄章或枝垢之未澄或根
塵之猶染希宣鳯渥曲宥龍章凝珠黍於玄

丹誓宏眞業迎翠騫於碧落永侍神猷(臣)等
志心稽首禮謝
无上至眞三寳
三啓三禮
重稱法位
具位臣某與臨壇官衆等謹同誠上啓
青玄祖炁虚无自然元始天尊无極大道太
上道君太上老君東極青玄老君運明保元
上帝太乙救苦天尊十方分身應化救苦天
尊大慈大悲救苦眞人大慈大悲大惠眞人

香林㑹中法解眞人十華眞人普救眞人玄
中大法師三天大法師三界應感一切眞靈
臣等蒭狗巳陳木雞永粹七經八緯未明丹
谷之神嬰九室三宫猶昧玄關之天老尚棲
懷於塵𣗥莫遁影於煙林師匠風斤幾勤提
耳化工月籥徒切丹心期宏濟下之恩式補
由中之過凡有投告敢不關聞齋主青詞謹
當宣奏
宣詞
按如詞旨備殫激切臣等肅將劒履恭集簮

紳敷月陛於蓬房象雲衢於芝圃階陞稽䫙
開十華懴謝之門几奏擎拳降三極宥覃之
澤今月某日爲始爲某人崇建
青玄救苦妙齋幾晝夜開度亡故某人解脱
罪苦去離𡨚仇超歩武於隂都煉眞髙上證
儀容於陽界登品東華曲荷帝恩俯從民欲
齋功告備無魔試之騰驤釐事慶成有玄恩
之宻被天人欽幸賔主交歡雲歛蒼林覺鳴
鞘之漸杳風清碧漢諒警蹕之將廻六龍騰
躍於雲衢萬騎戒嚴於輦路眞靈復位仙聖

還班其有建醮之初仰賴上清三洞班僚三
寳官屬青玄將佐黃籙司存護道衞眞城隍
土地内外翊衞具有勲勞合拜表以言功爲
超班而遷賞臣等承顏
玉陛綴武瑶班奏對匪彛慮觸四司之白簡
承宣越憲恐貽五帝之玄章亶覲慈容恪垂
覆䕃庶藉三天之庇永䟽九地之恩言功表
文循儀陳控仰希省覽俯賜允俞(臣)誠惶誠
恐稽首頓首再拜謹啓以聞
宣表遣表

操伏納官
十願
一願大道流行普天懷徳二願一切有生咸
皆悟道三願九夜悲䰟一時解脱四願孤䰟
無依咸得受生五願天下太平五榖豐熟六
願臣忠子孝君仁父慈七願四海㑹同𡨚親
和釋八願潜胞處卵咸得生成九願積疾新
痾旋即痊愈十願孤露衆生豐衣足食
復爐
香官使者左右龍虎君侍香諸靈官當令(臣)

散壇之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯霑恩十方仙童玉女侍衞
香煙(臣)向來所啓之誠速達俓御
東極青玄老君太乙救苦天尊運明保元上
帝御前
出堂頌


靈寳領教濟度金書卷之九十











