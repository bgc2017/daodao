










靈寳領教齊度金書卷之二百五十六(二百五十七二/百五十八同卷)
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品(禳煌道/場用)
　　早朝行道儀
　　　燒香頌
　　　各禮師存念如法
　　　衞靈呪
青陽虚映曜日回靈神虎辟邪飛天流鈴
摧奸滅試萬魔束形九微回道八威攝精

千眞校録三元蕩清左嘯中黄右䇿六丁
七轉八合周旋天經聖化巍巍三道順行
慶雲流布合景黃庭和與道合眞
　　　鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入意以今
清旦升壇行道願得玉清道炁靈寳妙光下

降流入臣等身中令臣所啓速達逕御
太上无極大道至眞玉皇上帝御前
　　　請稱法位
具位(臣)某與臨壇官衆等謹同誠上啓
虚无自然元始天尊无極大道太上道君太
上老君髙上玉皇上帝神霄玉清眞王長生
大帝髙上神霄玉清眞王青華大帝九天應
元雷聲普化天尊九天雷祖大帝上清紫微
碧玉官太乙大天帝六天洞淵大帝六波天
主帝君可韓司丈人眞君九天採訪使眞君

雷霆九司諸天省府東華西靈執職眞衆天
曹萬福眞君主執百司官典洞天福地得道
神仙水司陽祭隍社之神三界官属一切眞
靈臣聞元始開圖散神風於混洞虚皇御運
昭聖日於鴻濛八圓陶駘蕩之輝十極被涵
濡之澤道包無外制劫運以長存仁浹有垠
溥範圍而永御際天共仰蟠地同依(臣)等坎
𡒄無庸睢盱可笑窺枕中之鴻寳自樂林深
閲窓外之駒隂徒懷水逝功莫脩於㳙縷過
巳積於淵陵弘道憲天誓秉丹青之信學眞

領教期堅金石之忱凡有皈依盍爲控告況
奉詞㫖敢不上聞
　　　宣詞
按如詞旨披露巳同(臣)聞三光全而寒暑平
天時有喜五榖熟而人民育地利無私四靈
共樂於生生萬姓齊欣於化化胡然妖戾厥
號螟蝗群飛蔽天聲振山林而莫極陣遊掩
日形趨井落以無涯因經從而莖葉皆空爲
停止而根荄俱槁禾稻盡損黍稷無收望田
畯以攅眉企老農而側目閔焉望歳黔黎行

見其徂飢覬爾有年兆庶難求其頓飽匪籲
天而請命徒扣地以飛神爰肅蝸廬庸築㹸
座旛花容與雲鏞振響於三成旌葆葳蕤月
磬流鳴於九奏鳳繒效𣢾龍璧投誠降浩劫
之眞尊輅虚无之元聖爲齋主某等祓除戾
炁辟斥妖蝗俾無蠹蝕之憂獲遂登成之願
千畦秀實萬頃豐穰以今早朝行道請法衆
等運兹初捻上香
願此香烟騰空俓上供養
无上至眞道寳(臣)等皈身皈神皈命五體投

地仰依
太上三尊願以是香功德上祝
皇帝陛下伏願六龍御天八駿行地摩霄日
觀等夀域於嵩衡接漢雲瀛衍福基於溟渤
御履而車書萬里垂衣而玉帛一家紫宸朝
班奏夏謨之允治黄麾曉仗歌周雅之太平
今故燒香自皈依
師尊大聖衆至眞之德得道之後保天長存
和與道合眞
以今早朝行道請法衆等運兹二捻上香

願此香烟騰空俓上供養
无上至眞經寳(臣)等皈身皈神皈命五體投
地仰依
太上三尊願以是香功德歸流内廷百司外
藩庶牧伏願推誠寅亮同德賛襄日永槐庭
漙九圍之禮樂風清𣗥寺敷四極之詩書十
連披拂於仁風萬井濛瀼於化雨政敷三異
釀成𥜗袴之歌恵藹一同益茂絃歌之俗今
故燒香自皈依
師尊大聖衆至眞之德得道之後升入無形

和與道合眞
以今早朝行道請法衆等運兹三捻上香
願此香烟騰空俓上供養
无上至眞師寳(臣)等皈身皈神皈命五體投
地仰依
太上三尊願以是功德歸流九州四海萬姓
三軍伏願謳歌愛日鼓舞仁風萬國朝元九
服悉歸於帝化八遐拱極十華均被於王功
干戈之利刃韜藏金革之兵威戢伏榆關月
淡勿飲馬於邊陲枊塞烟輕任牧牛於徼障

今故燒香自皈依
師尊大聖衆至眞之德得道之後長享自然
和與道合眞
　　　禮方懴方
　　　三啓
樂法以爲妻愛經如珠玉持戒制六情
念道遣所欲淡泊正炁停蕭然神靜黙
天魔並敬護世世受大福
　　　三禮
　臣等至心稽首禮

太上无極大道
　(臣)等至心稽首禮
三十六部尊經
　(臣)等至心稽首禮
玄中大法師
　　　重稱法位
具位(臣)某與臨壇官衆等謹同誠上啓
虚无自然元始天尊无極大道太上道君太
上老君髙上玉皇上帝神霄玉清眞王長生
大帝神霄玉清眞王青華大帝九天應元雷

聲普化天尊九天雷祖大帝上清紫微碧玉
宫太乙大天帝六天洞淵大帝六波天主帝
君可韓司丈人眞君九天採訪眞君雷霆九
司諸天省府東華西靈執職眞衆天曹主執
洞天福地得道神仙水司陽祭隍社之神三
界官屬一切眞靈臣聞玉字浮沉示龍文於
五劫金書隱顯煥鳳炁於九霄封山澤而制
蛟虬禁姦精而役虎豹天上地下丕承無違
隂閉陽開敬聽罔間況此天蝗之變率由戾
炁之生今齋主某等明發九思崇朝三歎二

禾甫稔倐遭蠶食之憂五榖將豐忽際狼貪
之患道途若雨塍岸如雲恐三登之無期將
四郊之易望深慮積生踐履累劫躬行尚驕
淫而好矜誇務放僻而慕邪侈唾星指月怨
暑咨寒豐衣足食而罔念從來大宅良田而
莫思所始心不生於慚媿口惟業於譏評致
降天災未全民用自匪慇懃而致禱何由首
謝以陳情是以燒香散花懴過浮黎之土修
齋行道乞憐劫仞之臺冀渙德音即頒温詔
敕土地之神吏㫁此凶殃勒里社之靈司除

兹惡孽庶得郷閭絶迹里閈況蹤麥隴叢叢
無入地之遺種稻畦粲粲有沉水之餘聲髙
下之畈俱登早晚之田皆熟䝉如丹禱允拜
玄恩上願地紀靜安天綱寧謐日星輝潤風
雨均調山峙川流八表慶金穰之瑞木蕃草
秀四時調玉燭之和來産雙岐禾生同頴家
給人足村村自樂於尭天俗泰時平處處咸
歡於舜日旁資禽獸均戴生成則上明
天尊大慈之化下副齋主皈命之誠謹啓以
聞

　　　發願念
一念爲道四大合德齋主七世父母免脱憂
　苦上昇天堂衣食自然
二念帝王國主道化興𨺚庠序濟濟皇教恢
　弘威儀翼翼普天所瞻民稱太平四夷賔
　伏妖惡自滅賢聖日生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
　範

六念損己布施道士及飢寒者天下人民各
　得眞所
七念壖動跂行一切衆生咸蒙成就
八念赦貰前生今世罪對立功神過
九念家門隆盛宗廟有人世生賢才
十念尊受師經不敢中怠平等一心廣度一
　切剋獲飛仙白日登天拜見太上永成眞
　人雲車羽駕和與道合眞
　　　存神燒香
香官使者左右龍虎君侍香諸靈官當令臣

建齋之所自然生金液丹碧芝英百靈衆眞
交㑹在此香火爐前令臣學道得道求仙得
仙齋主受福幽顯霑恩十方仙童玉女侍衞
香烟傳(臣)向來所啓速達俓御
太上元極大道至眞玉皇上帝御前
　　　出堂頌
　　　回靜黙堂
　　　謝師
　　　回向
靈寳領教濟度金書卷之二百五十六











