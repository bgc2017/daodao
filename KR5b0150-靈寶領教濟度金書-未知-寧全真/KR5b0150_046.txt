










靈寳領教濟度金書卷之四十六
　　　　洞微髙士開光救苦眞人寗金眞授
　　　　靈寳通玄弘教水南先生林靈眞編
　科儀立成品(開度黄/籙齋)
　　九朝行道儀
　　　第二日午朝
　　　各禮師存念如法
　　　宣衛靈呪
黄中䇿炁斬馘妖宗遏絶邪源制斷魔蹤
太上符命召制神公萬靈斯格却禍除凶

王炁三輪洞運眞風紫户含瓊大度无終
左命青腰右攝芝童逍遥飈景總御九空
玄壇應機乗炁虚沖萬眞普降濟度无窮
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玊女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神臣今臨午陞壇行道朝

謁帝眞奉爲入齋意其諸情悃具載緘謄願
得
太上十方至眞道炁靈寳妙光下降流入臣
等身中令臣所啓之誠速達俓御
太上无極大道至眞玊皇上帝御前
　　　請稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玊皇十方已得道大聖衆至眞
諸君丈人三十二天帝君玊虚上帝玊帝大

帝東華南極西靈此眞玄都玊京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
道冠鴻鈞八㑹未彰於鳯氣象涵鰲極九光
始煥於龍章徘徊而按筆裁金浮沉而拂筵
鏤玊劫周四萬帝開肇運之期字益五千聖
衍通玄之秘洞輔教分於七部靈寳義貫於

一乗膏澤天人梯航今古臣等志昏知白心
昧鈎玄紅埃同流徒恱紛華而逐景白雲獨
笑莫融沖粹以乗晨四極科明三元儀煥進
思天覆尚鼓吹於瓊綱退省淵臨冐羽儀於
瑶陛鋪張陽澤提拯隂靈凡有皈依敢忘關
告況奉詞㫖所合上聞
　　　宣詞
按如詞言誠深激切臣聞神文煥瑞河圖彰
經緯之竒聖畫昭祥洛書顯生成之妙總九
章於八卦類十數於五行經演周迴國顯始

青之境教傳微妙座懸空碧之珠拯盲聾瘖
跛以復形感老少孕胎而反質符先天之妙
化開大地之玄機十遍參同二篇響應今齋
主某歸心道域請命天閽軫長夜之窮魂心
燈雲障痛積隂之苦爽性鑑塵籠孰開迴光
返照之機安有破暗命靈之妙庸翻霞笈恭
啓星壇鬱儀流金紫之華亭亭轉午浮黎耀
空碧之炁奕奕拱辰驂朱鳯以翼轅駕玄龍
而衛乗五靈耀景象水月之交輝十絶飛霄
慶風雲之混合至尊端御列聖朝班歩虚揚

玊籟之音香花散金葩之影潔蠲芝侣奏對
楓庭願揚有造之恩波俯采無垠之徳悃靈
光灌沐俾躋虎豹之關慧力提携永侍龍鸞
之御混輿胥慶幽顯均休以今臨午陞壇行
道請法衆等運兹初捻上香
願此香烟騰空俓上供養
无上至眞道寳大羅元始天尊金闕至尊玊
皇上帝无上清微天宫眞仙衆聖臣等皈身
皈神皈命首體投地仰依
太上三尊願以是功徳歸流宗祧先聖社稷

尊靈伏願月庭馭炁日闕怡神萬年枝開甘
露之祥潜扶龍種千秋鏡耀景星之瑞宻衛
鸞圖翼聖運於丹霄侍帝宸於紫禁
皇帝享齡有永受命無疆浮天浴日之波神
威雷動積雪層氷之野聖武風行觀風采康
衢之謡望雲競華封之祝瑞星耀彩三朝克
繼於離明碧月凝輝四徳允毗於乹政百官
爕理萬姓熈平今故燒香自皈依
師尊大聖衆至眞之徳得道之後保天長存
(和)與道合眞

以今臨午陞壇行道請法衆等運兹二捻上
香
願此香烟騰空俓上供養
无上正眞經寳玊晨靈寳天尊紫微天皇上
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳歸流齋主家九玄七
祖億劫種親伏願天綸紀績地憲消愆死蒂
飄零脫隂郊之暗霧生根敷暢躡陽境之明
霞與道合眞保天有慶齋主某名髙千聖清

浹三神端福履以酣春慶騰梓澤粹徳容而
凝晝香藹芸䆫命身無刑戰之憂運限免闘
剋之咎齊眉舉桉耀居室之嘉聲坐膝扶床
兆承家之休徴尊卑侃侃中外融融今故燒
香自皈依
師尊大聖衆至眞之徳得道之後昇入無形
(和)與道合眞
以今臨午陞壇行道請法衆等運兹三捻上
香
願此香烟騰空俓上供養

无上至眞師寳五靈玄老天尊紫微北極大
帝救苦青玄上帝后土皇地祇大赤天宫無
邊衆聖臣等皈身皈神皈命首體投地仰依
太上三尊願以是功徳歸流中朝宰輔外國
公卿嶽牧臣僚郡邑守宰伏願作帝股肱爲
民父母槐庭日永敦正本以惠八方𣗥寺風
清肅化原而綏九有繡斧攬澄清之轡鉞旄
韜肅殺之鋒剖竹香凝藹龔黄之異政種花
春滿茂卓魯之竒材上沛君恩下蘇民瘼次
願山栖谷汲之士雲耕月釣之徒游神聖津

抱經綸而龍卧宅心道域精服御以龜延宻
圎八百之勛式佐半千之運今故燒香自皈
依
師尊大聖衆至眞之徳得道之後長享自然
(和)與道合眞
　　　禮方懴悔命魔
　　　歩虚
　　　三啓
　　　三禮
　臣等志心稽首禮

太上无極大道
　臣等志心稽首禮
三十六部尊經
　臣等志心稽首禮
玄中大法師
　　　重稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玊皇十方已得道大聖衆至眞
諸君丈人三十二天帝君玊虚上帝玊帝大

帝東華南極西靈北眞玄都玊京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
函三啓運昭覆載以流精得一分靈禀隂陽
而毓粹玄谷胤虚无之室丹房凝空洞之珠
應運乗玄樂椿林而百齡宴集返眞飛化登
蘂闕而萬劫怡神本無去以無來奚有生而

有死醇風既逺聖日斯漓三毒雲滋縱斧斤
於靈宅九幽霧障慘劒㦸於寒庭上軫帝心
下敷民欲今齋主某仰慮亡故某爰從曩劫
迨至今生逞人僞於心源焚天和於性海業
風助長惡根抽萬榦之花欲雨滋生毒芽茂
千枝之葉葉布條而蔓衍花結實以枝離覆
䕃邪途荒蕪正路北斗定考魂之目南辰鐫
鍊魄之名慘慘泥犂幽幽朔鬱非流恩於紫
極曷削過於玄曹玊壝羅敷禮十華而懇願
瓊科宣演叩三極以虔祈冀殫一瓣之香恪

賜九光之燭伏願嘘枯吹朽煦駘蕩之春陽
煥暗灼朦啓融怡之晝景拯提隂爽變化陽
靈玊醴瓊芝爲浣除於心病金泉雲液宻灌
濯於形塵佩服天衣翔飛雲路劫氛清靜得
爲天上之種民宿垢消除永侍玄中之至聖
齋主某五官調泰一氣宣平院宇無塵兆歡
聲於澗藻門庭有耀來盛事於階蘭溥及耄
倪均陶福夀上願璇璣朗耀寒暑和平風雨
順調烟雲藏歛黍稌豐茂地開同頴之祥草
木輝華天薦連枝之瑞朝多鳴鳯野絶遺蝗

水府仙眞佐運紀丹臺之籍隂關僚職宣仁
寛黒簿之刑凡厥有情同歸至化則上明天
尊大慈之化下副臣等皈命之誠謹啓以聞
　　　發願
一願大道淡泊虚无安閑空寂澄清自居廣
　開法門教導頑夫皆蒙惠澤精苦自修預
　以同學普得升虚與天相保長存無憂
二願諸天結炁澄清髙虚廣覆保眞固靈炁
　候調節四運和平國安民豐普天閑寜廣
　濟一切惠達有生保天長存億劫不傾

二願土地覆載無窮安平不陷海淪不崩保
　鎭家國兆民具從養生安死惠周十方禾
　稼滋植營運日豐咸得厚載萬𩔖皆從
四願日月二景髙明無有孛蝕虧盈安清光
　照諸天洞消暗冥保固劫運世祚和平普
　加潤澤惠灑衆生
五願星辰與日齊光轉燭照耀朗映十方各
　安其位經緯直行保鎭家國無有災傷四
　海寜一普天興昌
六願四時隨節推遷景炁和調無有災患疫

　毒消滅普天安平五穀豐熟國冨民歡
七願浮雲結炁聚烟飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟羣生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗
十願江海蕩蕩無極含容恢廓無細不植淵
　奥柔惠潤加蠕息天人獲慶年同劫石

十一願帝王國主日昌四鎭安睦兵革不揚
　天人歌唱吉應來翔敷教濟濟威化揚揚
　兆庻稱慶長樂未央
十二願蝖飛蠢動巳生未生咸蒙安全普得
　生成皆見元氣受陽之形草木果林經冬
　不零一切濟度靡不鮮榮(和)與道合眞
　　　存神燒香
香官使者左右龍虎君侍香諸靈官當令(臣)
向來臨午陞壇行道之所自然生金液丹碧
芝英百靈衆眞交㑹在此香火爐前當令(臣)

學道得道求仙得仙齋主受福幽顯沾恩十
方仙童玉女侍衛香烟傳臣向來所啓之誠
速達俓御
太上无極大道至眞玉皇上帝御前
　　　出堂頌下壇
　　　回師



靈寳領教濟度金書卷之四十六











