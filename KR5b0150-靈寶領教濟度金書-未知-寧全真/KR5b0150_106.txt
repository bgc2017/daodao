










靈寳領教濟度金書卷之一百六坐四
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品明眞齋
　　鍊度儀
　　靜黙堂序立
　　　華夏頌引至鍊度壇
　　　設鍊度醮
　　　金闕化身天尊
　　　法師陞座

　　　祝香
具位臣某焚香奏啓
太上无極大道虚無自然元始天尊妙无上
帝虚皇玉晨大道君妙有上帝萬變混沌玄
元老君至眞大帝東極青玄老君太乙救苦
天尊運明保元上帝玉清神霄眞王長生大
帝南極眞王朱陵大帝九微太眞青童玉明
大道君紫微元靈青金丹皇大道君九霄自
然生神帝君度人三十二天上帝五老四梵
十極十華諸天上帝太陽鬱儀帝君太隂結

璘帝君五方五德上眞道君北極九府玉晨
君南辰六闕上道君周天經緯列宿星君三
元三官大帝君三十六部尊經玄中大法師
靜老天君三天大法師六合髙明大帝靈寳
經籍度三師君泰玄樞機三省諸相天君九
天諸司眞君天曹諸司眞君上清黄籙院使
眞君南昌上宫朱陵火府主宰髙眞青玄黄
籙左右府主宰眞君九天普度院主宰眞君
南天度人不死尊神南極長生大君好生韓
君丈人度世司馬大神迴骸起死監生大神

靈寳玄局施用仙曹三界所向仙曹聖衆三
洞四輔經籙法教上聖髙眞祖師玄一玉輿
眞人寳輿眞人緑輿眞人太極左宫仙公沖
應葛眞人玄壇受事諸省府院司仙靈官吏
五嶽五帝眞君五天聖帝洞天福地名山大
川靖廬治化仙官主宰本靖祖玄眞師列位
眞人經籍度師列位眞人北隂玄天酆都大
帝東霞丹林扶桑大帝泉曲十殿眞君九壘
六洞諸司冥官四海四瀆三江九河溟泠大
神五道大神北冥執職曹僚掾吏九州社令

司主者十方道都大主者城隍里域逺近廟
貌无鞅神衆齋主家土地司命六神虚空應
感鑒察威靈太歲尊神四直功曹三界符使
恭望洪慈俯垂洞鑒臣聞元始開圖玉字煥
明於碧落虚皇撫運金書保衞於紫微宏八
極之仁風敷十華之法雨北提黒鬱昭乾坤
蕩蕩之恩南御朱陵藹離坎輝輝之化範圍
所被陶冶無遺伏念臣迹混卑棲志期髙蹈
分靈得一未明還返於黄房觀妙存三莫悟
生成於紫户進抱望洋之媿退懷入谷之慚

鼯技易窮駒隂暗老承天制地九恩揚澤壘
之輝負隂抱陽三省勵靈虚之業證玄功而
蒨燦敷丹渥以玲瓏濟下孔昭由中夙切以
今奉爲齋主某崇建某齋開度某皈依芝座
叩首騫林飛鳳詔於崇朝降龍符於積夜煙
塞死而超北府巳脫危機雲開生而上南宫
期承休運猶慮億齡業垢夙劫聲塵覺海濛
迷滓心珠於晝霧靈源混溺翳性玉於霄霾
莫返照以迴光曷飛空而駕景惟兹鍊化庶
復清虚重殫切切之情荐瀆髙髙之聽欲望

傾光紫漢嘯命玄曹降黄華東井之輝五龍
槖籥施朱火南閻之粹九鳯徘徊招月魄於
隂宫提日魂於陽燧盡洗無名之垢頓超有
漏之縁髙歩始青獲聞經於碧玉凝眞太素
疾受道於紫金副微臣開度之勤遂齋主皈
依之願臣不勝祈恩之至
　　　度人無量天尊
　　　平坐讃
道場衆等人各運心平坐如法
　　　焚召鍊度官將符

上清靈寳玄壇恭奉
道㫖謹召朱陵火府火鍊大將軍火鍊靈官
南昌上宫鍊度大將軍鍊度靈官南昌度命
君度魄化形君太冥鍊屍君十方猷威大神
丹靈大神皓華大神玄英大神鍊度大神變
形大神復相大神正精大神火府大神返形
大神返魂大神超生大神鍊度司主鍊大將
軍主水大將軍主火大將軍火鈴靈童九光
童子火池神將火池使者火池童子擲火萬
里大將軍水沼神將水沼使者水沼童子黄

華玉女石景水母十二河源大將流精玉女
青玄黄籙鍊度司官吏火鍊玉女黄華蕩形
玉女黄華冶鍊玉女黄華鍊質玉女黄華明
眸玉女光容玉女光容童子瑩身玉女瑩身
童子清神玉女清神童子發光玉女發光童
子水火鍊度大將軍水火合形大將軍水火
聚炁大將軍水火聚神大將軍金木鍊形玉
女金木合炁玉女九天普度院火府度亡眞
人水宫拔亡眞人火鍊丹界眞人水濟無邊
眞人水火交鍊眞人鍊度合屬官吏願遵玉

敕來赴玄壇應感分輝宣通召役切以東華
黄籙建玄局以承符南上朱陵設清曹而輔
極上佐虚无之聖澤下恢妙有之神機功德
巍巍慈悲浩浩迴骸起死體萬帝以裁成監
眞度生侍諸天而校録凡抒丹悃必沐洪仁
本壇恭爲齋主某伏爲亡故某夙染塵縁久
淪幽路陽靈内障若雲鎖於秋蟾隂翳外迷
似塵蒙於曉鑑生根雖復死蒂未除非憑變
鍊之功曷遂超凌之願朱章露奏巳奔金馬
於上征丹綍風馳諒翊雲𩥵而下邁靈光混

合梵炁彌羅爰殫螻蟻之忱冀布鴻厖之澤
叶恭效力同德宣勞東啓神庭降炎光於朱
闕西澄寳井接素曜於金門南離流丹火之
精北坎煥玄隂之炁引接亡故某陶神消翳
瀹炁清塵炁入玄玄永離業機之輪轉神超
渺渺常辭𡨚網之循環出地户以膺符入天
門而合劵不經浩劫永爲種民副懇切之皈
依沛玄虚之化育某不勝䖍祝之至
　　　无量度人天尊
　　　宣混洞赤文章

元始開運太玄肇靈虚極无象一炁流形
化生二景五緯凝精混合自然返胎育嬰
總眞布景煥赫九清炎持廓奕七紀齊并
祈師盧浩丹天耀精朱光鍊度赤藹散明
三華鬱秀輝映帝宸
　　　黄華蕩形天尊
準上帝敕謹召靈寳玄局主水仙靈官吏隨
我神運變化水池蕩滌亡爽
　　　黄華蕩形天尊
　　　宣主水大將軍符

隂精運化神津灌玄黄華東井攝靈聚仙
玉清告命萬神昭宣飈輪下降流洒雲泉
遊爽受鍊返還生根
　　　黄華蕩形天尊
　　　宣建水池符
金醴玄津森羅淨泓玉龍灌漑水池映眞
滌垢豁塵萬炁齊新大道宣化壬癸流形
隂光浩湛飛鍊形魂
　　　黄華蕩形天尊
　　　宣月魄符

黄精啓輝元隂内章映觀太玄開洞萬方
散蔚寒飈七晨玄琅圓明逰耀浮華九空
五帝夫人躡雲挹風流霞八素返嬰易容
注炁東井天河灌芒幽靈受化神景敷張
　　　黄華蕩形天尊
　　　宣降眞水符
太玄含化八景齊臨五老祕諱太隂通明
璇璣運轉招眞致靈隂光降炁變鍊鬼魂
天漿下注流燭利貞
　　　黄華蕩形天尊

　　　宣眞水合同符
石景水母圓光耀華金門降醴天人揚歌
長庚吐輝五龍負河流英降炁玉津同符
鍊度生仙乗景太无霐池无鏡隂精飛羅
　　　黄華蕩形天尊
準上帝敕謹召靈寳玄局主火仙靈官吏隨
我神運變化火池鍊度亡爽
　　　玉眸鍊質天尊
　　　宣主火大將軍符
閻浮玉詵洞妙自然炎熾丹天晃朗朱陵

玉清告命萬神敬聽降司離化配合日星
幽微鍊化飛騰玉京
　　　玉眸鍊質天尊
　　　宣建火池符
南方陽靈丹精大神降炁變易流火神庭
炎輝瑩徹赫㬢精熒亡魂鍊質迴骸返嬰
金光照耀上宴玉清
　　　玉眸鍊質天尊
　　　宣日魂符
赤爐丹景圓華九明大輝啓晨煥耀朱精

五帝肇霞洞映萬生金烏揚彩散光九靈
扶桑駕燧絳雲敷平紫霞鬱映珠貫飛星
流注眞炁丕朗南陵爽幽灌景碧落髙澄
　　　玉眸鍊質天尊
　　　宣降眞火符
丹精南映九鳯乗陽丙丁委炁乾坤施張
鬱儀降化左揖同梁樞機周宻擲火飛揚
冶鍊離貞更生福郷
　　　玉眸鍊質天尊
　　　宣眞火合同符

朱明上景熒星騰輝太陽洞耀離光赫熺
中有赤帝凝靈太微神眞散炁妙契天機
返生起死玉眸仙飛朱陵度命萬炁敷施
　　　玉眸鍊質天尊
注銀洞而泛華池玉瀾飛煥耀絳霞而流炎
沼金彩騰凌旌幢赫奕於紫煙劒佩陸離於
素霧眞靈羅列仙聖監臨宜檄召於靈儀俾
陶澄於塵質謹召守雄抱雌二大將仰承符
命引領亡魂赴壇受度
　　　水火鍊形天尊

　　　焚引魂入鍊符
　　　引幡詣座前
今日大慶大道吉辰諸天降鑒萬眞齊臨
三界共會八景合并地司列職拔度幽㝠
衞部主者拘魂至庭引導亡爽受鍊身形
各整威儀疾速來臨齊證妙果上登朱陵
　　　水火鍊形天尊
　　　引旛至水池
準上帝敕謹召靈寳玄局水鍊仙靈官吏隨
我神運引領亡魂赴水池受鍊

　　　宣水鍊符
北方黒帝騰光紫微壬癸正炁玄武凝輝
鍊形淪垢肅肅神儀惡根化消結節清夷
混合升度逍遥陽扉
　　　黄華蕩形天尊
　　　宣月華符
黄炁隂華玄精固仙輝光洞照散耀八圓
石景玉女降靈鍊魂九孔澄湛萬竅節宣
洗灌宿垢飛躡天根
　　　黄華蕩形天尊

　　　宣月簡符
玉胎鍊仙結璘飛英圓光散輝變鍊幽靈
九隂齊化流芳耀形内外瑩徹飛觀紫庭
尸累清蕩天靈節榮
　　　黄華蕩形天尊
　　　宣眞水鍊形符
隂精凝化東井靈源天河灌沐清水度魂
飛英玄華淘沐囂塵宮室鮮潔藏府還靈
胞胎結節離合自然金童玉女流香濯津
蘭池鍊浴身登玉宸逰觀太空億劫無傾

　　　黄華蕩形天尊
　　　宣黄華蕩形符
東井黄華石精玉精飛玄水母金醴玉津
滔滔源源不竭池亭九龍吐灌三光垂精
仙人吐潤鍊度幽靈内外朗徹表裏洞清
百關九竅元炁滋榮經絡藏府萬神自生
胞胎結節隨水開扄死炁斷絶惡根沉零
我今鍊化死骸生魂返故易貌玉體金容
變化鍊度飛升紫庭
　　　黄華蕩形天尊

　　　宣太玄隂生符
先天自然凝華㑹靈隂零陽消奔飛萬神
壬癸祖炁生魂育嬰神合炁合鍊景還形
躡雲嘯朗結璘齊奔逰行玉光天地無傾
　　　黄華蕩形天尊
　　　宣水鍊變仙符
長生大君鍊形還眞白元聚魄无英拘魂
太一總御司命保生桃康合延變化九隂
制鍊元精玉體金嬰七世尸穢嚴潔芳馨
甲乙丙丁壬癸庚辛戊巳沖和造化發榮

乾施坤運八素圓晨
　　　黄華蕩形天尊
謹召玉清大洞腦神泥丸赤文混洞嘘嘘君
左目神通光玄冥君右目神晨嬰隂精君舌
神騰陽正生君心神玄珠玄玄君肝神青帝
孟光君脾神紫庭延澤君肺神皓洞黍成君
腎神太淵飛都君隂神續命伯强君胞神元
常秋夫君胎神含生宣和君結神九華遐彦
君節神杳浩空猷君血神中幽良弼君精神
元徐祝祝君炁神无英毳毳君神神天生靈

父君命神正中幽田君奉爲亡故某安鎭身
中周帀羅布俾宫室全復神炁固凝
　　　焚大洞十八玉符
玉符鎭敕大洞自明自雲流布靈神降身
五方混合玄上之精充布五藏六管鮮明
内灌外溢表裏俱清滅穢招眞身飛太靈
生根永固周旋天經
　　　回靈養素天尊
臣謹上啓
五靈五老帝君切以一炁流形肇洪濛而育

粹五靈孕質運溟涬以迴元凡精神魂魄意
之混成頼始眞元皇玄之攝降期歸化治合
罄愚衷以今奉爲亡故某恭按眞科神化水
池奉行鍊度切慮惡根宿禀幽域久淪五炁
奔飛百骸解散匪再生於藏府曷重整於形
神欲望淵聽昭回
宸恩普被降五芽之妙化委炁聚形灌五老
之靈華還元復質爲成全於法體即證邁於
仙郷臣不勝虔祝之至今有表文謹當宣奏
　　　宣表

謹召青帝直符上詣九炁青天安寳華林青
闕青靈始老天君蒼帝宫請以青平青炁灌
注亡魂流入泥丸分布九炁煥映九户直入
肝宫下注百脉守䕶肝神龍淵含明三魂衞
之使肝炁鬱勃周流紫微上瑩目瞳下漑玄
關彌羅宫府植華挺秀受鍊更生
　　　焚青帝符
東望重拜手蒼帝玉皇君靈風鼓橐籥
育物布元春雲龍轡嚴駕玉衞擁瓊輪
枯萌汎沾及大惠無不均萬仙歌以道

委曲戒天人心根迷自固拱跪戴洪仁
謹召赤帝直符上詣三炁丹天梵寳昌陽朱
闕丹靈眞老天君赤帝宫請以南和絳炁灌
注亡魂流入泥丸分布三炁洞煥三宫直入
丹臺調和隂陽守護心王丹元守靈中女大
神主之使心炁怡懌經歷六合上榮舌本下
漑三焦升降不息植華挺秀受鍊更生
　　　焚赤帝符
太景開玉樞洞堂啓金除騫林䕃瑶砌
丹鸞蹈瓊珠寳房名曲麗明堂神所居

飛遊豁雲道引目盻眞都天日永不夕
重煙鎖清廬太上敕印開帕几羅簡書
禆風樹玄化慇懃諒有餘
謹召黄帝直符上詣一炁黄天寳劫洞清玉
宸金闕元靈元老天君黄帝宫請以魂明黄
炁灌注亡魂流入泥丸分布一炁洞照黄野
直入太倉調和榮衞守護脾神常在魂停靈
元主之使一炁沖和長津益命上營尺宅下
漑金門植華挺秀受鍊更生
　　　焚黄帝符

萬天拱中宸控駕玉化根翹機貫億曆
洞朗闢四門大有混皇眞糺制星宿魂
非帝道不運有方頼之存威忿即霜秋
和豫爲陽春生成握元紀仰荷戴無垠
謹召白帝直符上詣七炁素天七寳金門玉
闕皓靈黄老天君白帝宫請以西華白炁灌
注亡魂流入泥丸分布七炁洞煥金宫調和
液氣守護肺神皓華虚成七魄主之使肺炁
清涼上衞神廬下灌黄庭植華挺秀受鍊更
生

　　　焚白帝符
六甲抱金關七政守靈壇流鈴擲火化
威劒巨龍蟠邈彼素靈眞明憲孰敢干
束制祅鬼魔凛落霄風寒沴炁旣巳息
萬天俄而安眞儔荷天庇抵顙相歌歡
謹召黒帝直符上詣五炁玄天洞隂朔單鬱
絶玄滋黒闕五靈五老天君黒帝宫請以幽
昌黑炁灌注亡魂流入泥丸分布五炁光耀
太微流芳布澤守䕶腎神玄冥育嬰玉女靈
珠主之使腎炁盈溢精通日月上達崑崙下

守玉扄植華挺秀受鍊更生
　　　焚黒帝符
無質統有物淵𠔃上帝心不啓不發道
藴妙化機深恐爾漏未盡隂想勿侵淫
輪轉無涯波苦道相迷尋萬年甞謹約
一旦自煙沉无沖落鬼境殃譴不可任
　　　五帝全形天尊
理五炁返五神巳承帝力灌五芽滋五體又
藉天休謹爲亡魂攝降東方青芽朝華之炁
南方朱丹凌霞之炁西方白石玉醴之炁北

方玄滋瓊飴之炁中央琳華醴泉之炁流布
五藏灌沐百關俾表裏之豐盈庶形神之澄
正
　　　五帝全形天尊
　　　焚五芽符
九炁青精肝魂衞生三炁丹華心神輝明
七炁素液肺魄調寧五炁玄津腎精攝英
一炁黄胎脾意流榮帝一尊君握靈萬神
五内鮮泰回靈固嬰得成胎仙逍遥上清
　　　五靈升舉天尊

謹召玉清化靈合形大將軍運靈變形大將
軍度靈成形大將軍爲受鍊亡魂混合神靈
裝嚴形體
　　　仙化成人天尊
炁化成人尸變八玄三化九鍊升入九天
九天之上更度魂神受鍊更生得爲眞人
水鍊功圓靈儀周備實聖眞提携之賜拜仙
靈爕理之功喜慶難言感戴罔極謹請守雄
抱雌大將引領亡魂出離水池伺候火鍊
　　　水火鍊形天尊

　　　引旙入火池
準上帝敕謹召靈寳玄局火鍊仙靈官吏隨
我神運引領亡魂赴火池受鍊
　　　宣火鍊符
南方炎帝凝精太微丙丁正炁朱雀騰輝
丹鳯流響朱煙散飛融英降炁冶鍊隂儀
流汨之沼丹陵耀離
　　　玉眸鍊質天尊
　　　宣日精符
炎精凝圓絳光流鮮九龍䇿駕擲火揚前

朱明散輝陶鑄胚腪隂靈鍊翳胎根潜蠲
身飛玉都永固劫年
　　　玉眸鍊質天尊
　　　宣日簡符
鬱儀朗照六合洞明攝幽開光流華飛英
紫赤颷象丹霞鍊形九葉𡨚障鎔化无生
陽神聚景受書朱陵
　　　玉眸鍊質天尊
　　　宣眞火鍊形符
炎神散精八冥流光圓靈正炁符合天陽

注英丹池鍊冶玄黄幽爽飛化百骸乗芳
玄祖易質太虚飛翔六府返炁三宫運芒
群隂振伏尸根滅張熒星轉燭出入福郷
　　　玉眸錬質天尊
　　　宣玉眸鍊質符
流火錬質玉嬰返形九陽施化五神合靈
南離正炁上貫朱陵左命飛火右嘯炎精
南閻洞浮太微神庭飛英聚炁攝隂返生
眞火陶錬形神肅清罪翳消滅𡨚債和平
經絡藏府元陽敷榮魂魄關節一時回靈

攺除故貌萬竅光明永離冥郷乗化霄征
壽均天地億劫無傾
　　　玉眸鍊質天尊
　　　宣太玄陽生符
太隂錬形太陽回靈幽尸沉翳受陽之精
元炁重敷攝歸萬神百骸復故五藏録眞
榮衞鮮暢魂魄還明周旋生門髙奔帝宸
　　　玉眸鍊質天尊
　　　宣火鍊變仙符
務猷運化錬質成神皮膚毛髮肝神含明

耳目鼻口心神守靈筋骨牙齒肺神虚成
孔竅精液腎神育嬰内外榮衞脾神魂停
十二羅絡隂極陽生洞陽火鍊玉胞金晶
得爲眞人躡景神庭
　　　玉眸鍊質天尊
謹召上清靈寳二十四眞腦神道都髮神道
衡皮膚神道運目神道童頂神道通竅神道
柱鼻神道微舌神道岐喉神道仙肺神道平
心神道明肝神道清膽神道敷左腎神道卿
右腎神道主脾神道騫胃神道展大腸神道

微小腸神隱空臓腑神開明胷膈神蔽日兩
脇神解形左陽神滅迹右隂神騰虚爲亡故
某安鎭身中周帀羅布俾三部整具八景完
全
　　　焚二十四眞符
上元虚无元洞九五太上阿房流靈威戸
玉衡攝炁腦華元覩統御上部通神達古
赤明開眞三天洞和洞納陽光五藏不枯
三炁所保朱宫扶踈納鍊流泉生元无徂
黄中理炁元生白尊胃管幽通六府俱存

白元无英桃康得淳養育朱丹洞神往還
　　　回靈養素天尊
臣謹上啓
无上九天生神王帝道君切以三極凝▲契
虚靈而孕質九霄降炁妙恍惚以生神凡胞
胎魂魄藏府竅景神之周圓藉蒼碧黄白紫
緑絳玄丹之灌沐章逢昌運敢鏧愚衷以今
奉爲亡故某恭按眞科神化火池奉行鍊度
切慮業縁夙抱隂景久沉九炁分離百骸枯
朽匪再假於攝聚曷具備於神靈欲望聖鑒

孔昭皇慈誕布降九陽之妙化保眞固靈敷
九炁之宸輝全形正性爲整具於法體即超
邁於神郷臣不勝𧆛祝之至具有表文謹當
宣奏
　　　宣表
謹召鬱單无量仙吏上詣无映玄臺請降帝
眞胞命无元一黄演之炁九重下降爲受鍊
幽靈纏其胞使胞元宣通上徹於天以生成
混合空洞炁飛爽浮幽寥延康無期劫
眇眇離本條苦魂沉九夜乗晨希陽翹

大有通玄戸鬱單降晨霄黄雲凝靈府
隂陽氣象交胞元結長命惡根應化消
桃康合精延二帝秀玉飄灌漑胞命門
精練神不彫九天命靈章生神神自超
元君遏死路司馬誦洞謡一唱萬眞和
九遍諸天朝稽首恭劫年慶此榮舊苗
　　　焚符
謹召上上禪善无量壽仙吏上詣九寳瓊臺
請降帝眞胎命元洞冥紫戸之炁九重下降
爲受鍊幽靈纏其胎使胎結解根下響於地

以固靈
无量結紫戸炁尊天中王開度飛玄爽
凝化輪空洞故根離昔愛縁本思舊宗
幽夜淪遐劫對盡大運通帝眞始明精
號曰字元陽嬰兒伯史原結胎守黄房
斬根斷死户熈頥養嬰童禪善導靈炁
玄哺飛天芳華景秀玉質精練自成容
務玄育上生羅列備明堂太虚感靈㑹
命我生神章一唱動九玄二誦天地通
混合自相和九遍成人功大聖慶元吉

散花禮太空諸天並懽恱一切稽首恭
　　　焚符
謹召梵監須延仙吏上詣玉京靈都宫請降
帝眞魂命元長靈明仙之炁九重下降爲受
鍊幽靈纏其魂使魂門通神以達精
須延緫三雲玄元始炁分落落大梵布
華京翠玉尊明梵飛玄景開度長夜魂
遊爽赴期歸炁炁返故根太帝號陽堂
字曰八靈君九關迴緑道胎炁生上元
陵梵度命籍太一輔精延泥丸敷帝席

三部八景分魂生攝遊炁九轉自成仙
琅琅九天音玉章生萬神三徧列正位
炁參八辰門玄關遏死戸靈眞津液源
應感會靈數明道潜迴輪慶此嬰兒蛻
稽首讃洞文
　　　焚符
謹召寂然兜術仙吏上詣朱官瓊臺請降帝
眞魄命元碭尸冥演由之炁九重下降爲受
鍊幽靈纏魄使魄戸閉關天王降仙以安
寧

寂然無色宗兜術抗大羅靈化四景分
萬條翠朱霞遊魄不顧反一逝洞群魔
神公攝遊炁飄飄練素華榮秀椿劫期
乗運應靈圖空洞生神章瓊音逸九霞
一唱萬眞㑹騫爽合成家九轉景靈備
鬱鬱耀玉葩兜術開大有一慶享祚多
上聖迴帝駕嬰兒歘以歌不勝良辰㑹
一切稽首和
　　　焚符
謹召波羅尼宻不驕樂仙吏上詣九層玉臺

請降帝眞藏府命元五仙中靈之炁九重下
降爲受鍊幽靈纏其五藏納凝作清涼五帝
朝眞以存神
翻翻五帝駕飄飄玄上門遊歩黄華野
迴靈驕樂端採集飛空景舊爽多不存
太微迴黄旗无英命靈旙攝召長夜府
開度受生魂公子輔黄寜總録具形神
玉章洞幽虚五轉天地分炁練元藏府
紫户自生仙數周衆眞㑹啓陽應感繁
玉女灌五香聖母慶萬年三界並懽樂

稽首禮天尊
　　　焚符
謹召洞玄化應聲仙吏上詣瓊林上宫請降
帝眞靈府命元髙眞沖融之炁九重下降爲
受鍊幽靈纏其六府使六府調泰胃筦生津
以納和
應聲無色界霄映冠十方迴化輪無影
冥明趣道場靈駕不待轡朗然生神章
空洞量无崖玄爽亦爲疆練胎返本初
長乗飛玄梁蘄畜䘮天眞散思候履常

斬伐胞樹滯心遊超上京願會旣玄玄
悟我理兼忘介福九天端交禮地辰良
混化歸元一髙結元始王稽首儔靈運
長謝囂塵張
　　　焚符
謹召靈化梵輔仙吏上詣南上七映宫請降
帝眞元府命元髙仙洞笈之炁九重下降爲
受錬幽靈纏其九竅使九竅開聰星辰朗明
以開通
玄會統无崖混炁歸梵輔務猷運靈化

潜推無寒暑乗數搆貞條振袂拂輕羽
瓊房有妙韻汎登髙神所圓輪無停映
眞仙森列序上上霄衢邈洞元深萬巨
秀葉翳翠霞停䕃清泠渚遨翫怡五神
繁想嘯明侣五難縁理去沖心自怡處
爽魂隨本根亹亹空中佇七誦重關開
豁滯非神武運通由中發髙唱稽首舉
焚符
謹召髙虚清明仙吏上詣紫瓊玉臺請降帝
眞華府命元眞靈化凝之炁九重下降爲受

鍊幽靈纏其八景使三部八景整具形神幽
夜光明以防身
清明重霄上合期慶雲際玉章散沖心
孤景要靈會煥落景霞布神衿靡不邁
玉條流逸響從容虚妙話靈音振空洞
九玄離幽裔感爽無凝滯去留如解帶
明識生神章髙遊無終敗玄景曜雲衢
跡超神方外應感無方圓聊以運四大
研心稽首誦衆聖共稱快
　　　焚符

謹召无想无結无愛仙吏上詣九華寳臺請
降帝眞岳府命元自然玄照之炁九重下降
爲受鍊幽靈纏其身使三關五藏六府九宫
金樓玉室十二重門紫戸玉閣三萬六千宫
府三百六十骨節根源本始一時生神使萬
神具備毛髮生身諸天下臨以得生
無結固无情玄玄虚中澄輪化無方序
數來亦叵乗誰云無色平峩峩多丘陵
冥心縱一往髙期清神徴良遇非年歳
劫數安可稱浮爽縁故條返胎自有恒

靈感洞太虚飛歩霄上冰津趣鼓萬流
潜凝眞神登无愛固无憂髙觀稽首昇
　　　焚符
　　　九天稱慶天尊
降九炁以生萬神巳承天澤播九陽而融百
體尤藉神功謹爲亡靈攝降一陽混溟𤥭璜
之炁二陽泛華紫微之炁三陽天婁鳯車之
炁四陽中女辟邪之炁五陽太陽微延之炁
六陽化眞白灝之炁七陽降實紫光之炁八
陽天眞命仙之炁九陽太皇寂照之炁流注

九戸纒絡一身俾内外以敷腴庶宫府而備
足
　　　九陽生化天尊
　　　焚九陽符
太極金書九天玉文混茫祖炁輝映天根
圓靈髙清扶揺玄煙回風下映五色飛鮮
灌榮内外洞入自然經絡堅實藏府生全
大帝有敕返隂還乾群靈受慶宴景芝田
　　　九天稱慶天尊
謹召丹靈全形大將軍上靈鍊形大將軍紫

靈養形大將軍爲亡故某混合神靈嚴裝形
體
　　　仙化成人天尊
　　　焚全形符
巳枯復榮巳滅復生得生天上更禀太靈
九天之劫返胎復嬰穢累消蕩白尸返生
火鍊功圓靈儀氣備荷帝師甄陶之力感聖
眞開度之恩歸戴難殫讃揚莫盡謹召守雄
抱雌二大將部衞亡靈出離火池伺候嚴新
冠帶保舉升仙

　　　朱陵度命天尊
準上帝敕謹召青玄黄籙金木仙衣玉女仙
帶玉女仙車玉女靈寳巾笥司一行官吏神
運攝化速俾巳鍊亡魂冠帶身形嚴裝受度
　　　焚天皇象符
妙哉至道五靈眞機上開龍漢神仙空飛
煥爛二景身披洞衣寳雲玉宇遍列天威
精思招眞五府生輝九光玉輿登入紫微
　　　金容出世天尊
霓裳縹緲霞佩琳琅映玉體之㓗清儼瓊顔

之瀟洒精神入妙歩武登眞可謂宿劫因縁
今生際遇第惟久淪幽昧恐心地之未澄致
滓陽靈或性天之尚鬱巳遵依於科律爲傳
度於戒條庸闢迷途肆騰覺路今當佩符受
劵參籙膺圖无拘留逼合之憂㧞出地戸有
侍衞送迎之樂無拘天門永爲種民常居福
境守雄抱雌大將部衞亡魂來詣座前證明
保舉
　　　發敕制地祇
　　　發普告三界

　　　發元始符命
　　　發歷關諸天
保舉旣圓升遷有便惟靈寳度人之道有救
苦眞符佩之則不經地獄有長生靈符佩之
則度品南宫此乃虚无自然元始上帝開度
之玉劵也有生天寳籙佩之則上生天堂有
天門合劵佩之則俓入天門此乃虚皇玉晨
大道君開度之玉劵也有解𡨚眞符佩之則
𡨚愆解釋此乃王皇上帝開度之玉劵也有
救苦九龍符命佩之則上生青宫有救苦朱

陵眞符佩之則上登南宫有運明玉誥佩之
則隨品受生有移籍劵佩之則移名仙籍有
普度劵佩之則度上天堂有仙魂合同天文
佩之則神登眞域此乃青玄老君太乙救苦
天尊開度之玉劵也今當恭對道前逐一給
授所宜整肅拱聽敷宣
　　　宣長生簡宣救苦簡
　　　宣生天籙宣天門劵
　　　宣解𡨚符宣九龍符
　　　宣朱陵符宣運明誥

　　　宣移籍劵宣普度劵
　　　宣仙魂天文
亡故某萬業銷鎔千愆解釋靈光呈露眞性
昭融佩金籙白簡之竒戴玉劵青符之妙超
離幽趣即歩武於雲霄俓陟眞階永依光於
日月上帝遥唱諸天下觀靈童迎駕景之輿
陽華洞煥神王翊飛空之輦梵炁彌羅法橋
穩歩以髙躋道岸先登而御炁從此棲神碧
落宴景清虚出離輪迴與天相保衍蕃釐於
胤嗣流餘慶於宗親皆大道慈悲之恩實衆

眞維持之德宜行禮謝母怠皈依齋主某所
修功德照牒具陳佩負在心永爲身寳宜端
容止少駐壇前俟召眞靈部衞升度
　　　宣功德牒
　　　寳華圓滿天尊
臣謹重誠上啓
三清上聖十極髙眞應化度人無鞅聖衆臣
聞一眞湛寂本无形以无名萬聖森羅斯有
象而有數溥其用則神變莫測返其體則微
妙難言旣有提携敢忘歸戴臣等向來奉爲

某鍊度亡魂仰荷天恩功圓事竟尚慮塵俗
難駐眞斿伏望玉蘂華珠飄零於碧落雲車
風馬迴返於層霄臣下情不勝激切攀戀之
至謹稽首再拜奉送
　　　迴軿頌
　　　焚召十方神王符
恭奉
上帝眞符謹召十方飛天神王長生大聖无
量度人君恭望眞慈隨機應感潜運慈悲不
忘元始付囑之言一如浮黎法㑹之日傾光

迴駕監眞度生俯同本壇主副大將九天普
度院守雄抱雌大將部衞受度某飛空歩虚
上登天界
　　　宣護送牒發天門牒
　　　焚命魔前驅符
　　　誦上天度人章
見前亡靈藉紫極之陽光脫幽都之隂暗登
眞雲路汎景霄衢天花散漫以前迎緑輿穩
駕神璈鏗鏘而後從綵仗飛𩥵逍遥俓上於
清虚容與直躋於碧落神朝三素炁混九華

性識兼忘常享太平之運結習都盡永無輪
轉之期與道合眞保天有慶好去好去母忘
帝恩
　　　法師下座
　　　召五方童子送亡靈至橋頭立
謹召朱陵火府引魂登橋大神監橋超度大
神守橋超度升魂五大神遵依帝敕火急引
領亡故某俓度升天法橋上登碧虚逍遥自
在一如靈寳天尊无上度人律令
　　　焚度橋符

　　　吟偈
　天尊慈惠降陽光變化雲梁耀八方
　上接朱陵登帝所下開黑鬱洞神郷
　紺丹縹緲綃霓映金紫玲瓏縠霧張
　今日亡靈飛歩去大羅渺渺覲虚皇
　　　引旙度橋
　　　誦三界魔王章
　　　送亡
　　　焚燎
靈寳領教濟度金書卷之一百六
