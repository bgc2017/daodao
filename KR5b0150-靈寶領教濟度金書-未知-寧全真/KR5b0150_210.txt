










靈寳領教濟度金書卷之二百十平十
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(資福齋用)
天醫醮儀
歩虚灑淨
衞靈呪
五星列照煥明五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乘飊散景飛騰太空

出入冥無遊宴十方五雲浮蓋招神攝風
役使萬靈上衞仙翁(和)與道合眞
請稱法位
具位(姓某)謹焚香上啓
上清天醫使眞君天醫尚藥靈官主辨形候
靈官隨病製藥靈官修合煆煉仙官生形博
士復肌主者治病功曹收毒將軍三五功曹
敷藥靈官察藥論病靈官請藥療病靈官砭
石小吏扁鵲小吏採藥童子醫脈十三科五
十二天醫靈官一行官吏伏望威聦俯垂省

録伏聞德配玄黄仰神功之妙宻道叅經緯
瞻聖力以昭融惟隂陽和合以收勲斯表裏
和平而奏効六淫外感騰沴炁於本根五賊
内攻集災氛於身命非藉扶持之力曷符歸
載之私今有某志染災危身罹疾患建寳齋
而徼福期迓康寧修玉醮以首愆宻膺吉慶
靖惟陶冶悉屬鈞衡敢殫芹采之忱庸寓葵
傾之敬伏願翩翩雲駕飛莅玄壇肅肅風𩥵
來游丹幕少鑒再三之禱式符萬一之私某
無任激切望恩之至謹稽首奉請

請聖初獻
具位某謹焚香上啓
上清天醫使眞君天醫尚藥靈官主辨形候
靈官天醫院一行官吏伏聞靈虚仙曹職生
生之聖德混沌玄局賛化化之神機凡災兆
於地水火風則功圓於金石草木仰惟愽愛
實本同仁劒珮雍容賛春生於圓昊弁環赫
奕扶秋殺於方垓返還備而雲繞丹瓢加减
彰而煙凝陽鼎或舂或磨黄芽白雪之英若
剉若篩玄蘂紫霜之妙餌刀圭而沉痾頓愈

服銖黍而宿疢俱消凡宻運於靈威必潜彰
於竒効今有某伏牀彌月拊枕呼天六府九
宫偶感召於沴炁三部九候遂顚倒於災氛
精神凋瘁以日零經絡衰殘而風動孰伸手
援惟劇心寒庸致禱於虎關爰徼期於風馭
希垂妙劑爲復生根庶全康泰之功允佩慈
悲之造某不勝激切之至禮行亞獻
亞獻
具位某謹焚香上啓
上清天醫使眞君天醫尚藥靈官天醫院一

行官吏咸望洪慈俯垂洞鑒伏聞上聖垂慈
育百昌而布惠下愚徯德扶二炁以資生雖
湯膏九散之性味有殊而針砭烙灸之施爲
各異四方異俗五土殊風非憑聖藥之神竒
曷滌深殃之變化今齋主某等閑一疾綿歷
經旬却藥謝醫省宿瑕之未滌首愆懴過希
積垢之方除故徼神聖以來臨希布靈通之
拯濟欲望廓施應感宻運威靈開囊中玄妙
之傳先分端緒探肘後希夷之授次辨根源
爲調理其百關俾和平其萬竅治濕以燥治

燥以濕疾收勿藥之功療寒以熱療熱以寒
速證廻生之妙昭玉醴金津而灌味漱靈芝
甘露以餔飴即使某炁炁還元育靈根於歩
武形形返本養妙炁於精神行住坐卧以無
虞出入起居而有慶上昭帝貺下慰民情實
資化育之恩不負維持之力某無任激切之
至酒陳終獻
終獻
某謹焚香上啓
上清天醫使眞君天醫尚藥靈官主辨形候

靈官天醫院一行官將伏聞建班聮而賛化
帝渥羅敷殫精祲以祈釐民情浹穆疾痛旣
干於仙職功勲冝賴於靈曹以今香冷金猊
韻殘玉簴三獻之多儀告備一忱之庸敬克
孚願施瞑眩之功爲整顚躋之證欵留玄幕
曲副丹忱齋事周圓别當奉送
向來頌
設醮儀(資福齋用)
燒香頌
各禮師存念如法

衞靈呪
五星列照煥明五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乘飊散景飛騰太空
出入冥無遊宴十方五雲浮蓋招神攝風
役使萬靈上衞仙翁(和)與道合眞
鳴法鼓二十四通
无上三天玄元始三炁太上老君召出(臣)等
身中三五功曹左右官使者侍香金童傳言
散花玉女五帝直符直日香官各三十二人

出出者嚴裝關啓玄壇天帝神君當召此間
土地里域眞官正神急上關啓(臣)今奉爲入
意以今設醮行道願得
玉清道炁靈寳妙光下降流入(臣)等身中即
使玄壇清淨内外成眞天无氛穢地絶祅塵
琳琅振響十方肅清萬魔不干眞誠上徹令
臣所啓之誠速達俓御
太上无極大道至眞玉皇上帝御前
請稱法位
具位(臣)某謹同誠上啓

太上无極大道虚无自然元始天尊太上大
道君太上老君玉皇大天尊玄穹髙上帝北
極紫微大帝太微天皇大帝南極長生大帝
東極青華大帝后土皇地祇九天生神上帝
三十二天上帝五靈五老上帝上清十一曜
眞皇君南斗六司眞君北斗九皇眞君二十
八宿星君三台華蓋星君六十甲子夲命星
君泰玄樞機諸相眞君靈寳五師眞君天地
水府三官帝君北極四聖眞君九天諸司眞
君三洞經籙上聖髙眞諸省府院司仙眞將

吏五嶽五帝眞君五天聖帝洞天福地靖廬
治化主宰仙眞本靖祖玄眞師列位眞人經
籍度師列位眞人北隂玄天酆都大帝水府
扶桑大帝九壘土皇君十宫六洞四瀆四海
仙眞聖衆本府州縣城隍司主者當境土地
里域正神本家司命禁將六神三界應感一
切眞靈(臣)聞玄樞宻運鼓元炁以簸鴻鈞聖
瑟潜張散靈功而奠鰲極融太虚之至粹爲
妙有之眞精下御黄輿上浮蒼蓋洪纎小大
悉皈化育之仁幽顯升沉不離生成之内範

圍所被陶冶無違今齋主某激切投誠勤拳
請命六淫外襲覺形炁之支離五鑿内攻恍
形神之凋瘁匪賴紫虚之聖力曷流玄極之
神功爰潔蓬茅期聖眞於月陛兹崇蘋藻揖
仙靈於星壇䖍奉靈斿敢陳瀹祭伏願靈光
洞煥梵炁彌羅緑輦丹輿容與玄虚而莅止
瓊輪羽蓋徘徊碧落以遥臨㑹六合之雲龍
混十華之月駟諸天日監萬聖時歆不遺采
菲之私恪副傾葵之切(臣)無任瞻
天望聖激切屏營之至謹稽首再拜奏請

請聖
三界衆眞醮筵列聖適伸拜請諒沐光臨請
各整於仙班共祇迎於
帝馭
降九眞
鸞輿至止鶴駕臨軒與醮衆眞如儀朝禮朝
禮旣周請陞醮席齋士上香設拜初進酒
初獻
重稱法位
具位(臣)某謹重誠上啓

三清上聖十極髙眞玄虚之主宰仙僚洞府
之神靈主執三界内外一切聖衆臣聞陽經
隂緯皆槖籥於九清地紀天綱悉權衡於三
洞自清微啓慈雲之䕃故赤明霈膏雨之濡
日月星辰緫上玄而制天政山川嶽瀆司下
土以衞地章普承德以宣符爲布恩而施恚
況得一禀五行之秀而並三爲萬物之靈語
黙寢興亶繇道炁視聽言動夙被神光孰非
帝師之扶持皆出聖眞之主宰厄伸控籲必
沐矜憐今齋主某拊枕呼天伏牀彌月經絡

榮衞沾沴炁以纏綿䰟𩲸精神抱沈痾而因
躓藥籠殫𡵨黄之伎梓里窮巫祝之能内因
外因孰究神聖工巧之實表證裏證誰明湯
膏九散之良寄性命於畏塗凋形神於危境
崇朝三省待旦九思深慮業鎻玄闗過盈黑
簡或背綱常而違科禁或蕩名檢而慢神靈
致二竪之潜攻與三彭之宻訌釀成病證莫
遂良圖或威曜臨纏運限受災衰之照或邪
祅侵舍身家膺尅害之殃欲期下安於黄圖
惟合上依於紫禁爰崇蘂範恭衍芝科燒香

散花扣天關而露奏轉經行道勑地祇以風
行降三色混沌之光掃四時紛葩之炁兹參
朝之禮畢庸薦獻之誠殫蓽陋自慚芻𠂻可
鑒謄詞青櫝濡筆朱毫恭對清崇謹當宣奏
宣詞
按如詞旨備切忱恂黍稷非馨露寸天而控
告茅茨不剪掃尺地以鋪張願旌萬一之忱
恪致再三之禱珠彛泛玉伶華敷𣑽唱之音
翠斚流金符寳耀空歌之韻舞天花而散漫
廓神景以彌羅俯録凡誠仰希聖鑒臣無任

䖍切之至謹稽首再拜禮行亞獻
亞獻
具位(臣)某謹重誠上啓
三清上聖十極髙眞玄虚之主宰仙僚洞府
之神靈主執三界内外一切聖衆臣聞玉毫
散景慈光覆九有之遥金相流輝威耀燭八
遐之大居妙庭而無幽不察御大有而有感
斯通今齋主某疾疢弗瘳形容易瘁脈病證
治旣難䇿於竒勲針砭陽膏復莫收於俊續
眷屬蹙額以相告閭里寒心而宻言病亦危

哉曷露萬千之懇禱也久矣更攄再三之誠
伏願赦其前愆錫其後祉續龜齡於巳絶衍
鶴算於將終勑南辰延壽之司移名青簡宣
北斗度生之府定字丹編差降天醫功曹關
告尚藥神吏金芝定命神功髙邁於九還玉
液延年聖効潜符於七返即使某六脉調㤗
五炁宣平精神凝萬竅之華蔵府返本容止
調百關之秀炁血還元俾積恙以無憂庶新
釐而可輅其或計羅刑戰火孛闘衝或加臨
於二宫或守照於三限致成災患併爲禬禳

俾吉曜而進宫使凶星而退舍其或魔靈冤
厲林怪祠祅或招惡炁於戸庭或兆災氛於
宅舍仰祈聖力廣運神威命九天尚父之將
軍整備部伍勑五丁都司之神吏統領壘營
悉誅戮以無停俾腥毒以逺遁庶得齋主某
生根山鞏命蒂冰清萬善資扶極出入起居
而無撓千災消散凝視聽言動以俱安静於
時之懽聲茂八節之和炁蒙如丹禱仰神玄
思上願天圓髙澄地方晏静儀璘耀彩璇璣
呈輝矞雲開陽燧之車天昭瑞應醴泉映方

諸之駕地擁祥符敦詩禮於九圍集絃歌於
八極鳶飛魚躍彰盛世之泰和獸舞鳯儀迓
昌時之允洽凡厥化化悉賴生生(臣)無任懇
祈之至謹稽首再拜酒行終獻
終獻
具位(臣)某謹重誠上啓
三清上聖十極髙眞玄虚之主宰仙僚洞府
之神靈主執三界内外一切聖衆臣聞應天
以實敢違咫尺之威扣地無文僣露粟絲之
敬懇禱旣交於隱顯敷陳嘉頓於始終純嘏

有嚴蕃釐无斁以今瓊鐘息響璧啓收聲千
枝殘燄於銀缸百和散芳於瑶鼎河澄月淡
斗轉參横綵霧後先諒龍轝之順動紫煙上
下冝鳯輦之徘徊萬聖廻班諸天復位(臣)等
身辭聖陛足履塵關徒窺法從之華莫企靈
光之耀臣無任攀戀之至謹稽首再拜奉送
髙眞
復爐廻軿頌
向來
靈寳領教濟度金書卷之二百十
