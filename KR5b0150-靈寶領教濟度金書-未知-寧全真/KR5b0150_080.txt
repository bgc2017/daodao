










靈寳領教濟度金書卷之八十
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品(生神/齋用)
　　煉度醮儀
　　　歩虚洒淨
　　　衛靈呪
五靈列位煥鎮五方始皇護魂丹老衛形
皓靈待魄黒帝攝生中央黄帝統御萬眞
元皇誥下幽夜開光罪消北府名列南昌

金籙定籍玉字除殃朱陵錬質飛神太蒼
三官九府無極神郷普受開度上生天堂
和與道合眞
具位(臣)某謹同誠上啓
無上自然三寳虚皇大道元始天尊玉晨元
皇大道君後聖玄元老君九天帝主昊天玉
皇上帝九天採訪應元保運普化天帝九天
自然生神上帝九天帝眞元君九天丈人眞
王元父道君九天眞母聖后元君九天金籙
無量生神君朱陵火府南昌上宫主宰髙眞

九天司命府主宰髙眞度人不死尊神南極
長生大君度世司馬大神好生韓君丈人南
上司命司録延壽益𥮅度厄尊神廻骸起死
無量度人君主水靈官主火靈官陽晶玉胎
錬神符吏石景水母錬眞符吏九天普度院
水宫㧞亡眞人火府度亡眞人錬度應感合
會眞靈伏聞三寳開圖散虚無之祖炁九霄
啓運宏妙有之神功蜜提洪澤以敷榮昭建
玄壇而佐理南丹布化生神開死户之幽北
鬱承恩死魄廓生門之旦聖力巍巍於湛露

神功赫赫於發煙望重人天惠流今古凡皈
心而請命必委質以投誠今齋主某伏爲亡
故某崇建某齋開地禁以提魂亶藉九陽之
微妙煥天光而錬魄更資二景之希夷靖惟
宣徳以承符允屬恊恭而受事敢潔蠲於蘋
薦庸預控於葵衷伏願月駟逶迤御玄虚而
下邁雲𩥵摇曵泛碧落以來遊駐景前帷依
光中陛布隂陽之正化融經緯之眞機某不
勝傾徯之至謹稽首再拜祗迎
聖駕

　　　請聖初獻
具位奉行某齋錬度法事某謹同誠上啓
無上自然三寳虚皇大道元始天尊玉晨元
皇大道君後聖玄元老君九天帝主昊天玉
皇上帝九天採訪應元保運普化天帝九天
自然生神上帝九天帝眞元君九天丈人眞
王元父道君九天眞母聖后元君九天金籙
無量生神君朱陵火府南昌上宫主宰髙眞
九天司命府主宰髙眞度人不死尊神南極
長生大君度世司馬大神好生韓君丈人南

上司命司録延壽益筭度厄尊神廻骸起死
無量度人君主水靈官主火靈官陽晶玉胎
錬神符吏石景水母九天普度院水火度亡
眞人錬度醮筵内外一切眞靈伏聞帝德好
生龍簡侈度生之惠民情惡死駌班敷起死
之恩下槖籥於群工上恢張於萬範欽惟神
武夙禀威儀劒佩陸離典朱陵而熈帝載旌
旄赫奕佐朱火以暢皇靈開九地之春陽霈
八紘之書景黄華聖治裁成蕩滌之功流火
神庭爕理陶鎔之續元功制地玄澤昭天今

齋主某深念亡故某人流浪㝠都顚連幽路
胞胎結莭驚梵炁以流奔臓腑形神倐百骸
而解散夙世之塵根結習積生之業垢周羅
非錬瀹於隂霾曷返還於陽耀朱函露奏冀
差隂降之金綸丹斾風馳巳拜關宣之玉敕
兹伸召役僣布懇祈伏望嘯命眞曹敕制仙
吏九鳯扇南閻之炁五龍鼓東井之津陽燧
炎熺蠲萬劫無名之垢方諸澄潤滌千生有
漏之塵即俾亡故某人精魄清夷形魂澄正
錬神成炁返生炁於故根錬形成神復精神

於本始永離地中之地遥登天上之天蒙采
丹誠允昭玄貺某不勝懇祈之至謹伸亞獻
　　　亞獻
眞位(臣)某等謹重誠上啓
三清上帝十極髙眞醮筵内外應感眞靈伏
聞道尊太乙流教雨於清微化衍大千扇眞
風於黄混凡禀隂陽而兆質必資水火以成
形走虎飛龍運眞精於子午含鳥育兎融妙
粹於坎離九還彰地二之輝七返散天一之
景鬱儀洞煥廓乾陽金紫以流華結璘泓渟

舒坤隂素黄而耀彩混合浮沉之妙交羅升
降之玄梵炁籠葱靈光鬱勃珠幢玉節藹雲
佩以周旋翠葆金旌雜霞綃而容與凡期變
化悉賴圓成庶使已故某氣質磨礱鋼百錬
而愈勁形魂浣濯金屢淘而益明還本來泰
定之天復固有虚靈之性神神玉潔疾超跡
於圓方炁炁珠圓快回靈於經緯霓裳縹緲
霄路翺翔紫雲扶八景之輪横飛寥廓碧霞
映九光之座直上虚空永無輪轉之虞常享
太平之運蒙如丹禱允荷洪恩某不勝䖍禱

之至恭陳終獻
　　　三獻
以今銀河影轉玉漏聲遲珠星璀璨於璇虚
碧月玲瓏於黄道今夕何夕開生神九轉之
壇此時得時飛降眞五華之駕願停風輦爲
駐霄衢降神吏以戒嚴䇿仙靈而錬度提携
死炁返復生根九錬功圓别當奉送
　　散壇儀
　　　燒香頌
　　　各禮師存念如法

　　　宣衛靈呪
玄隂七靈九炁合形魂精魄爽二景回輪
飛光赫奕煥耀長春日月吐輝回合華英
大梵流布奔飛炎鈴魔王受事朝謁帝京
含靈普濟廣惠幽㝠玉文敷告萬炁騰升
和與道合眞
　　　鳴法鼓二十四通
无上三天玄元太上老君召出(臣)等身中三
五功曹左右官使者侍香金童傳言散花玉
女五帝直符直日香官各三十二人出出者

嚴裝關啓玄壇天帝神君當召此間上地里
域真官正神急上關啓(臣)今奉爲入意以今
解壇燒香願得
靈寳自然生神妙炁下降流入(臣)等身中令
(臣)所啓速達俓御
虚无大道九天元皇玉帝御前
　　　請稱法位
具位奉行靈寳生神妙齋法事小兆(臣)某與
臨壇官衆等今故燒香願以是功德上爲
天子王俟土地官長三師四友祭酒學眞弟

子某所薦亡靈九祖父母内外姻族天下人
民蠕動蜎飛跂行蝝息无邊无極法界衆生
皈身皈神皈命
无上靈寳自然至眞大道特乞原赦前生今
世生死宿罪重過得免離三惡五道十苦八
難九厄之中(臣)等身得道眞飛行虚空白日
升天侍衛元尊逍遥无上七寳自然宫殿永
與道合所啓玄感應聲上御
至眞无極道前
　　　禮方

志心皈命東北方鬱單無量天尊
志心皈命東方上上禪善无量壽天尊
志心皈命東南方梵監須延天尊
志心皈命南方寂然兜術天尊
志心皈命西南方波羅尼宻不驕樂天尊
志心皈命西方洞玄化應聲天尊
志心皈命西北方靈化梵輔天尊
志心皈命北方髙虚清明天尊
志心皈命上方无想无結无愛天尊
禮足各長跪皈命懴悔

臣法衆等志心皈身皈神皈命
虚无大道九天生神上帝天尊以今言功解
壇焚香懴悔(臣)聞三天播澤靈光舒化育之
仁九地承恩祖炁運提魂之德荷宸恩之鑒
映幸齋法之周圓庸罄丹忱仰干洪造重念
(臣)等精神混俗容止生塵玉律昭回凛三元
之校録金科錯落嚴四極之條章亶冀寛容
恪垂涵育陶靈光於九軌誓暢玄宗流法雨
於三途願隆聖造(臣)等志心稽首禮謝
无上至眞三寳

　　　三啓頌
樂法以爲妻愛經如珠玉持戒制六情
念道遣所欲澹泊正氣停簫然神靜默
天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念無不契鍊質入仙眞

遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位

具位奉行靈寳生神妙齋法事小兆(臣)某與
臨壇官衆等謹重誠上啓
虚无自然无極大道元始天尊玉晨元皇道
君萬變混沌玄元老君髙上玉皇昊天上帝
三寳丈人三寳帝君九天應元雷聲普化天
尊无上九天生神上帝元父眞母元皇帝君
三十六部尊經玄中大法師玉輔上宰四恊
侍宸飛天神王九天眞衆三界應感一切眞
靈(臣)等野馬微生醯鷄陋質荷九天之錫慶
祭三同之開光身綰金符名聮玉籍煙霞躡

景盍抗志於清虚日月垂流乃棲身於埃𡏖
百非未滌萬業猶覊緬惟受道之丹忱常勵
濟時之素誓庶禆化育不負生成旣奉詞文
敢忘關奏
　　　宣詞
按如詞旨備殫激切(臣)等洗心淨念滌慮凝
神按三籙之威儀敷九霄之盟信雲璈縹緲
風籟琳琅燦鳯蕚於千枝裊龍葩於百味馳
神丹禁請命紫虚自今月某日爲始爲奉齋
法弟子某人崇建

靈寳生神妙齋幾晝夜謄詞達悃降眞召靈
揚九炁之華旛燃九巵之法炬解消結滯落
滅冤愆拯度容儀超升陽境葵忱露奏荷三
境以流輝芝檢風馳開九幽而御炁銘心罔
極刻骨奚殫以今釐事慶成齋功告備天人
同慶賔主交歡羽葆翩翻將返瓊輿之仗虎
旌晻藹行收禁路之班盍依律以奏功爲關
盟而遷賞恩惟玄穹至聖皇極元尊俯覽懇
祈曲垂釆鑑其有建齋之日上請三洞官屬
九天眞靈監齋衛眞侍經護道虚空鑒察土

地神祇營衛齋功具嚴勞績即玄壇而拜表
希洪造以酬恩(臣)等存念不周俯仰未備有
五帝四司之考録慮千愆萬過之充周等冀
隆慈普蒙矜宥(臣)誠惶誠恐稽首頓首再拜
以聞
　　　宣表
　　　十願
　一願大道流行普天懷德
　二願一切有生咸皆悟道
　三願九夜悲魂一時解脫

　四願孤魂無依咸得受生
　五願天下太平五榖豐熟
　六願臣忠子孝君仁父慈
　七願四海㑹同冤親和釋
　八願潜胞處卵咸得生成
　九願積疾新痾旋即痊愈
　十願孤露衆生豐衣足食
　　　存神復爐
香官使者左右龍虎君侍香諸靈官當令臣
散壇之所自然生金液丹碧芝英百靈衆眞

交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
香煙傳(臣)向來所啓之誠速達俓御
虚无大道九天元皇玉帝御前
　　　出堂頌
　　　回幕
　　　謝師


靈寳領教濟度金書卷之八十











