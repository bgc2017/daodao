










靈寳領教濟度金書卷之十伐一
洞微髙士開光救苦眞人寗全眞授
靈寳通玄弘教水南先生林靈眞編
讃頌應用品(開度祈禳通用)
啓壇頌
渺渺空无象悠悠感至靈敬則承天貺
泄則被魔精吉凶隨運轉否泰應縁生
道不貴珠玉神惟感至誠丹情盡勤苦
懇禱竭玄情自然通大道皆得降眞靈
捻香陳所願稽首冀嘉貞天尊常湛寂

回心禮杳㝠
解壇頌
太空包有象至道窈无形承和通妙炁
感應逹衷情倐忽周八極依俙降萬靈
微香陳素悃委質表丹誠逺汎翔鸞蓋
遐攀綺鳳旌烟宫髙鬱鬱霞閣上亭亭
瓊駕出霄漢金龍入太清甘露降人世
景福被幽㝠
請玄師頌
科律嚴章奏精誠享百神投詞陳悃願

潔醮答髙旻俯盻垂雲駕㝠心啓上眞
玄師都教主奉請降凡塵
請天師頌
太上傳符籙初因過鶴鳴積功超玉簡
列位侍三清接引章詞奏克隨凡庶情
修齋當奉請願俯鑒精誠
請監齋頌
寳號留塵世仙階列上清三千功已滿
八百行先成禮懴修眞福監齋作證盟
今宵雲馭降祥祉被含生

請天官頌
妙道垂眞教修齋立福田結壇朝上聖
建醮㑹髙仙注念通霄極精心感上玄
天官乗寳輦彩仗下凡筵
請地官頌
翼翼陳丹悃兢兢仰紫虚祈通塵下志
願逹土皇君潜應垂眞佑遐臨赦罪書
地官來下降俄擁五雲輿
請水官頌
方便開眞化慈悲立聖科虚心修妙㑹

調炁詠靈歌黙念祈淵府丹誠通大羅
水官龍駕降雲錦起滄波
請五帝頌
五帝居仙品紏彈善惡因祥光臨宇宙
惠澤濟沈淪發露祈眞佑㝠心感聖賢
存亡俱快樂享福永無垠
請經師頌
入靖修黄籙嚴裝啓上仙奏章先逹御
詞欵欲關宣寳籙因師度威儀太上傳
經師來下降奏請列群仙

請籍師頌
肅肅祈清福詵詵結寳齋登壇須此夜
行道續徘徊有願仍雖啓皈心道眼開
籍師來下降仙仗下瑶臺
請度師頌
經戒丹心稱䖍誠召百神捻香祈至聖
持戒請仙眞清詠淩朝啓精思入夜勤
度師來下降保護結齋人
送玄師頌
上帝命眞仙修齋黄籙壇諸天來下降

焚香懴罪愆祈恩行道畢齋事已周圓
洪福留人世玄師上九天
送天師頌
齋福已精嚴表牒上九天至誠通感應
闔門得延年掌籍諸天衛章詞逹御前
祖宗咸升度嗣胤慶榮遷三天扶教主
事畢奏功圓
送監齋頌
靈壇崇法席𠃔頼下監臨紏過兼書善
眞仙亦仰欽行當驅道騎縹緲五雲深

生存當有頼更復濟幽沈
送天官頌
妙範修齋且明科洗罪根瞻穹崇上善
瀝懇致微言既納依投靖蒙垂覃宥恩
天官還玉府寳駕入金門
送地官頌
靜㑹朝元罷三塗結福田眞恩宣五嶽
誠悃奏三天徹席停宗範解壇送列仙
地官回嶽府髙渉五雲軿
送水官頌

宣演靈音畢諸仙返上穹靈光除横厄
甘露降眞風復命驪龍駕遥還太室宫
水官歸洞府福禄賜無窮
送五帝頌
仙仗來霄極尊臨列五方檢氛吹羽節
鸞輅駐清揚齋事將圓徹回輿返上蒼
流恩無不遍豈但感馨香
送經師頌
經法雖微妙崇奉悉因師凡有立善者
咸得頻禮之氣運功易就心慢悔難追

若能勤繫念朝夕自仙飛
送籍師頌
道以齋爲重法以朝爲常不修不奉者
安能逹帝郷有骨入仙品自然開紫房
玄武排靈駕但見金殿堂
送度師頌
迢迢玉京山玄都何巍巍朗朗長夜開
眞人乗歩虚大道由人弘心至神自歸
修齋行道畢稽首辤三師
明燈頌

太上散十方華燈通精誠諸天悉皆照
諸地皆朗明我身亦光徹五臓生華榮
炎景朝太虚遐想通玉京
丹精寄太元玄陽空中響貪形滅苦根
幽妙至眞想垂華不䚂實因縁永無象
我身亦如之乗化托流景
夜光表丹陽迢遥照虚空諸天普光顔
諸隂即自滅我神亦聦明常玩智與慧
逍遥通道運遷謝任天勢舉形躡空洞
夜燭燥流萃

智慧頌
智慧生戒根眞道戒爲主三寳由是興
髙仙所崇受汎此不死舟倐忽躋大有
當此說戒時諸天皆稽首
智慧起本无朗朗超十方結空峙玄霄
諸天挹流芳其妙難思議靈感眞宻通
有有竟无有無無无不容
智慧常觀身學道之所先眇眇任意肆
自然録我神天尊常擁護魔王爲保言
晃晃金剛軀超超太上仙

奉戒頌
道爲无心宗一切作福田立功无定主
本願各由人虚已應衆生注心莫不均
大聖崇至教亦由雨降天髙凌靡不周
常卑故成淵海爲百川王是能舍龍鱗
萬劫保智用豈但在厥年奉戒不暫虧
世世善結縁精思念大乗㑹當體道眞
還戒頌
天尊大慈悲說戒度衆生威德被幽顯
果報感眞靈諸天來稽首群魔自束形

過去超八難見在保千齡齋福行當息
相共送䖍誠流梵逸雲唱飛香雜烟馨
瓊鳳乗丹輦金龍駕緑軿生死皆快樂
家國悉安寧
燒香頌
學道當勤苦歛信運丹誠燒香皈太上
眞炁雜烟馨惟希開大宥七祖離幽㝠
太極頌
道以齋爲先勤行登金𨷂故設大法橋
普度諸人物宿世恩德報道心超然發

身飛升仙都七祖咸解脫
投簡頌
太上法微妙簡籙度人天元始告符命
時刻獲升仙傳授救沈溺方得自翛然
書名金籙簡逍遥玉帝前
度簡頌
赤明開元圖和暢通上虚元始敷靈章
十部飛天書開度九幽祖萬遍道自居
玉阜秀瓊林生死福德廬自無黄籙簡
苦根焉得除旋行誦靈章五靈還相扶

焚詞頌
衆生多障難大道實矜憐濟度垂科教
咸令懴罪縁罪愆遍地府釁結已聞天
發露祈眞佑㝠心感聖賢䖍恭禮三寳
願得(早生天壽長年)焚詞歸上界奏名玉帝前
焚䟽頌
聖德流科教修齋福夀長延生移玉簡
請命奏金章罪名銷北府生籍注南昌
見存皆快樂過去生福郷
迎眞頌

天尊御天龍百萬神仙騎雲起自逍遥
玉音成皷吹花嚴如意珠聖化不思議
帷願降瑶壇福被群生類
送眞頌
回軿五雲輿騰駕九章歌倐忽沖天逺
醮壇香炁多玄恩覃宇宙福禄遍山河
緬想神仙路逍遥上大羅
送直符頌
仰啓直符使幽顯路潜通乗雲馳奏牘
逺渉三界中紫清金闕𨗉玄都水府宫

奏傳資瞬息端簡俟眞風
普獻頌
普獻無邊聖香烟散十方願乗七寳臺
垂光五濁世運度人天衆咸令上法橋
同㑹證無爲勤修不退轉
北帝頌
善哉元始尊衆生慈父母傾光紫微宫
曲暎九幽戸峩峩丘寒庭回照廓氷浦
炎炎烈火獄沛然洒法雨圓通大哀智
常善濟衆苦㧞度長夜魂今得稽首禮

三啓頌
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世享大福
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮

又度簡頌
稽首皈依道歸心元始尊至眞妙應主
開化飛玄門妙戒怡五靈金書警萬神
察命定録籍靈符度苦魂乗雲朝玉帝
齊契玄中人
學道讃
學仙行爲急奉戒制情心虚夷正炁居
仙聖自相㝷若不信法言胡爲棲山林
七眞讃
太上玄虚宗弘道尊其經俯仰巳得仙

歷劫無數齡巍巍大聖德寂寂因无生
霄景結空構乗虚自然征日月爲炳灼
安和樂未央
學仙絶華念念念相因積去來亂我神
神躁靡不歷滅念停虚閒蕭蕭入空寂
請經若飢渇持志如金石保子飛仙路
五靈度符籍
濟我六度行故能解三羅清齋禮太素
吐納養雲芽逍遥金闕内玉京爲予家
自然生七寳人人坐蓮花仰嚼玄都柰

俯酣空洞𤓰靈顔耀朱日奚計年劫多
法皷㑹群仙鳴鍾徴大魔
靈風扇竒花燦爛開繁襟天眞撫雲璈
衆仙彈靈琴雅歌三天景散慧玉華林
七祖升福堂由此歩玄音前世福未足
斯須邈難㝷信道情不盡圖飛乃返沈
太上无爲道弘之在兆心
學道由丹信奉師如至親挹景伴清輝
孜孜隨日新衆人不得度我身大我身
大願有重報玄德必信然隂德罪至深

對來若轉輪
學道亦甚苦晨夜䢖福田種福由植樹
積簀而成山子能躭玄尚飄爾升清天
修爾无爲道當爲結大縁太上至隱書
名爲智慧篇㧞苦由人材超俗以得眞
靈姿世不竒時若淵中蓮
人行各有本皆由宿世功立德務及時
發願莫不從善惡俱待對倚伏理難窮
賢士奉法言道亦在兼忘解是大智慧
上爲太極翁寳蓋連玉佩命駕御九龍

金華擎洞經捧香戀仙童嘯歌徹玄都
鳴玉和瓊鐘
竦身凌太清超景逸雲霄保扶持法言
遊玄極逍遥萬劫猶昨夜千春如晨朝
巍峩䕃雲華手攀寳林條香烟自然生
玄階莫扶揺靈旛應時散繁想應時消
滅智弘大混无爲爲清謡
華夏讃
勤行奉齋戒誦經制六情故得乗空飛
耀景騰玉清精心奉齋戒吐納錬五神

内德冠諸天轉輪成上仙
大歩虚詞
稽首禮太上燒香歸虚无流明隨我回
法輪亦三周玄願四大興靈慶及王侯
七祖生天堂煌煌耀景敷嘯歌觀太漠
天樂適我娱齊馨无上德下仙不與儔
妙想明玄覺詵詵巡虚遊
旋行躡雲網乗虚歩玄紀吟詠帝一尊
百關自調理俯命八海童仰携髙仙子
諸天散香花蕭然靈風起宿願定命根

故致標髙擬歡樂太上前萬劫猶未始
嵯峨玄都山十方宗皇一岧岧天寳臺
光明爓流日煒燁玉華林蒨璨耀朱實
常念餐元精錬液固形質金光散紫微
窈窕大乗逸
俯仰存太上華景秀丹田左顧提鬱儀
右盻携結璘六度冠梵行道德隨日新
宿命積福慶聞經若至親天挺超世材
樂誦希微篇沖虚太和氣吐納流霞津
胎息靜百關寥寥䆒三便泥丸洞明景

遂成金華仙魔王敬受事故能朝諸天
皆從齋戒起累功結宿縁飛行凌太虚
提携髙上仙
控轡適十方旋憇玄景阿仰觀劫仭臺
俯盻紫雲羅逍遥太上京相與坐蓮花
積學爲眞人恬然榮衛和永享无期夀
萬春奚足多
大道師玄寂升仙友无英公子度靈符
太一捧洞章舍利耀金姿龍駕歘來迎
天尊盻雲輿飄飄乗虚翔香花若飛雪

氛靄茂玄梁頭腦禮金闕携手遨玉亰
騫樹玄景園煥爛七寳林天獸三百名
獅子巨萬㝷飛龍躑躅鳴神鳳應節吟
靈風扇竒花清香散人襟自無髙仙才
焉能眈此心
嚴我九龍駕乗虚以逍遥八天如指掌
六合何足遼衆仙誦洞經太上唱清謡
香花隨風散玉音成紫霄五苦一時迸
八難順經寥妙哉靈寳囿興此大法橋
天眞帝一宫靄靄冠耀靈流煥法輪綱

旋空入無形虚皇撫雲璈衆眞誦洞經
髙仙拱手讃彌劫保利貞
至眞無所待時或轡飛龍長齋㑹玄都
鳴玉叩瓊鐘十華諸仙集紫烟結成宫
寳蓋羅太上眞人把芙蓉散花陳我願
握節徴魔王法皷㑹群仙靈唱靡不同
無可無不可思與希微通
歩虚詞
太極分髙厚輕清上屬天人能修至道
身乃作眞仙行溢三千數時丁四萬年

丹臺開寳笈金口爲流傳
大梵三天主虚皇五老尊尚難窺竅妙
豈復入㝠玄寳座臨金殿霞冠照玉軒
萬眞朝帝所飛舄躡雲根
濛濛如細霧冉冉曵銖衣妙逐祥烟上
輕隨彩鳳飛㡬陪瑶室宴忽指洞天歸
佇立扶桒岸髙奔日帝輝
旋歩雲綱上天風颯爾吹飄裾凌斗柄
秉拂挹參旗獅子㗸丹綬麒麟導翠輜
飛行周八極㡬見發春枝

緑鬢巍丹幘青霞絡羽衣晨趨陽德舘
夜造月華扉摶弄周天火韜潜起陸機
玉房留不住却向九霄飛
水噀魔宫懾燈開夜府明九天風靜黙
四極炁澄清嘯詠朱陵曲翺翔白玉京
至誠何以祝國祚永安榮
玉清樂十首
地居天上接空居萬象森羅遍八區
功用不知誰主宰絳霞丹霧閟清都
其二

碧落空懸黍米珠十方勃勃入無餘
聞經喜慶難言說九色龍騰八景輿
其三
羽童呼吸辟非烟烟氣徘徊緑室前
造化弗從身外得自根自本即三天
其四
帝景相將㑹玉洲明眞層觀紫雲浮
掣開三八黄金鎻无極虚皇在上頭
其五
白玉飛符下紫庭華旛三舉召群靈

攀條咀嚼空青蘂五體金光射日星
其六
連昌臺下海揚波得道髙仙始得過
下格小仙追莫及邕邕遥𦗟八鸞和
其七
玉色雲營靉靉屯三三洞戸敞瓊門
何方道士通朱表玉女飛函逹至尊
其八
上景三元妙色精絳宫乆巳列仙名
更從太混存雌一縹緲雲車駕羽明

其九
眞陽舘裏炁徘徊昇降二宫宻往來
生死不干浮世事相將五老上金臺
其十
三華太素自然生雲裏芙蓉灼灼明
絳室金房虚寳座太微童子下相迎
上清樂十首
紫清天上育華林絳實朱柯緑葉深
咀嚼繁英身不老下觀烏免換光隂
其二

元君八素號青靈錦帔緋裙住玉城
把握帝符司道籙祓除塵累濟群生
其三
髙上皇人宴紫寳擷芳常引八騫條
肌膚表裏琉璃徹映照三途萬苦消
其四
九日宫中四老眞廣霞山上宴仙賔
鳴鐘鼓瑟行靈醑碧落融融别有春
其五
浮絶山連白玉亰金華樓共日華明

五眞結就圓珠炁骨似丹瓊貌似嬰
其六
秀華峰下五靈都元景神君握化樞
眞火有功能造化銷融五苦出迷途
其七
赫赫曈曈日九輪六淵宫殿紫元君
霞冠錦帔端居暇披拂祥烟著紫文
其八
佳氣青葱覆紫空青精羽駕命元童
逆風浩蕩三千里七返香烟處處通

其九
流汨池中大寳蓮開花十丈映池泉
嗅香飲水無飢渇綽約金華葉上仙
其十
萬仞霞山峙玉虚四司冠劔護靈都
衆眞稽首持天樂腰佩仙皇逸籙符
太清樂十首
太乙元君掌列仙彤輝絳彩射芝田
功圓㑹遇刋名籍可但洪崖笑拍肩
其二

五節清香夜半焚天人玉女盡遥聞
味同炁合遥相應絳節霓旌下五雲
其三
太極元君翠翮車萬魔奔走德神符
九龍縱歩齊驤首時見空中吐火珠
其四
蘂珠宫裏七言成十一眞君一一名
雲擁蒼虬歸火府風隨素虎出滄瀛
其五
金闕明光後聖君流精煥彩結丹雲

不因太上相傳授安得人間有玉文
其六
元景巖巒聳太空超超仙室在霞中
九雲變化俄離合羽駕飄飄不可窮
其七
東井中涵皓月精群龍奮躍運金罌
仙人灌沐知何代惟見玻瓈透骨明
其八
渺渺三津遶帝川川連紅霧霧連天
玉靈仙母時游息侍衛森羅日月軿

其九
九靈玉舘接崑崙山隔流綱不可親
囑付紫蘭令說與紅塵何苦弊精神
其十
左右靈妃運甲庚琳宫八景錬華精
常陽宴罷歸何處擲火流金事克成
白鶴詞十首
胎化靈禽唳九天雪毛丹頂兩相鮮
世人莫認歸華表來瑞昇平億萬年
其二

瑶臺風靜夜𥘉分仰啄驚鳴露氣新
太液徘徊歸未得曽於往劫作麒麟
其三
靈鶴翩翩下太清玉樓金殿曉風輕
昂昂不與雞爲侣時作沖天物外聲
其四
三山碧海路非遥來瑞清都下紫霄
霜雪羽毛氷玉性瑶池深處啄靈苖
其五
金火純精見羽儀長隨王母宴瑶池

玉壇夜醮神仙降飛過緱山人不知
其六
五雲宫殿歩虚長斗轉璇霄夜未央
白鶴飛來通吉信清音齊逐返風香
其七
一聲嘹唳九臯禽換骨輕清歳月深
遼海等閑人不識大羅天上有知音
其八
白毛鮮潔映霜華丹頂分明奪絳砂
千六百年神炁就飛鳴長伴玉仙家

其九
蓬萊㑹散列仙歸羽駕飄然白鶴飛
明代爲祥人慣見何須樂府詠金衣
其十
玉宇沈沈瑞霧開香風未斷鶴徘徊
竒姿逈與青田别定是仙人次第來
七言散花詞
南斗瓓珊北斗移衆星蒨璨月華輝
元始傳言齊授籙道君開教盡皈依
其二

小有洞中千歳草玉京山上萬年桃
九龍閣上集眞聖大仙臺畔歩虚謡
其三
三眞玉女持花節一𩀱童子捧金爐
月帔珠穿九彩綬雲𥚑香透六銖衣
其四
靜掃蓬萊山上路相邀王母下瑶臺
五色祥雲隨歩起六銖仙服著身來
其五
日月相催人漸老不如修道學長生

昨朝暫到崑崙頂人間早巳數千年
其六
昨日朝元過紫微玉壇風冷杏花稀
碧桃疑我傳消息何事人間更不歸
其七
五色彩雲隨歩起六銖仙服着身來
三島羽人朝玉闕九天仙子下瑶臺
其八
五色雲中呈彩鳳一爐香梟見朱烟
三島神仙來入座十洲鸞鶴引沖天

五言散花十首
絳節徘徊引天花散漫飛髙仙無染着
片片不沾衣
八陛旋瓊級千花暢錦英緑停併紫柰
煥麗不知名
淺淺黄金蕚勻勻白玉英天風隨羽駕
吹滿九重城
綽約榮空際繽紛落座隅韶華長不老
何處覔仙都
淨侣吟仙曲人人讃善哉萬花興供養

飛舞自天來
寳蘂開琪圃珍柯在紫微不教蝴蝶採
長共彩鸞飛
聖境三千歳仙花始一開如何金籙㑹
併奉列仙來
几席延飈馭香燈建寳壇丹心無可獻
碎錦洒雲端
碧緑相差次紅黄迭淺深化工應自失
雕琢本無心
洞案爐烟起無爲道德香同根無異炁

噴鼻更芬芳
凡散花每兩句爲一首上一句吟畢繼吟
散花禮三字方吟下一句吟畢繼吟滿道
塲聖眞前供養八字
靈寳領教濟度金書卷之十





