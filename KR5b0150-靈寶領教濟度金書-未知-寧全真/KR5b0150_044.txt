










靈寳領教濟度金書卷之四十四
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品(開度黄/籙齋)
　　九朝行道儀
　　　第一日晚朝
　　　各禮師存念如法
　　　宣衛靈呪
神光朗耀瑞炁帀旋箕斗澄輝芝宇晏然
玉眸金眞寳壇純乹變夜作晝回子午前

太華流彩丹鳯飛圎息魔滅奸髙歩祥烟
天眞普集齊到帝前(和)與道合眞
　　　鳴法鼓二十四通
　　　發爐
无上三天玄元始三炁太上老君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神臣今落景陞壇行道朝
謁帝眞奉爲入齋意其諸情悃具載緘謄願

得
太上十方至眞道炁靈寳妙光下降流入臣
等身中即使玄壇清淨内外成眞天無氛穢
地絶祅塵琳琅振響十方肅清萬魔不干眞
誠上徹令臣所啓之誠速達徑御
太上无極大道至眞玉皇上帝御前
　　　請稱法位
具位臣某謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞

諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
碧落空歌九霄御虚无之炁紫虚鬱秀三靈
生空洞之神瞻翠玉於華京仰玄珠之上景
神光凝妙符璇象以朗清聖化超玄俯瑶空

而登引二章振玉音而敕地三篇傳金敕以
開天澤普南州恩甦北鬱大矣靈寳之囿妙
哉功徳之林生死仁周人天慶浹臣等井梧
質陋杜櫟材庸枕中紫鳯之章慶縁身佩肘
後丹鸞之籙玄運心傳莫煉景於烟霞幸依
光於日月紛葩逐逐勳無絲粟之圎象網營
營過有丘陵之積尚依帝造俾代天工堅素
志以學眞勵丹忱而領教凡有陳告敬爲關
聞今有青詞謹當敷奏
　　　宣詞

按如詞言備殫激切臣聞界尊長樂羅七寳
之騫林宫儼妙嚴映九光之蓮座虹蜺耀赤
圎之象劒㦸射青玄之輝慧力尋聲煥祥烟
於死户威神應念覆慶雲於生門空青枝灑
十極之清凉天寳泉蘇三途之熱惱九幽共
仰萬𩔖咸宗今齋主某心軫苦魂神馳樂國
仰玉清應化現東極之慈容而空碧流精沛
北酆之惠澤爰嚴黄籙皈命蒼穹旋杓影於
瑶壇風揚八素轉霄輝於銀漢月湛三華龍
光翻太素之衢獅御來始青之境千眞圍繞

萬聖森羅擷兎擒烏揺曵珠篝之影飛虬舞
鳯葳蕤翠𠏉之華肅羽葆以朝元擁珮環而
拱極蒭殫眞切葑釆勤渠太乙眞光降重泉
而照耀大千慈敕提積壘以超騰庻俾幽爽
之冥冥徑上髙虚之渺渺恩頒无上惠及有
情以今靜夜陞壇行道請法衆等運兹𥘉捻
上香
願此香烟騰空徑上供養
无上至眞道寳大羅元始天尊金闕至尊玉
皇上帝无上清微天宫眞仙聖衆臣等皈身

皈神皈命首體投地仰依
太上三尊願以是功徳皈流宗祧先聖社稷
尊靈伏願月輅凌空雲軿宴景凝神璇圃襲
炁母而佩鸞書毓粹瓊林翼化兒而扶龜暦
皇帝笙鏞萬國冠冕百王瞻日觀之摩霄永
培壽址望雲瀛而援漢丕行福源梯航鼔舞
以歸仁包軌謳歌而慕義龍樓問寢英明符
赤水之珠鳯掖趨朝和懿恊丹山之璧耀旗
裳於麟閣崇旄鉞於虎垣國泰民安家給人
足今故燒香自皈依

師尊大聖衆至眞之徳得道之後保天長存
和與道合眞
以今靜夜陞壇行道請法衆等運兹二捻上
香
願此香烟騰空徑上供養
无上至眞經寳玉晨靈寳天尊紫微天皇大
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳皈流齋主某家九玄
七祖亡故魂儀伏願業消三際𡨚釋千齡悟

罪福之由心塵籠曉鑑覺生滅之非性雲拂
秋輪超黒鬱以澄神詣青華而受記齋主某
敦頥自樂視履相歡債訟氷清萃祥光於庭
宇注殃雲散迓和氣於門闌藹碧梧翠竹之
英聲勵緑栢青松之貞操東儲定籍襲鴻福
以川増南極刋圖錫龜齡而山聳一家玉潤
百室金穰今故燒香自皈依
師尊大聖衆至眞之徳得道之後升入無形
和與道合眞
以今靜夜陞壇行道請法衆等運兹三捻上

香
願此香烟騰空徑上供養
无上至眞師寳五靈玄老天尊紫微北極大
帝救苦青玄大帝后土皇地秖大赤天宫無
邊聖衆臣等皈身皈神皈命首體投地仰依
太上三尊願以是功徳皈流三途滯爽五道
幽靈荒野窮魂寒林苦爽並願慈風披拂徳
雨滋濡乗清靜光爍千𡨚而發慧超煩惱暗
融萬業以回靈徑辭風水之輪快覩雲霄之
界玄元起死福慶更生臣等累世師資積生

父母湛眞源之定水智慧圓明澄覺海之狂
瀾眞常了悟紫冊定長生之籙丹臺書不老
之編既徃超凌侍帝閽而入妙見存快樂凝
天谷以金眞翊賛三乘光扶九業今故燒香
自皈依
師尊大聖衆至眞之德得道之後長享自然
和與道合眞
　　　禮方懴悔
　　　三啓
太道洞玄虚有念無不契鍊質入他境

遂成金剛體超度三界難地獄五黄苦
悉歸太上經靜念稽首禮
　　　三禮
　臣等志心稽首禮
太上无極大道
　臣等志心稽首禮
三十六部尊經
　臣等志心稽首禮
玄中大法師
　　　請稱法位

具位臣某與臨壇官衆等謹重誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞

陽耀澄髙玉虚覆圎清之氣隂冥靜厚金剛
旋方濁之形上羅帝闕以峩峩下列神郷而
杳杳九幽鐵壘鏁千雉之迷雲六洞銅關藹
萬層之毒霧雷轟丹憲星列玄僚五道迴環
繇蒼生之妄業十華迅邁藉玄極之眞慈頂
戴勤渠擎拳激越今齋主某仰慮亡故某劫
塵宿藴世垢交周精氣神混化之玄罔明尊
貴身心口飄流之妄每尚驕矜放雞犬而踐
榛叢馳鴻鵠而奔荆𣗥天文易逆地理難違
陽干人紀之常隂忤神靈之變徇巳動嬰於

鬼律縱心靜瀆於神章致九府之書愆凛四
司之校過寥寥泉曲覩獄吏以驚心慘慘羅
酆對鬼官而䘮魄億齡苦惱浩劫覊囚匪由
開泰之恩曷脫縶維之咎聿修黄籙嚴潔玄
壇敷民欲於再三仰天威之咫尺伏冀鸞和
臨御鶴赦羅敷降道炁百千萬重中嚴玉相
開幽關三十六壘内映金光寒池成甘露之
池炎沼變醴泉之沼刀山刃落劒樹鋒摧一
一銅城示慈悲而敕破重重鐵壘宣靈寳以
開張俾乗百寳之靈芒獲覩九華之道境超

凌地域端虎拜於彤庭遊宴天衢拱獅顔於
翠闕心珠照夜性玊長春僣殫毫髮之忱仰
冀丘山之惠齋主某朱顔霞潤緑鬢烟濃聖
翼門庭流羣芳於後裔神扶兆域精五錬於
先靈慶隴畒以雲連融倉箱而日闢上願三
晨輝煥六炁和平風雨順調烟雲靜歛紫塞
有息烽之喜潢池無弄兵之憂野耀弓旌來
谷駒於盛世家多弦誦育岡鳯於昌時林藏
斤斧之聲澤絶綱羅之影仁敷動植恩被幽
明則上明天尊大慈之化下副臣等皈命之

誠謹啓以聞
　　　發願
　　　存神燒香
香官使者左右龍虎君侍香諸靈官當令臣
向來靜夜陞壇行道之所自然生金液丹碧
芝英百靈衆眞交㑹在此香火爐前令臣學
道得道求仙得仙齋主受福幽顯沾恩十方
仙童玊女侍衛香烟傳臣向來所啓之誠速
違徑御
太上无極大道至眞玊皇上帝御前

　　　出堂頌



靈寳領教濟度金書卷之四十四
















