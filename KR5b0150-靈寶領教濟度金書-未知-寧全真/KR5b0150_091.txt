










靈寳領教濟度金書卷之九十一(九十二九十三同卷)
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(青玄齋用)
早朝儀
燒香頌
各禮師存念如法
衞靈呪
青陽虚映耀日回靈神虎辟邪飛天流鈴
摧奸滅試萬魔束形九微回道八威攝精

千眞校録三元蕩清左嘯中黄右䇿六丁
七轉八合周旋天經聖化巍巍王道順行
慶雲流布合景黃庭(和)與道合眞
鳴法鼓二十四通
無上三天玄元始三炁太上道君太上老君
召出臣等身中三五功曹左右官使者侍香
金童傳言散花玉女五帝直符直日香官各
三十二人出出者嚴裝關啓玄壇天帝神君
當召此間土地里域眞官正神急上關啓(臣)
今奉爲入齋意以今早朝陞壇行道願得

東極青玄妙炁百寳光明下降流入臣等身
中令(臣)所啓之誠速逹俓御
東極青玄老君太乙救苦天尊運明保元上
帝御前
請稱法位
具位奉行青玄黃籙妙齋法事小兆(臣)某與
臨壇官衆等謹同誠上啓
青玄祖炁虚无自然元始天尊无極大道太
上道君太上老君東極青玄老君運明保元
上帝太乙救苦天尊十方分身應化救苦天

尊大慈大悲救苦眞人大慈大悲大惠眞人
香林㑹中法解眞人十華眞人普救眞人玄
中大法師三天大法師三界應感一切眞人
臣聞赤明開圖敷八圓於祖炁青玄御運宏
十極之眞光威神凝妙於紫金慧力敷華於
翠玉香林駐景琅音尊應念之慈騫樹騰輝
瓊號表㝷聲之惠二府雲聮而宣德九司星
列以推仁赫赫靈功巍巍
聖化臣等福由宿慶運際昌期佩妙戒於身
前希夷師鍚繫鸞圖於肘後微妙天開莫髙

蹈於鵬搏乃卑棲於駒逐學眞補過退堅勵
巳之誠宏道立功進勉度人之力凡有投告
敢不上聞齋意青詞謹當敷奏
宣詞
按如詞言備殫激切(臣)聞九華鬱秀彰玉字
於玄虚三洞澄輝敷金書於黄混分天章而
抉雲漢開地禁以御風煙惟清微應化之身
無刹不現而赤圓流光之景有象皆輝爲萬
類之津梁實九幽之柱石今齋主某情鍾天
屬義重人淪念奄忽一朝神炁分離於地大

而凄涼九夜音容逈隔於天長羅酆嚴水火
之曹泉曲凛隂陽之局毛髪爲竪肝膽俱摧
孰操智慧之舟俾登道岸庶藉慈悲之燭獲
出昏衢䖍潔己以輸誠爲齋心而瀝悃投誠
東極願開甘露之門流惠北單均化祥煙之
戸俯提幽暗仰接陽光風旗露葆以葳蕤齊
臨獅座月磬雲笙而縹緲旁拱龍庭瞻咫尺
之威顔露萬千之德悃恩霑幽顯澤被人天
以今清旦陞壇行道請法衆等運兹初捻上
香

願此香煙騰空俓上供養
無上至眞道寳(臣)等皈身皈神皈命首體投
地仰依
太乙救苦天尊願以是功德上祝
社稷尊靈宗祧先聖伏願凝神空碧髙歩始
青擁環佩以朝元慶延
聖祚被藻旒而問道祥衍神斿
皇帝鳯曆承休龍符襲慶桑麻雨足敦禮樂
於周疆榆柳春閑闢詩書於燕塞今故燒香
自皈依

師尊大聖衆至眞之德得道之後昇入無形
和與道合眞
以今清旦陞壇行道請法衆等運兹二捻上
香
願此香煙騰空俓上供養
無上至眞經寳臣等皈身皈神皎命首體投
地仰依
太乙救苦天尊願以是功德皈流齋主某九
玄七祖億劫種親伏願朱陵度命黒鬱升神
毒根惡根生死根風澄定水業障報障煩惱

障日爍冰山亡故某迅䇿鸞驂肆朝
龍御千𡨚解悟登名小有之庭萬罪蕩除超
歩大乗之徑今故燒香自皈依
師尊大聖衆至眞之德得道之後時刻昇遷
和與道合眞
以今清旦陞壇行道請法衆等運兹三捻上
香
願此香煙騰空俓上供養
無上至眞師寳臣等皈身皈神皈命首體投
地仰依

太乙救苦天尊願以是功德皈流齋主某伏
願德風披拂道日舒明萃和氣於門闌天花
煥映襲歡聲於階砌地累清夷臣等五族六
親三師四友見在保金花之粹玄谷凝神巳
往混玉蘂之英瑤臺御炁今故燒香自皈依
師尊大聖衆至眞之德得道之後長享自然
和與道合眞
禮方宣懴歩虚
三啓
樂法以爲妻愛經如珠玉持戒制六情

念道遣所欲澹泊正氣停蕭然神靜黙
天魔並敬護世世享大福
鬱鬱家國盛濟濟經道興天人同其願
縹緲入大乘因心立福田靡靡法輪昇
七祖生天堂我身白日騰
大道洞玄虚有念無不契煉質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮

太上无極大道
(臣)等志心稽首禮
三十六部尊經
(臣)等志心稽首禮
玄中大法師
重稱法位
具位臣某與臨壇官衆等謹同誠上啓
青玄祖炁虛无自然元始天尊无極大道太
上道君太上老君東極青玄老君運明保元
上帝太乙救苦天尊十方分身應化救苦天

尊大慈大悲救苦眞人大慈大悲大惠眞人
香林㑹中法解眞人十華眞人普救眞人玄
中大法師三天大法師三界應感一切眞靈
臣聞道尊太乙端神化於十方教衍大千流
玄恩於鬱絶凝虚无之玉相承元始之金光
百寳流明開晨輝於夜壑九微回耀啓朝景
於寒庭庶提酆澤之幽寥均歩雲霄之渺莽
今齋主某仰慮亡故某業基億劫𡨚對萬生
昧性玉於塵囂百關雲擾混心珠於昏垢七
竅煙迷委瓦礫以汨靈臺縱斧斤而伐覺地

牛奔罔牧名巳掛於玄曹馬逸弗覊字倐鐫
於黒簡九幽考對六洞推研鐵壘千㝷孰導
求生之路銅門萬雉誰開救死之門自非流
霈於靈光曷俾超淩於幽壤爰導蘂笈肅建
芝壇罪滅十華盡肘歩膝行之敬恩依三寳
鏧心刳膽瀝之恭大德昭回洪恩浩蕩敕破
獄岀㝠之仙吏宣開光察命之靈曹雷動十
宫提形䰟而部衞風行九壘攝爽𩲸以送迎
永辭金剛之幽輪飛勤玉虚之道境聞經聽
法朝獅座以依光度命登眞歩龍墀而御景

盡洗𡨚愆之累頓清考注之塵澤被家庭慶
廷嗣胤殫蟻忱於萬一徼鴻福於億千䝉鑒
丹衷永昭玄貺上願乾樞澄湛坤軸清凝日
月輝華山林靜謐三烽息警𧴀貅樂意於堯
疆五榖告成鴻鴈棲身於舜畝夜壑遂仙飛
之樂寒庭無考對之憂動植飛潜俱承惠澤
龍仙人鬼悉被慈雲則上明天尊大慈之化
下副齋主皈命之誠謹啓以聞
十念
一念爲道四大合德齋主七世父母免墮憂

苦上昇天堂衣食自然
二念帝王國主道化興隆庠序濟濟皇教恢
宏威儀翼翼普天所瞻民稱太平四夷賔
伏妖惡自滅聖賢自生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範
六念損已布施道士及飢寒者天下人民各
得其所

七念蠕動跂行一切衆生咸蒙成就
八念赦貰前生今世罪對立功補過
九念家門隆盛宗廟有人世生賢才
十念尊受師經不敢中怠平等一心廣度克
獲上仙白日登天拜見太上永成眞人雲
車羽駕和與道合眞
存神燒香
香官使者左右龍虎君侍香諸靈官當令(臣)
早朝行道之所自然生金液丹碧芝英百靈
衆眞交㑹在此香火爐前令臣學道得道求

仙得仙齋主受福幽顯霑恩十方仙童玉女
侍衞香煙傳臣向來所啓之誠速達俓御
東極青玄老君太乙救苦天尊運明保元上
帝御前
出堂頌
回師



靈寳領教濟度金書卷之九十一
