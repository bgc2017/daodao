










靈寳領教濟度金書卷之四十二(四十三四十四同卷)
洞微髙士開光救苦眞人寗金眞授
靈寳通玄弘教水南先生林靈眞編
科儀立成品(開度黄籙▲)
九朝行道儀
第一日早朝
各禮師存念如法
宣衛靈呪
金眞緑霞焕映三天飛雲丹霄諸天控軿
晨暉啓旦隂翳俱捐九微震空五星迴旋

萬仙感應自然妙玄杳𡨋散體分形百千
玄珠光耀瑞降壇乾生死䝉惠灌煉金泉
魔王敬奉合景三田(和)與道合眞
鳴法鼓二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散華玉女五帝直符直日香宫各三十二人
出出者嚴装關啓玄壇天帝神君當召此間
土地里域眞官正神臣今早朝陞壇行道朝

謁帝眞奉爲入齊意其諸誠意具載緘謄願
得
太上十方至眞道炁靈寳妙光下降流入臣
等身中即使玄壇清淨内外成眞天無氛穢
地絶妖塵琳琅振響十方肅清萬魔不干眞
誠上徹令臣所啓速達徑御
太上无極大道至眞玉皇上帝(御前)
請稱法位
具位奉行无上黄籙大齋法事臣某與臨壇
官衆等謹同誠上啓

虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
祖炁凝玄混沌運六虚之表靈光胤粹鴻濛

陶五太之先帝江鑿而經緯彰天根開而玄
黄奠八威敷落慶雲蒙藹於玄虚三洞流明
道日輝華於碧落鼓權衡之聖瑟撫槖籥之
神機無形無名有象有數臣等蓬茆未剪梨
棗猶昏道運天開幸鴛班之綴武玄樞師錫
欣鳯笈以澄神期髙蹈於烟林迺卑棲於塵
𣗥乗非履過曲涵雨露之恩弘道憲天夙炳
日星之誓凡有投告所合關聞齋意心詞謹
當宣奏
宣詞

按如詞旨備切忱恂臣聞天靈神萬聖之宗
大無撫運聖眞仙億天之祖妙有開圖金書
流衍於清微玉字徘徊於紫極三竒融妙尊
守一之迴風八緯凝玄混存三之化日䇿靈
威而六天敕制奉神輝而九地朗清幽顯津
梁古今柱石今齋主某仰瞻層漢俯軫重泉
死炁彌綸孰乗昏衢之慧燭生神飛化期操
業海之慈航提九夜以飛霄俾一朝而御景
爰遵黄律庸啓玄壇彩暈扶桑萬象浴金烏
之影光騰騫樹十華流白鶴之音紫炁玲瓏

碧霞纒絡鬱儀日近聆霄衢清蹕之聲劫仞
雲開迓輦路翠華之仗乗虬輪於象外端獅
座於光中環珮承顔露寸天而玉立旌旄耀
景借尺地以球鳴願垂惠下之恩昭鑒由中
之禱玉龍嚴駕飛紫綍於九幽金馬驛程湛
丹綸於十界快開張於犴室即肆覲於龍墀
慶浹人天福均家國以今清旦行道請法衆
等運兹初捻上香
願此香烟騰空徑上供養
无上至眞道寳大羅元始天尊金闕至尊玉

皇上帝无上清微天宫眞仙衆聖臣等皈身
皈神皈命首體投地仰依
太上三尊願以是功徳皈流社稷尊靈宗祧
先聖蓮臺髙歩芝圃遊神月珮驂虬侍玉京
而問道雲旗翳鳯登金闕以朝元億年開瑶
祚之祥萬世演銀潢之𣲖
皇帝道符炎燧徳邁羲黄埶大象以凝旒滄
瀛並福御飛龍而負扆嵩華齊齡青宫彰仁
孝之風彤掖著徽柔之化盟尊帶礪歌麟趾
之振振勢矻金湯聳虎頭之赫赫今故燒香

自皈依
師尊大聖衆至眞之徳得道之後保天長存
和與道合眞
以今清旦行道請法衆等運茲二捻上香
願此香烟騰空徑上供養
无上至眞經寳玉晨靈寳天尊紫微天皇大
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳皈流齋主家九玄七
祖億劫種親伏願業海澄瀾靈源流潤紫霄

御炁膺鳯籙以更生朱火登神襲龍符而起
死福舍際太平之運慶基開文獻之芳齋主
某風鶴九霄雲鵬萬里世濟耀堆牀之笏七
葉聮榮家傳富挿架之籖五華挺秀恊塤箎
於宴蕚鼓琴瑟於采蘋霽月涵秋擁蘭階之
喜氣祥烟籠曉騰梓里之歡聲今故燒香自
皈依
師尊大聖衆至眞之徳得道之後升入無形
(和)與道合眞
以今清旦行道請法衆等運茲三捻上香

願此香烟騰空徑上供養
无上至眞師寳五靈玄老天尊紫微北極大
帝后土皇地祇太赤天宫無邊聖衆臣等皈
身皈神皈命首體投地仰依
太上三尊願以是功徳皈流溥天率土中夏
外夷萬姓千軍百昌庻品並願慈風鼓舞湛
露涵濡靜方野之緑林烟閑宵燧鞫圜扉之
青草雨足春犂臣等父母師資道俗親友金
花潤曉凝玄液於雲房玉樹長春擁紫霞於
天谷既徃列丹臺之籍見存登青闕之編心

地波清歩武均超於道境性天氷瑩形神齊
證於眞階今故燒香自皈依
師尊大聖衆至眞之徳得道之後長享自然
和與道合眞
禮方懴悔
三啓
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世享大福
三禮

(臣)等志心稽首禮
太上无極大道
(臣)等志心稽首禮
三十六部尊經
(臣)等志心稽首禮
玄中大法師
重稱法位
具位臣某謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞

諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
道冠玄元御羣靈而啓旦教尊靈寳撫九壑
以生春法輪興龍漢之先玄機振鶴鳴之後
九幽科品輝輝而玉匱宣光三籙威儀朗朗

而金眞演妙敷黄素齋修之典示紫清懴謝
之門惠藹幅貟澤周鬱絶期返魂於黑壘盍
皈命於玄壇拜手傾葵馳心釆菲今齋主某
仰慮亡過某劫終劫始身後身前三業紛紜
溺愛河而飄浪六塵顚倒翻慾海以流吹受
中昧𣏌栁之資就下踐荆榛之逕綱常霧寒
罔思䇿馬於畏途禁戒烟迷弗念牧牛於順
境東岱之金科井井北酆之玉律昭昭致二
豎以乗危鼓三彭而搆釁泬寥鬼域隂陽之
業網千尋冥漠神郷水火之𡨚輪萬仞寒心

莫訴援手誰伸匪上叩於九清曷下提於五
濁爰崇月陛恭啓雲囊龍璧輸誠寳花散緑
羅之界鳯繒納欵瑞烟飛紫禁之方爲首過
於千生希垂恩於萬死仰冀玄雷錫軫蒼昊
垂憐念飛天神人啓紫陽之瓊藴召神霄玉
女開内禁之華堂頒金籙以泰寒庭降玉符
而開夜府金雞竪曉罪無大小以氷清丹鳯
㘅春過有顯微而雲散預騰勝寳珠之㑹登
浮黎碧玉之墟蒙如螻螘之忱𠃔拜鴻厖之
造齋主某凝神觀妙涵濡道徳之風視履酣

和沈浸詩書之味和氣熈熈於厦屋祥烟燁
燁於春臺純嘏所覃繁釐攸萃上願天元澄
晏地紀昭寧風雨和平儀璘朗耀三乗流衍
翼洞輔以光明九醜潜藏育黔黎而安泰闢
丕基於六合凝景命於萬年動植飛潜遂生
生之正性蛸翹蠢動陶化化之神機則上明
天尊大慈之化下副臣等皈命之忱謹啓以
聞
發願
存神燒香

香官使者左右龍虎君侍香諸靈官衆當令
臣向來清旦陞壇行道之所自然生金液丹
碧芝英百靈衆眞交㑹在此香火爐前令臣
學道得道求仙得仙齋主受福幽顯沾恩當
願十方仙童玉女接侍蘭烟傳臣向來所奏
之誠速違徑御
太上无極大道至眞玉皇上帝御前
出堂頌

靈寳領教濟度金書卷之四十二
