










靈寳領教濟度金書卷之一百二十一(一百二十二)
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品五鍊生尸齋用
謝恩醮儀
衆官序立
陞壇如式
焼香頌
各禮師存念如法
衞靈呪

五靈列位煥鎭五方始皇護魂丹老衞形
皓靈侍魄黒帝攝生中央黄帝統御萬眞
元皇誥下幽夜開光罪消北府名列南昌
金録定籍玉字除殃朱陵鍊質飛神太蒼
三官九府无極神郷普受開度上生天堂
和與道合眞
鳴法鼓二十四通
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人

出出者嚴裝關啓玄壇天帝神君當召此間
土地里域眞官正神急上關啓臣今奉爲入
齋意以今設醮謝恩願得玉清道炁靈寳妙
光下降流入臣等身中令臣所啓之誠速達
徑御
太上无極大道至眞玉皇上帝御前
請稱法位
具位臣某與臨壇官衆等謹同誠上啓
聖位臣聞三洞流光扇仁風於六合九清
演化流慧日於八圎運天地而膏澤群靈斡

隂陽而扶持庶品上無復祖凝道炁於鬱羅
中有度人耀靈光於澤壘敷雨露無私之惠
成日月有造之恩今古攸遵幽明共頼今齋
主某伏念亡故某命奄重泉神歸積夜生無
善績學道未契於良機死有惡縁貽責恐招
於深考遂按生尸之典庸修度命之齋期脫
冥曹復還治職幸拜提𢹂之造釐事慶成曲
垂衣被之恩沉魂飛度輒奉嚴於禴祀庸祗
降於飈斿伏望湛露清塵靈風扇靄丹輿緑
輦翩翻齊下於玄虚羽蓋瓊輪絡繹並離於

碧落月駟擁山林之駕雲龍彰洞府之轅俱
㑹道場不遺德悃臣無任激切望恩之至謹
稽首再拜奉請
請聖
三界衆眞醮筵列聖適伸拜請諒沐光臨請
各整於仙班共祗迎於帝馭
降九位
鸞輿至止鶴駕臨軒與醮衆眞如儀朝禮朝
禮旣周請陞醮席齋主上香設拜初進酒
初獻

具位臣某謹重誠上啓
三清上聖十極髙眞玄穹之帝座師尊洞府
之仙眞主宰醮筵内外一切眞靈臣聞大道
希夷簸洪鈞而騰汗漫至眞微妙立鰲極以
報鴻濛二儀分經緯之精四象結隂陽之運
上羅仙聖周霄漢以生成中列眞靈漙寰瀛
而化育故垂玄教曲軫蒼生幽明總被於卿
雲今古均沾於法雨無文不立有感斯通今
齋主某伏爲亡故某哀慕情深薦修志切慮
修眞學道未探𧷤於瓊綱而律己希仙莫均

深於瑶笈倐淪鬼域遂殞神郷旣䘮本以離
眞乃殞生而謝世音容旣逺歳月如馳孰明
陟降之殊途誰識升沉之異路恩依帝力庶
慰民情爰蠲潔於蓬衡庸疑延於芝御三時
行道愆隨懴以冰清一日趍朝福因齋而雲
委果沐返生之惠曲超起死之恩爲録善功
俾消惡考神識旣超於北鬱形魂直上於南
陵仰荷陶鎔若爲報稱列蘋蘩而事帝少效
珠環罄葑菲以答天敬依瑶玖謄詞青璽寓
悃丹毫爰有青詞謹當宣奏

宣詞
按如詞言備陳衷素茅茨不剪僣陳綿蕝之
儀黍稷非馨庸寓絲毫之敬伏願鸞輿日監
龍馭時歆察其報對之忱錫以流恩之惠珠
彞縷玉伶華鳴空洞之音翠斝流金符寳擁
飛玄之仗月磬琳琅之韻合雲鏞揺曵以聲
揚瓊彩流明琅輝朗耀三辰在上施濟下之
玄釐六甲旁臨鑒由中之素禱一忱請命九
拜陳情臣下情無任虔禱之至
亞獻

臣某謹重誠上啓
聖位臣聞天聽難諶旣曲聆於黄混民情
可見宜直露於清虚幸鳴鞘俯降於瑶墀而
曵履仰朝於玉陛大鈞坱圠能回九死之淒
涼小物怡愉當暢千生之快樂先願亡故某
福編容與罪籍清夷録生前學道之功開死
後登眞之徑移名青簡騰歩武於芝班列字
丹圖振精神於楓戺受書朱火發筞青華眞
秩髙躋任仙僚於洞府玄品峻陟充靈職於
雲霄賛化育而洞輔開宣仗生成而天人加

頼神遊眇莽形隱泬寥天府龍神宻爲榮衞
地司僚屬潜與周旋反掌間歷數百朞指顧
頃猶一二日五體重榮而再合萬神復集以
更生煙霞褰衣山林振袂飛歩碧虚之上遊
行玄極之中永爲種民常居道境蒙鑒百千
之悃實符萬一之忱次願臣等三師四友五
族六親福履長春德容照夜玄關御景虎龍
飛離坎之精丹谷凝華鳥兎育乾坤之粹旣
往者千載佐英猷於天上見在者百年享榮
樂於人間次願臣領教無魔學眞有驗七部

暢天寳靈寳神寳之道嘯咏金科三乗昭玉
清上清太清之文恢弘玉律絶隂陽之二㓂
削隱顯之千愆立玄功而壽等靈椿書丹績
而慶延仙挂功成名遂家緒綿綿行滿勛圓
𣲖宗衮衮流英氣於髙厚播道譽於邇遐天
必從之臣所欲也上願風雲藏靜日月輝澄
川嶽晏安山林清謐天無氛穢景星昭晣以
開祥地絶祅塵甘露零瀼而薦瑞犬無夜吠
鳯有朝鳴榆關絶飲馬之聲麥隴息遺蝗之
影詩書自樂家給人足以無憂弦誦相歡國

泰民安而有喜沈苦聲於地獄享大福於天
堂臣下情不勝虔禱之至
終獻
臣某謹重誠上啓
聖位臣聞聽聰無遺昭至敬無文之實鑒
觀有造明大禮必簡之儀幸圓闡事之眞忱
式遂傾光之厚德返生可卜起死堪明仰依
赫赫之恩嘉拜瀼瀼之惠香殘寳篆燈散金
缸雲笙收縹緲之音月籟散舒徐之韻諸天
復位萬聖戒途飛雲丹霄回旋空際緑輿羽

蓋還返仙都臣等徒企靈光莫陪法從運元
㑹道百神混合於泥丸入妙識眞萬炁齊仙
於玄▲臣下情不勝䖍禱之至謹稽首再拜
奉送
存神復爐
迥軿頌
送聖
化財

靈寳領教濟度金書卷之一百二十一











