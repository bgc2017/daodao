










靈寳領教濟度金書卷之一百八十三(八十四同卷)
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(自然齋用)
謝恩設醮儀
灑淨
各禮師存念如法
宣衞靈呪
孟章建節靈光持戈監兵東妖執明收魔
黄中緫治勾陳螣蛇奠鎮五方掃穢除邪

金童霏煙玉女散花炁凝日彩神瑩月華
蘂珠虚白妙道巍峩靈寳混合神象森羅
衆眞監舉世爲仙家(和)與道合眞
鳴法鼔二十四通
無上三天玄元始三炁太上老君召出臣身
中三五功曹左右官使者侍香金童傳言散
花玉女五帝直符直日香宫各三十二人出
出者嚴裝顯服冠帶垂纓關啓玄壇天帝神
君當召此間土地方域神眞臣今陞壇設醮
祭酒焚香謹爲入意其諸情悃具載緘謄願

得
太上十方正眞生炁下降流入臣身中令臣
所啓速達俓御
太上無極大道
三清上聖
昊天玉皇上帝(御前)
請稱法位
具位奉行靈寳自然三獻祭酒法事小兆臣
某與臨壇官衆等謹同誠上啓
聖位(臣)聞混芒先天地而生虚無祖炁剖判

後乾坤而運流演元綱敷太初太始之根著
成象成形之化開明三景煥經緯以周旋迴
度五常運樞機而槖籥首出庶揚妙緫三才
清微控御於紀綱玄都財成於政令握權衡
以臨下孰外陶鎔唱恭奉以受中悉由宰制
臣等欣逢道運獲扣眞乗練景學仙未悟超
騰之奥分符宣德誓弘濟度之方今醮官某
徼福紫宸祈恩丹禁幸慶成於齋福𠃔衣被
於天光激越由中勤拳事上輙奉蘋蘩之禮
庸攄葵藿之忱伏願輦路風清霄衢雲歛瓊

輪羽蓋翩翻齊下於玄虚翠葆珠幢縹緲均
臨於碧落八鸞暢轂九鳳𩥵輿御紫炁以傾
光乗飛煙而汎景臣等不勝凝俟之至
請聖
三界衆眞醮筵列聖適伸拜請諒沐光臨請
各整於仙班共祗迎於
帝馭
降七寳
鸞輿至止鶴駕臨軒與醮衆眞如儀朝禮朝
禮既周請陞醮席醮主上香設拜𥘉進酒

初獻
重稱法位
具位臣某謹重誠上啓
三清上聖七御玄尊十極髙眞萬天上帝日
月星宿省府曹僚地水嶽瀆城隍社令醮筵
内外一切眞靈(臣)聞五劫開光精粹散殊於
萬象三乗啓運綱維丕冐於群靈幽冥流慧
日之輝覆載被慈雲之䕃龍章錯落鳳篆昭
回渺渺大羅結五鎭飛玄之炁蒼蒼正色昭
八威空洞之文爲萬天萬地之根宗實一隂

一陽之主宰身佩者形神俱妙躡景淩空心
誦者功徳難勝消災禳害巍巍大梵落落髙
張今醮官某澄質丹誠殷勤素欵念客塵風
動昜飜欲海之波瀾而妄業煙迷每混愛河
之濁浪滓心天於六鑿彫性地於三彭周遭
荊𣗥之蒙心倐忽桑榆之倒景或祖玄輪對
悽悽冥漠之郷或𡨚懟沉迷寂寂幽隂之域
勾連注訟結習凶災致四魔淩犯於家庭而
五賊網羅於運限非由帝力曷保生根爰皈
命於紫虚庸馳神於丹陛聿嚴衡宇肅啓齋

盟蓮燈煥爛於十方蘭篆氤氲於三界和鑾
在御振鷺充庭荷洪造之鑒觀告成有喜感
玄恩而覆䕃錫羡无私福鬱勃以雲升誠皈
依而月皎恭陳清醮仰答洪庥爰有詞文謹
當宣奏
宣詞
詞文控露天聽髙明千眞交㑹於風雲萬聖
涵濡於雨露茅茨不剪僣敷萬一之忱黍稷
非馨輙控再三之欲願旌悃愊申衍蕃釐不
在大不在小之愆仁風掃蕩無私覆無私載

之造化雨周流庶昭帝徳之好生式慰民情
之遷善臣與醮官頓首䖍恭酒陳亞獻
亞獻
具位臣某謹重誠上啓
三清上聖七御玄尊十極髙眞萬天上帝日
月星宿省府曹僚地水嶽瀆城隍社令醮筵
内外一切眞仙臣聞視不見聽不聞一炁周
流於寥廓親有徳饗有道三靈應感於空玄
瓊函昭醮謝之科琅檢明懴禳之格雖上无
復祖雲層宴景以凝眞而中有度人雨集監

真而校録帝恩曠蕩天澤敷羅凡精作善之
忱端沬降祥之應今醮官某沐浴五體齋戒
一心覬皇極錫福之休徼蒼昊流恩之賜夙
宵注想奉玉幣以投誠明發精思奠金繒而
皈命願符善應式副䖍祈恩詔風行削北酆
之死籍徳音雷動紀南極之生名潄瓊液以
長春飲玄津而不老千𡨚解悟萬臯清平眷
屬雍熈鎻壷中之日月身心泰定絶户外之
風波倉箱饒榖粟之豐隴畒茂桑麻之富身
命運限迎景耀以舒光彗孛飛流歛威芒而

息焰千靈翊衞萬聖扶持宗祖超淩垂𥙿益
昌於世澤兒孫蔓衍流芳永振於家聲五福
俱全百祥攸萃(臣)等承顔八陛綴武千官勲
行未充奏對冐揚於咫尺威儀莫備憲章恐
瀆於毫釐亶祈曠蕩之仁允頼汪洋之惠上
願河清海晏地闢天開皇圗遂三五之基
聖壽等億千之運金穰紀瑞玉燭宣和偃烽
革於九圍混車書於十極三塗滯識脫罪網
而俓上福堂五道含靈離業機而頓升樂界
蒙如丹禱悉荷玄庥臣與醮官望闕謝恩酒

陳終獻
諷經宣都䟽
重稱法位
具位(臣)謹重誠上啓
三清上聖十極髙眞三界萬靈醮筵眞宰臣
聞企虎關九重之䆳莫與階升瞻獅座五丈
之懸遥承陛奏饗帝昭宣於禴祭籲天衣被
於宸恩雖戴徳之情深顧修辭之語淺以今
千枝光泠百和煙殘銀潢影射於青㝠玉磬
聲沉於碧漢紅塵雜還莫挽霓旌紫霧籠葱

諒旋緑輦朱鳯啓迴天之駕玄龍翼返景之
輿萬帝隱眞諸天復位旁及十華之眞聖俯
羅六合之靈仙各攝威儀悉還主宰臣等神
馳法從心想靈光恨攀戀以無由徒瞻依之
罙切臣等與齋官衆等無任瞻望雲霄激切
攀戀歸依之至再拜奉送
舉序神燒香
髙功復爐
香官使者左右龍虎君侍香諸靈官當令臣
向來設醮之所自然生金液丹碧芝英百靈

衆眞交㑹在此香火爐前當願(臣)學道得道
求仙待仙齋官蒙福幽顯沾恩十方仙童玉
女接侍蘭煙臣向來所啓速達俓御
至眞無極大道
三清上聖
昊天玉皇上帝(御前)



靈寳領教濟度金書卷之一百八十三
