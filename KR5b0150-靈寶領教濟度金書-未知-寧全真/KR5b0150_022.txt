










靈寳領教濟度金書卷之二十二伐九
洞微髙士開光救苦眞人寗全真授
靈寳通玄弘教水南先生林靈真編
科儀立成品(祈禳開度通用)
大禁壇儀
靈寳行持法師一人立地戸上三拜
上香長跪
具位奉行禁壇法事臣某誠惶誠恐稽首頓
首再拜上言臣聞一炁混成凝神光而朗照
萬形叅峙散靈景以飛流玄風扇九陽之精

聖日闢六隂之粹坤輿靜晏彰寥廓之祥輝
乾蓋髙凝耀虚无之瑞彩本來澄湛奚有紛
葩自隂陽之炁交致經緯之形擾山澤烟霧
騰六合以溟濛霄漢風雲遍八紘而蓊藹戾
氣或干於和氣魔氛斯隔於清氛是以飛火
䟽塵流金滅試南陵九鳳洒空青之琅枝東
井五龍灌虚玄之瑶露上開道境下闢福郷
俾妄翳以肅澄庶眞斿而降格以令奉爲某
人崇建某齋䟽㵸蓬宇建植芝壇切慮劫灰
混凝隂塵閉塞四界八極或乖氣之干凌九

宫十維有幽氛之雜遝匪繇蕩滌曷挌清虚
欲望玉敕遐頒金符遥煥宣十華之仙騎䇿
五梵之魔靈命八方之威神集五帝之兵馬
普乗道氣俱會靈光容臣合景宣揚運眞召
役彰山緬林平之妙地絶妖塵開雲藏風靜
之竒天无氛穢提神鋒而嘯命流法水以飛
行揮斥九圍廓清四象耀紫金於騰勝開碧
玉於浮黎庶得諸天臨軒萬眞受事龍墀光
近錫純嘏於青㝠鴛陛班催承蕃▲於黄混
无文不度有感斯通遂微(臣)宣德之忱副齋

主祈恩之願臣无任懇祈之至恭俟
天恩潜垂報應
起身立焚召四靈侍衛符
東方青龍角亢之精興雲吐霧䇿雷駕霆天
矯千丈周遊四溟來侍吾左
南方朱雀衆禽之長丹穴化生碧霄流響竒
彩五色神儀六象來導吾前
西方白虎上應觜參英英素質肅肅清音威
攝衆獸嘯動山林來侍吾右
北方玄武太隂化生虚危表質龜蛇合形盤

游九地統攝萬靈來從吾後
吾召四靈四靈既集即當遊戴日挾月行九
州三十六將爲吾使天地水官同其休
次丁罡三歩左手執水盂
是水也石景分精銀漢飛靈氣孕黄華光凝
玄英東井龍吐北虚龜澄影浹廣寒瓶負長
庚流潤瑶沼澄湛玉溟祥融甘露彩耀流星
塵祅辟斥玄黄利貞謹請靈寳主水玉童君
疾赴玄壇聽宣號令
次右手執劒

是劒也太白流芒乾龍孕剛光耀金門氣禀
中黄雌雄分瑞牛斗騰光威制參虎靈動奎
商聲振雷霆質契雪霜七華凝中三辰扶旁
遊精揮斥隂陽𠃔藏謹請靈寳主劒玉童君
疾赴玄壇聽宣號令
次劒水相向
吾劒非常劒光馳寳匣爍七政之龍文吾水
非常水影揺瓊鍾𣲖九霄之鳯氣躡雲綱而
飛歩乗星紀以旋行巡遊剌姦豁落似麾於
玉鉞周流蕩穢清凉如洒於金泉謹召靈寳

攝魔屏穢靈官隨我神運明檢内外妖氛故
氣不得留停一如靈寳玄壇律令
焚檢攝妖氛符焚召八方威神符
次執劒水旋行壇外至東方立
蒼靈耀景電激霆奔飛空巨斧變化天關千
妖萬邪捕戮无蠲乾闢坤肅清蕩三元謹請
東方蕩穢威神江昌緑衣仗劒下降玄壇檢
魔蕩穢急急如律令噀水
次至南方
朱火流煥炎烟散精蒼舌緑齒威摧巨靈丹

旌命魔秉鉞前征敢有遏逆塵飛酆刑謹請
南方掃穢威神王唐紫衣仗劒下降玄壇檢
魔蕩穢急急如律令噀水
次至西方
金門肅殺太白流威神兵萬萬討姦捕非巨
獸重吻黄旗散麾雲營圍繞羅布天機謹請
西方風散威神陳常赤衣仗劒下降玄壇檢
魔蕩穢急急如律令噀水
次至北方
北營豁落𩀱皇羽林玄戈蒼甲飛鈴流金剪

馘鬼姦正道无侵魔威披散揚矛掃陰謹請
北方赫奕威神鍾房白衣仗劒下降玄壇檢
魔蕩穢急急如律令噀水
次至東北方
五靈玄老吿命千眞周行剌姦屠割无親六
目四臂返甲逆麟九土社稷疾閉魔氛謹請
東北浩極威神章龍白衣仗劒下降玄壇檢
魔蕩穢急急如律令噀水
次至東南方
炎祝烈火左嘯飛龍明檢鬼營嚴攝北酆群

魔束首誅伐无蹤皇道蕩蕩罔敢不恭謹請
東南烈焰威神𡊮涼碧衣仗劒下降玄壇檢
魔蕩穢急急如律令噀水
次至西南方
太帝玉勑飛鯨鼔鉦紛紜隊仗羅帀天兵妖
氛顯戮摧破魔城天光散妖六合利貞謹請
西南解穢威神錢涼黒衣仗劒下降玄壇檢
魔蕩穢急急如律令噀水
次至西北方
玄㝠隂域群兇吐威巨天力士金鈛前驅趣

校北帝嚴攝摧誅故氣幽閉皇化巍巍謹請
西北肅清威神方洋白衣仗劒下降玄壇檢
魔蕩穢急急如律令噀水
次旋行
洞中玄虚(云云)
次焚召五帝大魔符入都門至中壇
外東方
洞耀育元晶青華開太明布育九天氣始生
荐无英扶陽通攝御丹林合緫眞積霄始暉
上鬱壘明霞晨靈呪煥羅絡衛育保形魂混

化合玄景仁惠消魔群萬遍道巳超功當書
上清謹請青天魔王巴元醜伯下降玄壇攝
魔屏穢急急如律令
次至南方
三氣藹靈𨵗明虚煥玉丹朱陵有帝眞華雲
飛絳軿統御萬界中撫運超億千執䇿按簡
録洞章敷神篇解結散禍根流金摧兇姦志
能成此道魔試俱无前保度㝠劫津宴盻无
窮年謹請赤天魔王負天擔石下降玄壇攝
魔屏穢急急如律令

次至西方
西靈回七度太渺鬱明華白元維我神皇眞
御景霞皎皎三素睴昭昭破百邪攝音延正
氣金晶育三田錬結固玉質寳耀映瓊軒魔
精當滅試逮地无沈連逸轡髙清舘齊輪太
上仙謹請白天魔王反山六目下降玄壇攝
魔屏穢急急如律令
次至北方
北玄三秀藹太上紫皇居緫氣攝幽機造化
敷靈綱下統虚危精寳育天元房靈通太妙

神纏羅衛百關豁落滅魔試凶灾永不干大
道保自然夀命无虧殘萬劫享慶㑹白日登
雲輪謹請黒天魔王監醜朗馥下降玄壇攝
魔屏穢急急如律令
次至中央
混化歸沖妙元皇緫帝靈眞老閉黄𨵗四御
齊玄鈞圓華太張上同携堅玉君結津固百
骸瓊耀擁胎仙晨暉注明景魔應自滅形萬
道保无虧返老回童嬰五㑹合一氣飛馭超
雲京謹請黄天魔王横天擔力下降玄壇攝

魔屏穢急急如律令
次旋行
五帝大魔萬神之宗飛行鼓從緫領鬼兵
麾幢鼔節遊觀太空自號赫奕諸天齊功
上天度人嚴攝北酆神功受命普掃不祥
八威吐毒猛馬四張天丁前驅大帥仗旛
擲火萬里流鈴八衝敢有干試拒遏上眞
金鉞前戮巨天後刑屠割鬼爽風火无停
千千截首萬萬剪形魔无干犯鬼无祅精
三官北酆明檢鬼營不得容隱金馬驛呈

普吿无窮萬神咸聽三界五帝列言上清
急急如律令
次焚召十方飛天神王符入地户至
二壇外東方
東方碧霞林耀圎煥晨華流香凝三素中有
神王家丹鈴揚八威握節徴萬魔下觀无極
鄉飛龍控緑羅掃凶討姦逆天一耀金戈肅
清霄衢廓六虚収雲波謹請東方无極飛天
神王下降玄壇威制群魔普掃不祥急急如
律令

次至南方
南方丹鳳城三氣騰朱煙神王御輪虬瓊節
黄金鞭天兵遊太空變化億萬千群魔散雲
營流鈴威无前法鼓趣丁甲奮迅摧兇姦振
凱赤明界炎洲朝萬仙謹請南方无極飛天
神王下降玄壇威制群魔普掃不祥急急如
律令
次至西方
西方蘂珠闕素皇流精輝離羅吐長庚紫煙
▲瑶畿神王部金龍萬騎縱横馳玉節召靈

魔朱矛滅遊尸掃蕩氛葩毒萬精駭且悲雲
霄映空碧剛風激清夷謹請西方无極飛天
神王下降玄壇威制群魔普掃不祥急急如
律令
次至北方
北方廣寒宫黒靈流玄雲金童揚華旛玉鈴
鳴清鈞天鋒森朱闕神光冠華晨翠節召遊
奕捕戮妖魔群飛行駕龍御束形无踈親懽
樂謡歌騰威行耀金眞謹請北方无極飛天
神王下降玄壇威制群魔普掃不祥急急如

律令
次至東北方
東北始青界蒼精振靈風下洞鬼門關幽氛
飛烟叢神王持金麾遊觀控玉龍魔城摧堞
雉受命攝北酆天丁萬萬群擲火流八衝妖
滅精靈伏祥景飛霄空謹請東北无極飛天
神王下降玄壇威制群魔普掃不祥急急如
律令
次至東南方
東南始丹天梵氣羅玉虚巽户開地輪萬隂

流歸墟玉帝勑神王控節朱龍車召制素梟
兵揚鈛肅前驅流金禦大魔姦爽羅群誅大
千俱清淨三元拱赤書謹請東南无極飛天
神王下降玄壇威制群魔普掃不祥急急如
律令
次至西南方
西南始素境人門映玉洲東井浴瓊輝月庭
流光幽神王御華城太霄明霞浮仗旛巡八
遐魔精兇威収鳴金討妖逆種族无遺留豁
落九天振玉簡旌勲優謹請西南无極飛天

神王下降玄壇威制群魔普掃不祥急急如
律令
次至西北方
西北始玄域閶闔凌天關下接崑崙丘五城
弱水環俯觀六合遥紅埃散黄寰龍軿御神
王緑鉞來朱旛周遊張天羅𢶒戮兇妖奸風
火无逃形乾坤萬氣煩謹請西北无極飛天
神王下降玄壇威制群魔普掃不祥急急如
律令
次至上方

上方虚无界宫𨵗結雲霞清微崇天中通明
映鬱羅神虎曜九元羽林鳴金牙太一領藩
衛促徴神王車摧魔飛流鈴秉節戮奸邪縱
觀浩氣澄五億流香華謹請上方无極飛天
神王下降玄壇威制群魔普掃不祥急急如
律令
次至下方
下方壘澤鄉金剛轉天經坤典駕乾象銀潢
𣲖滄灜䕫龍翼神王火鈴飛炎精征伐萬鬼
淵勑攝威南兵摧落兇邪源掃蕩千魔城仙

君稽首禮國土世安寜謹請下方无極飛天
神王下降玄壇威制群魔普掃不祥急急如
律令
次旋行入天門
十方至眞飛天神王長生度世无量大神並
乗飛雲丹輿緑輦羽蓋瓊輪驂駕朱鳳五色
玄龍建九色之節十絶靈旛前嘯九鳳齊唱
後吹八鸞同鳴獅子白鶴嘯歌嗈嗈五老啓
途群仙翼轅億乗萬騎浮空而來傾光回駕
監眞度生急急如律令

次自内壇岀外壇旋行
九天有命上吿玉清促召千眞俱會帝庭太
一下觀𩀱皇翼形監察禦邪理氣攝生清帝
之道部整天兵若有不祥干試神明七神秉
鉞天鋒右征揮劒前驅煥擲火鈴左命甲騶
右領天丁風火齊戰伐邪絞精上威六天下
攝魔靈既威既攝萬凶滅形神威電掃奸妖
无生仙皇建節有命敢停拒節違命是誅是
刑各警各愼保兹黄寜九天有命萬神敬聽
急急如律令

次旋行至東方
元精混沌青氣散分神童十二保鎮肝魂二
十四五變化雲營九竈九社老木不淳神虎
吐毒劒敕火焚禍滅青煙光景妖氛識不馳
妄安保帝君謹請東方青帝青童君從官兵
馬九十萬衆乗𡻕星眞氣浮空而來鎮定東
方収滅木妖木精木厭自東北界至東南界
入地萬丈母動母作急急如律令
次至南方
赤明開圖炎帝扇飈三童一姹煥散浮飄司

明得失萬帝宗朝朱鳳吐火金石化消流鈴
飛電翦馘毒妖束縛九醜灰覆火燒肅清皇
祚道德逍遥謹請南方赤帝赤童君從官兵
馬三十萬衆乗熒惑眞氣浮空而來鎮定南
方収滅火妖火穢火精火厭自東南界至西
南界入地萬丈母動母作急急如律令
次至西方
金精一啓太白七分帝君靈符流錬素雲召
龍儛水殺滅赫烟長牙巨獸討捕兇群元皇
正氣來固我身延年度世飛神昇眞魂靈安

鎮我得自然謹請西方白帝白童君從官兵
馬七十萬衆乗太白眞氣浮空而來鎮定西
方収滅金妖金穢金精金厭自西南界至西
北界入地萬丈母動母作急急如律令
次至北方
元光豁落五氣流行𩀱闕上帝萬神化生安
鎭守智噉食爽精蒼龍吐電摧破横兵晶明
振劒飛奔火星三天力士伏滅萬精保安家
國道紀昇平謹請北方黒帝黒童君從官兵
馬五十萬衆乗辰星眞氣浮空而來鎮定北

方収滅水妖水穢水精水厭自西北界至東
北界入地萬丈母動母作急急如律令
次至中央
混沌元一黄象紛馳威覆黄老變化嬰兒養
育九炁胎生兩儀日月上奔星辰下垂風火
争擊刀劒亂施六天九醜膽破心離太上符
命何敢不隨有生安樂入道无爲謹請中央
黄帝黄童君從官兵馬一十萬衆乗鎮星眞
氣浮空而來鎮定中央収滅土妖土穢土精
土厭入地萬丈母動母作急急如律令

次旋行
景中眞王威振九天手捧三素足踏九玄金
虎居西飛龍繞乾黄神秉鉞緑齒揚鞭璣衡
五斗平調七元三天力士殺鬼萬千靈塲清
浮斥絶魔烟社稷里域土地靈仙門丞戸尉
司命職聮恢揚皇化翊扶威㩲肅守隅界玄
澤昭宣伏尸故氣清蕩无蠲左提神鋒右汲
淵泉八方飛洒萬精號奔齋功允備懋績賔
天急急如律令
次歸位置劒水案上秉簡長跪啓謝

(臣)某謹重誠上啓伏以制天御地承帝化以
權衡攝隂迎陽廓神功而橐籥況靈虚昭禁
壇之令而玄元嚴破穢之文威耀幅圎既副
葵傾之悃恩歸穹昊敢忘草結之忱(臣)向來
奉爲某人崇建某齋請命彤庭召神玄局龍
章飛煥清浩氣於邇遐鳳檢昭宣攝妖氛於
髙厚曲蒙善應恪副眞祈凝道氣於芝壇一
塵不立融神光於楓禁萬景俱融不勝雀躍
之私幸格鳳儀之瑞更願河清海晏丘靜林
澄天無彗孛之災開明三景地乏疵癘之炁

涵育百昌飛潜均樂於靈淵動植俱陶於聖
澤臣下情不勝激切酬恩之至謹稽首再拜
以聞
小禁壇儀
立班地戸上香三拜長跪
具位(臣)某誠惶誠恐稽首頓首再拜上言(臣)
聞五太未分祖氣凝精於混沌三才既判神
功▲粹於鴻濛剛風激而隂滓結形洪波鼓
而劫灰兆質天圎外運地厚中浮是爲五濁
之神鄉莫契九清之聖境以今奉爲某人某

事修建道塲瑶壇四闢降華京翠玉之尊琅
座三成象浮黎玄珠之貴將催班於龍尾爰
肆覲於螭頭深慮華穢八飛葩塵萬變故氣
昭騰於九地道氣潜干魔氛丕隔於六天靈
氛宻混莫格鸞和而應感曷徼龍渥以昭宣
欲望帝澤旁敷天恩下映敕五龍神吏降東
井之甘泉宣九鳳靈官布南陵之陽液八方
洒蕩五路揮澄令臣會道運元招眞攝景躡
紀飛綱而旋歩右秉神鋒乗經運緯以周行
左提靈缶辟斥萬邪於寥廓澄清百厭於虚

无風靜雲藏四氣朗始青之妙日旋月運三
華拱太赤之玄耀騶甲於威神格龍釐於元
聖蒙如丹禱𠃔拜洪恩(臣)无任誠惶誠恐稽
首頓首再拜恭俟天恩潜垂報應
起立焚四靈侍衛符十方肅清符
謹召東方青龍甲寅孟章將軍乗攝捉震碧
之氣來駐吾左
謹召西方白虎甲申監兵將軍乗參旗兊赤
之氣來侍吾右
謹召南方朱雀甲午凌光將軍乗太微離紫

之氣來導吾前
謹召北方玄武甲子執明將軍乗華蓋坎白
之氣來從吾後
吾召四靈四靈既集即當遊戴日⬤月行九
州三十六將爲吾使天地水官同其休
次丁罡三歩進前左手捧水盂
是水也受胎炎離禀陽明之正氣乗旺玄坎
凝太隂之眞精湛金池而影浸秋䨎澄銀漢
而光涵霄露𣲖分河漢流極滄溟能清萬劫
之姦塵可瀹十方之翳𡏖

右捧劒
是劒也受胎震青膺少陽之正氣乗旺兊白
凝粹隂之眞精錬炎爐而光射斗牛出瑶匣
而影摇山嶽功揮蛟室瑞啓龍津能摧三極
之妖魔可肅八圍之姦魅
次劒水相向
法水清泠蕩穢塵神劒精熒驅魔氛玄壇禹
歩周羅巡左揮右洒列群真三九得七謁閽
晨乗乾履巽摧酆君疾召威神敷玉文隨吾
周行躡飛雪廓清覆載肅八門謹召靈寳攝

魔屏穢靈官疾赴玄壇宣通役使所有元始
符命謹當宣告
次吿檢攝妖氛符牒
次焚召八方威神符
次執劒水旋行至壇外東方
東方威神蕩穢江昌緑衣仗劒清肅壇塲百
邪摧落木厭飛揚斷除故氣流惠無疆急急
如律令
次至南方
南方威神掃穢王唐紫衣仗劒鎮守離疆辟

斥火厭清淨靈塲遊精逺伏敢干天常急急
如律令
次至西方
西方威神風散陳常赤衣仗劒檢制玄黄妖
姦絶滅金厭潜藏敢有不順收入魁罡急急
如律令
次至北方
北方威神赫奕鍾房白衣仗劒丁甲衛旁魔
氛水厭帝命摧傷逺去萬里廓清神鄉急急
如律令

次至東北方
東北威神浩極章龍白衣仗劔掃滅邪宗天
威所指百厭无蹤六合澄泰丕賛神功急急
如律令
次至東南方
東南威神烈焰𡊮凉碧衣仗劒揮滅魔殃土
精厭𩲙攝送魁罡靈壇肅淨洞煥天光急急
如律令
次至西南方
西南威神解穢錢良黒衣仗劒驅戮妖𦍙五

土滅厭永斷不祥天地清寜萬梵開張急急
如律令
次至西北方
西北威神肅靜方洋白衣仗劒手控天章伏
尸厭蠱逺避壇塲不得停留天憲摧傷急急
如律令
次旋行
洞中玄虚晃朗太无八方威神使我自然
靈寳符命尊吿九天乾羅荅那洞罡太玄
斬妖縳邪殺鬼萬千中山神呪元始玉文

持誦一遍欲鬼延年按行五嶽八海知聞
魔王東首侍衛我軒凶穢消蕩道炁長存
次焚召五帝大魔符入壇中至東方
鬱藹蒼精洞景開明始陽九炁華停育魂流
英妙府靈眞上神瓊碧雲冠飛光羽裙青腰
玉女太上眞人保度仙籙消魔却氛急急如
青天魔王制邪律令
次至南方
昌陽眞老赤靈尊神統制丹天檢制魔群嚴
駕朱鳯三角之麟上道太請玄元之根炎▲

三炁盤回絳雲育養丹府保制長存急急如
赤天魔王制邪律令
次至西方
七靈浩氣三素元眞中有黄老制攝魔精庚
辛七將七十萬兵羽旗龍節金虎雲奔斷除
妖妄練育華英與道長存歴劫无傾急急如
白天魔王制邪律令
次至北方
北隂鬱單玄炁之宫帝眞靈會驅神駕龍室
有玉女夜光之童掌握圖籙攝制魔蹤虚危

合化紫烟激風寳晶練育後天无終急急如
黒天魔王制邪律令
次至中央
元皇上靈冲妙之尊混合眞樸造化元根感
激幽微挺生大神攝召萬炁齊會華房清蕩
百魔與道俱昌保度却災滅試除殃急急如
黄天魔王制邪律令
次旋行
五帝大魔萬神之宗飛行鼓從緫領鬼兵
麾幢鼓節遊觀太空自號赫奕諸天齊功

上天度人嚴攝北酆神公受命普掃不祥
八威吐毒猛馬四張天丁前驅大帥仗幡
擲火萬里流鈴八衝敢有千試拒遏上眞
金鉞前戮巨天後刑屠割鬼爽風火无停
千千截首萬萬剪形魔无千犯鬼无妖精
三官北酆明檢鬼營不得容隱金馬驛程
普告无窮萬神咸聽三界五帝列言上清
急急如律令
次焚召五帝兵馬符旋行至東方
元精混沌青炁散分神童十二保鎮肝魂二

七四五變化雲營九竈九社老木不淳神虎
吐毒劒勑火焚禍滅青烟光景妖氛識不妄
馳安保帝君謹請東方青帝青童君從官兵
馬九十萬衆乗歳星眞炁浮空而來鎭定東
方収滅木妖木穢木精木厭自東北界至東
南界入地萬丈毋動毋作急急如律令
次至南方
赤明開圖炎帝扇飈三童一姹煥散浮飄司
明得失萬帝宗朝朱鳳吐火金石化消流鈴
飛電翦馘毒妖束縛九醜灰覆火燒肅清皇


祚道德逍遥謹請南方赤帝赤童君從官兵
馬三十萬衆乗熒惑眞炁浮空而來鎮定南
方収滅火妖火穢火精火厭自東南界至西
南界入地萬丈毋動毋作急急如律令
次至西方
金精一啓太白七分帝君靈符流錬素雲召
龍儛水殺滅赫烟長牙巨獸討捕兇群元皇
正炁來固我身延年度世飛神昇眞魂靈安
鎮我得自然謹請西方白帝白童君從官兵

馬七十萬衆乗太白眞炁浮空而來鎮定西

方収滅金妖金穢金精金厭自西南界至西
北界入地萬丈毋動毋作急急如律令
次至北方
元光豁落五炁流行𩀱闕上帝萬神化生安
鎮守智噉食爽精蒼龍吐電摧破邪兵晶明
振劒飛奔火星三天力士伏滅萬精保安家
國道紀昇平謹請北方黒帝黒童君從官兵
馬五十萬衆乗辰星眞炁浮空而來鎮定北
方収滅水妖水穢水精水厭自西北界至東
北界入地萬丈毋動毋作急急如律令

次至中央
混沌元一黄象紛馳威覆黄老變化嬰兒養
育九炁胎生兩儀日月上奔星辰下垂風火
争擊刀劒亂施六天九醜膽破心離太上符
命何敢不隨有生安樂入道无爲謹請中央
黄帝黄童君從官兵馬一十萬衆乗鎮星眞
炁浮空而來鎮定中央収滅土妖土穢土精
土厭入地萬丈母動母作急急如律令
次旋行
九天有命上告玉清促召干眞俱㑹帝庭太

一下觀𩀱皇翼形監察禦邪理氣攝生清帝
之道部整天兵若有不祥干試神明七神秉
鉞天鋒右征揮劒前驅煥擲火鈴左命甲騶
右領天丁風火齊戰伐邪絞精上威六天下
攝魔靈既威既攝萬凶滅形神威電掃奸妖
无生仙皇䢖節有命敢停拒節違命是誅是
刑各警各愼保兹黄寧九天有命萬神敬聽
急急如律令
次執劒水歸位上香長跪
(臣)謹重誠上啓伏以道以清淨爲宗故天寳

煥檢營之令教以慈悲爲主故玉清昭禁壇
之文俾先事而耀玄科母後時而干青律依
依炁應切切神交重殫一縷之忱荐扣千鈞
之聽(臣)向來奉爲某事仰徼龍御壇塲慮隔
於魔氛旁致虬輪方隅恐浮於埃𡏖仰依聖
力遍召威神金簡昭宣和炁遍八遐之逺玉
符飛煥祥光融九軌之遥土无異色以開祥
地絶妖塵而薦瑞顧(臣)愚昧冐代天工深荷
帝慈曲符民欲雨寳華於碧落清蹕傳音鳴
瓊籟於玄虚黄麾耀景臣下情不勝激切酬

恩之至謹稽首再拜以聞
三拜起身退


靈寳領教濟度金書卷之二十二





