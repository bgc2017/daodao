










靈寳領教濟度金書卷之六十九發八
　　　洞微髙士開光救苦真人𡩋全真授
　　　靈寳通玄弘教水南先生林靈真編
　科儀立成品(凈供/合用)
　　玉清溟涬大梵甘露淨供儀
　　　靜黙堂序立
　　　賛引至斛前
　　　灑淨祝香
具位臣姓某謹焚寳香䖍誠供養
太上无極大道虚无自然元始天尊洞真天

寳上帝虚皇玉晨大道君洞玄靈寳上帝萬
變混元老君洞神神寳上帝玉清應化青玄
老君運明保元上帝南極真王朱陵大帝玉
清神霄長生大帝東華上相青童玉明道君
西靈金真太妙丹皇道君九天上帝三十二
天上帝二景五星北斗南辰列宿真宰三元
三官大帝泰玄樞機三省諸相真君玄中大
法師三天大法師靈寳玄一三真人太極沖
應真人十方无極飛天神王長生大聖无量
度人君諸天丞相南昌上宫度人不死尊神

南極長生大君南上司命司録延壽益算度
厄尊神迴骸起死監生太神好生韓君丈人
靈寳仙曹玄局真宰玉清溟涬大梵靈官五
嶽四瀆地水職司名山大川无鞅聖衆本靖
諸省府院司官吏三界符使四直功曹五道
大神九州社令城隍里域主執威靈仗此寳
香普同供養仰冀真慈俯垂省録臣聞虚皇
啓運昭回三洞之仁風靈寳垂光浩蕩八紘
之化雨提死魂於北壤鍊生魄於南宫巍巍
妙道以難明赫赫神功而莫測金符煥耀三

極長春玉籙鋪張九幽不夜大矣皈依之主
妙哉生育之師凡伸造請之勤必沐陶鎔之
澤伏念臣叨恩領教契玄學真九空珠聮絳
綵映雌雄之妙三宫璧合金光耀龍虎之精
離動靜以息化機契生成而回祖炁敢守空
山以冒清微之玉律合度无間以奉玄元之
金科式昭覆載之无私庸體乾坤之有造以
今齋主某望紫宸而稽首瞻碧落以傾心依
依慧日之流輝恩周萬宇切切慈雲之廣䕃
澤遍三途願矜祈扣之忱俯賜鑒觀之造傾

光寥廓五色之玄座空浮駐景虚玄十極之
丹輿混合恍若始青之㑹昭然寳黍之垂梵
炁彌羅靈光鬱勃甘露化三天之雲饌周遍
十方神輝開九地之陽春超離五苦珍羞顯
設妙饌宏陳如細雨宻霧而來咸令飽滿皆
飛空歩虚而去悉獲逍遙頓趨衆妙之門盡
禀无爲之化幽途快樂苦海光明遂微臣開
度之誠副萬𩔖皈依之望臣不勝祈恩伺命
之至恭望
天慈宻垂報應

　　　度人無量天尊三聲
　　　衆誦大行梵炁
大行梵炁周迴十方中有度人不死之神
中有南極長生之君中有度世司馬大神
中有好生韓君丈人中有南上司命司録
延夀益算度厄尊神迴骸起死無量度人
今日校録諸天臨軒
　　　焚梵炁符
　　　大聖元始天尊向乾方
至心奏請玉清聖境元始天尊妙无上帝願

　　賜慈悲之澤廣垂感應之恩普放神光
　　降流真炁灌注玉清溟涬大梵甘露淨
　　供之中攝化无窮神變莫測瓊漿寳飯
　　異果竒花非色非香非空非假祥雲寳
　　霧甘露霏烟應念充周隨感飽滿俾令
　　六道幽靈受食等衆形神俱妙定慧雙
　　圓大聖大慈清微天寳君无上尊
　　　焚清微天符
元始洞空无三炁精上門紫翮煥太空
四明植靈根妙化發東瓊三便啓西崑

皓映九玄清五華帶錦雲離羅煥神燈
七星耀北元飄飄上清畿翼翼帝一尊
落落髙上章羽章何紛紛流香本无色
洞入萬仙羣左迴三流劫右轉九天關
金華纓玉童八風舞空輪四時無停機
青白早明分九九攺劫運三三度一春
天地有終㑹否激歸在翻洞明正一法
嚴校六天文太平返空無奉翊後聖君
　　　大聖靈寳天尊向艮方
至心奏請上清真境靈寳天尊妙有上帝願

　　賜慈悲之澤廣垂感應之恩普放神光
　　降流真炁灌注玉清溟涬大梵甘露淨
　　供之中攝化無窮神變莫測瓊漿寳飯
　　異果竒花非色非香非空非假祥雲寳
　　霧甘露霏烟應念充周隨感飽滿俾令
　　六道幽靈受食等衆形神俱妙定慧雙
　　圓大聖大慈禹餘靈寳君无上尊
　　　焚禹餘天符
靈風起西門錦雲生東瓊三炁煥玉洲
流香乗烟輕五華披風散倐忽朗九清

騫林耀朱日黄華逐月生中有採芝童
衣羽帶飛青飈景萬嶺峯逍遙宴緑軿
緫御九空輪運開无稽程左命三天文
右攝六天兵檢炁返空洞天度應運傾
劫運自有㑹誰測敗與成洪波淪雲綱
六合无遺形白尸飄長流孤魂因復靈
悲此去來際方覺正法明至學加精修
東華結瓊名欣有白簡人相與樂太平
　　　大聖道德天尊向離方
至心奏請太清仙境道德天尊至真大帝願

　　賜慈悲之澤廣垂感應之恩普放神光
　　降流真炁灌注玉清溟涬大梵甘露淨
　　供之中攝化無窮神變莫測瓊漿寳飯
　　異果竒花非色非香非空非假祥雲寳
　　霧甘露霏烟應念充周隨感飽滿俾令
　　六道幽靈受食等衆形神俱妙定慧雙
　　圓大聖大慈太赤神寳君无上尊
　　　焚太赤天符
洞關運天綱五炁轉三微紫戸吐瓊簡
玉閤照靈珠重樓耀精彩金門納神輝

八㑹交真風晃朗重明開天際九清外
落落髙神回三色返空无四候應王畿
河侯巳鼔筆五行潜相推六度无終劫
運炁乘炁歸萬魔羅天布群雄兢吐輝
兆人負災充積尸令人悲妙哉正法文
履劫明不衰至時相奉迎契在九天扉
與爾期太平放身無翼飛
至心奏請東方自然八天上帝願賜慈悲之
　　澤廣垂感應之恩普放神光降流真炁
　　灌注玉清溟涬大梵甘露淨供之中攝

　　化无窮神變莫測瓊漿寳飯巽果竒花
　　非色非香非空非假祥雲寳霧甘露霏
　　烟應念充周隨感飽滿俾令六道幽靈
　　受食等衆形神俱妙定慧雙圓大聖大
　　慈青靈九炁君无上尊
　　　焚東方八天符
森廓連華闕神尊帝一真靈虚交日月
玄覺照㝠津玉關回運數梵炁啓都明
麾旛揚洞唱天君秉化輪金華領仙籙
鬱帶龍山宫寳秀煥真境宴戲髙上墉

霏煙散妙靄陶精養我形飛天觀劫㑹
讃詠元始文太極建青籥晨輝布發生
爽耀應穹觀熈怡存玉嬰皇育旋景輿
升度七祖魂彌梵飛流綱周維天地根
祥霞翳霄仞紫館真人君軒奕青玄府
滅試摧凶奸道應混髙元神結泥丸精
靈丘三素雲羅耀交琳峯七九齊至用
三五合同功併恊沖和德變錬超仙踪
至心奏請南方自然八天上帝願賜慈悲之
　　澤廣垂感應之恩普放神光降流真炁

　　灌注玉清溟涬大梵甘露淨供之中攝
　　化無窮神變莫測瓊漿寳飯異果竒花
　　非色非香非空非假祥雲寳霧甘露霏
　　烟應念充周隨感飽滿俾令六道幽靈
　　受食等衆形神俱妙定慧雙圓大聖大
　　慈丹靈三炁君无上尊
　　　焚南方八天符
和陽煥明奕炎輝玉錬顔靈梵隱玄關
空朗照神功九華破幽録四極延生津
黄房神景居綿綿保長存窈窕騰月妃

萬界超劫輪混洞翳玉書龍漢明耀精
神文攝六天察制祅魔群邪試莫干我
列名標上清超度五苦難逍遙玄仞峯
飛神開大運明觀九雲重南上錬我魂
旋盖遊騫林汎靄纏虚綱十轉迴天關
大魔咸來賔八景朝紫微龍淵注東井
黄華養成真大羅无色光寂度無窮人
朱陵恊王炁太和合福堂玄臺映鬱蕭
誦洞遵西靈神功布元範反嬰齊自然
至心奏請西方自然八天上帝願賜慈悲之

　　澤廣垂感應之恩普放神光降流真炁
　　灌注玉清溟涬大梵甘露淨供之中攝
　　化无窮神變莫測瓊漿寳飯異果竒花
　　非色非香非空非假祥雲寳霧甘露霏
　　煙應念充周隨感飽滿俾令六道幽靈
　　受食等衆形神俱妙定慧雙圓大聖大
　　慈皓靈七炁君无上尊
　　　焚西方八天符
洞陽映霄闕受度好生君靈童火錬功
福館渉生津太漠明道彰真人翔景雲

髙清布元化蕩穢除祅氛接我琅碧章
升入微妙門揚輝浩極家洞耀九玄精
造化回幽關杳渺固靈根景星連鬱秀
檢校超仙魂蕭仞白元子同携列帝賔
始皇天中王寂寂虚无庭玉晨張大範
流慶滌我塵穹樓演洞唱収魔束鬼形
三元分祖化九度悉宣陳阿丘馳素駢
那耶契所縁彌羅大聖神更生升福庭
逸化乗雲歸削死永合歡瓊府巍峩境
森扶靄華騫雲芽挹三暉享此億遐年

至心奏請北方自然八天上帝願賜慈悲之
　　澤廣垂感應之恩普放神光降流真炁
　　灌注玉清溟涬大梵甘露淨供之中攝
　　化无窮神變莫測瓊漿寳飯異果竒花
　　非色非香非空非假祥雲寳霧甘露霏
　　煙應念充周隨感飽滿俾令六道幽靈
　　受食等衆形神俱妙定慧雙圓大聖大
　　慈玄靈五炁君无上尊
　　　焚北方八天符
開化无上神霄度凝玄炁陽華真一精

太和育妙惠九靈鎮西崑機化停樞㑹
鳯車升羽輪越此大劫津雲阿擁圓浩
育生天神君受符羽林宫藹秀虚霞襟
空霄飛玄章接舉身超騰天統攝八難
開濟九幽魂蘭宫連紫微按格升朱陵
南宫有妙童琅耀錬我形蒼霞浮緑輦
偁慶供髙尊靈風飄泛響可保无窮齡
九仙頒運籙釋散宿業根流綱抗靈梵
廓達皈无名大混百骸死徊烟合紫雲
慶重七葉孫禍塞三途源解滯離塵網

齊轡逍遙賔倐忽登龍臺稽首玉帝前
　　　梵炁彌羅天尊
　　　侍職捧水盂圍繞灑斛筵
　　　衆誦靈書三十二遍
　　　焚玉字真文
　　　自然甘露天尊
　　　焚三炁符
功德金色光暉暉開闇幽華池流真香
蓮盖隨雲浮千靈沖元和常居十二樓
急宣靈寳㫖自在天堂遊三遍

　　　清涼甘露天尊
　　　焚甘露符
泠泠甘露滋法味難思議騫香流七真
㝠㝠何生疑受此法食者生天登紫微
三遍
　　　變化无盡天尊
　　　焚變食符
酆都夜壑忽以光輝照燭幽魂來飴香糜
靈符火錬百骸自飛得見法㑹仙岐知歸
三遍

萬劫難遇功德可崇開闢幽趣全假真風
梯航彼岸濟惠无窮念念生因駕景飛空
　　　三遍
玉清金闕上元天一化生靈泉甘露金液
七真珍果妙絶芳馨玄通上食廣滿无量
上靈火鈴變神仙火鈴變二十一遍
　　　酥酡抺味天尊道衆就坐
　　　髙功依經㫖行太極心法
靈寳建齋度沈魂於不夜元尊闡化施法食
於无方仰荷慈悲曲垂應感霏煙羅絡宛如

六甲之行厨道炁彌綸鬱若諸天之妙饌冝
敷惠澤均賚幽㝠爰念六洞羅酆九幽泉曲
鐵圍萬仞銅網千重求生路以無由企陽光
而永隔視諸孤滯猶可哀矜欲望廣運慈仁
特爲勑破俾令苦趣均入法筵彰大德之好
生昭同仁之一視玉符宣告冥曹敬承
　　　焚破地獄符
茫茫酆都中重重金剛山靈寳無量光
洞照炎池煩七祖諸幽魂身隨香雲繙
定慧青蓮花上生神永安

　　　時刻昇遷天尊
上清靈寳玄壇炷香關啓某靖追攝緫局諸
府院司真靈官吏攝召所係五嶽四瀆地水
職司九州社令十道主者善導官吏本州本
縣城隍主者當境土地里域真官掌管六道
四生提攝三途九壘隨我神運來詣法筵母
或稽違有妨開度一如
靈寳度人律令
　　　八門開度天尊
　　　焚召六道符

準上帝勑掌六道功曹仰承符命攝召三界
十方盡玄虚際一切六道之衆來臨法㑹施
錬往生
　　　八門開度天尊
　　　焚召四生符
準上帝勑掌四生使者仰承符命攝召三界
十方盡玄虚際一切四生之衆來臨法㑹施
錬徃生
　　　八門開度天尊
　　　焚召九州孤魂符

準上帝勑掌九州社令功曹仰承符命攝召
九州界分一切孤魂有主无主傷亡之衆來
臨法㑹施錬往生
　　　八門開度天尊
　　　焚召山林巖洞孤魂符
準上帝勑掌山林巖洞使者仰承符命攝召
山林巖洞一切孤魂有主無主傷亡之衆來
臨法㑹施錬往生
　　　八門開度天尊
　　　焚召溪港澗源孤魂符

準上帝勑掌溪港澗源使者仰承符命攝召
溪港澗源一切孤魂有主無主傷亡之衆來
臨法㑹施錬往生
　　　八門開度天尊
　　　焚召城隍郷界里域一切孤魂符
準上帝勑城隍郷界里域使者仰承符命攝
召城隍郷界里域一切孤魂有主無主傷亡
之衆來臨法㑹施錬往生
　　　八門開度天尊
　　　焚召二十四𩔖傷亡符

準上帝勑靈寳如意萬司諸大神仰承符命
攝召十方九野二十四𩔖傷亡之衆來臨法
㑹施錬往生
　　　八門開度天尊
　　　焚召三十六種傷亡符
準上帝勑九天溥度院三十六將軍八大神
將仰承符命攝召十方九野三十六種傷亡
之衆來臨法㑹施錬往生
　　　八門開度天尊
　　　焚召七𩔖死魂符

準上帝勑北魁玄範府七司倒生玉女仰承
符命攝召十方九野七𩔖死魂之衆來臨法
㑹施錬往生
　　　八門開度天尊
　　我禀上帝符勑召汝速至壇前
　　追攝四生鬼識六道无主幽魂
　　九州社令荒閑不問溪澗泉源
　　水火刀兵横逆雷伐産死夭傷
　　自死風癆氣疾一切幽滯窮魂
　　準令輙來序立伺候九地臨軒

　　水火陶形錬質速去速往速來
　　不許稽違阻逆敢有違上帝今
　　盡降所受仙職汝形永墮幽隂
　　靈寳玄壇紀律如告命施行
　　　八門開度天尊
　　　宣催召牒開闢
　　　當職道士持旛門外召魂如儀
　　　慈悲接引天尊
　　　持旛詣法座前
幽魂及苦爽死魄與隂靈遊蕩幽㝠域

喪失天地根我以元始炁反復汝胎嬰
聚魂錬尸魄錬陽去九隂元始召魂章
斡運南北辰陶鎔坎離間顛倒結胚腪
勿滯愛河浪流浪生死門隨我元始炁
斷絶苦迷津悟理玄元道離合自成真
出入無爲地常居天地春逃形九天關
不墮於苦輪來赴玄壇錬隨章心自明
我聞混茫剖判精粹運行天地人雖分三極
之殊精氣神實貫一元之妙惟人爲貴受中
以生出青入玄二氣周流於性命迴黄抱紫

三宫混合於希夷渇咽雲泉飢餐霞蘂其生
也逍遙於夀域其化也快樂於玄根何有輪
迴奚憂沉滯自樊籠之日汨致英華之風漓
五賊紛紜歩歩罪縁之積六情浩蕩心心𡨚
業之修地戸洞開天年易蠧過輕則暫淪塵
境愆深則永墮異途故有六趣之飄流與夫
三途之没溺雖回心而自悔奈無路以求生
深可哀矜孰爲拯援幸玄雲之陛設際甘露
之門開玉勑遐頒泉曲化陽明之境金符告
下羣靈離幽暗之郷俱㑹道塲普膺功德然

念久淪冥漠易失正真或死後形體之未完
或生前疾病之未治或懷𡨚對或抱震驚或
未復於人身或尚沉於異𩔖非繇救拔難以
超升我以夙禀真元心存濟度不忍一物之
失所有孤上帝之好生依玉訣以運神仗玄
曹而賛化其有久縈地獄枷鎖未除繫索未
解身形弗全衣服不備咽喉枯槁之衆請火
鈴大神玄靈大神羯磨大神理之其有兵戈
戰闘軍陣傷亡五體百骸不完之衆請青帝
護魂君白帝侍魄君赤帝養炁君黒帝通血

君黄帝中主君理之其有疾病喪身痛毒難
任盲聾瘖癩癱瘓拳曲癆疰癰疽未經痊愈
之衆請上清天醫院一行官吏理之其有胎
産殞命子母未分形神痛苦腥穢莫近之衆
請九天監生司浣濯司一行官吏理之其有
雷電震驚覆舟墜馬魂魄飛揚精神怖畏之
衆請聚魂復魄靈官理之其有畜生業道四
生異𩔖人身旣失受苦未盡之衆請九天溥
度院官吏脫形離苦靈官理之其有𡨚仇互
對展轉報復無有窮巳之衆請解𡨚釋結靈

官理之其有自失正途樂從邪道故生迷戀
罔知解脫之衆請能談善說靈官理之俾自
地獄來者苦具脫除形神完復受畜生相者
攺易形貌還復人身兵陣死亡者肢體成全
疾病夭喪者痛苦痊愈胎損而子母未分者
速獲分娩姙傷而腥穢莫近者即得清淨魂
魄震驚者永離怖畏𡨚仇執對者各遂解釋
迷正道而從邪黨者皆攺易心志皈向法門
庶俾見前衆靈一時復形無有中傷體太上
化育之仁翊大造生成之德靈寳符命謹用

頒宣
　　　焚全形一宗符命
　東方紅杏育蒼英南方襪臈養炎精
　西方摩真司瑞澤北方墨黒度玄津
　中央靈寳玄元始五炁旋虚妙入神
　癱攣跛痾蒙伸曲耳目無聦返慧明
　自害自刑俱復體墮胎傷折得回魂
　中毒夭亡皆强體雷嗔暗惑得全靈
　青帝護魂肝木旺赤帝養炁心火亨
　白帝侍魄生成肺黒帝通血腎玄清

　黄帝中主脾土安梵炁彌羅自合真
　起死迴骸錬離坎白骨成人萬炁明
　濟度垂死無生滅九和十合結胎嬰
　五老運靈監受度逍遙變化宴上清
　　　全形復性天尊
幻形易滅心病難除地水火風假合而生身
易歸散壞飢渴寒暑纏縈之妄想難證逍遙
今𥙷劓而息黥復生魂而育魄圓成相貌整
頓容儀猶恐幽隂久淪神炁未備謹爲攝降
玉清混元腎水少隂之炁心火少陽之炁肝

木厥隂之炁肺金太隂之炁膀胱太陽之炁
小腸太陽之炁膽腑少陽之炁大腸陽明之
炁胃腑陽明之炁三焦少陽之炁胞絡厥隂
之炁普爲衆靈羅絡蔵府扶植神靈仙化成
人享食受錬
　　　焚十二經絡符
陽明景精隂貫陽形内結外續炁循神凝
五迴七轉流運黄庭九九華敷經絡纏身
三景九陽混合百神流攝九宫八卦分形
元始混化敷具形神

　　　回靈養素天尊
形神俱妙故道炁以長存内外兼融庶惡根
而永滅合蕩黄華之水更聽緑字之章永保
清虚克諧飛化魂儀如在共赴蘭湯法衆運
誠慈悲引導
　　　清水度魂天尊
　　　引旛入浴室行沐浴儀
　　　金容出世天尊
　　　引旛詣道前行朝禮儀
　　　寳幢接引天尊

　　　引旛詣斛前挿花瓶中
妄業自招久沈淪於異趣宸恩廣被幸莅止
於玄壇將享珍羞咸超苦惱允屬宿縁之慶
㑹冝知齋主之勤拳本司昨據入意剋⬤今
宵敷陳淨供依三尊之妙化拯六道之沉迷
降甘露而布慈雲頓令飽滿上南宫而超北
府永獲逍遥以兹及物之仁少𥙷奉先之孝
覬回善果開度亡靈知恩報恩盍降欣欣之
多福上德不德永依蕩蕩之天光善來善來
普歆淨供洞章讃詠靈液沾濡法衆慈悲旋

行引導
　　　清涼甘露天尊
　　　引旛遶斛三帀倚斛前
　　　自此後道衆執水盂旋遶沾灑
功德金色光暉暉開闇幽華池流真香
蓮盖隨雲浮千靈沖元和常居十二樓
急宣靈寳㫖自在天堂遊(三遍)
　　　焚通真符
悲夫長夜苦熱惱三途中猛火出咽喉
常生飢渇念一灑甘露漿除熱得清涼

神魂生大羅潤及於一切(三遍)
　　　焚開咽喉符
泠泠甘露滋法味難思議騫香流七真
㝠㝠何生疑受此法食者生天登紫微
三遍
　　　焚甘露受食符
自然天厨食吾今與加持一粒遍十方
河沙共沉迷飢渇永消滅食之赴瑤池
今將獻亡靈功德不思議三遍
　　　焚離苦升天符

　　　清涼甘露天尊
水火聚散路神炁往來衢熖熖燋槁盡
臓胃五方枯玉液回津源玄漿通潤舒
真香流百脉逍遙常自如
　　　焚玉清祕梵開臓腑法食符
瀏瀏崑崙泉泛泛玉源炁施運庭苑中
幽香徹天地玉女灌真香仙厨捧祥瑞
食之億萬年體力悉殊異
　　　焚玉清靈梵清涼法食符
召集玄元氣濃噴流乳香黄華洞霄珍

潤液多滋涼桂蒲雜靈根冉冉通肺腸
百神普歌舞來遊无何郷
　　　焚玉清玉梵甘露法食符
異實出靈芳浮玉瑩清光泛竒藹靈氣
廣滿克難量神清得超度當游妙化堂
元周扣玄機永享春劫長
　　　焚玉清大梵恩重法食符
寳梵演通妙開關溢九幽慶化精珍珍
瑞色常浮浮飱飱法炁盈深羽翠霞樓
浣濁積劫穢穩歩朱宫遊

　　　焚玉清寳梵玉函法食符
長關天色光熠熠映寳器玄通无上食
靈寳无上味髙真所溥施法音靡不至
快樂復飽滿浮遊三界外
　　　焚玉清真梵通玄法食符
　　　清涼甘露天尊
妙道生一炁炁中分隂陽凝化日月星
燦然流三光九華合九道八色映八方
煥爛洞真體流精皈大芒下生淵泉宫
上徹无何鄕縱體復飛跡歘然都相忘

七寳流精結混沌雜華房嚥服九霞散
此樂殊未央
　　　焚三光流精錬化法食符
玄絶九炁中澤嬰觀太無鬱儀煥晹谷
結璘耀天衢五星流寳光斗極迴乾樞
飛炁鬱勃散咽御方踟蹰超跡天寳階
錬芝服華敷炁布萬神備舉體升太虚
　　　焚三光澤嬰錬化法食符
浩精生法炁氤氲凝天中兩曜共澄徹
五緯交相通三光煥巳明寳炁盈三宫

帝郷㑹九老咽服百骸豐金華照光景
身與日月同念道上聖前萬劫夀无窮
　　　焚三光法炁錬化法食符
玉陽正真炁妙道三景分玄和唱靈音
八㑹敷瓊文五老宴丹臺飄飄乗景雲
大聖諸天衆回駕飲玉津三五定生籍
遊戲太上賔華光朗無際携手朝玉晨
　　　焚三光玉陽錬化法食符
回首仰圓羅合景挹靈芒拘魂制七魄
思審定中央行住禮虚無寢息宴雲房

飢飡黄蘖花渇飲瓊根漿神精命大魔
合體錬真光復照觀太无長在空中遊
玄通泯波際真化靡終期縹緲無终始
賢者當明知寂寥玄理教應運闡宏䂓
降道不自照要當先所施㑹歸無二處
隨心自合離
　　　焚三光靈芒錬化法食符
引炁鬱羅外九芒結雲華七晨髙上道
三景耀朱霞捧香服晨精功滿解世羅
錬化塵劫盡億劫不爲多落籍三界庭

結友太上家御景拱玄斗八極何足賖
　　　焚三光雲華錬化法食符
自然至真道妙極玄中玄萬天朝玉陛
五老叅華軒三光有靈炁所度惟聖賢
勤行道仙業咽漱吞華根神形合三象
渺渺歸本根鳯鳥翔十天飛舉不顧還
　　　焚三光導仙錬化法食符
迢迢三天上落落九玄臺金童採芝集
玉女持花回天賔挹仙客俯仰升瑤階
天河灌東井寳炁營空來嚥納漱瓊津

兆劫不復衰矯首三清路振衣何樂哉
　　　焚三光寳炁錬化法食符
至矣上真道妙哉靈寳章吸景導五星
咽漱存華芒流精灌百體皓晶凝雪霜
洞達照内外塵滓都消亡體肌不復老
契此名定光永宴大明館斯爲不夜郷
躡跡歸本根九轉凝真常
　　　焚三光定光錬化法食符
　　　酥酡抺味天尊
　　　誦中篇三遍

　　　焚玉光真文光明雲篆
　　　大慈平等天尊
洞章朗徹妙饌羅敷解三途熱惱之悲極五
體充恱之樂萬縁澄寂九竅光華悟道無爲
登真有路然慮久淪幽夜乍脫隂關業垢交
周塵根結習陽神猶散性識未明非繇離坎
之陶鎔難越乾坤之劫㑹玉清勑下玄曹敬
承宜隱茭城恭伺錬度
　　　廣度无礙天尊
　　　引旛入茭郭

　　　後入甘露淨供壇前鋪水火池儀



靈寳領教齊度金書卷之六十九
















