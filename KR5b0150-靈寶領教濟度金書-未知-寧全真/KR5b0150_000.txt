








靈寳領教濟度金書嗣教録民二
　　賛化寗先生
先生姓寗名本立字道立諱全眞開封府人
也世裔莫詳㓜養於裴氏家長猶從裴姓然
天性純孝奉所生母尤謹其資禀純異敏於
記憶凡諸子百家醫藥卜筮之書無不該貫
融㑹善察天文躔度猶工於風角鳥占卜術
家貧無以自給爲六部尚書令每歎曰吾性
嗜沖寂且聞至人多廛隱者老子甞爲柱下
史矣吾切慕焉㑹尚書王古入朝雅知先生

有道檄充史掾尚書嗣丹元眞人東華嫡傳
又聞田靈虚遇陸簡寂於廬山玄受三洞經
教與東華丹元玄㫖㑹合尚書延致靈虚于
家俾先生典侍抄録先生既心與道契一見
輙解悟凡宗㫖秘文必私録副本靈虚知先
生宿有仙分心切許之勿訝也先生亦未甞
敢請焉一日靈虚言於尚書曰裴氏子根器
深重骨相合仙異日當負大名然振起吾東
華教者必此人也欲以上道授之俾其掌教
可乎尚書亦欣然曰此吾志也遂授焉自是

修持不怠能通眞逹靈飛神謁帝名振京師
遭靖康國難大駕南巡先生奉所生母以行
遂飄泊來南凡所至處人輙歸慕前是楊司
命得道華陽以靈寳玄範四十九品五府玉
册符文一宗印訣進于朝詔藏秘府司命登
眞付於嗣法仕子仙曰爾嗣吾上道愼勿輕
泄若遇緋衣人則付之後仕君於江南時先
生尚從裴姓仕君曰吾昔受先師緋衣之囑
今始悟緋衣者子姓也即以圖䇿心印付度
未㡬母亡號慟不巳時兄弟皆淪䘮無嫡承

至是始復寗姓紹興中既駐蹕吳㑹十六年
十一月髙宗皇帝將有事於南郊及致齋雨
雪交作上憂形于色或奏請先生致禱焉甲
戌朝獻元廟霽日麗空乙亥享太廟晚宿青
成齋宫風雪復作上即封香遣内使詣先生
靖治先生謝恩訖以爲今去行禮只一二時
須具章奏無及乃取水噀壁中光輙現令齎
香内使諦觀之一上眞降鑑云是太皇萬福
道君先生命内使以上㫖懇切求一日之晴
以訖大禮蒙道君首肯而退即䇿騎回奏及

行次宫門癡雲漸散丙子清旦上登壇行禮
於彩雲繚繞中三台獨見暨五鼓成禮則風
雪又如昨矣廷臣付史舘以紀其瑞上從之
後恩平郡王迎至府中䢖大齋奉髙廟宻㫖
附上二章緘竟而後付出初不知所云何事
伏拜畢奏蒙上帝睿㫖所陳忠孝二字忠字
未可行孝字𠃔所請矣蓋髙廟言恢復及靈
嗣事也三十八年逆亮犯淮江南事急中外
恟恟羽檄交馳髙廟詔先生入殿庭仍奏宻
章拜畢復誦章中所陳不差一字奏云面奉

虚皇上帝降賜一箭又有靈飛玉女傳㫖而
出曰天亡此胡三日後天下當太平初言甚
秘及期捷書果至逆亮以其下作亂中流矢
死上令學士院降詔忽有天亡此胡俾以身
而送死之句上大驚異顧問學士曰卿何有
天亡此胡之句學士奏曰臣夜來夢一金甲
神人語臣曰上帝勑㫖巳下天亡此胡臣遂
下一句綴之髙廟大喜勑賜洞微髙士繼進
賛化先生賜賚榮寵是後朝廷凡有醮禮皆
屬先生主典之左街道録劉能眞初嗣先生

上清靈寳大法眷寵兩朝以先生上章之驗
惡其壓巳嫉妬不平於是有殺羿之心大興
謗訕孝宗皇帝即位初年起張魏公浚爲樞
宻使都督江淮兵馬首命先生占之先生曰
今日出師不利相公將有險職之譴張浚大
怒以爲訛言阻遏重噐而劉能眞黨於内豎
謝安道魯𠃔修及統制官陳瑶李㠓共陷先
生拘付後司獄實欲置之死地先生被囚十
餘日神色怡然張浚問之始無必殺之意遂
黥𨽻軍籍不數月張浚果失職落樞宻使都

督攺江淮宣撫先生以能眞陷巳具章奏劾
之帝師有令臣求生不得求死不得之語正
以咎師之罪乃立誓曰東華靈寳上道宗𣲖
眞眞相授不許傳黄冠未㡬能眞以譴死斯
人也開山御前三茅觀内渡以來傳道㝡先
背師若是誠惡逆之子也先生遂晦跡深遯
益勤修練士夫慕其道而歸之者如市浙右
諸處士庶多率錢䢖齋醮或度幽䰟或弭兵
戈或祈晴雨動有玄報不可殫紀天台巾子
山素有飛猴爲郡之患有吳崇哲者受其害

請先生治之見夷堅志丁集第一卷俟將軍
事因受其祟之餽一日際午忽命家人篝燈
家人以日中告始歎曰吾受鬼𧷢故獲所譴
典章表者急書章謝罪墨汙其𥿄者至再先
生曰天省不𠃔無如之何自是䘮明然於上
道宗㫖無不黙記逺方學子慕道而求者必
預知其姓名及人品髙下經法篇帙散亂者
以手捫之即知品目所在即以崇代一宗付
玉牒趙義夫寳婺蘭溪何淳眞何素宦族爲
國子進士慕先生之教不惜重貲延于家塾

如宋扶何德陽王承之章友直宗妙道胡元
鼎胡次裴趙懷政胡仲造杜文䂊皆受學焉
先生晚年惟留何淳眞家淳熈辛丑孟秋淳
眞適婺女先生謂其家人曰我欲蛻形玉闕
矣而淳眞不歸爲别何耶既而歎曰吾今定
業盡矣豈有黥面漢而可以臣事玉清也耶
乃命家童取水洗之肌肉如初良乆復曰豈
有一瞽目漢而可以上朝玉清也仍取水洗
之光眀還初取繡針以線度之有侍婢曰三
娘子者乆在左右先生顧謂之曰三十年不

見汝面髪垂白如是矣又曰我今臣事玉清
可無愧矣俄頃解化人但見天樂清圎甘露
下降彩雲滿空異香盈室禎祥異至實中元
日也先生生於䢖中靖國之辛巳七月十八
日午時得年八十有一諸弟子歛形蓋棺托
尸於永康之同山嗣代趙義夫上章祈度得
都省批降先生巳證位開光救苦眞人其墓
迄今林木鬱秀呼爲寗仙塜後有郷宦仕于
蜀見先生冠華陽巾遊於蜀郡猶訊及江浙
間諸門人弟子云

　　　水南林先生
先生姓林諱偉夫字君昭法諱靈眞世爲温
之平陽林坳人祖楶官至武經郎父嗣孫官
至保義郎母夫人徐氏南宫舍人桃渚徐公
儼夫之妹也保義公篤好修行家素冨貴與
夫人舉案次甞曰吾宗桂枝林氏蕃衍昌大
詩書之澤未艾何使我有伯道之戚耶夫人
每於清晨靜夜必露香宻禱焉一夕夫人夢
洪水自南渰漲其境盂載一嬰兒激波而至
夫人視曰勿使溺也遂撫抱之而覺有感隨

娠乃以宋嘉熈已亥九月二十八日生公于
里第公㓜頴夙悟資禀不凡既長經緯史傳
諸子百家若方外之書靡不洞究而於四輔
三竒隂符畢法之㫖獨加意焉公每撫語言
呐呐然若不出口其爲文則雅致混混問見
曽出郷之諸父老若侍郎平坡應公節嚴右
司雲振林公千之尤器重之以公之種學績
文如此大則可以鳴國家之盛小則亦當校
讎群玉府乃累舉不第卒授登仕郎將誠漕
闈適丁時艱笑曰黄𥹭舊事母乃似乎於是

棄儒從道捨宅爲觀家貲鉅萬如棄弊屣追
感先夫人洪水自南之夢自號水南遂榜其
門曰水南福地投禮提㸃復庵先生戴公煟
爲師取丹元方諸之義扁其宅曰丹元觀安
撫肖梅徐公似孫寔爲書之觀宇内外威儀
一新雕珉盤礎鏤竦楶與新宫之境何以異
公毎曰予學道于虚一先生林公東華先生
薛公于兹有年矣幸造道域叅玄律詎可韞
所學而不濟於世乃紹開東華之教蔚爲一
代眞師以度生濟死爲巳任䢖普度大㑹者

不一書性合眞筌道開幽鍵監觀有赫來格
來寧猗歟盛哉㑹元厄於劫火公曰無何有
之郷廣漠之野有是乎乃深隱蕃芝山修洞
將彌千日有自括蒼山回者曰疇昔之夜夢
坳山有道士趺坐誦經神光大定慶雲繽紛
則公之德行有諸内必形諸外道友間多誦
言之先代教主眞人企其髙渇其道命駕速
公甚敬扣以眞機玄奥歷歷以對眞人喜溢
于容曰永嘉有此髙人哉乃檄公爲温州路
玄學講師繼陞本路道録公自視欿然乃退

居琳宇盡三洞領教諸科及歷代祖師所著
内文秘典準繩正一教法譔輯爲篇目爲濟
度之書一十卷符章奥㫖二卷大而告
天祝
聖之文小而田里禬禳之事修齋奉醮粲然
畢備如上㑹稽覩千巖萬壑之秀草木朦朧
雲興霞蔚於是携文徧歷名山投簡紀信載
陟龍虎禮謁當代教主眞人情懀語契凡所
譔集遂徹慈覽喜命掌箋記者録藏之復命
本路玄司長貳爲倡鋟梓以永其傳且授以

靈寳通玄弘教法師教門髙士住持温州路
天清觀事俾歸老焉凡弟子受道於公之門
者在州里不下百餘人在方外則天師門下
髙閑董公宗師堂下閑閑吳公金華謝公括
蒼兩峯周公武林槃隱王公吳門靜境周公
𣲖孫有廬山鍾岳于公赤城天樂趙公武林
廛隱方公練溪巖谷周公虚舟平公竹外張
公此玄門之表表尤著者其從游叅妙肩摩
踵接未可一一記之亦可謂一時授受之盛
公自住天清不復有逺遊興斗室焚蘭虚縁

葆眞間有願學者進之無倦忱得有教無𩔖
之意乃一日貽書於天任曰吾嗣教諸子皆
在遐方而宻邇相依襲香火之縁者維子耳
今郡中中元齋事子盍爲我賛助焉夏夜候
凉與其師弟存一徜徉廊廡間曰吾祖父夀
不滿花甲今我寓形人間年符大易六十四
卦之數亦云足矣因命酒待月更闌興盡入
榻危坐呼侍者曰我將去矣師弟存一操𥿄
索偈公曰奚用人間語哉及左右篝燈侍前
則巳端然羽化實大德壬寅六月之二十一

日也公鶴形松貌冰潔玉立望而知爲許長
史陶隱居行輩中人獨賦性以直持志以廉
爲事多不與世合其畸於人而侔於天者乎
孤雲馬驟烈冶波翻其至人乎蓋其死宜妙
契玄同於今日也歟公之俗子伯祥偕座下
弟子以殯之七日奉劒履歸里將以是冬葬
於蕃芝山之源天任早幸登門粗叨入室公
之行實獲知詳委敢叙次如上以干立言君
子爲之銘大德六年十月七日門人凝和通
妙觀明法師玄學講師林天任狀











