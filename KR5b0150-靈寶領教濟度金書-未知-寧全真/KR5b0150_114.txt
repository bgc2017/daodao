










靈寳領教濟度金書卷之一百十四坐九
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品
　　太極心法祭錬儀
　　　歩虚
　　　洒淨
　　　普獻頌
普獻無邊聖香煙散十方願乗七寳臺
垂光五濁世運度人天衆咸令上法橋

同㑹證無爲勤修不退轉
具位臣某謹焚寳香遥瞻供養
太上无極大道三清上聖十極髙眞傳道授
經度人濟世無鞅聖衆臣聞元始開圖敷三
乗之鳯筞虚皇撫運弘七部之龍章仁風鼓
舞於幅圓惠露涵濡於寥廓青玄黄籙羅九
職於東華丹火朱陵崇二曹於南上提夜壑
而朝陽燦爛煦寒庭而春色淑融自
帝尊開玉匱之芳故師寳啓金囊之祕燈燈
續燄葉葉傳宗妙哉化育以難量大矣生成

而莫極臣等心遊淵粹迹襲紛葩玄元始之
眞機面墻自嘆希夷微之妙旨入室未諧莫
融經緯於三田曷混儀璘於六合冒領芝壇
之職濫聮楓陛之班宣德開幽期棹慈航於
苦海承符破暗誓張慧燭於昏衢下尉群靈
上禆三極今齋主某伏爲某事爰念重泉苦
爽飄命蔕以茫茫長夜遊精瘁生根而杳杳
萬劫莫回於陽性千生未滌於隂塵罪報循
環𡨚仇輪轉庸按祭錬之玉訣肆遵濟度之
金科甘露門開徼十華而薦享祥煙户啓資

二景以陶鎔生天而六耀騰光出地而九眞
煥彩火龍迅駕鬼官部衞於神郷金馬驛程
制魔保舉於眞域開通幽顯和合𡨚親永無
淪墮之憂常享太平之運伏望洪慈起死大
德好生羽蓋瓊輪縹緲齊臨於碧落丹輿緑
輦翩翻遥下於清虚敕玄局以雷奔湛丹綸
而風動圓成釐事抜領幽魂遂齋主激切之
忱副微臣皈依之悃臣下情不勝祈恩屏營
之至
　　　誦大行梵炁章三過

大行梵炁周迴十方中有度人不死之神
中有南極長生之君中有度世司馬大神
中有好生韓君丈人中有南上司命司録
延壽益算度厄尊神迴骸起死无量度人
今日校録諸天臨軒
臣謹同誠上啓
清微天中妙无上帝禹餘天中虚皇上帝大
赤天中至眞大帝无上三十二天上帝願運
慈悲俯聆懇欵切以金飯玉漿濟三塗之苦
惱交梨火棗充九夜之飢虚惟資神變之功

方證靈通之妙以今奉爲齋主某修崇祭錬
攝召幽靈顧惟塵境之鋪陳難使冥徒之歆
受欲望眞慈廣運聖貺旁昭降三寳之神輝
彌羅有截覆五靈之道炁鬱勃無垠珍羞成
廣大之筵餚饍變清涼之味即使受施等衆
充恱想念灌潤焦枯俾容止以輕徐可精神
而泰定臣不勝虔禱之至
　　　誦中篇
臣謹重誠上啓
南極朱陵大帝北極洞陽大帝東華木公青

童道君西靈金母丹皇道君太陽炎光帝君
太隂黄華元君願運慈悲俯聆懇欵切以走
虎飛龍凝鬱儀結璘而灌錬含烏育兎降方
諸陽燧以陶澄惟資神變之功方證靈通之
妙以今奉爲某修崇祭錬攝召幽靈非假水
火之眞精曷蕩隂冥之氛翳欲望天恩曲映
靈澤敷宣降東井之靈泉素瀾流洒飛南閻
之神彩丹燄光鮮五龍騰玉漢之英九鳯鼓
金門之氣即使受錬等衆玉眸錬質黄華蕩
形俾塵垢以潔清可形神而沖舉臣不勝虔

禱之至
　　　誦中篇
臣謹重誠上啓
虚皇玉晨太上道君三无丹天六辰道君願
運慈悲俯聆懇欵切以玉籙度生勒隂官而
敬聽金書起死敕冥吏以丕承惟資符合之
功方契靈通之妙以今奉爲某修崇祭錬攝
召幽靈非憑寳籙之光輝曷俾冥關之開泰
欲望洪恩弘被靈貺昭回降紫鳯之芝函金
童夾侍啓青虬之蘂簡玉女齊臨神光射九

地之幽梵炁徹三天之𨗉即使受度等衆依
憑功德時刻昇遷赦萬罪以澄清脫三途而
飛躍臣不勝虔禱之至
　　　誦中篇
　　　請太乙
恭聞長樂界内號尋聲救苦之尊妙嚴宫中
儼應念垂慈之主天寳泉普蘇於熱惱空青
枝遍洒於煩𡨚拔領十方運威神而遍滿周
迴三界錫慧力以提携琳琅百寳之祥光煒
燁九華之妙炁號慈悲父爲天人師凡居範

圍之中悉囿甄陶之内以今奉爲某修崇祭
錬普度幽冥期提積夜之魂均遂乗晨之願
蘭湯告備芝饌將陳切念地獄一𩔖毒霧周
縈業煙撿繫銅關萬雉抱長恨而億劫無原
鐵壘千尋含積𡨚而長年莫釋況羅酆之眇
莽號鬱絶之幽寥負痛終天㗸哀極地自匪
靈光下燭頓令毀鎖以張門曷使幽暗上騰
即俾開關而啓路和合六趣證妙三元欲望
白玉毫光紫金瑞相輝明夜府爲摧毀於隂
關照耀泉扄即開宣於幽域冥官聽令獄吏

停刑一一珠中示慈悲之霽色重重光内昭
憐憫之慈容枷鎖脫除道途通泰普使三途
罪爽五道窮魂乗功德光出煩惱暗永離地
戸無拘留逼合之憂行御天門有侍衞送迎
之喜金城孕質玉洞凝神臣不勝虔禱之至
恭俟天恩報應
　　　宣破酆都開業道呪十二遍
茫茫酆都中重重金剛山靈寳无量光
洞照炎池煩亡過諸幽魂身隨香雲旛
定慧青蓮花上生身永安

眞光遍覆亘三際以開明靈景遥舒極十華
而晃耀道路禀部送之令關津無阻滯之憂
斗轉參横悲風振而遥林淅瀝河澄月淡輕
煙裊而逺岫參差正永漏之將中恍清宵之
未半靈旛颭颭寳鐸琅琅禮亦宜之盍通徼
於萬𩔖時亦可矣須普集於群靈共歆霞供
之芬芳式煥雲壇之清靜天恩無外地域遐
開法衆運誠志心召請
　志心召請一切天仙道一切神明道一切
　人倫道等衆各及眷屬惟願仰承三寳力

　今夜今時齊附靈旛來赴玄壇和受兹開
　度功德
　志心召請一切地獄道一切餓鬼道一切
　畜生道等衆各及眷屬惟願仰承三寳力
　今夜今時齊附靈旛來赴玄壇和受兹開
　度功德
　志心召請一切胎生之衆一切卵生之衆
　一切濕生之衆一切化生之衆各及眷屬
　惟願仰承三寳力今夜今時齊附靈旛來
　赴玄壇和受兹開度功德

　志心召請四海九州荒郊曠野孤魂滯魄
　諸𩔖傷亡無鞅之衆各及眷屬惟願仰承
　三寳力今夜今時齊附靈旛來赴玄壇和
　受兹開度功德
　志心召請齋主九玄七祖歷劫種親宿世
　今生𡨚仇等衆惟願仰承三寳力齊附靈
　旛來赴玄壇和受兹開度功德
　　　召畢引旛至壇前
將天炁以制天魂遊精莅止開地關而來地
爽逝識均臨如聞謦欬之音似認歩趍之影

相呼相喚行赴蘭湯將翺將翔爰朝芝座然
念根塵積染業垢交周病㓂生前或五藏百
骸之未復𡨚縈死後有三生四負之猶迷致
神炁之支離覺形骸之臭腐非假攝聚曷復
本初盍遵紫極之金符遍布清微之玉敕整
全異𩔖完復人身庶𡨚病以兼除可形神而
受煉
　　　宣五府煉形章
　東方紅杏育蒼英南方襪臘養炎精
　西方磨針司瑞澤北方墨黒度玄津

　中央靈寳玄元始五炁旋虚妙入神
　癱攣跛痾蒙伸曲耳目無聦反慧明
　自害自刑俱復體墮胎傷折得回魂
　中毒夭亡皆强體雷嗔暗惑得全靈
　青帝護魂肝木旺赤帝養炁心火亨
　白帝侍魄生成肺黒帝通血腎玄清
　黄帝中主脾土安梵炁彌羅白合眞
　起死迴屍煉離坎白骨成人萬炁盈
　濟度垂死無生滅九和十合結胎嬰
　五老運靈監受度逍遥變化宴上清

消病魔驅𡨚鬼旣清淨以無憂灌生炁全眞
神可從容而有喜百關通暢萬竅華敷再惟
久滯隂關易淪陽性襲紛埃之浩蕩周帀萬
形染塵垢之迷縈粧嚴百體匪灌煉於神水
俾澄湛於華池曷返故根頓回新質池開八
解玲瓏而三景流輝水灌五香清靜而諸天
降彩即使受浴等衆泓澄陽景沐浴隂塵端
容體以逍遥肅神儀而朝覲受事官將引靈
受煉
　　　沉丹陽符於水中

　　　宣丹陽煉度大呪
龍漢蕩蕩無形無名眇眇億劫黄道開清
神燈朗耀九魂吐精玉虚澄輝太霞髙明
元始開化諸天齊臨三元道養二象攝生
未度者度未成者成巳死即化巳枯復榮
蠢動蜎息一切冥靈懷胎含孕咸得受形
亡者命過魂歸三清魄受錬度南宫變形
今日大吉皆得光明五帝鑒映普告萬靈
天地神祇及彼河源五嶽四瀆及諸名山
洞源洞虚洞空洞仙无極大聖至眞尊神

无極无窮普鑒度生地根斷絶玄都記名
衆神普應一切咸聽
　　　焚水煉符宣呪
　　　焚化衣符宣呪
浴質儀備水錬功圓六銖昭上衣下裳之功
八芒含内方外圓之象容止端正歩武輕盈
宜旅進於楓宸即參朝於芝座鈞容振響羽
葆流明法衆運誠皈依朝禮
志心朝禮
太上无極大道

　志心朝禮
三十六部尊經
　志心朝禮
玄中大法師
望虎關而稽首九拜承恩覲獅座以傾心一
忱徼福
上帝鑒勤渠之悃下愚殫激切之恭然念久
墮隂郷逺辭陽境莫逢蒸饍寧無希望之心
久闕精羞難免貪求之想幸承檄召來屇壇
場諸天之妙炁羅敷萬聖之眞光覆映輝華

變現等月露以無塵神化靈竒象雲霞之有
耀靡間三華之妙席無殊六甲之芳筵異果
陸離竒葩錯落金童旅進羅玉箸以鋪飴玉
女朋從列金匙而餧飼即使受食等衆飢虚
頓絶想念都除炁爽神清食足願滿絶塵心
之祭饗悟法性之空無受事官將引靈受食
　　　宣甘露通眞呪
　　　宣法食六梵呪
　　　誦中篇
品𩔖臨妙化之筵隨念飽滿靈爽集神竒之

席復性周圓寛億劫之飢虚濟千靈之苦惱
允爲欣幸實藉提携然念宿墮迷津遂淪惡
趣業機交織𡨚網互縈匪陶冶於陽精曷斷
除於隂翳俾離地暗快覩天光石景金精巳
澄瀹於五體玉眸流火更鎔錬於百骸南乾
射丹鳯之輝東離耀金烏之彩炎光升降陽
耀飛沉即使受錬等衆體履金光質還玉潤
惡塵何有猶紅日之行天罪垢無存若素蟾
之照地淵澄泓湛變化超凌受事官將引靈
火錬

　　　起水中丹陽符置火池中焚之
　　　宣丹陽煉度大呪
　　　焚火錬符宣呪
陶形儀備火錬功圓悟六用之無成人我解
脫蕩一塵之不染表裏澄清所宜夙駕於火
龍疾俾髙躋於金虎爰念琅函蘂笈瓊韞芝
圖有妙戒之津梁悟之則超凡入聖有寳籙
之梯級佩之則駕景凌虚今當先演戒條次
宣籙訓永爲身寳如律受持法衆運誠人各
恭敬

　　　宣九眞戒
九戒宣傳一心諦聽眞脩途之穩駕洪波之
方舟炎亢之甘霖疾病之良藥生前身佩俓
上天堂死後心操不經地獄即有察命童子
護戒威神五帝考官六宮掾吏隨逐動履覆
護行藏歷劫弗諼永無輪轉凌霄有便飛行
可期寳籙敷宣所宜端念
　　　宣生天籙
見前衆𩔖幸承陽光克離隂都禮道禮經禮
師一眞日皎錬形錬神錬炁萬妄風清餐法

味以濟飢虚聽玄音而消𡨚病眞戒敬佩寳
籙恭叅行御景以髙升即凌空而直上可謂
夙生慶㑹萬劫遭逢更宜葆粹以夷猶少俟
運神而發遣伏惟珍重無忘道恩
　　　寳華圓滿天尊
臣聞神樞鼓動㑹超無上之竒聖籥裁成廣
扇又玄之奥萬國仰瞻於聖日十方髙拱於
眞風動運隆仁曲徼淵鑒臣向來奉爲某修
崇祭錬開度幽靈荷眞聖之傾光遂凡庸之
受度功滿德就道備恩隆雲歛璇霄覺清杓

之欲下星移銀漢嗟玉漏之將殘萬乗戒嚴
諸天復位伏望霓旌羽葆却返鬱羅月蓋風
旂即旋劫仞臣等瞻依徒切控挽無從謹稽
首再拜奉送
　　　送眞頌
謹召本靖臨壇受事主將副將護道監壇疾
速嚴裝顯服部衞所度幽靈前赴南昌上宫
朱陵火府遵承
帝敕隨果受生
　　　宣護送牒

　　　誦上天度人章
　　　送亡靈如儀
　　　回壇
　　　向來
靈寳領教濟度金書卷之一百十四
















