










靈寳領教濟度金書卷之一百九十七(一百九十八冋卷)
洞微髙士開光救苦眞人寗全眞授
靈寳通玄弘教水南光生林靈具編
科儀立成品(安宅齋用)
謝恩醮儀
燒香頌
各禮師存念如法
衞靈
五星髙耀瑞炁飛浮元始集神天地交周
玉符寳節嘯命微幽擲火揚威奸兇無留

萬魔振伏紛葩却消摧怪伐惡道炁周流
神光照夜隂翳俱收萬仙降格扇景乗飊
群生咸遂惠遍神州(和)與道合眞
鳴法鼓二十四通
發爐
无上三天玄元始三炁太上道君太上老君
召出臣等身中三五功曹左右官使者侍香
金童傳言散花玉女五帝直符直日香客各
三十二人出出者嚴裝關啓玄壇天帝神君
當召此間土地里域眞官正神急上關啓臣

今奉爲入意以今陞壇設醮願得
玉清道炁靈寳妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
(臣)所啓之誠速達俓御
至眞无極大道昊天玉皇上帝御前
請稱法位
具位奉行五土齋醮法事小兆(臣)某與臨壇
官衆等謹同誠上啓
太上无極大道虚無自然元始天尊太上道

君太上老君昊天玉皇上帝南極天皇大帝
北極紫微大帝南極長生大帝東極青華大
帝后土皇地祇九天生神上帝三十二天上
帝五靈五老上帝三十六部尊經玄中大法
師上清十一曜眞皇君南斗六司眞君北斗
九皇眞君二十八宿星君營室虚危星君土
公土吏蓋屋土司空星君辟土宫弧矢星君
泰玄樞機三省諸相眞君北極四聖眞君三
元三官帝君靈寳五師眞君九天諸司眞君
天曹諸司眞君祖師列位眞君三洞四輔經

籙法部諸省府院司仙靈將吏五嶽五帝眞
君五天聖帝洞天福地靖廬治化仙眞主宰
本靖祖玄眞師眞人經籍度師眞人北隂酆
都大帝水府扶桑大帝九壘土皇君土府五
方大帝南離北坎東震西兊四面方隅禁忌
神君本府本縣城隍司主者當境土地里域
眞官三界官屬一切威靈(臣)聞圓方勢奠鴻
濛凝髙厚之精清濁禀殊混洞結隂陽之粹
上列天星而錯落下羅地宿以包維無色無
淵悉裁成於紫極有象有數盡總制於清微

故凡版築之經營亶屬甄陶之主宰今醮官
某肯堂肯構冝室冝家慮徒役之告圓有方
維之淩犯建齋懴謝首過十華行道修持言
功四極兹少殫於菲薦庸恪露於葵忱伏望
清蹕傳聲丹鞘遞韻玲瓏羽蓋離碧落以徘
徊縹緲霓旌降紫虚而煒燁八遐之瓊輪𩥵
乗六合之瑶輦翼轅普詣道場聽宣▲悃臣
不勝瞻天望聖激切屏營之至謹稽首再拜
奏請
請聖

三界衆眞醮筵列聖適伸拜請諒沐光臨請
各整於仙班共祇迎於
帝馭
降九位
鸞輿至止鶴駕臨軒與醮衆眞如儀朝禮朝
禮旣周請陞醮席齋主上香設拜初進酒
初獻
重稱法位
具位臣某謹同誠上啓
三清上聖十極髙眞圓穹之仙聖眞靈方域

之曹僚主執三界内外一切眞靈臣聞元始
開圖灑八紘之法雨虚皇撫運䟽九軌之慈
雲林林奠枕於蒼生奕奕覆盆於赤子巢居
穴處昭洪荒淳厚之風榅峙欂衡彰末運澆
浮之俗方維攸設禁界爰興昭昭明星俯靈
輝而御政熒熒暗煞潜威炁以持鈞非上扣
於德音曷下收於刑令今齋主某謀心生聚
苦志修營興百堵以奠蝸廬相其原濕飭五
材而恊龜䇿食彼林泉爰鳩畚鍤之徒肆肇
斧斤之役庶工雨集衆力雷同輪奐美哉幸

▲茨之迄就版築備矣慶丹雘之有成練日
修居涓辰爰處深慮相宅之經始爰曁作室
之告終綿歷歳時周延疆界冐陽躔之旁午
戾徴鈎淩犯隂煞之張皇祅氛鼓怒匪覃釐
於圓昊曷斂福於方垓齋按三天肅眞靈而
懴謝壇崇九地降仙聖以祈禳覬奉龍恩悉
頒鶴祉更潔蓬茅之陋庸殫蘋藻之誠瑟縮
蕪章殷勤藤櫝覬鑒觀於蟻悃庶徼輅於鴻
庥具有心詞謹當宣告
宣詞

詞旨具嚴仰塵淵聽九關虎豹曷騰景以階
升八陛龍鸞僣淩風而樂奏日監企詢蕘之
德時歆瞻采菲之仁伏願聽卑不遺質旁有
翼鑒丹誠於激切流洪福於便蕃雲斂九華
秩玉醴金英而激響煙籠三秀漱瓊漿瑶饌
以流明情見乎辭儀不及物臣無任激切屏
營之至望闕謝恩謹當亞獻
亞獻
具位(臣)某謹重誠上啓
三清上聖十極髙眞圓穹之仙聖眞靈方域

之曹僚主執三界内外一切眞靈(臣)聞九星
五行張經緯於天上四維八卦羅枝榦於地
中上下交而逆順縱横隂陽定而飛伏弔替
龜圖啓祕衡萬井之災祥弧矢融玄權千家
之機眚觀形勢則去來指掌練時日則遐邇
謀心倘向背之乖宜則吉凶之殊應今齋主
某仰慮辛勤考室激勵營家或夷淵實丘鑿
陂池而斷地脈或崇陵窒䧟接岡隴而亘山
源罔識禁方不知煞位或運甓式淩於五鬼
或鳩材輕冐於九良金神鶴神恣掘除而莫

避定命撞命任堆垜以弗思或選辰昧刑德
之宜或涓時忘竒儀之向或精差月籥廼動
土以遷延或詳辨星籌復興工而急切不思
生尅制化之理罔知報壓勝復之方上忤天
元下妨地禁家分千指慮災埏於他時人罄
一心冀祥開於異日敢資陶冶庸輅鈞衡伏
願列聖帡幪萬靈扶佑察葵忱之激切鑒芹
采之勤渠申飭靈曹勑威芒而退舍戒嚴眞
局進德曜以臨維曲原淩冐之無知普錫皈
依之有造巳犯者退凶千歩神錫禎祥未犯

者襲吉一家星流福慶各鎭守於方隅母淩
撓於疆域即使齋主某舍宇光華歳常臻於
喜氣門庭清貴時每衍於歡聲慶雲籠而長
幼咸安景星粲而尊卑泰定壷天不夜公私
永絶於風波福地長春内外悉安於日月千
齡益茂百世其昌簮紱連榮迓公侯之衮衮
箕裘克紹慶孫子之綿綿樂事無涯家聲不
墜蒙恪垂於鑒領實昭佩於恩光上願三極
熈平四靈振耀風雲蔵斂草木輝華絶紫塞
飲馬之聲三邊息燧免黄壠遺蝗之警四野

操犂觀治象於梯航覽德輝於釣築人民品
物並受生成神鬼龍仙普資化育臣無任懇
切之至禮行終獻
終獻
送聖
(臣)謹重誠上啓
三清上聖十極髙眞十方無極大道道德衆
聖天尊至眞大帝天帝三十六部尊經玄中
大法師土府太皇太始五帝中央戊已應感
眞靈咸望洪慈俯回洞鑒臣聞應天以實敢

殫饗上之儀事帝必恭爰露由中之禱曲荷
玄綱之蕩蕩幸寛聖紀之巍巍依玉承家四
魔煙滅斷金居室五炁雲行允昭從欲之仁
式佩宣慈之化以今瓊缸焰冷寳鼎煙沉漏
斷銅壷瞻玉杓之影轉聲搖翠輦睇銀漢之
光凝霄輝華羽蓋之旋夜炁湛霓旌之邃諸
天復位萬聖迴轅臣等控挽無從攀留莫逐
紫煙上下徒瞻紫炁於青冥碧靄後先敢企
靈華於碧落臣下情不勝依戀之至謹稽首
再拜奉送

廻軿頌
復爐


靈寳領教濟度金書卷之一百九十七





