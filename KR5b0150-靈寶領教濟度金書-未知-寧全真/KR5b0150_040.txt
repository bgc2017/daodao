










靈寳領教濟度金書卷之四十
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度通用)
誦諸品經儀
歩虚
按人各恭敬
三皈依
志心皈依十方道寳當願衆生同前
啓白

具位(臣)某謹焚寳香䖍誠奏啓
太上无極大道虚無自然元始天尊妙无上
帝虚皇玉晨大道君妙有上帝萬變混沌玄
元老君至眞大帝東極青玄老君運明保元
上帝太一救苦天尊九幽拔罪天尊十方分
身應化救苦天尊上元賜福天官大帝中元
赦罪地官大帝下元解厄水官大帝祖師正
一沖玄神化靜應顯佑眞君上清王趙二眞
人天曹地府五嶽四瀆洞天福地十方三界
地水軄司一切眞靈(臣)聞元始開圖煥一元

之祖炁虚皇撫運宏三洞之靈光玉字彰而
碧落垂芒金書煥而紫虚耀景度人道備十
廻鼓舞於慈風生神功成九轉涵濡於德雨
九眞煥北單之神力十華昭東極之慈光瓊
笈藏玄琅函演妙皆鳳躍龍翔之炁幽顯蒙
恩悉風纏雲絡之書存亡受福道旣彰於靈
寳教斯煥於玄元若稽紫宫之藏期逾四萬
自闢玄都之秘惠廓三千修諸陽則御景乗
晨演諸隂則開幽照夜無文不度有感斯通
今齋主伏爲某事崇建某齋乞於齋次修誦

三洞諸品開度眞經期仗神功下提靈識臣
等䟽瀹五體澄潔一心仰四極之科禁稜稜
攝齊嘯詠企三元之威儀棣棣縮袵謡歌歩
虚韻恊於雲笙梵唱聲和於風磬天華縹緲
鈞樂徘徊下通鬱絶之郷上徹寥陽之境以
兹功德無邊資度亡故某人伏願金符煥耀
玉簡徊徨落滅惡根俾結節胞胎而披散斷
除報障掃身心口意以澄明北酆削死炁之
名南上注生神之字永辭有漏鬼官侍衞於
形魂升入無爲魔王保迎於性識詣緑羅而

游宴登紫極以夷猶上超祖玄下覃孫子俱
拜恩於碧落悉受福於清微稽首皈依無極
大道
宿命讃啓經
以今奉爲某人轉誦三洞開度諸品眞經資
度亡故某人今當恭啓琅函肆揚瓊梵伏願
玉條逸響瓊彩流明清淨行萬二千聞經悟
入煩惱業百八十因懴滅除即俾亡故某性
地冰清心天玉潔飛度五户悟五藴以皆空
上開八門蕩八識而無染髙歩黄華之野疑

眞碧落之區親淨一根均超淩於幽夜世昌
七葉同鼓舞於朝陽幽明普洽於釐恩動植
齊沾於德化稽首皈依平坐如法
平坐讃(同前)至結經
仰惟无極大道三境至尊十極髙眞三界聖
衆願垂鑒映同賜證明(臣)聞靈寳囿設大法
橋逹生死岸希夷門出羣迷徑斷去來關實
虚无元聖之慈悲與混沌眞尊之惠愛煥乎
瓊䇿妙矣璇圖德音遍燭於黄垓仁澤俯提
於黒朔琅音朗徹開枯朽以發烟瑶韻昭融

超形魂而御炁功加一切道冠三才凡切切
以皈依必昭昭而應感(臣)向來奉爲某人開
度某人演誦
三洞諸品寳經(計若干)部悉以周圓莫不結志
同誠秉心一德開函演義聲聞五億之區執
卷吟玄響徹三千之域致萬眞而遥唱感諸
天而下觀典禁衞嚴飛天宻護幸試魔之辟
斥獲經法之周圓功德難量禎祥可冀伏願
亡故某耳聆妙韻心悟玄機一念不生耀驪
珠於滄海萬縁俱寂朗兎魄於青冥逹生生

化化之機造有有無無之妙千𡨚咸釋均游
無礙之寳林七祖同歡共入大乗之慧徑齋
主某五神恬淡二氣虚靈十八九不如意之
塵風清巳往百千萬有稱心之慶雲擁方來
耀詩禮於芝庭樂琴書於蔗境公私泰定中
外咸寧稽首皈依聞經讃詠
三聞經
聞經巳後惟願衆生深入法門皈依信禮
聞經巳後惟願衆生萬罪蕩除善芽増長
聞經巳後惟願衆生永斷執迷常皈正道

向來
禮諸品懴儀
歩虚
按人各恭敬
三皈依
具位(臣)某謹焚香上啓
太上无極大道虚無自然元始天尊妙无上
帝虚皇玉晨大道君妙有上帝萬變混沌玄
元老君至眞大帝東極青玄老君運明保元
上帝太乙救苦天尊九幽拔罪天尊十方分

身應化救苦天尊上元賜福府一品天官大
帝中元覃宥府二品赦罪地官大帝下元通
濟府三品解厄水官大帝祖師正一顯佑眞
君上清王趙二眞人天曹地府五嶽四瀆洞
天福地十方三界地水軄司一切眞靈恭望
齋忱上▲眞貺下臨鹵簿前驅縹緲鼓玄虚
之仗旂旌後從翩翻辭碧落之班俯降靈壇
曲聆素悃(臣)聞女青玉律昭昭帝憲之嚴大
赤金科赫赫天章之重十卷彰靈寳謝罪之
品百拜紀玄元悔過之編玉上太清言言省

咎天地水府句句消愆九幽發露以無私十
華懴陳而有耀皆上聖普慈悲之澤矜下愚
履刑憲之悲生也顚冥旣奔趨而習舊死焉
首謝斯解脫以圖新大德充周小心激切以
今齋主某入意今當䟽㵸五體整肅一心三
沐三薰鋪陳丹笈一句一禮感格玄穹龍篝
浮煒燁之光鳳鼎煥氤氲之景伏願亡故某
罪隨懴滅善逐悔生無拘留逼合之憂南宫
定籍有侍衞送迎之喜北府刋圖快乗道岸
之舟永䇿福郷之駕蒙如丹禱允荷玄恩清

衆運誠依經朝禮
禮懴禮畢再啓
具位(臣)某謹重誠上啓
三清上聖太乙救苦天尊十極眞靈無鞅聖
衆(臣)聞天人應格之機如谷答響凡聖貫通
之妙若影隨形凡玄虚垂懴謝之文則黒單
從除愆之令旣諧寛釋敢謝主維(臣)向來奉
爲亡故某宣禮諸品寳懴莫不檢制六情㵸
䟽十業攝身攝心攝口整束四非禮道禮經
禮師蠲消萬過即使亡故某頓離地禁嘉沐

天光日粲冰山俓上青華之界風清定水即
登朱火之郷衍慶雲仍流芳胤嗣爲如上縁
志心稱念消愆滅罪天尊和不可思議功德
藏棺儀
立幕畢詣玄師前上香跪啓
具位(臣)姓某謹重誠上啓
太上三天扶教輔元大法天師正一沖玄神
化靜應顯佑眞君恭望
道慈俯垂省録以今奉爲某人修建某齋開
度亡故某人靈魂切見本家見停尸柩未經

殯埋恐塵穢之莫清曷眞靈之能感盍遵科
法謹爲奏聞欲望慈悲俯矜懇切頒宣三景
蕩穢符命差降九鳳破穢靈官即俾紛翳潜
藏入地萬丈内外洞徹宻契三華扇靈景以
廓清迓神光而宻邇(臣)無任䖍切之至今有
表文謹當宣奏
宣表
表文敷露淵聽昭明願垂有造之恩申錫無
垠之禱容(臣)運元㑹道招眞致靈先滌穢氛
後迎仙仗見前清衆同念琅音

衆誦淨天地呪入靈幃飛灑以藏棺
符鋪棺上棺四角焚符
法師存念如儀存畢三扣齒退

靈寳領教濟度金書卷之四十
















