










靈寳領教濟度金書卷之一百十九
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品五錬生尸齋用
　　午朝行道儀
　　　燒香頌
　　　各禮師存念如法
　　　衛靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟奸破祅明耀元功金符召制躡雲乗龍
謡歌慶會散花太空神化冥運四極安隆
伏御帝前罔有不恭(和)與道合眞
　　　鳴法鼓二十四通
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴装關啓玄壇天帝神君當召此間
土地里域眞官正神急上關啓臣今奉爲入
齊意以今臨午陞壇行道願得玉清道炁靈

寳妙光下降流入臣等身中令臣所啓之誠
速達俓御
太上无極大道至眞玉皇上帝御前
　　　請稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六

部尊經玄中大法師上相上宰上保上傅太
平下教二十四眞人西城總眞王君大元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
赤明開圖耀靈光於混洞清微御運弘祖炁
於洪濛斡天經地緯之機拯隂施陽生之健
希夷變化芒八角而玉字浮沉微妙神竒䕃
十華而金書遐邇太哉玄元之道至矣靈寳
之宗幽顯咸資天人是頼臣等木雞未粹芻
狗巳陳負神龍雲葉之書志期髙蹈混野馬

風埃之俗迹尚卑棲徒誓地以學眞尚憲天
而領教宫商帝載宜慶丹忱黼黻皇猷庸符
素願庶懇勤而補過期黽勉以立功凡有皈
投敢忘敷奏況奉詞㫖謹爲宣聞
　　　宣詞
按如詞㫖備切忱恂臣聞運滅度以返生功
繇五鍊神返還而起死期邁千齡倐然而骨
肉同翔忽爾而形神共舉山林宴御爲天上
之仙宗雲漢飛流超寰中之塵俗事陳妙法
義載眞經臣伏見某名徹九清道該三洞學

無積善神遊大夜之墟道背明師身掩九泉
之域升沉寂寂歳月茫茫孝子某一炁相關
百身莫贖弟子某等事死非生奉師若父荷
生成之重德感教誨之深恩雖上聖提𢹂諒
不替紫樞之職守而下愚冥昧恐或淪黑鬱
之條章故殫請命之勤擬拜升神之惠肅遵
雲笈爰建星壇修生魂崆峒之齋超死魄飛
玄之爽雲鏞激響飛翠葆以翩翻月籟虚徐
耀珠幢而揺曵千枝艶簇百和芳騰拱獅御
於霄衢輅鸞和於禁路誠殫螻蟻願垂雨露

之仁惠藹鴻厖期拜日星之德即俾亡故某
斷除宿累普被新釐錫劒履以朝天端佩環
而謁帝以今臨午陞壇行道請法衆等運兹
初捻上香
願此香煙騰空俓上供養
无上至眞道寳臣等皈身皈神皈命首體投
地仰依
太上三尊願以是功德上祝
宗祧先聖社稷尊靈伏願瓊輅𩥵龍瑶軿泛
鳯登崑丘而問道流慶璇圖升瓊圃以參玄

垂祥寳祚萬國拱无爲之化八紘歌有道之
年等虞俗於時雍並夏謨於元治今故焼香
自皈依
師尊大聖衆至眞之德得道之後保天長存
和與道合眞
以今臨午陞壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命首體投
地仰依

太上三尊願以是功德歸流亡故某伏願一
性虚靈萬縁蕩寂業障報障煩惱障風散秋
雲惡根毒根生死根日融暁雪黒朔勿淪於
地域朱陵俓上於天關開七葉以流芳茂五
枝而挺瑞今故焼香自皈依
師尊大聖衆至眞之德得道之後升入無形
和與道合眞
以今臨午陞壇行道請法衆等運兹三捻上
香
願此香煙騰空俓上供養

无上至眞師寳臣等皈身皈神皈命首體投
地仰依
太上三尊願以是功德歸流臣等三師四友
五族六親伏願道貌春融德容晝潤金花益
茂交離坎於黄庭玉蘂長新耀乾坤於絳室
旣往者登小有清虚之域見在者宴大乗空
洞之郷翼鳯牒以天齊賛龍函而地久今故
焼香自皈依
師尊大聖衆至眞之德得道之後長享自然
和與道合眞

　　　禮方懴方命魔
　　　歩虚
控轡適十方旋憇玄景阿仰觀劫仞臺
俯盻紫雲蘿逍遥太上京相與坐蓮華
積學爲眞人恬然榮衞和永享無期壽
萬椿奚足多
又
大道師玄寂昇仙友无英公子度靈符
太乙捧洞章舍利耀金姿龍駕倐來迎
天尊盻雲輿飄飄乗虚翔香花若飛雪

氛靄茂玄梁頭腦禮金闕𢹂手遨玉京
又
騫樹圓景園煥爛七寳林天獸三百名
獅子巨萬尋飛龍躑躅吟神鳯應節鳴
靈風扇竒華清香散人衿自無髙仙才
焉能耽此心
　　　二啓
　　　三禮
　　　重稱法位
具位臣某與臨壇官衆等謹同誠上啓

虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
靈杖神鋒實代形之竒術眞砂聖藥乃遺世

之良方習五解而碧落飛翔脫六道而玄虚
遊宴皆上聖提𢹂於九軌欲下愚超邁於三
天況好道求靈未造神竒之變化致趍隂皆
死繼歸臭腐以尋常忍使沉迷不加拯援今
亡故某幸生樂土獲際昌期誓修七部之瓊
綱獲佩三乗之玉䇿風清琅陛幾隨龍尾之
班月冷瑶壇曽侍獅頭之座倐歸死録莫返
生方卜宅兆於九京宻藏形體法衞嚴於五
鍊潜護神魂願法體之再生庶冥期而重合
深慮積生之後宿劫以來人我紛紜縱罪根

而六情雨集是非顚倒飄業蔕而五賊雲滋
行無一善之堪書身有千愆之可録濟存度
往自亂威儀拜表上章遏遵俯仰恱名韁利
鎖而不思禁戒溺恩膠愛漆罔念科條擅役
神靈冐榮將吏字紀隂陽之録名刋水火之
曹寂寂寒庭恍形神之考對茫茫夜壑致性
識之推研匪上叩於穹玄曷下殫於衷素修
齋謝過請命十華懴罪祈恩皈心九禁所冀
誕敷紫綍申錫丹綸削簡書而昭曠仁恩毀
簿籙而登紀善績亟辭地禁祇拜天光即受

化於南陵俾飛行於北闕申飭里域爲營護
其形軀告命司存尚衞扶其體魄倐契隂運
即合陽神逍遥玄碧之中嘯咏虚旡之上允
繇覆翊亶頼生全上願玉虚髙澄金粟靜晏
儀璘光耀風雨均調鴻鴈相安慶田疇而富
足𧴀貅自樂母疆塞之烽驚鳶魚游泳於生
生草木鮮榮於化化幽關苦爽均證仙郷隂
域囚徒悉登樂國則上明
天尊大慈之化下副臣等皈命之誠謹啓以
聞

　　　發願
一願大道淡泊虚无安閑空寂澄清自居廣
　開法門教導頑夫皆䝉惠澤精苦自修預
　以同學普得升虚與天相保長存無憂
二願諸天結氣澄清髙虚廣覆保眞固靈炁
　候調節四運和平國安民豐普天閑寧廣
　濟一切惠達有生保天長存億劫不傾
三願土地覆載無窮安平不䧟海淪不崩保
　鎭家國兆民興從養生安死惠周十方禾
　稼滋植營運日豐咸得覆載萬𩔖皆從

四願日月二景髙明無有孛蝕虧盈安靖光
　照諸天洞消暗冥保固劫運世祚和平普
　加潤澤惠洒衆生
五願星辰與天齊光轉燭照耀朗映十方各
　安其位經緯直行保鎭家國無有災傷四
　海寧一普願昌隆
六願四時隨節推遷景炁和調無有災患疫
　毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠

　流一切興國愛民普濟群生人同劫年
八願風雨徧洒無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無終護度一切莫不仰宗
十願江海蕩蕩無極含容恢廓無細不植淵
　奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
　天人歌唱吉應來翔敷教濟濟威化揚揚
　兆庶稱慶長樂未央

十二願蝖飛蠢動巳生未生咸蒙安全普得
　生成皆見元炁受陽之形草木果林經冬
　不零一切濟度靡不鮮榮和與道合眞
　　　存神焼香
香官使者左右龍虎君侍香諸靈官當令臣
午朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞香煙傳臣所啓之誠速達俓御
太上无極大道至眞玉皇上帝御前

　　　出堂頌
　　　回靜黙堂


靈寳領教齊度金書卷之一百十九
















