










靈寳領教濟度金書卷之十五(十六同卷)伐五
洞微髙士開光救苦眞人寗全真授
靈寳通玄弘教水南先生林靈真編
科儀立成品(祈禳開度通用)
禮金籙燈儀
立班上香
伏以混沌未分旋无色无淵之妙鴻濛既判
昭有形有氣之殊圓清上運於陽光方濁下
凝於隂暗域羅五億渾淪仙聖之都界布三
千磅礴鬼神之府判晦明於經緯别晝夜於

隂陽恢廓霄景之翳昏昭合晨輝之晃朗幽
開黒鬱顯契紫虚自非千枝璀璨以流華曷
俾三極陸離而散彩是以科遵金籙著然燈
之威儀教啓瓊囊昭降光之品格蘭篝䢖設
蓮炬恢張擷兎摛烏燦一天之星斗遊龍躍
鳳舞六合之烟雲絳霞上耀於玉霄丹虹下
明於金粟外符法炬内映心燈生五藏之華
榮煥八圓之粲麗瀹䟽塵翳輝宅舍於福郷
辟斥注殃超祖玄於道境有求皆吉无願不
符令有齋主某人蠲潔蓬廬鋪張芝陛澄清

夜氣敷神焰以熒煌晃朗朝華廓朱氛而煒
燁勤拳虎拜稽䫙龍宸伏願玄澤旁流降紫
金之妙相洪恩曲䕃現白玉之毫光照燭隂
郷開明陽境華燈互映千災隨燼以銷鎔寳
炬交騰萬福逐膏而煥萃提先亡於不夜昌
後胤於長春普及㝠昧之郷均化光明之界
恭遵瑶笈式演瓊科法衆運誠稱揚功德
燈光无盡天尊
伏以地闢天開廓神輝而洞照陽生隂長昭
靈景以回旋内外互融表裏瑩徹謹遵金籙

品格肅䢖然燈威儀於道戸上然二燈以照
住宅爲齋主消災度厄安鎭宅神伏願福郷
日永夀域春融瑞氣籠䓗掃門庭之徴咎祥
光煥爛襲歩武之休符稽首皈依䖍誠讃詠
正一陽光焰上朱烟開明童子
一十二人洞照一宅回及我身
百邪摧落殺鬼萬千光明朗徹
逹眞通靈昇入無形與道自然
(和)願得長生
伏以輝爍八遥藹蘭臺之麗色彩凝四極燦

芝室之祥光陽華玲瓏隂靈炳煥謹遵金籙
品格肅䢖然燈威儀於本命上然三燈以照
三魂爲齋主制邪度厄拘守三魂伏願三宫
靜黙六府虚圓北極流華洗紛葩於命樹南
辰耀景固純嘏於生根稽首皈依䖍誠讃詠
陽光洞明三魂自生緫録百神
長附我形日中齊景永保無傾
(和)願得長生
伏以萬象含輝凝雲英之紫鳳二儀耀景敷
霞蘂之丹虬刹刹俱融塵塵不立謹遵黄籙

品格肅䢖然燈威儀於行年上然七燈以照
七魄爲齋主安神却禍制魄除邪伏願七神
回籍五氣彰符視履天開威精靈而伏匿敦
頥帝錫調榮衛以融怡稽首皈依䖍誠讃詠
明燈攝光遊精不飛七魄安守
萬神緫歸月中齊景長處光輝
(和)願得長生
伏以光燦銀缸映長生之粟蘂芳騰瑶鼎呈
不死之靈芽上徹雲層下流風澤謹遵金籙
品格肅䢖然燈威儀於太歳上然一燈以照

神明爲齋主某人除落災害福慶來臻伏願
光凝泰宇德契乾元玉燭開祥迎四時之和
氣金莖薦瑞蕩八極之妖氛稽首歸依䖍誠
讃詠
太陽流輝光焰四方洞照我身
七圍九重内朗外眀洞逹太空
(和)願得長生
伏以破暗續明藉天光之髙映乗晨照夜開
地禁之低迷有感斯通無幽不燭謹遵金籙
品格肅䢖燃燈威儀於大墓上然三燈以照

逺代五墓爲齋主㧞度先亡托生淨域斷絶
注訟解除伏連伏願重隂散翳長夜生輝超
北府之形神惡根殄瘁敦南宫之性識善果
羅敷稽首皈依䖍誠讃詠
太隂㝠㝠萬劫無期陽光洞煥
下照枯骸魂度光明鍊景反胎
得生淨境歡樂熈怡(和)願得長生
伏以三景開明廓神郷而朗照八圓流映象
帝所以飛芒與道合眞無文不度謹遵金籙
品格肅䢖然燈威儀於小墓上然五燈以照

近代丘墓爲齋主㧞度先亡神爽得生天堂
利祐見存福祚興昌伏願玄雲塞死惠露開
生萬妄俱消度黒酆而超邁一眞獨露昇碧
漢以逍遥稽首皈依䖍誠讃詠
長夜𡨋㝠萬劫無開景潜太隂
七魄蕩飛朱靈童子太陽洞輝
照明魂魄神爽同歸(和)願得長生
伏以晨華流映闢五苦以超凌陽景飛浮廓
三途而朗照普令幽夜俱證生方謹遵金籙
品格肅䢖然燈威儀於壇堂然七燈以照七

祖父母幽魂苦爽得生天堂伏願青華授記
朱火證眞債訟氷清流慶基於後裔注殃日
散襲福祉於先猷稽首皈依䖍誠讃詠
天回地轉代謝相催九幽生光
七祖無𧇾太陽開度死魂應歸
明燈續夜枯骸生輝(和)願得長生
伏以照徹十方流神光於寥廓開明九夜騰
靈景於幽隂蓮炬生華蘭膏呈彩謹遵金籙
品格肅䢖然燈威儀於中庭然九燈以照九
幽罪魂爲齋主㧞度九幽先亡罪爽覩見光

明伏願寒庭嘘暖夜壑乗晨起死回骸操慈
航而利渉登眞度命秉慧燭以躋攀稽首皈
依䖍誠讃詠
九幽㝠冥萬劫無光長夜閉魂
元始未彰華燈續明下照土皇
開度七祖上生南昌洞照一宅
世爲仙王(和)願得長生
伏以陽燧凝華煥三宫之明景鬱儀流彩映
九府之祥光遐邇俱明巨纎無隱謹遵金籙
品格肅䢖然燈威儀於天門上然二燈以照

宅舍爲齋主驅邪捕害保護合門伏願紫樞
衍慶蒼昊垂休椿桂凝芳耀歡聲於霽月芝
蘭胤秀萃喜氣於光風稽首皈依䖍誠讃詠
陽光開明朱烟焰飛太光童子
備守炎扉洞照宫宅四牎八開
驅鬼捕邪萬精斬摧三界敬護
世世不衰羅眞交㑹日月同輝
(和)願得長生
伏以華蓋騰輝耀燈燈而交煥太微布化凝
景景以互融上極太虚旁通有截謹遵金籙

品格肅䢖然燈威儀於地戸上然二十四燈
以照二十四生氣爲齋主延齡益氣安福迎
祥注上生名削除死籍伏願金花潤曉玉樹
酣春道契天機削黒編於東岱德蠲地累注
丹籍於南昌稽首皈依䖍誠讃詠
三部八景合成我身二十四氣
以成我神明燈自照上聞太玄
身度水火與氣自然八景齊光
願得成仙(和)願得長生
伏以乗巽履乾輝靈光於玉室面離背坎煥

陽氣於霄衢有感斯通無文不立謹遵金籙
品格肅䢖然燈威儀於八方然八燈以照八
卦爲齋主照明八逹開映八宫八方開通八
神宻衛伏願五路通逹四極澄清䇿氣翼扶
輅釐祺於宅舍保神安鎭消魔癘於家庭稽
首皈依䖍誠讃詠
三景煥明八卦開牎天氣靜閉
太隂隱光華燈照𡨋萬願皆從
身入光華永享無窮(和)願得長生
伏以碧落光浮影上摇於河漢玄虚彩轉芒

遥映於虹霓奕奕神燈煌煌靈景謹遵金籙
品格肅䢖然燈威儀於四面中央然九燈以
照九宫爲齋主度九宫災厄成九宫仙君伏
願業山烟散定水光凝九壘書勤奏仙名於
太赤五靈度苦削罪性於女青稽首皈依䖍
誠讃詠
九五分立天地開張玄光潜伏
太隂太陽明我華燈上照九宫
玄夜開朗我願吉昌(和)願得長生
伏以消隂啓陽廓神燈之照燭麗天煥地燦

靈景之回煌三極輝明十華朗照謹遵黄籙
品格肅䢖然燈威儀於十方然十燈以照十
方爲齋主照明十極招眞降靈書名十天解
釋災厄伏願凝眞三素毓妙九靈名簡帝圖
享太平之嘉運行書神録脫繁襲之妖氛稽
首皈依䖍誠讃詠
天開地閉玄隂不明焰上朱烟
爲我通眞十方尊神朗鑒我形
魂魄洞輝自然元精(和)願得長生
伏以象映華堂調金經而並煥形輝碧漢等

玉緯以交明星斗陸離風雲肅靜謹遵金籙
品格肅䢖然燈威儀於四面然二十八燈以
照二十八宿爲齋主削除死籍益上生名南
斗延年北斗落死伏願景星呈彩流曜韜威
夀比嵩衡度五靈之禄籍福同溟渤刋二極
之仙圖稽首皈依䖍誠讃詠
明星太煥光流十門玄精下映
九幽徹昏我然華燈乗光上聞
願得青蓋照我形魂(和)願得長生
伏以垂象著明紀神輝於二景憲天布化耀

靈彩於三華上照諸天下開列壘謹遵金籙
品格肅䢖然燈威儀於天門上然三十六燈
以照三十六天爲齋主開度七祖父母昇入
天堂伏願天關布澤地軸承恩斷生死根登
逋臺而縱歩超隂陽域升騫圃以治神稽首
皈依䖍誠讃詠
龍漢蕩蕩三氣乗玄梵行渺渺
彌羅大千悠悠長魂仰望綿綿
今日明燈我願飛仙與我七祖
同昇諸天(和)願得長生

伏以亘天徹地昭丹焰之輝煌表隂著陽極
黄垓之汗漫堪輿並照遐邇交明謹遵金籙
品格肅䢖然燈威儀於五方然五燈以照五
嶽爲齋主書名仙籍保鎭身形伏願萬縁烟
靡千慶雲升行滿三千鎻洞天之日月疇符
九五消福地之風波稽首皈依䖍誠讃詠
五嶽靈山安鎭五方五帝尊神
神仙之宗今日然燈上照天王
記我命籍度入仙宫七祖解脫
同昇太空(和)願得長生

燈光無盡天尊
向來關燈金籙簡文然燈威儀功德周圓伏
願華燈不夜丹炬長春經緯三辰増靈光之
照耀華夷四塞均神景之熒煌泉曲煥明幽
臺皎麗飛潜動植咸鼓舞於陽精人鬼龍仙
悉歡呼於帝澤群生攸遂品物敷寧爲如上
縁志心稱念
燈光普照天尊不可思議功德

靈寳領教濟度金書卷之十五
