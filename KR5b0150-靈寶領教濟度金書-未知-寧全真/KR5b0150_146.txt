










靈寳領教濟度金書卷之一百四十六(一百四十)
(七同卷)問十
洞微高士開光救苦眞人寗全眞授
靈寳通玄弘教水南先生林靈眞編
科儀立成品祈禳通用
壇中告符儀
大謝畢舉
靈通感應天尊
髙功上香長跪
具位奉行某齋小兆(臣)某誠惶誠恐稽首頓

首再拜上言(臣)聞金符煥燿流法雨於八紘
玉字煒煌扇靈風於三洞仰鳯篆虬圖之貴
扣鸞和龍御之尊敢結寸丹爰攄尺素以今
奉爲齋主某崇建某齋謝過祈恩延生請福
切慮理微理顯謀身謀家災隱未形慮福襟
而有厄變藏不測期德履之無虞匪假靈光
曷消塵暗謹依回車畢道天樞大法宣告靈
寳三景玉符庶仗慈悲普爲禳禬伏望髙眞
憫祐上聖矜憐即降勑命行下十方三界社
今城隍里域神祇土地司命依凖

帝勑遍關攸司即俾萬願咸通千災逺離云
爲動靜無苦惱之干侵出入起居有吉祥之
擁護公私泰定中外雍和(臣)無任䖍禱之至
所有靈符謹當告下
告符
三天有勑普告萬靈小兆弟子保護家庭
今請玉符萬事利貞如律宣告風火驛程
敢有拒逆萬劫酆刑所求如願萬福來并
急急如靈寳神符律令
衆念

聖德留科教修齋福壽長延生題玉簡
請命奏金章罪名除北府生籍上南昌
見存皆獲慶過去生天堂
焚符宣關
誦諸品經儀
歩虚
按人各恭信
三皈依
志心歸依
十方道寳當願衆生起心回向一切信禮

志心歸依
十方經寳當願衆生心開悟解受持轉誦
志心歸依
十方師寳當願衆生普上法橋無有障礙
祝白
具位(臣)某謹焚寳香處誠奏啓
太上無極大道虚無自然元始天尊妙無上
帝虚皇玉晨大道君妙有上帝萬變混沌玄
元老君至眞大帝諸天上帝十極髙尊上元
一品賜福天官大帝中元二品赦罪地官大

帝下元三品解厄水官大帝祖師正一沖玄
神化靜應顯佑眞君上清王趙二眞人天曹
地府五嶽四瀆洞天福地三界職司城隍社
令無邊眞宰臣聞龍漢開圖玉字恢張於五
太鶴鳴御運金書羅絡於三靈始青演妙而
寳韻十迴空碧凝眞而琅音九遍瓊房流盻
玉局承顔彰南北之樞機佐乾坤之綱紀巍
巍三洞彰紫炁於玄黄蕩蕩九清啓神功於
經緯制劫運則赤書開廓提輻圓則丹簡宏
敷鳯篆昭回瓊闕儼飛天之衛龍章煥耀紫

宫敷典禁之藏自帝尊日闢於上乗故仙聖
風行於下教淵源有翼潤澤無疆爲苦海之
慈航實昏衢之慧燭凡伸丹禱必頼玄恩以
今奉爲齋主某爲某事誦經期集嘉祥用符
欵願(臣)等調聲正氣異口同音按三籙之威
儀雍雍嘯詠遵七眞之科律侃侃謡謌靈風
陶大地之和法雨洗先天之潤伶華逸響梵
唱流明鳴玉扣瓊儀鳯凰於九奏流金舞翠
召鸞鶴於八遐神人允歡幽明胥慶以茲功
德奉爲齋主某爲某事伏願蕃釐地擁純嘏

天來道炁羅敷䕃精神而不老經法流演澤
歩武以長新觀熈調玉樹之華挈蒙發金花
之粹百千萬重莫滓天倪三十六旬常安人
紀壽祉髙摩於日觀福源廣接於雲瀛舉案
齊眉迓簾櫳之喜炁扶床坐膝開簮紱之佳
聲無䑕牙雀角之憂有鳯翼龍鱗之望千𡨚
開釋九祖超淩(臣)下情無任懇切之至
宿命讃啓經
雲篆太虚浩劫之初乍遐乍邇或沉或浮
五方徘徊一丈之餘天眞皇人按筆乃書

以演洞章次書靈符元始下降眞文誕敷
昭昭其有𡨋𡨋其無沉痾能自痊塵勞溺可浮
幽明將有頼由是升仙都
以今奉爲某人某事誦經今當恭按瓊科肆
揚玉笈恭願天無浮翳地絶妖塵琳琅振響
於十方導迎景福縹緲流華於三洞宏演嘉
祥即使齋主某妄業俱融眞機獨露鮮結節
胞根而披散謹視聽言動以清明玉簡流輝
南上紀名於福籍金符衍慶北都刋字於威
編息門外之驚濤𡨋庭前之麗景椿萱難老

蘭桂長新稽首皈依平坐如法
平坐讃
道塲衆等執簡當心平坐如法
開經玄藴呪
寂寂至無宗虚峙劫仞阿豁落洞玄文
誰測此幽遐一入大乗路孰計年劫多
不生亦不滅欲生因蓮花超淩三界徒
慈心解世羅眞人無上德世世爲仙家
請轉寳經誦經
仰惟無極大道三境至尊十華髙眞三界衆

聖祈垂鑒映同賜證明臣聞道混一元御炁
玄黄之表教羅七部流華經緯之中眞風槖
籥於清微化雨沾濡於黄混消天災而禳地
禍全陽德而證隂功種種禎祥昭昭福慶凡
伸皈戴必沐陶鎔襲炁母以仙飛超化兒而
眞適向來奉爲某修誦眞經莫不虚明一性
澄㵸五情啓紫陽玉匱之藏關盟四極敷碧
落金眞之典證誓十華幸經法之周圓獲試
魔之辟斥上徼天澤下浹民生伏願某道域
天開德墓日闢吉祥止止箕疇九五以俱登

茀禄崇崇羲象十三而並遂七葉耀連榮之
盛五枝騰衍慶之芳親逝祖玄俱擢形於紫
漢𡨚和冥顯均超景於黒單門庭之霽月秋
澄院宇之光風春適普該眷序均擁熈平更
冀夜壑開明寒庭煥耀飛濳化化各逰泳於
天和動植生生並涵濡於地粹八荒壽域九
軌福庭稽首皈依聞經讃詠
三聞經
聞經巳後唯願衆生深入法門歸依信受
聞經巳後唯願衆生萬罪並消善芽増長

聞經巳後唯願衆生永斷執迷常歸正道
向來頌
禮諸品懴儀
歩虚灑淨
三皈依啓白
具位(臣)某謹焚香上啓
太上無極大道虚無自然元始天尊妙無上
帝虚皇玉晨大道君妙有上帝萬變混沌玄
元老君至眞大帝諸天上帝十極髙尊上元
一品賜福天官中元二品赦罪地官下元三

品解厄水官祖師正一沖玄神化靜應顯佑
眞君上清王趙二眞人天曹地府五嶽四瀆
洞天福地三界職司城隍社令無邊眞宰恭
願虚玄曲應衷素遥聆縹緲丹輿降玲瓏之
玉闕翩翻緑輦御廣漢之瑶空萬聖雲從千
靈雨集爲觀懇禱俯賜禧祥(臣)聞三寳開圖
懴過昭回於惠日十華佐運朝天披拂於慈
雲省身殫百拜之文首愆紀三官之品若稽
洞輔參賛樞機玉律森嚴刑固符於秋殺金
經釋宥德實契於春生皆仙眞推惠下之仁

俾黎庶克享終之壽凡居陶冶孰外權衡以
今奉爲齋主某今當清淨塵根齊同慧性遵
玄元之品格按靈寳之科條潔已朝眞鋪陳
丹笈檢身禮聖契合玄穹香花璀璨於三成
旂葆翩翻於九奏伏願某懴罪罪滅舉善善
臻霽月門庭常享敦頥之樂光風院宇咸膺
視履之榮起處而經緯扶玄行藏而隂陽拱
妙蒙如丹禱允荷玄恩清衆運誠依經朝禮
禮懴畢再啓白
具位(臣)某謹重誠上啓

三清上聖十極髙眞三元帝尊正一教主三
界應感一切眞靈(臣)聞上聖慈悲降福禧於
蒼極下愚蒙昧積過咎於黄垓惟殫懴悔之
誠斯罄祈禳之敬重攄卑陋荐瀆髙明向來
奉爲某宣禮某懴莫不攝齊屏息縮袵舒音
身殫朝禮之恭淘澄三業口罄舉揚之敬披
散六情罪花懴旣徃之繁福果輅方來之衆
伏願自今其始惟吉之從付萬事於鴻毛松
筠耐歲殄千殃於兎角梧竹藏春精神融愛
日之和歩武快祥風之運四時鼓舞五世扶

揺爲如上縁志心稱念消愆滅罪天尊(和)不
可思議功德
向來

靈寳領教濟度金書卷之一百四十六
















