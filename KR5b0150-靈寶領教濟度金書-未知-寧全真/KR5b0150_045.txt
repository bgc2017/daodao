










靈寳領教濟度金書卷之四十五(四十六四/十七同卷)
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(開度黄/籙齋)
　　九朝行道儀
　　　第二日早朝
　　　各禮師存念如法
　　　宣衞靈呪
五星虚映煥景神庭包羅无象合炁羣靈
潜形杳黙周遊五經揚威耀日役使甲丁

却妖除禍滌穢消氛萬魔恐怖龍虎飛奔
紫雲交覆萬炁齊并(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玊女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神臣今清旦升壇行道朝
謁帝眞奉爲入齋意其諸誠意具載緘謄願

得
太上十方至眞道炁靈寳妙光下降流入臣
等身中令臣所啓之誠速達俓御
太上无極大道至眞玊皇上帝御前
　　　請稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玊皇十方已得道大聖衆至眞
諸君丈人三十二天帝君玊虚上帝玊帝大
帝東華南極西靈北眞玄都玊京金闕七寳

瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
金闕嵯峨耀神光之流日玊京縹緲旋梵炁
之明霞瑶林蒨而朱實離離琅騫振而翠葩
奕奕上極无上紫精凝浩劫之尊髙拱彌髙
碧靄御无形之祖轡飛龍於璇圃吟神鳯於
瓊臺凝妙澄眞撫丹霄通明之闕分靈應化

運流珠洞景之宫五億咸宗三千共仰臣等
笋班濫綴芝檢叨膺紫戸青房莫悟存思之
妙黄庭丹谷罔明還返之玄嘆逐兎之彷徨
驚織烏之迅邁俯窺雲岫莫振袂以幽棲仰
藉霞霄常峨冠而奏對帝恩春育天聽秋嚴
凡有皈投敢忘敷奏今有詞㫖謹爲上聞
　　　宣詞
按如詞㫖備切忱恂臣聞三寳開光靈寳化
敷於九地九霄御炁神霄道冠於三天統飛
梵以騰輝並耀靈而煥彩胎嬰内孕融三寳

之靈烟魂爽上超流五華之法雨巍巍大梵
劫劫長存期起死以迴骸盍皈誠而請命今
齋主某情鍾人極義重天倫四大分離哀藏
舟而何在六如變滅瞻逝水以不回孰開長
夜之隂霾俾宴生春之陽景爰依蘂笈恭啓
芝壇羲馭回霄浴朱霞於暘谷龍軿駐景凝
翠靄於蕭臺天花散而玄鶴翩翻雲和奏而
青鸞鼓舞霓旌曵玊開禁路以飛華羽葆流
金上天階而煥耀紫烟擁蘭篝之影碧霞籠
楓陛之光三極朝班十華肆覲庸冐再三之

瀆切切鱗嬰重殫萬一之忱依依羽袂肅蕘
言於鷺序迓芝綍於螭坳願降徽音提携幽
趣淨六神清十業還正性之圎明離五苦出
三途生善心之正直超凌地界飛歩天衢溥
幽顯以蒙恩洽邦家而均慶以今清旦陞壇
行道請法衆等運兹初捻上香
願此香烟騰空俓上供養
无上至眞道寳大羅元始天尊金闕至尊玊
皇上帝无上清微天宫眞仙衆聖臣等皈身
皈神皈命首體投地仰依

太上三尊願以是功徳歸流宗祧先聖社稷
尊靈伏願麟馭凌霄鸞軿汎景䕃子孫於百
世葉葉英君扶聖祚於千齡朝朝賢輔
皇帝統天御極制地膺圖禹甸開平恢武功
於二極周疆丕冐熈文治於九丘登封耀玊
牒之藏告成侈玄圭之錫東宫齊聖端歩武
以參機内掖宣明肅鴛儀而佐政楓宸穆穆
茅屏詵詵今故燒香自皈依
師尊大聖衆至眞之徳得道之後保天長存
(和)與道合眞

以今清旦陞壇行道請法衆等運兹二捻上
香
願此香烟騰空俓上供養
无上至眞經寳玊晨靈寳天尊紫微天皇大
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳歸流齋主家九玄七
祖亡故靈儀伏願月珮朝元雲𥚑覲聖披六
銖之纎麗侍宴玄都餐七寳之華腴乗飈紫
極衍蕃釐於天上流餘慶於人間齋主某韻

恊英靈器侔瑚璉印纍纍綬若若開櫝玊之
榮津福被被禄臯臯快籯金之昌運䕃椿萱
而不老耀蘭桂以齊芳春滿簾櫳瑞氣叶一
家之慶風清庭户祥光融九族之和枌社相
歡芸䆫恊樂今故燒香自皈依
師尊大聖衆至眞之徳得道之後昇入無形
(和)與道合眞
以今清旦陞壇行道請法衆等運兹三捻上
香
願此香烟騰空俓上供養

无上至眞師寳五靈玄老天尊紫微北極大
帝后土皇地祇大赤天宫無邊聖衆臣等皈
身皈神皈命首體投地仰依
太上三尊願以是功徳歸流普天率土内夏
外夷萬國六軍四民百姓普願祥雲煥彩湛
露流輝夕柝聲沉閑鴈陲之白日春犂影轉
翻犢隴之黄雲衣冠化披毳之腥禮樂變雕
題之陋聚廬胥慶不逢當道之𧲣狼擊壤相
歡母植飛隣之雞犬臣等師資同學父母親
縁捨妄歸眞超凡入聖既徃者碧霄侍宴入

珠黍以傳經見存者丹谷髙澄混金芽而鍊
質今故燒香自皈依
師尊大聖衆至眞之徳得道之後長享自然
(和)與道合眞
　　　禮方懴悔
　　　三啓
　　三禮
　臣等志心稽首禮
太上无極大道
　臣等志心稽首禮

三十六部尊經
　臣等志心稽首禮
玄中大法師
　　　重稱法位
具位臣某與臨壇官衆等謹重誠上啓
虚无自然元始天尊无極大道太上道君太
上老君髙上玊皇十方已得道大聖衆至眞
諸君丈人三十二天帝君玊虚上帝玊帝大
帝東華南極西靈北眞玄都玊京金闕七寳
瓊臺紫微上宫靈寳至眞明皇道君三十六

部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
開明三景靈根流衍於上玄迴度五常天紀
扶摇於大梵煥箕斗歴旋之運配璧奎飛擊
之維環拱清微三界上尊於無色周羅碧漢
十方旁御於有形仙聖聿都帝眞攸宰福生
靈於黄混提飛爽於黒單普度天人流明幽
顯今齋主某仰慮亡故某五賊詛訌三惑飄

流風蕩心旌昧有初而顚倒烟迷情轍縱無
始以紛紜靈珠光障於容塵寳鑑影摇於意
葉八節四始罔殫潔已之勤五臘三元莫罄
省身之禱鑿七竅於倐忽冠百關於隂陽河
源泉曲之司驚魂杳杳岱宗羅酆之獄震魄
幽幽匪上叩於玊清曷下提於金粟爰遵丹
笈恭啓玄壇龍璧羅敷奠五靈而䞇敬鳯繒
陳設朝十極以䟽愆伏冀靈景居中威顔在
上眞光遍覆窮碧落以徹黄泉梵炁經行攝
隂靈而通陽耀面禮獅頭之座身親龍尾之

墀飽聽法音淪生生之性垢旋餐玄味淨劫
劫之塵根了悟眞元斷除虚妄徴連永絶百
年之債訟氷清慈愛齊同三際之𡨚憎風散
明心見性飛空歩虚蒙寂感之不遺拜潜昭
之有造齋主某嶽崇壽峙河潤福源朗蟾玊
於碧天一襟瀟灑耀驪珠於滄海八靣玲瓏
融百福於方來洗千愆於已徃上願乹樞清
晏坤軸昭寧五炁流祥四靈薦瑞赤書流煥
保劫運以徘徊紫簡輝煌定基圖而鞏固林
澤不逢於沴蜮田疇無撓於霖蝗蠢動蛸翹

徳溥流於和炁龍仙人鬼恩均被於祥光林
林有生熈熈无上則上明天尊大慈之化下
副臣等皈命之誠謹啓以聞
　　　發願
一念爲道四大合徳齋主七世父母免墮憂
　苦上升天堂衣食自然
二念帝王國主道化興隆庠序濟濟皇教恢
　宏威儀翼翼普天所瞻民稱太平四夷賔
　伏妖惡自滅聖賢自生
三念法師功徳大建教化明達俱獲飛仙

四念同志學人早得仙道更相開度
五念九親和睦好尚仁義貴道賤財行爲物
　範
六念捐已布施道士及飢寒者天下人民各
　得其所
七念蠕動跂行一切衆生咸蒙成就
八念赦貫前生今世罪對立功𥙷過
九念家門隆盛宗廟有人世生賢才
十念尊受經師不敢中怠平等一心廣度克
　獲上仙白日登天拜見太上永成眞人雲

　車羽駕(和)與道合眞
　　　存神燒香
香官使者左右龍虎君侍香諸靈官當令臣
向來清旦陞壇行道之所自然生金液丹碧
芝英百靈衆眞交㑹在此香火爐前令臣學
道得道求仙得仙齋主受福幽顯沾恩十方
仙童玊女侍衛香烟傳臣向來所啓之誠速
達徑御
太上无極大道至眞玊皇上帝御前
　　　出堂頌下壇

　　　回師




靈寳領教濟度金書卷之四十五




