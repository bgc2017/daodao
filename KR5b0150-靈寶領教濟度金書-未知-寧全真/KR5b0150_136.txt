










靈寳領教濟度金書卷之一百三十六問五
洞微髙士開光救苦眞人寗全眞授
靈寳通玄弘教水南先生林靈眞編
科儀立成品祈禳通用
分燈儀
法師詣三寳前
具位臣某誠惶誠恐稽首頓首再拜奏啓
太上無極大道玉清聖境元始天尊上清眞
境靈寳天尊太清仙境道德天尊恭望
道慈俯垂省録臣聞隂陽剖判陽光髙映於

玄虚晝夜循環夜色低迷於寥廓況居濁世
動渉昏衢非陶三景之靈芒曷破十華之幽
暗是以帝師曲憫仙聖弘慈散燄流光藹琅
音於回耀垂華示象揚玉籟於明燈金籙著
消災懴罪之儀瓊房隱内觀求仙之㫖中華
五臟外燭百形上晃朗於層霄下陸離於寰
域祛隂開夜續晝還陽巍巍妙用以難明赫
赫神功而普被今齋主某崇建某齋遵依科
範建立玄塲敷蓮炬於十門列蘭膏於四界
紫宸請命希垂無極之神輝丹闕䟽恩冀削

有生之隂障伏願玉毫逺照金相流華仗三
氣之眞符按九光之聖彩煌煌散景太空之
星斗交羅燦燦凝煙遥漢之虹霓隱映亘天
徹地遣暗生明迎陽福以召禎祥驅隂符而
度厄難由兹慧燭遍照迷途躡空洞以仙飛
形神俱妙感虚無而朗徹性命合眞加持燈
光稱揚寳號
大聖道寳天尊
大聖經寳天尊
大聖師寳天尊

法師秉燈在手宣明燈呪
元始開圖九陽吐精虚無一炁光耀天經
流明太空日月華燈羽章披朗蕩蕩玉清
金華映霄玉芝自生降光照夜朱陽煥升
玄精隱伏華象開明神燈洞景離羅長庚
削滅九隂輝光散英上徹福堂下燭幽扄
中明室宅罪滅福興八景齊到萬願咸并
䰟𩲸自然通眞達靈却除死籍注上生名
消災除厄邪怪濳形度身仙籍七祖飛騰
神明侍衛流慶家庭華燈一照身宅光明

(和)與道合眞
祖炁凝華運二儀而成象靈光轉燭豆八極
以流精飛𦬆煥爛於銀缸舒燄熒煌於玉樹
廓清隂暗開朗晨輝承鬱儀陽燧之華接元
始圓光之象散一爲萬燈燈相續以無窮自
表及中景景俱明而莫盡妙哉利益至矣莊
嚴今將依按玄科輝明丹炬仰祈霄造俯軫
愚衷稽首皈依分燈如法
法師以紙撚㸃燈在手宣明燈呪
大道凝輝丹霞散陳炎精童子洞煥朱煙

照映室宅削滅妖氛今日大慶萬象晶熒
群隂濳伏幽暗開明靈光所被夜景澄新
神燈華燦朗徹三辰煌煌滿巵灼爍重昏
開陽消隂沉翳和温普映内外丹精上聞
金童侍香素女通靈扶衰度厄正𩲸安䰟
落落開張上照諸天梵炁彌羅下達黄泉
灾凶辟斥斷塞邪源祖玄欣慶希陽乗晨
我身光明洞達無邊功沾一切生死蒙恩
(和)與道合眞
㸃燈

道生一一生二二生三三生萬物見前清衆
請爲分輝
流光法界天尊
太上散十方華燈通精誠諸天皆赫然
諸地悉朗明我身亦光徹五臓生華榮
炎景朝太虚遐想通玉京
旋繞立班
向來然燈功德悉巳周圓伏願齋主某心燈
熒徹性燭澄明九厄三災逐燼花而削落千
祥萬福隨燄蕋以舒長松栢貞堅芝蘭秀發

樂壷天之不夜融福地以長春民欲有孚帝
恩無外俯窮九壘旁徹十華均離幽暗之郷
永化光明之界稽首皈依無極大道志心稱
念燈光普照天尊(和)不可思議功德
北斗燈儀
碧虚縹緲騰寳霧於金猊紫漢氤氲藹飛煙
於玉鳯一誠露奏萬福天開以今恭𤑔寳香
遥瞻供養
太上無極大道三清上聖三寳至尊紫微中
天北極大帝勾陳上宫天皇大帝中天髙上

玉皇尊帝太微玉帝北極玄卿大帝貪狼玉
皇九晨君巨門玉皇北上晨君禄存玉皇主
仙華晨君文曲玉皇玄上飛蓋晨君㢘貞玉
皇金魁七晨君武曲玉皇北辰飛華晨君破
軍玉皇總靈九元北蓋晨君外輔玉皇帝尊
九晨君内弼玉皇帝眞元晨君九晨夫人九
隂内妃三台華蓋星君斗中玄曹道德聖衆
齋主某建生本命元辰星君運限照臨一切
星宰虚空監察應感眞靈太歳尊神日直眞
官土地正神里域主宰仗此寳香普同供養

伏聞圓方剖粹九晨端御於玄樞經緯凝精
七政髙羅於紫極運帝車而四方臨制鼓化
瑟而萬範恢張中垣領喉舌之司東藩儼權
衡之任朝三五於地紀明十二於天罡召運
儛輪九五應隂陽之度枕參携角四七定冬
夏之期履䰟𩲸以飛翔妙空常而變化裁成
五炁調理群靈金池開龍漢之祥玉局啓鶴
鳴之運靈光燁燁拱帝座於勾陳聖化巍巍
䕃民生於輿幅法橋穩駕眞路宏開惟殫積
善之丹忱斯契降祥之玄監以今齋主某福

基夙挺道運欣逢輙邀環珮之班庸對璇璣
之御霞披蘂笈遡玉漢以瞻星風潔蓬居列
銀缸而建斗飛晨合景耀彩凝芒紫煙聮三
素之輝丹燄吐九華之瑞伏願青華定籙壷
天宴樂於春臺丹簡上生福地迴旋於壽域
吉祥止止福慶熈熈稽首皈依無極大道
(臣)衆等志心皈命中天大聖北斗貪狼陽
明玉皇君斗中神仙和諸靈官
伏以靈華天上玄魁注青炁之精太上宫中
太尉御玉樓之邃執玄圖以司萬化列琪樹

而開九門司政紏非録功察過總九天之眞
聖參賛紫樞監五嶽之飛仙昭明玄格下提
後學中領神靈分野應秦徐之郷建生推子
極之位是爲日配所主天元占身象於星燈
表英名於遁甲今有齋主某馳神璇闕蕆事
瑶壇皈命中天大聖貪狼陽明玉皇君伏願
玉籙書名青精定命箕疇九五福並東海以
天開莊筭八千秋齊南山而地久慧源波瑩
神觀風清溢和氣於家庭襲靈光於動履宸
恩久被民欲有孚稽首皈依䖍誠讃詠

信禮髙上紫微垣北斗貪狼星君
北斗延生回眞四靈流輝下映朗達玄㝠
七元命籍名列紫瓊保身續壽永亨利貞
耳目開爽䰟𩲸長寕攝養精炁與神同明
延生自然上升玉清(和)願得長生
(臣)等志心皈命中天大聖北斗巨門隂精
玉皇君斗中神仙(和)諸靈官
伏以神華天上玄斗注黑氣之精中元宫中
上宰御玉樓之邃執羽節以參萬化列瓊樹
以開五門宿命攸司禄存是職總普天之列

宿經緯運行領率土之萬靈隂陽爕理下監
兆姓中理眞仙分野應楚益之郷建生推丑
亥之位是爲月配所主地元占命象於星燈
表任名於遁甲今有齋主某馳神璇闕蕆事
瑶壇皈命中天大聖北斗巨門隂精玉皇君
伏願朱臺書名玄芝定命根塵煙滅靈光開
曉鑑之輝業障雲消定水映秋蟾之影北眞
落死南極上生垂奕葉之芳猷慶連枝之樂
事天休滋至民願允諧稽首皈依䖍誠讃詠
信禮髙上紫微垣北斗巨門星君

北斗度厄髙仙上靈流輝遍照内外肅清
七元紀籍名列紫庭扶身延壽禄位長亨
臓腑開朗動止咸寧光運合景與神同榮
度厄自然上升玉京(和)願得長生
(臣)衆等志心皈命中天大聖北斗禄存玉
皇君斗中神仙和諸靈官
伏聞玄皇天内上精注黄炁之芒眞元宫中
司空御玉樓之邃執青籙以敦帝化列琳樹
以開華門位領仙曹職司神籍總九聖之眞
宰班秩森羅監五嶽之神靈過功昭朗下提

學道中領仙眞分野應梁冀之郷建生推寅
戍之位是爲火配所主日元占福象於星燈
表柱名於遁甲今有某馳神璇闕蕆事瑶壇
皈命中天大聖禄存眞人玉皇君伏願方諸
書名黄絹定命一千二百戒行炁宇髙華八
萬四千塵勞神光照耀朱顔不老紫氣長新
芝蘭衍文獻之傳桑梓茂弦謌之俗民情溥
遂帝渥旁敷稽首皈依䖍誠讃詠
信禮髙上紫微垣北斗禄存星君
北斗保命玄靈散陳丹田通暢運合仙眞

七元定籍名列紫文護身注壽禄慶維新
辟除邪惡善瑞日臻去來無礙與神同倫
保命自然上升玉賔和願得長生
(臣)衆等志心皈命中天大聖北斗文曲玄
㝠玉皇君斗中神仙和諸靈官
伏聞皇華天上綱極注紫炁之精紐幽宫中
遊擊御玉樓之邃執命靈而裁萬化列琅樹
而開三門伐逆攸司悖凶是職總九天之神
鬼清肅虚玄監萬地之死生提携品𩔖下衡
地府中領北宫分野應荆呉之郷建生推卯

酉之位是爲木配所主月元占禄象於星燈
表心名於遁甲今有齋主某馳神璇闕蕆事
瑶壇皈命中天大聖文曲玄㝠玉皇君伏願
玉格書名丹芝定命三靈備體並洪福於滄
溟五炁朝元等龜齡於箕翼川增百順雲散
千災漱玉醴以酣和固瓊顔而味道宸光宻
映民欲恊從稽首皈依䖍誠讃詠
信禮髙上紫微垣北斗文曲星君
北斗益筭明霞散敷流光普帀眞炁長扶
七元度籍名列紫書治身添壽常慶歡娱

飛仙蹈舞遊宴玄都徹視表裏與神同居
益筭自然上升玉虚(和)願得長生
(臣)衆等志心皈命中天大聖北斗㢘貞丹
元玉皇君斗中神仙和諸靈官
伏聞元皇天上靈關注白炁之精綱神宫中
斗君仰玉樓之邃執青籙以成萬化列丹樹
以開七門命籍攸司混輿是統總空霄之譜
録主宰圓方領鬼神之簿書權衡善惡下提
地庶中領仙眞分野應趙兖之郷建生推辰
申之位是爲土配所主江元占官象於星燈

表禽名於遁甲今有齋主某馳神璇闕蕆事
瑶壇皈命中天大聖㢘貞丹元玉皇君伏願
崑臺書名金精定命亭亭壽址摩翠岱於青
冥浩浩福源㵼銀潢於碧漢堦蘭茂秀庭桂
光華景雲開歩武之祥彩霧藹家門之瑞民
生咸慶帝化均沾稽首皈依䖍誠讃詠
信禮髙上紫微垣北斗㢘貞星君
北斗消災玄黄開陽仙靈影現光徹十方
七元掌籍名列紫房衛身益壽長啓福祥
明眞降佑滌蕩凶殃華精炁結與神同郷

消災自然上升玉堂和願得長生
(臣)衆等志心皈命中天大聖北斗武曲北
極玉皇君斗中神仙和諸靈官
伏聞中皇天上紫極注緑炁之精紀明宫中
太常御玉樓之邃執玉策以明萬化列玄樹
以開八門升進功勤轉輪階級總九天之眞
聖遷賞躋班統五嶽以飛仙録勲加秩下司
得道普領學人分野應燕揚之郷建生推已
未之位是爲水配所主河元占壽象於星燈
表輔名於遁甲今有齋主某馳神璇闕蕆事

瑶壇皈命中天大聖武曲北極玉皇君伏願
金臺書名水瑛定命珠星輝潤襲佳炁而門
庭相歡璧月涵清湛靈臺而精神永固流芳
燕翼化戴鴻鈞無三災九厄之憂感萬聖千
眞之護天祥允集民欲濳孚稽首皈依䖍誠
讃詠
信禮髙上紫微垣北斗武曲星君
北斗扶衰眞宗降靈流霞散光仙仗交盈
七元典籍名列紫營固身養壽慶合連并
髙玄接引優㳺五明駕景飛翔與神同齡

扶衰自然上升玉庭和願得長生
(臣)衆等志心皈命中天大聖北斗破軍天
關玉皇君斗中神仙和諸靈官
伏聞眞皇天上運天注絳炁之光關會宫中
上帝御玉樓之邃執神章以敷萬化列華樹
而開一門機運攸司劫㑹是職總四時長短
之度消息調和領二儀否泰之期盈虚統濟
機參造化權斡隂陽分野應齊豫之郷建生
推午支之位是爲金配所主海元占妻象於
星燈表衡名於遁甲今有齋主某馳神璇闕

蕆事瑶壇皈命中天大聖破軍天關玉皇君
伏願玉籙書名芝膏定命八景含兎烏之影
福樹春融千齡齊龜鶴之期壽基日闢蓬茅
有耀梨棗無塵敦學詩學禮之風極潤屋潤
身之樂民情上徹帝渥下敷稽首皈依䖍誠
讃詠
信禮髙上紫微垣北斗破軍星君
北斗散禍玄英禦凶靈威備守妖邪絶蹤
七元注籍名列紫彤榮身增壽享福無窮
仙官扶衛歩躡雲中正真降集與神同聦

散禍自然上升玉宫(和)願得長生
(臣)衆等志心皈命中天大聖北斗外輔洞
元玉皇君斗中神仙(和)諸靈官
伏聞太常天上空眞注碧炁之芒帝席宫中
尊帝御玉樓之邃執火鈴以旋萬化列青樹
而開八門眞仙攸司神靈是職天地嶽瀆之
廣典領無違罪福功過之繁分别有要總領
樂事考察元臣占吉象於星辰表内名於遁
甲今有齋主某馳神璇闕蕆事瑶壇皈命中
天大聖外輔洞元玉皇君伏願上清書名芝

瑛定命歳功三百六十時迎紫炁以籠䓗天
髙八萬四千里耀華芒而鬱勃金丹駐景玉
液延年門庭消五濁之塵歩武被三靈之慶
玄恩誕布丹悃濳通稽首皈依䖍誠讃詠
信禮髙上紫微垣北斗外輔星君
北斗洞明神彩發輝内暢眞元外集玄微
九光領籍名列紫墀消災注福邪害不欺
骨清氣爽曉暢靈威長生受慶與臣同飛
逰行自然上升玉虚(和)願得長生
(臣)衆等志心皈命中天大聖北斗内弼隱

元玉皇君斗中神仙和諸靈官
伏聞變靈天上元寳注玄炁之芒上尊宫中
太常御玉樓之邃執帝章而參萬化列華樹
以開九門變化無方隱藏莫逆九州萬國之
衆考察無私三公九卿之尊權衡有頼裁成
庶務化育群工占福象於星燈表蓬名於遁
甲今有齋主某馳神璇闕蕆事瑶壇皈命中
天大聖内弼隱元玉皇君伏願九天書名曜
暉定命光風霽月融和氣於門闌景星卿雲
擁祥光於歩武災消未兆福衍方來湛定水

以無塵聳仁山而益秀洪休宻映素悃濳孚
稽首皈依䖍誠讃詠
信禮髙上紫微垣北斗内弼星君
北斗隱元濳耀紫微廻靈飛景眞炁含輝
九光典籍名列紫芝延齡注福吉慶相隨
耳目清暢身心恊熈掃蕩妖禍與神同歸
徘徊自然上升玉墀(和)願得長生
福生無量天尊
衆誦大呪旋繞
大慈延壽天尊

向來關祝北斗星燈功德周圓伏以飛登道
妙於函三孰窺天寳祈懴㫖宣於正一爰露
神機惟秉陽崇臨下之綱故垂象總受中之
柄玉垣左燦制天政於九晨金闕前輝溥帝
恩於六合權衡是頼槖籥無私今有齋主某
覺性命之根宗企玄元之閫域燈輝玉蘂章
唱金玄虹梁歩接於紫雲鶴馭蹕移於璇極
允孚帝監仰荷宸休伏願降豁落之華芒四
魔滅跡挹元皇之正炁三景齊年與道合眞
爲善最樂簮紱耀堆牀之笏詩書華挿架之

籖隴畞雲連倉箱星燦暢歡聲於庭戸襲世
慶於曾玄萬善悉陶千祥加被祖宗超邁眷
屬安寧普及含靈俱登道岸爲如上縁請
聖證明志心稱念福生無量天尊長生保命
天尊延壽益筭天尊(和)不可思議功德


靈寳領教濟度金書卷之一百三十六


