










靈寶頌敎濟度金書卷之一百六十二
　　　　洞微髙士開光救苦眞人𡩋全眞授
　　　　靈寶通玄弘敎水南先生林靈眞編
　科儀立成品(預修黄/籙用)
　　第一日午朝儀
　　　歩虚燒香頌
　　　各禮師存念如法
　　　衞靈
謡歌空洞帝君存壇五帝校録受符三官
備衞四門束魔去姦流鈴擲火除穢焚殘

身佩金書錬液芝顔玄虚素合心動三關
騎龍跨鸐控虬乗鸞衆星守舍千魔不干
道炁常存萬仙委安(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入

齋意以今午朝陞壇行道願得
玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅根響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝御前
　　　請稱法位
具位奉行生身受度預修黄籙大齋法事小
兆臣某與臨壇官衆等謹同誠上啓
太上无極大道虚无自然元始天尊太上道

君太上老君髙上玉皇十方巳得道大聖衆
至眞諸君丈人三十二天帝君玉虚上帝玉
帝大帝東華南極西靈北眞玄都玉京金闕
七寶瓊臺紫微上宫靈寶至眞明皇道君三
十六部尊經玄中大法師上相上宰上保上
傳太平下敎二十四眞人西城總眞王君太
乙眞人東嶽上卿司命茅君定録保命二眞
人名山洞府得道神仙三界官屬一切眞靈
臣聞三乗御運清微啓空洞之竒七部開光
赤明散飛玄之妙玉字浮空於碧落金書隱

顯於紫陽鏤玉翔龍煥天章而煒燁編金躍
鳳彰聖彩於陸離道開龍漢之先敎演鸐鳴
之後四萬劫而赤書下耀五千文而紫炁西
流巍巍眞聖之瓊藏翼翼仙靈之璧拱經天
緯地旋隂轉陽舒化日於蒼生布慈雲於黄
混妙哉化育大矣生成今齋主某二炁陶形
五靈孕質荷乾坤之覆載感儀璘之照臨以
地水火風假合之身逐夢幻泡影須㬰之景
百齡荏苒孰操彼岸之舟三世循環曷整前
途之駕洗心切切潔己皇皇期徹土於雨先

無索裘於寒後仰惟東華之聖籙當昭北鬱
之神功九戒持身六宫護命披顯蕋珠之寶
冊且嚴芝玉之瓊圖植福生前流祥身後爰
皈依於聖日期覆䕃於玄雲月陛三成齋按
預修之旨雲階九奏法遵受度之文帝貺昭
昭民情翼翼騰詞章於青蠒露懇欵於丹毫
虎拜勤渠蟻衷激越今有詞旨敢不上聞
　　　宣詞
按如詞言情深激越臣等肅將鷺序肆覲龍
墀仰紫極之雲開瞻翠華之日近瑶光在上

煥霽色於九垓圭影正中散陽輝於萬宇鳳
磬間瓊笙之韻鯨鏞揚玉籟之音翠蕚虬枝
列旂旄而容與霓烟紫霧羅旌葆以翩飜青
鸞鼓舞於雲端丹鶴徘徊於天際冀垂西顧
俯鑒中淵化期洽於人天恩徧沾於家國
以今臨午行道請法衆等運茲初捻上香
願此香烟騰空俓上供養
无上至眞道寶臣等皈身皈神皈命首體投
地仰依
太上三尊願以是功德上祝當今

皇帝陛下伏願道契懷胥聖傳軒昊廓八圓
之土宇均覆堯仁極九軌之封疆悉沾舜德
五福效華封之祝萬靈傳嵩嶽之呼位𣗥靣
槐萃中朝之俊彦分符剖竹昭外閫之威勲
鳳暦天長龍圖地久今故燒香自皈依
師尊大聖衆至眞之德得道之後保天長存
和與道合眞
以今臨午行道請法衆等運茲二捻上香
願北香烟騰空俓上供養
无上至眞經寶臣等皈身皈神皈命首體投

地仰依
太上三尊願以是功德皈流齋主某伏願道
運沖夷仙標峻整祥開福地春風之歩武常
新瑞溢壷天秋月之精神不老霞映庭中之
日月氷澄門外之波濤簮紱連榮東山藹芝
蘭之秀詩書衍慶北平標梧竹之英世澤洋
洋芳猷濟濟今故燒香自皈依
師尊大聖衆至眞之德得道之後升入無形
和與道合眞
以今臨午行道請法衆等運茲三捻上香

願此香烟騰空俓上供養
无上至眞師寶臣等皈身皈神皈命首體投
地仰依
太上三尊願以是功德皈流臣等三師四友
五族六親伏願與道合眞爲善最樂玉顔耀
景三田升降於雲泉金谷凝輝五炁循環於
霞液世外之風雲慶㑹人間之歲月迴旋性
地無塵䇿凌霄之駿軌心天有耀騰駕景之
芳踪班列虚玄名髙宇宙今故燒香自皈依
師尊大聖衆至眞之德得道之後升入無形

和與道合眞
　　　禮方懴方
　　　命魔歩虚
　　　三啓頌三禮
　　　重稱法位
具位臣某謹重誠上啓
太上无極大道元始天尊太上道君太上老
君无上玄老十方巳得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等

草萊賤質蒲栁輕資際昌運之流行幸眞乗
之廣扇九光鳳牒天開微妙之符八㑹鸞書
師授希夷之旨莫附林泉而髙蹈乃甘朝市
以卑栖帝德天涵校過幸寛於四極聖恩地
闊立功宣賛於三靈庻證初盟庸酬終志今
有齋主某秉丹饗帝瀹素承天培此日之慶
基瓣香激切植他時之福址瞻燭勤渠尚慮
心探畏途性淪憂景天精天粹揚地網之昏
塵陽炁陽神鼓隂機之迷垢荆𣗥雨滋於靈
府蓁茅日塞於玄扃六賊雷轟五官雲擾𧇊

忠信而乖仁義背廉耻而犯網常愆書五帝
之曹過紀四司之録未消惡障曷就善功保
天無終仰帝恩之廣大與民更始昭聖澤之
汪洋願頒楓綍於雲層更鼔芝綸之風澤玄
司煥耀名銷北府之刑編丹簡煇煌字紀南
宫之仙籍錫天上之五福掃人世之三災瓊
醴酣和眞炁自朝於丹臉玉華凝景玄漿宻
降於朱容邁椿筭以逍遥宴龜齡而容與見
在旣融於泰運未來益衍於玄基道翼眞扶
後三光而不老數周運盡歷萬劫以長存常

見太平永無衰謝𠃔拜提携之造冀垂陶冶
之恩上願帝化熈平皇圖澄晏山靈薦祉川
后靜波禾開同頴之祥麥吐兩岐之瑞物無
疪癘遂畎畒之歡聲家有詩書𥫄井閭之和
氣仁敷動植澤被飛潜則上明
天尊大慈之化下副臣等皈命之誠謹啓以
聞
　　　十二願
一願大道淡泊虚无安閑空寂澄清自居廣
開法門敎導頑夫皆蒙惠澤精苦自修預以

同學普得升虚與天相保長存無憂
二願諸天結炁澄清髙虚廣覆保眞固靈氣
候調節四運和平國安民豐普天閑寧廣濟
一切惠逹有生保天長存億劫不傾
三願土地覆載無窮安平不䧟海淪不崩保
鎭家國兆民具從養生安死惠周十方禾稼
滋植營運日豐咸得覆載萬𩔖皆從
四願日月二景髙明無有孛蝕虧盈安清光
照諸天洞消暗㝠保固劫運世祚和平普加
潤澤惠灑衆生

五願星辰與日齊光轉燭照耀朗映十方各
安其位經緯直行保鎮家國無有災傷四海
寧一普天興昌
六願四時隨節推遷景氣和調無有災患疫
毒消滅普天安平五穀豐熟國富民歡
七願浮雲結炁聚烟飛空髙澄䕃覆玄玄隱
則無爲散則彌天神仙同居結友衆眞惠流
一切興國愛民普濟羣生人同劫年
八願風雨流灑無窮普加施泄受其發揚萬
物滋生國儲民豐

九願五嶽各安其方巍巍包藏長爲仙宫安
鎮國祚保天無終護度一切莫不仰宗
十願江海蕩蕩無極含容恢廓無細不植淵
奥柔惠潤加蠕息天人獲慶年同劫石
十一願帝王國主日昌四鎮安睦兵革不揚
天人歌唱吉應來翔敷敎濟濟威化揚揚兆
庶稱慶長樂未央
十二願蝖飛蠢動巳生未生咸蒙安全普得
生成皆見元氣受陽之形草木果林經冬不
零一切濟度靡不鮮榮

　　　復爐
香官使者左右龍虎君侍香諸靈官當令臣
午朝陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭烟傳臣向來所啓之誠速逹俓
御
太上无極大道至眞玉皇上帝(御前)
　　　出堂頌
靈寶領敎濟度金書卷之一百六十二
