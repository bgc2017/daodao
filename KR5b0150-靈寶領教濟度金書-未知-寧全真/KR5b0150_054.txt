










靈寳領教濟度金書卷之五十四周六
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度黄籙齊用)
謝恩醮儀
燒香頌
各禮師存念如法
宣衛靈呪
東方
九炁青天明星大神煥照東郷洞映九門

轉燭陽光掃穢除氛開明童子號曰玄卿
備衛我軒上對帝君收魔束妖討捕兇羣
奉承正道赤書玉文九天符命攝龍驛傳
普天安鎭我得飛仙
南方
三炁丹天煥景流光熒星轉燭洞照太陽
上有赤精合契虚皇開明童子號曰華芳
總御火兵備守玉堂斬邪束妖剪截魔王
北帝所承風火衝當流鈴交煥翊衛壇場
正炁流行敢有猖狂我享上功坐運魁罡

億劫長存保天無疆
西方
七炁素天太白流精光耀金門洞朗太冥
中有素皇號曰帝靈保神安鎭衛我身形
斷絶邪源王道正明宫殿整粛三景齊并
道合自然飛昇紫庭靈寳符命普衛萬生
元皇正炁來合我身功加一切天地咸寧
北方
北方玄天五炁徘徊辰星轉燭洞煥太微
黒靈尊神號曰層威統冠飛天仙𥚑羽衣

備守五門檢精捕非敢有干試豁落斬摧
玉符所告神眞八威邪門閉塞正道流輝
三光映照我身無衰䇿空駕浮舉形仙飛
中央
黄炁中央調理乹坤陶鎔隂陽總統玄眞
鎭星吐輝流耀九星開明童子號曰天璘
陽炁燄上朱煥炎精洞照内外運我身形
百邪摧落攝役鬼靈中山神呪普天使聞
五靈安鎭身飛上清
鳴法鼓二十四通

无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲齊
意眞諸情悃具載狀文願得
太上十方至眞道炁靈寳妙光下降流入臣
等身中令臣所啓之誠速達俓御
太上无極大道至眞玉皇上帝御前
請稱法位

具位奉行某齋謝恩清醮法事小兆臣某與
臨壇官衆等謹同誠上啓
太上无極大道虚无自然元始天尊妙无上
帝虚皇玉晨大道君靈寳天尊妙有上帝萬
變混沌玄元老君道徳天尊至眞大帝玉皇
大天尊玄穹髙上帝紫微中天北極大帝大
微上宫天皇大帝髙上神霄玉清眞王長生
大帝東極青玄老君太乙救苦天尊運明保
元上帝南極眞王朱陵大帝后土皇地祇十
方无極太上靈寳天尊九微太眞東華青童

大道君紫微元靈青金丹皇大道君无上九
天生神上帝三十二天上帝五靈五老上帝
上清十一矅上眞道君南辰六闕上眞道君
北極九府上眞道君上清二十八宿眞君泰
玄樞機三省諸相天君天地水三元帝君北
極四聖眞君玄中大法師眞君三天大法師
眞君靈寳經籍度師眞君靈寳監齋大法師
眞君十方无極飛天神王王天三界大魔王
三洞四輔經籙法科髙眞上聖三天門下三
元眞君直日引進仙官上章詞表靈官本靖

諸省府院司仙靈官吏五嶽五帝眞君五天
聖帝北隂酆都玄天大帝東霞扶桑丹林大
帝洞天福地靖廬治化仙官本靖祖玄眞師
列位眞人經籍度師列位眞人城隍社令里
域土地虚空鑒察一切眞靈臣聞一隂一陽
運靈光於鰲極萬天萬地拱祖炁於鴻鈞赤
明開溟涬之圖清微啓混濛之運雲層洞煥
呈玉宇以裁成風澤幽寥敷金書而化育蕩
蕩函三之綱紀巍巍得一之樞機至道難明
元功不宰臣等幸生樂土欣遇昌時蘂笈鈎

玄莫扶摇於鵬運芝輪煥紫冐領䄂於鴛行
進堅領教之心退勵學眞之志今齋主某陳
詞蒼極殫敬玄穹北鬱返魂巳佩天恩而起
死南丹煉炁復開地禁以迴生不勝瓊玖之
勤曷寓珠環之切爰陳羽藻粛輅飈斿伏冀
三寳飛華九霄錫慶龍旗羽蓋玉光垂䕃於
紫虚鳯葆霓旌瓊彩流明於碧落朱鳯肅前
驅之仗玄龍嚴後從之麾黄道昭回擁葳蕤
於清蹕紫關洞朗揚晻藹於丹華十極傾光
三靈混景爲暫辭於蘂闕即行幸於芝壇臣

下情不勝瞻天望聖激切屏營之至謹稽首
再拜奉迎聖駕
請衆聖
三界衆眞兩班列聖適伸拜請諒沐光臨請
各整於仙班共祗迎於帝御
降九御
鸞輿至上鳯輦來臨三界衆眞如儀朝禮朝
禮既周請升醮座齋官上香再拜初進酒
重稱法位
具位臣某與臨壇官衆等謹同誠上啓

三清上聖十極髙眞玄穹之帝座星眞洞府
之仙僚主執醮筵内外一切威靈臣聞騫翠
流華拱紫金之瑞相黍珠凝妙開碧玉之祥
光瓊音響而湛露飛霄金聲振而慈雲擁漢
百神混景返還昭保命之機萬炁齊仙生成
契回靈之㫖勑神郷而度品檢鬼營而登眞
是爲靈寳之宗首斡玄元之化範圍罔外陶
冶無遺今齋主某爾軫窮魂遐矜苦爽塵塵
穽石藴黒業於三生劫劫機輪冐玄章於九
死寂寂幽臺之霧茫茫冥壑之烟匪叩圎清

曷提方鬱爰皈神於黄籙庸請命於玄壇金
闕雲開捧緑章而夕奏瑶京日近飛朱表以
朝馳擎拳龍尾之班稽顙獅頭之座果䝉帝
造曲軫民衷白簡飛龍開九幽而照夜丹綸
驛馬廓五道以乗晨北魁頒攝魄之威南極
啓煉魂之澤神朝璿極炁返玉虚寸草心殫
曷寓粟絲之敬擷芹志切庸攄綿蕝之儀奉
蘋藻以周旋露藿葵而懇欵謄誠牋碧寓悃
毫丹今有青詞謹當宣奏
宣詞

按如詞言備陳激切臣等茅茨不剪冐陳饗
帝之儀黍稷非馨庸贄事天之禮願資神變
爲煥靈竒玉字飛玄壇巍巍於瑶界金章洞
妙筵秩秩於瓊林伶華鼓鈞樂之音寳梵舞
天葩之影珠彛泛玉羅霞饌以生香翠斚流
金凝雲漿而耀景藹籣烟於虬鼎騰蓮炬於
鸞篝瑞藹八遐祥開六合伏願臨下有赫鑒
激越之小心聽▲不違敷輪囷之大造緑輦
低回而注景丹輿容與以傾光垂鑒蒭心俯
歆菲薦臣等不勝激切祈恩之至謹稽首再

拜酒陳亞奠
舉玉音
具位臣某與臨壇官衆等謹同誠上啓
三清上聖十極髙眞玄穹之帝座星眞洞府
之仙僚主執醮筵内外一切威靈臣聞四雌
五雄丹谷混凝於聖日七經八緯玄關靜黙
於神風御二景以飛奔佩三皇而召制黄庭
胤寳轉乹坤子午之機絳室流華結坎離水
金之象先天妙化後劫玄宗宴坐則葆精炁
神超隂陽而嘯朗經行則運玄元始澤幽顯

以流明道貫一乗教分三洞紫微祕妙天開
昌運之期黄混敷玄聖演繁釐之澤宗風益
振化雨無私今齊主某㓗已㘅恩洗心報徳
齊功日赫巳超九壘而流輝醮席星羅更合
十華而混景敢憚鱗嬰之瀆重殫羽悃之眞
伏願債訟氷清注殃雲散天機與善開壽域
以天長地網消愆闢福郷於地大霽月輝華
而歩武光風披拂其精神霄蓋威芒罔干五
紀𨇠臨之位垓與暗炁母凌一區環拱之維
耀丹桂於五枝茂玄芝之九葉室家胥慶手

茸梓澤之春庭户相歡容與蓬山之曉聲猷
永茂文獻罙深次冀玄壇所度亡魂暨五族
六親玉檢升神金章度命斷除結習超有無
空色之關澄悟虚玄了情想妄眞之㫖出煩
惱網斷疑惑根登覺地以升神超靈天而見
性頓造無爲之境即辭有漏之林臣等紫極
承符清微宣化覲獅頭之法座期暢同仁朝
龍尾之神墀敢云獨善堅金蘭於性海守氷
蘗於心田誓全生白之期恐冐女青之峻尚
祈聖造曲宥愚䝉庻免三禠之貽羞敢覬九

遷之儌寵三辰在上恩尚畔於岱溟六甲臨
旁譴莫逃於鼎鉞陳情切切拊己兢兢上願
天元髙澄地紀清晏儀璘煥耀風雨均調草
木輝華山川明潤福聖躬於萬壽衍神祚於
億齡超皇王帝伯之長得壽禄名位之大扶
持三洞丕彰道徳之風撫育四民均被玄元
之化百昌茂育五道開明刁斗春閑茂桑麻
於萬里耰鋤曉潤冨稌黍於四圍文洽武熈
家給人足䝉俯矜於丹禱實仰籍於洪庥臣
等不勝激切祈恩之至謹稽首再拜酒陳終

奠
舉玉音
重稱法職
具位臣某與臨壇官衆等謹同誠上啓
太上无極大道虚无自然元始天尊妙无上
帝虚皇玉晨大道君靈寳天尊妙有上帝萬
變混沌玄元老君道徳天尊至眞大帝昊天
至尊玉皇上帝紫微中天北極大帝太微上
宫天皇大帝髙上神霄玉清眞王長生大帝
東極救若青玄天尊運明保元上帝南極朱

陵大帝后土皇地祇十方无極太上靈寳天
尊東華青童大道君青金丹皇大道君九天
生神上帝三十二天上帝五靈五老上帝上
清十一曜上眞道君南辰六闕上眞道君北
極九府上眞道君二十八宿星君泰玄樞機
三省諸相天君天地水三元帝君北極四聖
眞君玄中大法師眞君三天大法師眞君靈
寳經籍度師眞君監齋大法師眞君十方无
極飛天神王五天三界大魔王三洞四輔經
籙法科髙眞上聖三天門下三元眞君直日

引進仙官上章詞表靈官本靖諸省府院司
仙靈官吏五嶽五帝眞君五天聖帝北隂酆
都大帝水府扶桑大帝洞天福地靖廬治化
仙官本靖祖玄眞師列位眞人經籍度師列
位眞人城隍社令里域土地虚空鑒察一切
眞靈臣聞虎關威峻莫穩歩於階升龍御恩
隆獲馳神而几奏幸罄齋修之素悃再殫薦
獻之丹忱大赤金書雖陸離於雨露女青玉
律恐赫奕於雷霆亶冀海㴠庻逃山負以今
香殘玉篆燭暗金輝雲和收縹緲之音梵響

息琳琅之韻前瞻翠節將返景於層霄後矚
朱旛行回光於遥極天駟逶迤而旁萬雲龍
揺曵以髙征三界旋班諸天復位運元會道
融萬炁於泥丸合景凝眞混百神於玄牝臣
等涵濡靈彩游咏恩波睇奕奕之華房金光
澄寂仰輝輝之妙境絳彩虚圎臣等不勝攀
戀望恩之至謹稽首再拜奉送
回軿頌
發願
一願乹坤明素二願氣象清玄三願聖君萬

夀四願化洽八埏五願天垂甘露六願地發
祥烟七願四時應候八願萬物生全九願家
多孝悌十願國富才賢十一願齋功廣被十
二願善瑞日臻
存神燒香
香官使者左右龍虎君侍香諸靈官當令臣
設醮謝恩之所自然生金液丹碧芝英百靈
衆眞交㑹在此香火爐前然願臣學道得道
求仙得仙齋主受福幽顯沾恩十方仙童玉
女侍衛香烟傳臣向來所啓之誠速逹俓御

太上无極大道至眞玉皇上帝御前
舉焚䟽頌
至燎所
回靜黙堂
謝師


靈寳領教濟度金書卷之五十四













