










靈寳領教濟度金書卷之一百十二坐七
洞微髙士開光救苦眞人寗全眞授
靈寳通玄弘教水南先生林靈眞編
科儀立成品遷抜道場用
單朝儀
燒香頌
各禮師存念如法
衞靈呪
五星列照煥明五方水星卻災木德致昌
熒惑消禍太白辟兵鎭星四據家國利亨

名刋玉簡字録帝房乗飈散景飛騰太空
出入冥無遊宴十方五雲浮蓋招神攝風
役使萬靈上衞仙翁和與道合眞
鳴法皷二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲齋

意以今陞壇行道願得
玉清道炁靈寳妙光下降流入臣等身中令
臣所啓之誠速達俓御
太上无極大道至眞玉皇上帝御前
請稱法位
具位奉行遷拔道場法事小兆臣某與臨壇
官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝太

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太元眞
人東嶽上卿司命茅君定録保命二具人名
山洞府得道神仙三界官屬一切眞靈臣聞
元始開圖祖炁胤飛玄之妙虚皇撫運神功
敷空洞之竒建鰲極以奠玄黄簸鴻鈞而凝
經緯乍遐乍邇昭昭而玉字飛浮或顯或微
赫赫而金書洞焕爲三靈之柱石實萬古之

津梁几屬範圍悉同歸戴臣等夙承慶運獲
際昌時拊景煙霞敢守空山而獨善依光日
月盍度無間以同仁庶寅亮於天工庸裁成
於帝化凡有投告敢不上聞齋主青詞謹當
宣奏
宣詞
按如詞言備殫激切齋主某天屬情鍾人倫
義重營營夙夜徒懷藏壑之舟茫茫歲時曷
障逝川之水慨一死而形神逈隔歷千生而
音容莫聞誰伸援手之仁惟劇驚心之慼若

稽瓊笈式按瑶圖龍崛山中三籙演威儀之
祕香林園内九幽昭科品之崇垂芝渥於朔
單煥楓恩於壘澤請命則隂靈離夜出地戸
以超凌歸神則陽爽乗晨入天門而宴樂巍
巍功徳赫赫威光爰殫一瓣之恭肅啓十華
之聖紫煙上下翠騫參景於靈風綵霧後先
珠黍浮空於聖日鳯蹕振雲衢之韻龍輿旋
輦路之塵群仙翼轅萬眞𩥵駕眇眇劫仭紫
金妙相以端凝奕奕鬱羅白玉毫光而遍覆
上徹虚无之境下通寥泬之鄕俯聽芻蕘不

遺葑菲臣等深慚蚊負僣領鴛班願垂有造
之仁恪副無私之禱以今陞壇行道請法衆
等運兹初捻上香
願此香煙騰空俓上供養
无上至眞道寳臣等皈身皈神皈命首體投
地仰依
太上三寳願以是功徳上祝社稷尊靈宗祧
先聖遊神太漠御景空无飛羽蓋以朝元瓊
林問道擁霓旌而乗景瑶圃凝玄開寳運於
天長䕃璇圖於地久英君世出哲輔時生

皇帝道邁羲農功髙軒燧五福並滄瀛之大
憶齡齊嵩華之崇文恬武熈歌九功而梯航
肆覲内安外輯舞七德而玉帛來儀凝甘露
於金莖耀景星於玉宇今故燒香自皈依
師尊大聖衆至眞之德得道之後保天長存
和與道合眞
以今陞壇行道請法衆等運兹二捻上香
願此香煙騰空俓上供養
无上至眞經寳臣等皈身皈神皈命首體投
地仰依

太上三尊願以是功德歸流齋主家九玄七
祖億劫種親伏願千𡨚解悟萬罪清夷離鬼
官而送迎玉章起死敕魔王而監舉金簡迴
生超歩武於北單沐精神於南上逍遥雲外
遊宴霄中齋主某慶襲先春香凝晚節敦頥
自樂門庭迎革故之祥視履相歡眷屬享康
寧之祉灌雲漿而駐景漱霞醴以怡顔融和
氣於壷天萃歡聲於福地今故燒香自皈依
師尊大聖衆至眞之德得道之後升入無形
和與道合眞

以今陞壇行道請法衆等運兹三捻上香
願此香煙騰空徑上供養
无上至眞師寳臣等皈身皈神皈命首體投
地仰依
太上三尊願以是功德歸流三途滯爽五道
窮魂伏願仁風披拂道日舒明嘘暖律於寒
庭九幽挾纊耀陽曦於夜壑六洞乗晨地除
簡對以飛霄水絶盟言而御景永辭黑鬱俓
上朱陵臣等師友親姻妄業冰澄眞機月瑩
紅塵超迹均證悟於大乗青簡登名咸筞功

於小有旣徃步始青之妙見存彰抱紫之玄
扶三洞以光明翼九清而朗徹今故燒香自
皈依
師尊大聖衆至眞之徳得道之後長享自終
和與道合眞
禮方懴方
三啓三禮
重稱法位
具位臣某與臨壇官衆等謹重誠上啓
虚无自然元始天尊无極大道太上道君太

上老君髙上玉皇十方巳得道大聖衆至眞
諸君丈人三十二天帝君玉虚上帝玉帝太
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
道契虚无髙運一元之表教尊靈寳宻敷三
極之中陶陽綱隂紀以包羅提地緯天經而

嚢括怡怡惠露垂潤澤於有生藹藹慶雲昭
覆䕃於無極自清微開上乗之妙至赤明啓
下教之期凡激切以投誠必昭宣而度命今
齋主某仰慮亡故某劫终劫始身後身前藴
三業而飄蕩愛河縱七情而流吹欲海目貪
黼黻耳混宫商肥甘毎縱於舌端馨馥常參
於鼻觀意逐紛華之境身貪紈綺之塵罪根
惡根生死根纒縈覺地業障報障煩惱障膠
擾靈源三彭啓釁以雲奔二竪乗危而風動
重泉杳杳積夜茫茫自非請命於玄穹曷俾

升神於黒壤是以䟽瀹百慮澄肅一心開蘂
笈以宣揚建芝壇而鋪設轉經行道徼浩蕩
之洪恩燒香散花輅涵濡之聖澤期提携於
幽爽庸超邁於陽庭伏願梵炁彌羅靈光洞
煥白簡降三天之𨗉丹綸開九夜之幽煥朗
銅門昭明鐵壘即俾亡故某祓除業網解釋
𡨚機無拘留逼合之憂升遷御景極侍衞送
迎之樂保舉朝元度五户而出三途開八門
而超六道得生天上勿墮地中聽法玄都劫
不經於輪轉聞經青極運常際於太平齋主

某與道合眞爲善最樂吉祥至止茂迎天錫
之蕃釐福德昭融常宴神資之純嘏紹箕裘
而有耀襲簮𥿈以連榮普宴松蘿均陶桑梓
上願三靈昭泰五紀和寧風雨均調山林静
晏朝多賢輔共昌太平之基野絶游農同迓
時雍之治考息隂陽於夜壑愆消水火於寒
庭五道昭甦三塗開泰則上明
天尊大慈之化下副齋主皈命之誠謹啓以
聞
十二願

一願乾坤明素二願氣象清玄三願
聖君萬壽四願化洽八埏五願天垂甘露六
願地發祥煙七願四時應節八願萬物生全
九願家多孝悌十願國富才賢十一願齋功
廣被十二願善瑞日臻
存神燒香
香官使者左右龍虎君侍香諸靈官當令臣
行道之所自然生金液丹碧芝英百靈衆眞
交㑹在此香火爐前令臣學道得道求仙得
仙齋主受福幽顯沾恩十方仙童玉女侍衞

香煙傳臣向來所啓之誠速逹俓御
太上无極大道至眞玉皇上帝御前
出堂頌
回靜黙堂
謝師
回向
設醮謝恩儀
法事如式
各禮師存念如法
衞靈呪

五星列照煥明五方水星卻災木德致昌
熒惑消禍大白辟兵鎭星四據家國利亨
名刋玉簡字録帝房乗飈散景飛騰太空
出入𡨋無遊宴十方五雲浮蓋招神攝風
役使萬靈上衞仙翁和與道合眞
鳴法皷二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人

出出者嚴裝關啓玄壇天帝神君當召此間
土地里域眞官正神急上關啓臣今奉爲齋
意以今設醮謝恩燒香行道願得
玉清道炁靈寳妙光下降流入臣等身中令
臣所啓之誠速逹俓御
太土无極大道至眞玉皇上帝御前
請稱法位
具位奉行遷拔道場法事小兆臣某與臨壇
官衆等謹同誠上啓
虚无自然元始天尊无極大道太上道君太

上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
炁混太无髙拱清微之表功恢妙有昭弘紫
極之中宰二儀而御隂陽運五靈而調經緯

金書流演仁風丕扇於黄垓玉字飛浮湛露
膏濡於黒鬱自龍漢而啓運至鶴嗚而流芳
齋按三天結靈寳飛玄之炁醮敷九地遵正
一空洞之文有感斯通無文不度今醮官某
凝神碧落勵志清虚飛死炁於隂關巳承初
惠妙生神於陽境更藉终仁爰抒葵藿之恭
恪致蘋蘩之敬伏願丹輿緑輦驂朱鳯以徘
徊羽蓋瓊輪翼玄龍而迅邁八極之眞靈混
合十華之仙聖旁昭俱㑹道場普矜徳悃臣
不勝望

天瞻聖激切之至稽首再拜奏請
請聖
三界衆眞醮筵列聖適伸拜請諒沐光臨請
各整於仙班共祗迎於
帝馭
降九位
鸞輿至止鶴駕臨軒與醮衆眞如儀朝禮朝
禮旣周請陞醮席齋官上香設拜初進酒
法事
重稱法位

具位臣某與臨壇官衆等謹同誠上啓
三清上聖七御玄尊天府朝元一切眞宰臣
聞黍珠入妙祥開騰勝之天碧玉凝玄瑞應
浮黎之土八緯霞明於神谷七經日耀於靈
關中有度人集群眞而校録上無復祖超五
大以包羅龍文開赤明之圖鳯炁結紫霄之
牒九幽科品三籙威儀是靈寳之淵宗實玄
元之閫奥臣等志惟如白心昧迴黄抱裁金
鸞蕳之文風雲慶㑹綴曵玉鴛班之武雨露
霑濡既鼓舞於仁風宜汪涵於聖澤凡有投

告盍爲關聞爰有青詞謹當宣奏
宣詞
按如詞㫖備露忱恂齋主某仰籲圓穹俯矜
方壘念情纒骨肉倐四大之各離而勢隔音
容痛百身之莫贖冥冥長夜杳杳丘寒生後
生前寜免𡨚輪之運劫终劫始難忘業網之
張黒編紛紏於眞曹青律張皇於獄吏匪繇
帝力曷免神威爰皈心九豹之關庸請命八
鸞之御之壇日近移晻藹之霓旌騫座雲開
輅鬱華之雲蓋弘抒丹愊肆邇清光荷葑菲

之不遺鑒芻蕘之可采玉龍迅告提夜壑而
無拘天門金馬驛程廓寒庭而拔出地戸亡
故某乗晨有慶離夜無憂監眞度生俓陟虚
无之界廻骸起死永躋清淨之鄕萬罪清平
千𡨚和釋允拜拯提之造敢忘皈謝之誠敬
祓清筵僣陳禴祭伏望昭昭日鑒赫赫時歆
翠掌流金擁伶華而激響珠篝耀玉昭符寳
以流明扣瓊臨三秀之筵鳴玉映五明之座
大鈞坱圠傾心願享於克誠小物徊徨勵志
恪殫於庸敬皈依激越塵冒凌兢臣不勝瞻

天望聖俟命之至
亞獻
具位臣某與臨壇官衆等謹同誠上啓
三清上聖七御玄尊四府萬靈一切列聖臣
聞始青出教昭祖炁於五文大赤垂科煥靈
光於二禁慧燭耀人天之境慈航駕生死之
津諸天臨軒混虬輪而肆㑹衆眞侍座拱獅
御以浮空胎嬰結育於齊仙魔癘奔飛於嚴
攝萬天萬地一隂一陽大哉靈寳之竒至矣
虚玄之妙今齋主某丹衷罔極素志堪矜北

鬱返魂巳藉三天之聖澤南丹度命更資九
地之靈功庶永宴於青華武上賔於紫極伏
願恩綸鼓動德綍飛流慈雲汎䕃於初忱法
雨宜覃於终惠即俾亡故某性天朗悟心地
昭融一塵不染於生根愆尤冰散萬翳罔干
於命蔕𡨚債風清金符輝煥其襟懐玉劵昭
華其歩武神升碧落登雲路以髙躋炁合玄
虚憇月庭而迅歩得預黍珠之妙㑹常聆騫
翠之空歌注訟停閑考殃絶滅福雲仍於蘭
畹䕃姻族於芝林克爲金闕之臣永侍玉京

之聖齋主某道心開發德性充周臉潤霞明
固金花而不老體融月瑩迎玉樹以長新壷
天華金屋之春福地映玉階之曉松茂栢恱
南山介壽於期頥芝秀籣芳東海衍祺於純
嘏齊眉穆穆坐膝詵詵弦誦相歡暢承家之
文獻箕裘自樂溥濟世之聲猷蒙如丹禱之
私允拜洪釐之被上願三靈昭瑞五氣呈祥
風静雲藏天光澄寂川流岳峙地景凝安握
千秋玉鏡之輝開萬年金枝之耀桑麻雨足
歡擊壤以謳歌禾黍雲逮樂荷鋤而鼓舞四

塞不聞於刁斗千林普息於樵蘇恩周動植
之生澤遂飛潜之性隂僚幽掾咸擢陽班苦
爽窮魂均登道岸臣不勝虔禱之至
终獻
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六

部尊經玄中大法師上相上宰上保上傳太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
至敬無文莫露加籩之實大禮必簡深懷掩
豆之羞事天旣罄於多儀享帝宜殫於明德
拳拳炁應切切神交以今百和煙微千枝燼
冷雲飛華蓋將旋景於簫臺月湛參期亟回
光於蘂闕鳴鞘逸響法從旋班萬聖傾光御
紫煙而上邁諸天復位乗綵霧以髙征臣等

拜手瑶墀馳神碧落運元㑹道宻瞻絳室之
嵯峨度命登眞仰企玄關之䌚緲臣不勝攀
戀激切之至謹稽首再拜奉送
回軿頌
復爐
焚燎
向來


靈寳領教濟度金書卷之一百十二











