










靈寳領教濟度金書卷之二百四十七
洞微髙士開光救苦眞人寗全眞授
靈寳通玄弘教水南先生林靈眞編
科儀立成品祈晴齋合用
午朝行道儀
燒香頌
各禮師存念如法
宣衛靈呪
丹靈朱火炎霞激風赤輪剛運天一光衝
迸威包羅交變萬方流金豁落群魔滅蹤

辟奸破妖明耀元功金符召制躡雲乗龍
謡謌慶㑹散花太空神化㝠運四極安隆
伏御帝前罔有不從(和)與道合眞
鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲齋意以今
臨午陞壇行道願得玉清道炁靈寳妙光下

降流入(臣)等身中令(臣)所啓速逹逕御
太上无極大道至眞玉皇上帝御前
謹稱法位
具位(臣)某與臨壇官衆等謹同誠上啓
太上無極大道虚无自然元始天尊太上大
道君太上老君昊天玉皇上帝髙上神霄玉
清眞王長生大帝髙上神霄玉清眞王青華
大帝九天應元雷聲普化天尊九天雷祖上
帝上清紫微碧玉宫太乙大天帝六天洞淵
大帝六波天主帝君可韓司丈人天尊九天

採訪使天尊雷霆九司諸天省府東華西靈
執職眞衆洞天福地四海四瀆溪澗潭洞主
宰龍神社稷山川城隍里域三界官屬一切
眞靈(臣)聞一炁孔神運靈光而立極萬形禀
命凝妙化以資生黄輿下奠於三千蒼蓋上
羅於五億無宗無祖鑿七竅於混沌之先有
象有名彰三靈於洪濛之後包羅經緯囊括
隂陽皆統制於清微悉彌綸於紫極(臣)等醯
鷄微質▲鮒凡資梨棗徒凋堪歎織烏之迅
桑榆漸簿自傷野馬之馳莫笑傲於山林尚

棲遲於塵𣗥兢兢𥙷過切切立功緬惟下教
以憲天盍賛上乗而弘道凡有投告敢不關
聞午朝青詞謹當宣奏
宣詞
按如詞㫖巳罄由中(臣)聞三光全寒暑平六
合敷羅於帝貺五榖熟人民欲八紘御戴於
天成儻六氣莫調玉燭之和則八圓曷應金
穰之運顧兹卑壤弗敵髙田雨未向宿則陸
地可舟澇苟連宵則平疇堪棹乃從春季積
至夏终苦潦浸淫恍隣邦而爲壑濃隂黯淡

驚接境以爲淵莫明畎畆之分曷辨岸堤之
勢儻不籲天而禱祝何由指日以晴明爰建
星壇肆翻霞笈建霓旌於閣道垂羽葆於端
門龍簴葳蕤輅寳輦紫金之相鳯鏞杳藹降
華京翠玉之尊扣首玄青敷心丹赤爲齋主
某開明晴霽收遏雨隂俾服田以無憂庶省
歛而有慶以今臨午行道請法衆等運兹初
捻上香
願此香煙騰空逕上供飬
无上至眞道寳(臣)等皈身皈神皈命首體投

地願以是功德上祝
皇帝陛下伏願治恊赫懷道參義皥垂衣漢
殿來萬國之梯航御履周疆膺八圓之玉帛
鴻福並隆於地大龜齡益固於天長出圖出
書耀景星於清漢同文同軌垂甘露於良宵
今故燒香自皈依
師尊大聖衆至眞之德得道之後升入無形
(和)與道合眞
以今臨午行道請法衆等運兹二捻上香
願此香煙騰空逕上供養

无上至眞經寳(臣)等皈身皈神皈命首體投
地願以是功德皈流四嶽九牧萬姓四民體
道好生宣仁賛化金魚玉帶享天禄於萬鍾
衮衣繡裳尊國威於九鼎田野之犂鋤雨潤
園林之畚鍤雲生六藝家傳謹繼承而克守
九流世業垂綂緒以咸遵今故燒香自皈依
師尊大聖衆至眞之德得道之後天日開明
(和)與道合眞
以今臨午行道請法衆等運兹三捻上香
願此香煙騰空逕上供飬

无上至眞師寳(臣)等皈身皈神皈命首體投
地願以是功德歸流親民陽職佐政隂僚惠
洽千圻愛敷百里家有鷄豚之樂治寛𧁧絲
野無鴻鴈之憂令嚴保障地利勿侵於部分
天災不撓於方隅帝有恩言軫黎元而風調
雨順神無曠職矜兆庶而海晏河清今故燒
香自皈依
師尊大聖衆至眞之德得道之後長享自然
和與道合眞
禮方懴方

(臣)等今故燒香皈身皈神皈命
東方無極太上靈寳天尊巳得道大聖衆至
眞諸君丈人九炁天君東郷神仙諸靈官懴
悔齋主某等世世生生不修戒律穢賤五榖
輕慢二禾厭棄稻粱躁踐黍稷恃藉温飽不
念饑寒蓄養鷄豚輕重斗斛咨寒怨暑罵雨
呵風罔顧天威惟徇人欲千罪萬過未經懴
陳致使勑下水神降災肆虐隂霖積日晴霽
未逢溝澮皆盈禾稻有損相將秋歛難就豐
登今故燒香志心皈命伏願赦除巳徃錫惠

方來斷絶狂霾放開晴景雨隂收拾水脉歸
源須㬰之間杲杲出日即俾田疇成熟五榖
豐登穫刈升塲三農有慶得道之後願得康
寧和與道合眞
命魔
歩虚
三啓
三禮
重稱法位
具位(臣)某與臨壇官衆等謹同誠上啓

太上無極大道虚无自然元始天尊太上大
道君太上老君昊天玉皇上帝髙上神霄玉
清眞王長生大帝髙上神霄玉清眞王青華
大帝九天應元雷聲普化天尊九天雷祖上
帝上清紫微碧玉宫太乙大天帝六天洞淵
大帝六波天主帝君可韓司丈人天尊九天
採訪使天尊雷霆九司諸天省府東華西靈
執職眞衆洞天福地四海四瀆溪澗潭洞主
宰龍神社稷山川城隍里域三界官屬一切
眞靈(臣)聞水旱以時下土徯清微之澤豐歉

有數上帝垂黄混之恩故雨暘率自於土神
而荒熟亶由於地職雖云天定亦肇人爲齋
主某罹兹水傷未覩旱暵溪流洶湧雨聲漕
雜於風聲河渚汪洋電勢迅烈於雷勢岸多
澎湃禾盡瀰漫田畯攅眉曷登成之有望老
農蹙頞知收歛之無期難卜豐年終爲凶歳
深慮家聮巷陌室並里閭爰從無始以來循
至有身之後㢘恥不守信義弗脩叱唾怨天
因醴酒而糜爛五榖囁嚅罪歳欲糟糠而賤
棄二禾或冐風雨而不避神威或觸雷霆而

罔思帝令塡塞溪澗斷絶泉源致過犯於刑
書而罪彰於憲籍土地主宰里社神祇各責
讞於天廷乃關聞於地禁遂成淫雨莫際晴
眀自非祈福於上玄曷克流恩於下界是以
脩齋行道爲懴謝於前愆燒香誦經俾邀迎
於後貺伏冀列眞呵護衆聖矜憐約束驕霖
返神龍於溪澗嘯命淫潦廻潜蛟於淵源庶
得呈現陽光驅除隂翳平疇頗緑無滋蔓之
難圖聮岸俱青有嘉禾之漸熟指日而塲圃
可築逾時而倉廪皆盈歳事無憂農功有慶

嘉拜生成之造敢忘皈向之忱上願四炁和
平三靈翊賛禾生同穎麥秀兩岐野絶惰農
樂雲耕而宴喜市無遊手乗月釣以歡呼景
星多現於林端慧露朝濡於禾末鳯儀獸舞
咸趨允治之風魚躍鳶飛均輅時雍之化三
途罷對五苦停輪則上明
天尊大慈之化下副(臣)等皈命之誠謹啓以
聞
發願
一願大道淡泊虚无安閑空寂澄清自居廣

開法門教導頑夫皆䝉惠澤精苦自修預
以同學普得升虚與天相保長存無憂
二願諸天結氣澄清髙虚廣覆保眞固靈氣
候調節四運和平國安民豐普天閑寧廣
濟一切惠逹有生保天長存億劫不傾
三願土地覆載無窮安平不䧟海淪不崩保
鎭家國兆民興從飬生安死惠周十方禾
稼滋植營運日豐咸得覆載萬𩔖皆從
四願日月二景髙明無有孛蝕虧盈安清光
照諸天洞消暗㝠保固劫運世祚和平普

加潤澤惠灑衆生
五願星辰與天齊光轉燭照耀朝映十方各
安其位經緯直行保鎭家國無有災傷四
海寧一普願興昌
六願四時隨節推遷景氣和調無有災患疫
毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普濟群生人同劫年
八願風雨徧灑無窮普加施泄受其發揚萬

物滋生國儲民豐
九願五嶽各安其方巍巍包藏長爲仙宫安
鎭國祚保天無終護度一切莫不仰宗
十願江海蕩蕩無極含容恢廓無細不植淵
奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
天人謌唱吉應來翔敷教濟濟威化揚揚
兆庶稱慶長樂未央
十二願蝖飛蠢動巳生未生咸䝉安全普得
生成皆見元氣受陽之形草木果林經冬

不零一切濟度靡不鮮榮和與道合眞
存神燒香
香官使者左右龍虎君侍香諸靈官當今(臣)
午朝建齋之所自然生金液丹碧芝英百靈
衆眞交㑹在此香火爐前今(臣)學道得道求
仙得仙齋官蒙福幽顯沾恩十方仙童玉女
接侍香煙傳(臣)向來所啓速達逕御
太上無極大道至眞玉皇上帝御前
出堂頌
靈寳領教濟度金書巻之二百四十七











