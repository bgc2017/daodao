










靈寳領教濟度金書卷之二百二十八(二百二十九同卷)
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(雷霆齋合用)
宿啓儀
啓堂頌
各禮師存念如法
宣衛靈呪
五星列照煥明五方水星却災木徳致昌
熒𤊨消禍太白辟兵鎭星四㨿家國利亨

名刋玉簡字録帝房乗飈散景飛騰太空
出入㝠無遊宴十方五雲浮盖招神攝風
役使萬靈上衛仙翁和與道合眞
鳴法鼔二十四通
無上三天玄元始三炁太上老君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入意以今
宿啓建齋行道願得

玉清道炁靈寳妙光下降流入(臣)等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速達徑御
太上無極大道至眞三寳上帝
九宸帝君(御前)
請稱法位
具位(臣)某與臨壇官衆等今故燒香願以是
功徳上爲
天子王侯土地官長經籍度師及山林岩棲

學眞道士同學之人九親門族天下人民蜎
飛蠢動一切衆生今故燒香皈身皈神皈命
無上靈寳至眞自然大道九宸帝眞乞丐原
赦前生今世宿罪重過得免離三惡之道五
苦八難九厄之中臣身得道眞白日升天飛
行虚空侍衛道君逍遥无上金闕七寳自然
宫殿永與道合所啓玄感上御
至眞无極道前
禮方坐懴
(臣)法衆等至心皈身皈神皈命

十方无極大道太上靈寳天尊以今宿啓告
齋焚香禮懴(臣)聞雷霆有赫霈甘澤於洪垓
雨露无𥝠降靈光於紫極欲致皈依之請將
伸懇禱之誠敢遡玄穹俯攄丹悃猶慮臣等
五官外蕩六府中迷身口意之紛葩流吹未
覺精炁神之象罔混化无靈亶祈澡雪以回
眞庻使澄清而滌妄克消五累獲證三華端
玉色於螭㘭對揚有翼奉金光於龍陛應感
无違臣等志心稽首禮謝
无上至眞三寳

三啓
樂法以爲妻愛經如珠玉持戒制六清
念道遣所欲澹泊正氣停蕭然神靜黙
天魔並敬護世世受大福
又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
又
大道洞玄虚有念无不契煉質入仙眞

遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮
太上无極大道
(臣)等志心稽首禮
三十六部尊經
(臣)等志心稽首禮
玄中大法師
重稱法位

具位(臣)某與臨壇法衆等謹重誠上啓
太上无極大道虚旡自然元始天尊太上大
道君太上老君昊天玉皇上帝髙上神霄玉
清眞王長生大帝東極青玄上帝九天應元
雷聲普化天尊九天雷祖上帝上清紫微碧
玉宫太乙大天帝六天洞淵大帝六波天主
帝君可韓司丈人天尊九天採訪使天尊雷
霆九司諸天省府東華西靈執職眞衆洞天
福地四海四瀆溪澗潭洞主宰龍神社稷山
川城隍里域三界官属一切眞靈臣等草莽

微生蓬茅陋質幸依昌運獲奉玄宗三洞龍
章荷師陶而面授九清鳯檢藉天啓以心傳
宜獨笑於雲林廼同流於塵網功无分寸過
有淵陵尚涵育於皇靈俾緝熈於帝載濟人
利物承徳宣符凡有皈投敢忘關告今奉詞
㫖所盍上聞
宣詞
按如詞㫖備極忱恂臣等潔己朝元齋心拱
極依虚无雲霞之座遵元始雷霆之經鋪設
寳齋恢張瓊範三成赫奕垂旌葆以飄揚九

奏琳琅列幡花而容與玉炬燦虬龍之麗金
缸騰鸞鳯之華圎璧輸誠方繒効欵自今月
某日爲始崇建雷霆妙齋若干晝夜祈恩請
命謝過殫誠願霖雨之霶𩃱救旱炎之苦惱
恪施帝力曲就農功恩惟无上法王至眞教
主垂慈鍳暎省覽所陳勑勒靈寳官僚玄元
曹属雷司官將雨部神祇恊力同心掃魔試
於内外運元會道契靈識於人天令臣等五
炁安閑百關泰定操存御達合神景於丹元
啓奏感通達靈光於紫禁圎成膏雨甦濟炎

煩蒙如激切之忱允拜提擕之造明晨行道
續更啓聞臣誠惶誠恐稽首頓首再拜以聞
發願
一願乾坤明素二願氣象清玄
三願聖人萬壽四願化洽八埏
五願天垂甘露六願地發祥煙
七願四時應候八願萬物生全
九願家多孝悌十願國富才賢
十一願齋功廣被十二願善瑞日臻
存神燒香

香官使者左右龍虎君侍香諸靈官當令(臣)
宿啓建壇之所自然生金液丹碧芝英百靈
雷君交會在此香火爐前令臣等學道得道
求仙得仙齋官蒙福幽顯沾恩十方仙童玉
女接侍蘭煙向來所啓速達俓御
太上無極大道至眞三寳上帝
九宸帝君(御前)
出堂頌引至幕
謝師
靈寳領教濟度金書卷之二百二十八
