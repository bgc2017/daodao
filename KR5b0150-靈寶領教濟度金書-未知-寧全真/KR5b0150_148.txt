










靈寶領敎濟度金書卷之一百四十八(四十九五/十同卷)
　　　　洞微髙士開光救苦真人寗全真授
　　　　靈寶通玄弘敎水南先生林靈真編
　科儀立成品(祈禳黄籙/齋合用)
　　第一日早朝行道儀
　　　歩虚燒香頌
　　　各禮師存念如法
　　　衞靈
金眞緑霞煥映三天飛雲丹霄諸天控軿
晨輝啓旦隂翳俱蠲九微震空五星迴旋

萬仙應感自然妙玄杳㝠散景分形億千
玄珠光曜瑞降壇乾生死蒙惠灌錬金泉
魔王恐懼合景三田(和)與道合眞
　　　鳴法鼓二十四通
　　　發爐
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲齋意以今

陞壇行道願得
玉清道炁靈寶妙光下降流入(臣)等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速逹俓御
太上无極大道至眞玉皇上帝(御前)
　　　請稱法位
具位奉行黄籙大齋法事小兆臣某與臨壇
官衆等謹同誠上啓
太上无極大道虚无自然元始天尊太上玉

晨大道君金闕後聖玄元老君十方靈寶天
尊髙上玉皇十方巳得道大聖衆至眞諸君
丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方无極無量品至眞大神飛天神王
長生大聖無量度人君妙行眞人天眞皇人
三十六部尊經玄中大法師靈寶玄一經籍
度師侍經五帝玉童玉女歳德尊神土地主
執三界應感一切眞靈臣聞道判鴻濛清微
御太無之祖炁分清濁赤明傳妙有之宗羅

萬象以凝精散百昌而毓粹帝江潜運分三
靈髙厚之形聖海宻游鼓一炁隂陽之度臨
下持衡於微妙受中建極於希夷化瑟參調
玄機宻運大矣生成之蔕妙哉化育之根臣
叅籙清都承符紫極借彤墀之尺地旅拜宸
顔罄丹室之寸天普攄民欲上承化雨下霈
仁風今有青詞謹當宣奏
　　　宣詞
按如詞旨極切忱恂謹澄煙霧之蓬門庸集
雲霞之芝侣精思瑶笈鋪繹琅函壇列三層

象玄黄之寶級陛嚴十極開經緯之華門金
龍振八威之符玉鳳奠五靈之綵中嚴華盖
飛縹緲於芙蓉前擁珠旗舞葳蕤於騫影韻
和玉籟芳藹金篝迎霄衢清蹕之音肅禁路
丹華之仗駐黍珠之寶座開碧玉之靈壇九
拜對揚一忱激切爲齋主某蠲消塵慮擁集
蕃釐𥫄和氣於德容迓祥光於福履宏敷鴻
貺宣暢龍恩伏以空洞生神契三微之妙化
飛玄結炁混七粹之英輝靈風扇景於青㝠
聖日流輝於碧靄以今清旦行道請法衆等

運茲初捻上香
願此香煙騰空俓上供養
无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願六龍御運九鳳鳴朝岱嵩齊
壽域之崇光扶寶曆溟渤等福基之大祥衍
璇源招九軌以朝元壯列蕃而拱極今故燒
香自皈依
師尊大聖衆至眞之德得道之後保天長存

和與道合眞
伏以空碧冲夷符冥寂通玄之妙華清熈素
毓虚靈乗景之竒開神蘂於丹房凝聖芳於
玄谷以今清旦行道請法衆等運茲二捻上
香
願此香煙騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某伏願天
錫龜齡神資鴻祉宴壷中之日月歩武髙華

息門外之風濤精神明潤福松蘿而宴喜䕃
桒梓以相歡今故燒香自皈依
師尊大聖衆至眞之德得道之後升入無形
和與道合眞
伏以四炁髙澄翼紫虚而鬱秀三靈輝潤凝
寶耀以流芳巍巍神聖之慈雲藹藹玄黄之
法雨以今清旦行道請法衆等運茲三捻上
香
願此香煙騰空俓上供養
无上至眞師寶臣等皈身皈神皈命首體投

地仰依
太上三尊願以是功德歸流普天率土塞外
寰中四民三軍百昌庻品伏願生生樂性化
化忘機春滿山林萬姓謳歌於禹跡雲連隴
畒三農鼓舞於堯封飛潜無疵癘之災動植
被涵濡之澤今故燒香自皈依
師尊大聖衆至眞之德得道之後其福綿長
和與道合眞
　　　禮方懴方
　　　三啓頌

樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世受大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念無不契錬質入仙眞
遂成金剛體超度三界難地獄五苦解

悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位奉行黄籙大齋法事小兆臣某與臨壇

官衆等謹同誠上啓
太上无極大道元始天尊太上道君太上老
君髙上玉皇十方巳得道大聖衆至眞諸君
丈人大帝天帝三十六部尊經玄中大法師
三界官屬一切眞靈(臣)等福𥫄先縁慶諧昌
世劫周四萬幸逢啓運之期行满三千莫悟
通玄之要誤膺帝渥屢拜師盟佩龍鳳之瑶
圖膺鸞虬之瓊檢分隂切切尚渉迹於塵樊
寸進皇皇莫棲身於雲岫誠非三省蹈過九
思期宏道以憲天盍宣仁而布政今齋主某

歸神紫禁請命玄穹崇三籙之威儀遵九清
之憲令上祈天澤宏敷雨露之恩下奠民生
均慶風雲之㑹切慮七情霧障三業煙迷飜
定水之波瀾蕩然欲海漲靈源之濤浪浩矣
愛河不思操彼岸之舟惟念䇿長途之駕天
和易失人僞多趍四維毎叛於躬行三惑益
纏於踐履三元玉格四極金科昭昭夏日之
威凛凛冬霜之令匪憑懴滌曷迓禎祥燒香
散花企十華而請命修齋行道瞻三寶以凝
神願宏有造之仁爲㵸無涯之垢雲開閶闔

飛丹鳳於三天日近浮黎煥金雞於四界削
字憲章之籙移名福壽之編霞映朱顔雲凝
緑鬢椿杉益茂片塵風掃於門庭蘭桂長新
百順雲臻於院宇極潤屋潤身之樂膺宜家
宜室之華道炁百千萬重起居宻覆歲功一
十二月出入昭融詩書之世澤千齡文獻之
芳猷百世勤拳伺命激切祈恩上願洞輔宣
行乾坤輝煥日星明潤風雨均調山川呈瑞
世之符海嶽孕佐時之彦邊沉萬柝榆關閑
卧於𧴀貅野遍三農枌社不驚於鷄犬操瓢

自樂擊壤相歡則上明
天尊大慈之澤下副臣等皈命之忱謹啓以
聞
　　　發念
一念爲道四大合德齋主七世父母免脫憂
苦上昇天堂衣食自然
二念帝王國主道化興隆庠序濟濟皇敎恢
弘威儀翼翼普天所瞻民稱太平四夷賔伏
妖惡自滅賢聖日生
三念法師功德大建敎化明逹俱獲飛仙

四念同志學人早得仙道更相開度
五念九親和睦好尚仁義貴道賤財行爲物
範
六念損已布施道士及饑寒者天下人民各
得其所
七念蠕動跂行一切衆生咸蒙成就
八念赦貰前生今世罪對立功補過
九念家門隆盛宗廟有人世生賢才
十念尊受師經不敢中怠平等一心廣度一
切克獲上仙白日登天拜見太上永成眞人

雲車羽駕和與道合眞
　　　復爐
香官使者左右龍虎君侍香諸靈官當令(臣)
陞壇行道之所自然生金液丹碧芝英百靈
衆眞交㑹在此香火爐前今臣學道得道求
仙得仙齋主受福幽顯沾恩十方仙童玉女
侍衞蘭煙傳臣向來所啓速逹俓御
太上无極大道至眞玉皇上帝(御前)
　　　出堂頌
　　　回壇謝師



靈寶領敎濟度金書卷之一百四十八


















