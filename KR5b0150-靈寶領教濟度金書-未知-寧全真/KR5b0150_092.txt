










靈寳領教濟度金書卷之九十二
洞微髙士開光救苦眞人宵全眞授
靈寳通玄弘教水南先生林靈眞編
科儀立成品(青玄齋用)
午朝儀
燒香頌
各禮師存念如法
衞靈呪
丹靈朱火炎霞激風赤輪剛運天光八衝
迸威包羅交變萬方流金豁落羣魔滅蹤

辟奸破祅明耀元功金符召制躡雲䇿龍
謡歌慶㑹散花太空神化明運四極安隆
伏御帝前罔有不恭(和)與道合眞
鳴法鼓二十四通
無上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣奉爲齋意
以令午朝陞壇行道願得

東極青玄妙炁百寳光明下降流入臣等身
中令臣所啓之誠速達俓御
東極青玄老君太乙救苦天尊運明保元上
帝御前
請稱法位
具位奉行青玄黄籙妙齋法事臣某與臨壇
官衆等謹同誠上啓
青玄祖炁虚无自然元始天尊无極大道太
上道君太上老君東極青玄老君運明保元
上帝太乙救苦天尊十方分身應化救苦天

尊大慈大悲救苦眞人大慈大悲大惠眞人
香林㑹中法解眞人十華眞人普救眞人玄
中大法師三天大法師三界應感一切眞靈
臣聞萬眞環拱凝
聖日於妙嚴三極皈依扇仁風於長樂慧光
映虹霓之象威芒射劒戟之容名耀垂慈開
地禁而招地𩲸號尊救苦將天炁以制天䰟
一切之罪厄冰消十方之威神風動巍巍玄
運赫赫巖瞻臣等身佩瑤圖心縈瓊檢煙霞
獨嘯含凝二炁以鶯遷日月同流乃混萬塵

而蚊負切切惜分之志依依進寸之心踏過
履非幸逭丹青之威令承符宣德誓彰金石
之眞忱凡有皈投理宜關告況奉詞㫖敢不
上聞
宣詞
按如詞㫖備切精誠臣聞形别圓方宅隂陽
於髙厚炁分清濁定顯晦於升沈圓清爲仙
聖之都方濁乃鬼神之府北嚴鬱絶中聳羅
酆昏霧濛濛鎻羇䰟於積夜迷雲藹藹禁幽
爽於重泉亘萬劫以酸辛歷千年而苦惱今

齋主某痛思隂識莫𨑰陽靈三十六壘之泬
寥孰伸援手八十一天之渺莽曷克超神況
二景之梭飛慮三途之輪轉匪由
帝力曷極民衷爰皈命於東儲冀流恩於北
鬱瑤臺雲斂羅黄籙之眞階琅闕天開拱青
玄之寳御禁路簇龍華之仗霄衢傳鳯蹕之
音碧霧彌羅奏鈞天於芝陛翠霞縹緲飛寳
篆於籣篝鴛行穆穆以朝班蟻悃勤勤而奏
對願敷陽綍爲闢隂塵俾萬𩔖以霑恩使十
華而均慶以今臨午陞壇行道請法衆等運

兹初捻上香
願此香煙騰空俓上供養
无上至眞道寳臣等皈身皈神皈命首體投
地仰依
太乙救苦天尊願以是功徳上資
社稷尊靈宗祧先聖伏願玉京侍聖瑶闕凝
神炁入玄玄䕃麟符而延周曆神超渺渺茂
龍種以衍尭宗
皇帝冠帶百蠻車書萬國卿雲耀彩翔文德
於黄垓瑞露凝甘耀武功於紫塞今故燒香

自皈依
師尊大聖衆至眞之徳得道之後昇入無形
和與道合眞
以今臨午陛壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命首體投
地仰依
太乙救苦天尊願以是功德皈流齋主某九
玄七祖億劫種親伏願風環汎景月佩飛霄

斷疑惑根悟靈源之本寂出煩惱網湛覺海
之眞空亡故某業垢清夷客塵䟽瀹青華定
籙永遊宴於福郷朱陵登眞常逍遙於道境
今故燒香自皈依
師尊大聖衆至眞之徳得道之後時刻昇遷
和與道合眞
以今臨午陞壇行道請法衆等運兹三捻上
香
願此香煙騰空俓上供養
无上至眞師寳臣等皈身皈神皈命首體投

地仰依
太乙救苦天尊願以是功徳皈流齋主某伏
願九華鍚慶五福流祥芝秀蘭芳融光風於
夏屋松茂栢恱流麗日於春臺臣等七祖九
玄三師四犮巳往者騰昇紫闕陪琅葆以朝
元見在者凝妙黄房固瓊顔而㝠樂今故燒
香自皈依
師尊大聖衆至眞之徳得道之後長享自然
和與道合眞
禮方宣懴

命魔歩虚
三啓三禮
重稱法位
具位臣某與臨壇官衆等同誠上啓
青玄祖炁虚无自然元始天尊无極大道太
上道君太上老君東極青玄老君運明保元
上帝太乙救苦天尊十方分身應化救苦天
尊大慈大悲救苦眞人大慈大悲大惠眞人
香林㑹中法解眞人十華眞人普救眞人玄
中大法帥三天大法師三界應感一切眞仙

臣聞碧落流精洞煥緑羅之界青霄御炁輝
煌蒼藹之墟示法身而數若沙塵衍聖言而
明符日月冰靜波火息熖仰青極之靈光刀
化𣗳劒爲騫破黒單之幽暗凡伸皈命必沐
留神今齋主某仰慮亡故某塵擁三宫業迷
六府遑遑鹿逐似狂瀾操一葉之舟衮衮駒
馳猶峻坂走千輪之軌綱常不守禁戒多違
身心口之人僞雲滋罔知三省精炁神之天
和日散莫識九思百骸變滅於彭仇四大分
離於晉竪形䰟流浪茫茫夜壑之幽體𩲸顚

㝠慘慘寒庭之苦鬼官跋㚄獄吏羇維匪由
上聖之流恩金符度命曷俾下愚之受福玉
簡升神爰開八陛之玄式象九關之峻羅敷
鳯篆洗心首過於玄曹宣演龍章潔已祈恩
於紫禁伏願生門洞闢死戸摧殘敕監生察
命之曹疾除罪簿宣移籍録功之吏精紀善
編書名朱火之庭定字丹玄之闕三生四負
齊同慈愛以優游十習六因灌沐仁恩而削
落客塵瑩潔祖炁澄清髙歩華林俓上大皇
黄曽之妙境遊神騫𣗳獲辭朔單鬱絶之幽

都永無執對之憂常遇太平之運蒙如丹禱
允佩玄恩上願三景髙明五靈恊順風雲藏
斂草木輝華魚躍鳶飛遂生生於禹迹鳯儀
獸舞陶化化於虞庭三農遊夏屋以歡娛四
鄙登春臺而樂意刀山劒𣗳永斷攀縁炎沼
冰池俱停苦惱則上明天尊大慈之化下副
齋主皈命之誠謹啓以聞
十二願
一願大道澹泊虚无安閑空寂澄清自居廣
開法門教導頑夫皆蒙惠澤精苦自脩預

以同學普得升虚與天相保長存無憂
二願諸天結炁澄清髙虚廣覆保眞固靈炁
候調節四運和平國安民豐普天閑寜廣
濟一切惠達有生保天長存億劫不傾
三願土地覆載無窮安平不䧟海淪不崩保
鎭家國兆民具從養生安死惠周十方禾
稼滋植營運日豐咸得厚載萬𩔖皆從
四願日月二景髙明無有孛蝕虧盈安清光
照諸天洞消暗㝠保固劫運世祚和平普
加潤澤惠灑衆生

五願星辰與日齊光轉燭照耀朗映十方各
安其位經緯直行保鎭家國無有災傷四
海寜一普天興昌
六願四時隨節推遷景炁和調無有災患疫
毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普濟羣生人同劫年
八願風雨流灑無窮普加施泄受其發揚萬
物滋生國儲民豐

九願五嶽各安其方巍巍包藏長爲仙宫安
鎭國祚保天無終護度一切莫不仰宗
十願江海蕩蕩無極含容恢廓無細不植淵
奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
天人歌唱吉應來翔敷教濟濟威化揚揚
兆庶稱慶長樂未央
十二願蜎飛蠢動巳生未生咸蒙安全普得
生成皆見元氣受陽之形草木果林經冬
不零一切濟度靡不鮮榮(和)與道合眞

存神燒香
香官使者左右龍虎君侍香諸靈官當令(臣)
午朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯霑恩十方仙童玉女
侍衞香煙傳臣向來所啓之誠速達俓御
東極青玄老君太乙救苦天尊運明保元上
帝御前
出堂頌
回靜黙堂




靈寳領教濟度金書卷之九十二


















