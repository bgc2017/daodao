










靈寳領教濟度金書卷之十七(十八/同卷)伐六
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(祈禳開/度通用)
　　開啓祝幕儀
　　　法師上香
(臣)聞一元肇運範圍經緯以生成三洞開圖
槖籥隂陽而化育故凡麗於名數孰有外於
陶鎔仰惟大造之涵容俯鑒小心之激切以
今恭焚道香德香無爲香無爲清淨香清淨

自然香妙洞眞香靈寳慧香超三界香三景
眞香滿瓊樓玉京遍周天法界無量寳香遥
瞻供養
太上无極大道虚无自然元始天尊妙无上
帝虚皇玉晨大道君靈寳天尊妙有上帝萬
變混沌玄元老君道德天尊至眞大帝玉皇
大天尊玄穹髙上帝紫微中天北極大帝紫
微上宫天皇大帝髙上神霄玉清眞王長生
大帝東極青玄上帝后土皇地祗十方靈寳
天尊九天生神上帝三十二天上帝五方五

老上帝東華上相木公道君西靈太眞金母
元君日宫太陽鬱儀帝君月宫太隂結璘皇
君南辰六闕上眞道君北極九府上眞道君
五方五德上眞道君周天二十八宿眞君天
地水三官帝君泰玄樞機三省上相天君九
天諸司眞君天曹諸司眞君三天化主玄中
大法師眞君三天大聖都天大法天師眞君
靈寳經籍度師眞君靈寳監齋大法師眞君
北極四聖眞君三天門下三元眞君三天門
下上章詞表靈官十方无極飛天神王五天

三界大魔王三洞四輔經籙法科上聖髙眞
神仙將兵本靖諸省府院司將吏兵馬五嶽
五帝眞君五天聖帝洞天福地靖廬治化名
山洞府得道眞仙祖玄眞師列位眞人經籍
度師列位眞人北隂玄天酆都大帝東霞丹
林扶桑大帝地水職司城隍社令里域土地
監察神祗侍衛宣通无鞅聖衆三界官屬一
切眞靈仗此靈香普同供養香乃玉華散景
九炁凝烟香雲宻羅俓衝九天當願侍香金
童傳言玉女與臣通逹上聞

帝前所啓所願咸賜如言以今奉爲某人某
事崇䢖某齋仰荷玄恩圓成齋福尅卜今宵
恭陳三界清醮一座(若干/分位)廷奉眞斿庸酬宸
貺屬兹瓊筵肆啓瑶範將宣宜昭格於虚无
庸恢張於妙有欲望慈光宻映眞澤潜孚翠
葆珠幢縹緲雲飛於輦路丹旌清蹕翩翻霞
映於霄衢三界齊臨萬仙拱衛共鑒蔡傾之
切庸歆芹采之供班序齊周壇塲告備雲鏞
逸響月籟流明恭對道前關行法事
　　　十方靈寳天尊洒淨

　　　宣檢攝妖氛符
　　　十方靈寳天尊
　　　詣掌醮司幕上香
(某)謹上啓
三天門下掌醮司眞君天曹門下掌醮司眞
君醮筵翊衛一切威靈仰冀髙明俯垂采覽
以今齋主某人披心大梵稽首上玄盡齋戒
沐浴之誠潔蘋蘩藴藻之薦尚祈聖造曲賜
靈通臣仰帷六甲行廚三華妙席雲霞錯落
金玉駢羅慮人間烟火之供非天上希微之

饌難延飇馭徒冐憲章欲望聖慈特施妙化
神竒靈變等龍鳳之珍羞整辦鋪陳象瓊瑶
之宴集伶華朗徹符寳拱嚴容某會道運元
招眞攝景庶萬眞而周遍俾三界以懽怡某
不勝懇祈之至
　　　焚六十四卦眞文
　　丹霞耀靈黄華素精元皇鬱勃
　　三景交并非烟羅絡流金火鈴
　　驅除萬穢整部天兵化工神運
　　玄景開明碧落空歌山川耀平

　　九天翊衛遏絶邪精靈塲清淨
　　寳芝自生竒葩散彩種來閬城
　　靈菓流芳根産玉京瓊巵玉斚
　　羅列層層霞漿雲饌杳藹芳馨
　　光騰鳳炬座列龍屏紫雲異香
　　入户穿櫺俯歆凡庶恭薦䖍誠
　　遥瞻閶闔隊仗紛迎天人稱大慶
　　靈祉自來并(和)與道合眞
　　　十方靈寳天尊
　　　詣降聖司上香

某謹上啓
三天門下降聖司眞君天曹門下降聖司眞
君三界符使四直功曹仰冀眞慈俯垂采覽
以今齋主某人披心大梵稽首上玄盡齋戒
沐浴之誠致蘋蘩藴藻之薦尚祈聖造曲賜
感通某仰惟縹緲鬱羅籠葱劫刃紫雲蒨粲
碧霧回旋慮紛葩五濁之庭非曲宻九清之
境難廷飇馭徒冐憲章欲望聖慈特爲奏請
三清上聖七御至尊三界諸司十華聖衆各
嚴鹵簿俯降道塲容臣降眞召靈合神攝景

普集玄虚之衆均臨廣大之筵某不勝懇祈
之至
　　　焚三皇内文
　　天衢漠漠靈雲飇懸星河耿耿
　　神風飛烟玉殿瑶光洞徹三元
　　蒼澤鬱鬱丹耀懸懸三天鳳輦
　　九帝龍軿寳旛珍蓋碧輿朱軒
　　金鸞翻翻瓊鳳翩翩玉童玉女
　　霞衣雲肩五帝大魔九真飛天
　　龍裙虎袱雲冠飇烟悉臨黄道

　　瑞氣環旋清都列聖紫府群仙
　　森羅萬象俯降芳筵歩虚玉韻
　　空音瓊篇九霄蕩蕩八景乾乾
　　證明壇界降福除愆洪恩施品𩔖
　　惠澤遍山川(和)與道合眞
　　十方靈寳天尊
　　捲簾儀上香啓白
臣聞金闕玉房紫烟聳鬱羅之妙瓊林琪樹
碧霞旋劫刃之玄凝三素以峩峩混九靈而
眇眇雲階七仞升龍朗耀於青琅月陛九成

翔鳳盤旋於玄璐雉扇擁流瓊之扆鸞旂飄
曵玉之庭梵炁回旋御太虚而散耀神光洞
朗煥无色以通明上聖攸宗下仙莫邇以今
伏爲某人崇䢖某齋恭遵丹笈肅䢖玄壇象
玄都寳界之崇彷玉京神山之𨗉變凡作聖
霓旌光列於螭坳化幻成眞霄蓋回旋於獅
座降翠華之寳御鳴清蹕之琅音珠箔玲瓏
中拱虚无之聖綉幃絢爛内迎妙有之尊仰
芝陛以崇嚴企騫墀而峻極臣等簮紳効職
劒履趨朝願潔已以階升鸞行肆覲庶傾心

而凡奏龍御楊休願惟堂陛之截然況復屏
帷之肅若敢干風憲自速天章具有表文謹
當宣奏
　　　宣表
表文敷露聖鑒昭彰願洪造之穰穰副丹誠
之懇懇天威咫尺曲垂與進之恩民欲鋪張
庶滿對揚之願珠簾髙捲翠箔齊張再拜皈
依玉音稽首
　　　法事
玉鈎褰翡翠之簾光依日月金陛御狻㹸之

所班會風雲靈光奕奕以回旋神景輝輝而
嘯朗班聮玉筍聿殫事帝之恭座列金芝庸
罄承天之敬敢遵丹笈式暢玄科法衆運誠
恭趨玉陛
靈寳領教濟度金書卷之十七




