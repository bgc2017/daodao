










靈寳領教濟度金書卷之二十四
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(開度/通用)
　　豎命靈旛儀
　　　歩虚洒淨上香
具位(臣)某恭爇寳香遥瞻供養
太上无極大道玉清聖境元始天尊上清眞
境靈寳天尊太清仙境道德天尊東極青玄
老君太乙救苦天尊三界應感一切眞靈恭

望洪慈俯垂鑒映伏以天髙地厚化機轉二
氣之輪陽昇隂沈苦報鼓三官之筆誰拯寒
池之溺俾回暖律之吹大德生生至仁蕩蕩
清微演教宏三洞以回骸赤明開圖敷九幽
而度品昭哉玉範至矣金章惟攝召長夜之
科辭尊受度而旌表重泉之信旛列命靈爲
彼岸之慈航實窮途之慧燭津梁駕景柱石
凌空今有齋主某崇䢖某齋開度某人爰念
慾海愛河易失性天之精粹罪山業壁夙遮
心地之冲和營營荆𣗥以滋繁逐逐桒榆而

莫返驚心烏織轉眼駒馳三塗極流浪之悲
五苦轉輪回之感非繇拯援曷俾超騰庸法
象於天工盍皈依於帝化朱竿裊裊垂虹隱
映於霄衢丹練飄飄舞鳳騰凌於天宇普十
華而咸覩亘九壘以俱瞻消多生有碍之愆
洗累劫无名之垢霏烟鬱秀香霧凝華隨梵
響以琳琅舞天花而散漫慿兹妙利用濟无
邊道衆運誠稱揚功德
　　大聖元始天尊大聖靈寳天尊
　　大聖道德天尊

　　　豎旛
伏以善生善死仰金籙之昭昭潜地潜天䢖
華旛之奕奕上帝垂恩於九夜下愚蒙惠於
一朝碧落初揚目覩而氷消禺業玄虚髙映
心馳而風散千愆絶憲章以前陳部形魂而
直上八紘澤潤六趣清夷法衆運誠恭吟寳
偈
　寳旛揺曵太虚中雲影光浮𣻌彩虹
　上拂三天承湛露下通九地扇慈風
　幽途不夜根塵淨㝠境長春業障空

　共慶超凌今有路十方快覩謝玄功
伏以紫陽啓運敷種種度人之儀黑壘昇神
示燁燁靈旛之式燦華芒而耀日飛綃影以
迎風遥接虎關曲感宸恩之浩蕩掃開犴室
疾除罪簿之周遭十華拭目於法橋六合歸
心於道岸逈超有漏永證無爲法衆運誠恭
吟寳偈
　靈旛縹緲跨祥雲飛舞低垂遍刹塵
　梵唱玲瓏金磬雅霏烟紛藹玉罏新
　一竿髙掛傳天詔萬象咸瞻脫地輪

　從此宿愆俱解散慈悲接引出迷津
伏以登眞度命九隂希睿澤之垂昭天漏泉
三洞耀華旛之䢖爲仙飛之標準作冲舉之
梯階一刹彰施聳鳳舞鸞翔之影群方利樂
復龍吟虎嘯之根離五苦以證神檄萬神而
禀命聿嚴侍衛不得拘留清衆運誠恭吟寳
偈
　靈旛鼓舞徹三清光照幽關夜不𡱈
　曉日曈曨翻玉篆天風披拂振金聲
　慈航巳駕皇恩重苦海先登滯魄昇

　今日提携皆極樂逍遥劫石邁年齡
伏以拊寒庭而同一視仁浹九圍揚寳範以
拯群迷教遵三洞孰指登天之徑欣逢曵地
之旛感此徬徨似認千年之華表從兹解悟
頓消億劫之簡書即穩歩於青霄式遊神於
碧漢靈旛赦罪神呪謹用宣揚
天尊開度三界十方四生六道咸到道塲
生神遷魄萬劫不忘旛之爲體隨風飛揚
風之所被各從其方泉曲之府寒夜之郷
地獄餓鬼旁及无鞅皆得解脫上昇天堂

向來䢖立命靈寳旛功德周圓伏願三世法
身十方應號拯六趣脫煩惱之網慧日照融
掲群靈入希夷之門慈雲覆䕃地水化逍遥
之境人天登快樂之郷動植含生飛潜遂性
咸悟虚无之景頓超妙有之機爲如上縁志
心稱念三清無上天尊十方靈寳天尊
　　　九幽㧞罪天尊太乙救苦天尊
　　　(和)不可思議功德
　　豎超度旛儀
　　　歩虚洒淨上香

具位臣某恭爇寳香遥瞻供養
太上无極大道玉清聖境元始天尊上清眞
境靈寳天尊太清仙境道德天尊東極青玄
老君太乙救苦天尊三界應感一切眞靈伏
以玉字開圖緫制虚无之氣金眞演教羅敷
妙有之機流慧日於八圎扇慈風於十極瓊
科赫赫寳範昭昭回黄命靈名著九章之典
遷神㧞罪號崇五苦之經提幽途妙䢖於法
橋拯寒庭大開於慧徑慈悲接引方便提携
今有齋主某深慮身渉紅塵神遊黒壤業機

自識驚心道岸之未登憲網髙張回首昏衢
之夙駕三生莫釋九死誰憐非上昭於天光
曷下明於地暗庸按飛騰之妙籙恭揚超度
之靈旛萬目均瞻三靈共仰朱竿直上流虹
隱映於雲端綵練斜飛霏霧翶翔於雲際祥
風鼓動梵氣周回罪花隨夕以飄揚善蘂乗
晨而開發以兹旌表用拯沈迷法衆運誠讃
揚功德
　　　靈旛赦罪天尊
　　　豎旛

伏以夜景茫茫罪性墮三途之苦朝陽燦燦
晨輝開五道之春惟冀華旛實提幽爽隨風
斜指翔龍飛躍於玄虚映日低籠舞鳳盤旋
於碧落目覩而千𡨚解悟心注而萬罪清高
蓮座依光形神肆覲騫林駐景歩武髙濟懸
登碧簡之名永著青華之籙玄科有頌謹用
讃揚
華旛舞東青流景飛雲芒靈風揚玉籟
縹緲躡雲綱俯垂九幽爽凌霄禮虚皇
琅音詠空洞歡樂殊未央和與道合眞

伏以三洞光明浩浩䢖迷途之燭九幽𡨋漠
沈沈翻苦海之濤惟兹華旛實開暗域影揺
百尺虹霓閃爍以凌空光舞千尋河漢回旋
而徹地一刹髙張於梯級萬愆冀削於簡書
珠火陶魂精神玉瑩丹陵錬質表裏冰清超
三界之危機脫五行之大數玄科有頌謹用
讃揚
華旛舞南丹飄飄激十方帝一回龍駕
嘯命攝此酆七祖胞胎散飛歩躍天綱
玉童生萬神逍遥萬億長和與道合眞

伏以九壘皈心遥認碧虚之寳刹百神受令
共揚紫極之恩綸惟兹華旛實超滯識輕綃
揺曵神風揚八角之芒薄縠飛浮麗日映九
光之景隱隱登眞之徑路巍巍駕景之津梁
瑶圃翶翔愆尤霧廓崑臺游宴結節雲消即
穩歩於天關永昇神於地域玄科有頌謹用
讃揚
華旛舞西崑八逹朗回旋香林散神景
幽夜滅魔烟靈光開五道神虎徴九玄
宴樂明霞舘瓊律錬自然和與道合眞

伏以内禁二堂種種是開幽之典泉臺六洞
依依徼度命之恩惟兹華旛實開㝠路一竿
獨露亭亭風舞於飛梁萬象咸窺赫赫霞衝
於仙珮散天花而煒燁飄梵唱以琳琅冰浦
停威蠲消障累酆山禀命部衛形魂永辭報
對之縁早證虚无之妙玄科有頌謹用讃揚
華旛舞北玄鬱鬱耀玉輝開明長夜府
九祖振仙儀惡根一時釋沐浴映蘭池
遨遊來霄景長齡天地齊和與道合眞
伏以上帝好生玉笈耀度生之式下民趨死

金科宏濟死之章惟兹華旛實迎爽魄曉風
低拂飄飄鸞鶴之飛翔晝日輕籠落落蛟蛇
之鼓舞接群靈而冲舉引十極以超凌正色
蒼蒼駕玄騰景大羅眇眇飛空歩虚昇神日
月以無終駕景雲霄而有路玄科有頌謹用
讃揚
華旛舞碧霄朗朗響靈風琳琅流梵唱
眞人乗六龍招提酆庭河永離八難中
朝登長樂舘夕憇太微宫和與道合眞
伏以祖氣彌羅於大混化育无私華旛直立

於虚无提擕有頼𠃔表昇天之徑普資出地
之靈六道四生見者消愆滅罪十宫九署覩
者離苦登眞免生死輪轉之機脫水火隂陽
之考徬徨來赴快樂飛昇靈旛赦罪神呪謹
用宣揚
天尊開度三界十方四生六道咸到道塲
生神遷魄萬劫不忘旛之爲體隨風飛揚
風之所被各從其方泉曲之府寒夜之郷
地獄餓鬼旁及无鞅皆得解脫上昇天堂
向來豎旛超度功德周圎伏願萬範開張群

方利樂開生門而塞死户道氣旁周超北府
而上南宫靈光曲被上窮圓蓋下極方輿鱗
介羽毛悉皈依於化日飛潜動植均覆育於
仁風爲上因縁志心稱念
　　三清無上天尊十方靈寳天尊
　　九幽㧞罪天尊太乙救苦天尊
　　　(和)不可思議功德


靈寳領教濟度金書卷之二十四











