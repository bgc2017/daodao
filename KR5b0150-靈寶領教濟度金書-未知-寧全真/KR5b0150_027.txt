










靈寳領教濟度金書卷之二十七罪二
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　科儀立成品(開度/通用)
　　分燈儀
　　　歩虚
　　　髙功詣三寳前
具位(臣)某誠惶誠恐稽首頓首再拜奏啓
玉清聖境元始天尊妙無上帝上清眞境靈
寳天尊妙有上帝太清仙境道德天華至眞

大帝仰冀洪慈俯垂釆録切以朝輝燦爛煥
陽景於十華夜色䑃朧藹隂氛於九野況三
途之沉滯與五趣之漂流業垢支離孰乗昬
衢慈悲之燭客塵束縛誰張迷途智慧之燈
終天不覩於光明浩劫永淪於幽暗是以玄
尊垂憫師寳興憐回耀飛光著瓊章之典式
燃燈度命昭金籙之威儀宻假神輝用開鬼
趣今有齋主某崇建某齋開度亡故某羅敷
丹悃俯仗玄恩遵寳範以宣揚肅瑶壇而璀
燦仰頼九光聖彩熒煌宻映於蘭膏三氣靈

芒晃朗潜通於蓮炬變凡爲聖與道合眞上
照諸天増陸離於經緯下明列壘散鬱勃於
寰瀛俾泉曲以長春極羅酆而不夜九幽息
苦庶獄停酸恭對道前加持燈果
　　　大聖元始天尊
(臣)聞清微御運宸光照耀於無方天寳流恩
恵澤周廻於有截煒燁玉毫之散景昭彰金
相之騰輝慾界色界無色界徹大羅天虚無
洞煥潤澤粟澤大風澤亘綱維地寥廓開明
俓提九夜之魂疾上三華之景還明破暗藉

玄氣以扶揺起死廻骸企神功之錯落萬靈
共仰一炬初燃
　　　㸃玉清前燈
太空無象神化無方巍巍大梵龍漢延康
元始毫相朗映流光慧光下燭開泰幽郷
諸天洞耀八景含芒沉魂溥度利澤無疆
　　　大聖靈寳天尊
(臣)聞禹餘啓化依依五劫之津梁靈寳垂光
赫赫萬方之柱石示玄珠而流精鬱勃揭玉
鑑而寳器昭回三界上雲層峩峩恢張陽梵

八維表風輪混混開廓隂霾是無極之靈輝
破有情之業累眞光照夜羅酆被乗晨希陽
之仁元氣開幽寒庭獲飛空歩虚之樂雙枝
呈瑞兩炬齊明
　　　㸃上清前燈
隂陽代序元始居中神光下映三極流通
變化回耀二景溟濛玄黄呈彩玉晨飛虹
重昬幽暗惡業消融天地開泰萬化飛空
　　　大聖道德天尊
(臣)聞太赤開圖正一舒光於慧日神寳御世

函三洞映於慈雲耀朱實而蒨燦流輝育紫
精而徘徊示象配日月星宿循環之景落落
髙張開地水火風渙散之魂巍巍大梵廓萬
遍無垠之恵散九圍有脚之春續景還陽始
氣布洪鈞之澤變夜作晝靈風陶黄垓之和
三炬光明九幽恩動
　　　㸃太清前燈
元始集神洞照回光天上地下煥耀雲芒
三途開泰八妙乗陽諸天懽悅虎嘯龍驤
晃朗心珠耀映八荒長夜寒泉蒙恩飛揚

　　　燈光無盡天尊
(臣)聞一生二二生三三生萬物地法天天法
道道法自然降三天無量之慧光拯十極有
情之昬暗朱燼明而一朝晃朗丹心徹而九
夜昭融假玉笈以宣通慿金符而播告幽關
肆闢共瞻碧落之輝輝冥路宏開咸仰清虚
之燦燦回輝神呪謹爲宣揚
九陽至精三天道明日月神華星光合明
三華寳耀混合群精三寳發華慧光發神
長降飛玄下燭幽明慧光一照遍徹十方

三塗罷對五苦停酸火山息焰冰消雪扄
刀化玉樹劔變騫林鐵城摧毀魂升玉清
臣今上請願賜開明日月靈童星光眞人
一十二員稽首奉行分燈慧光照徹寒庭
和與道合眞
赤明開圖運度自然開明三景億劫之先
今日大願沉魂受錬重昬幽暗永閉寒泉
欲請慧光照燭幽關冰寒温和爐炭息焰
刀山劔樹永斷攀懸回光十方照耀諸天
蠲消五累業除勾連三晨洞輝永劫元元

開明童子承恩上願三光玉女請如斯言
和與道合眞
(臣)聞三寳神光闢重泉之幽暗九霄靈景廓
列壘以乗晨顧矜鬼趣之幽寥必藉神輝而
照燭煌煌金炬流華昭象於虹霓奕奕銀缸
度影髙搴於河漢潜分帝所廣映神郷冝乗
三極之靈芝克耀十華之麗色見前清衆謹
爲分輝
　　　流光法界天尊
　　　遍照内外明燈頌旋遶

正一陽光燄上朱煙開光童子一十二人
洞照天下回及我身百邪摧落殺鬼萬千
光明朗徹達眞通靈昇入无形與道自然
和願得長生
向來分燈破暗功德周圓伏願神燈朗映夜
燭煥流旁徹無垠顯破暗開幽之妙下通有
間昭停酸息苦之功即使亡故某人乗此光
華頓消障累拔出地户永辤隂夜以逍遥無
拘天門疾證陽華而快樂三途昭朗五道開
明稽首无極大道志心稱念燈光溥照天尊

和不可思議功德
　　頒玉札儀
　　　華夏賛引捧玉札至道前
　　　法師上香長跪
具位(臣)某誠惶誠恐稽首頓首再拜
上言(臣)聞天地之大德曰生仁周三極日月
之容光必照恩動九幽能提溟漠之靈儀亶
藉虚无之聖澤重敷丹赤上扣紫清以今奉
爲某人崇建某齋開度亡故某輪廻有生循
環无始慾海滚千㝷之浪四大各離昬衢揚

萬仭之塵三塗斯墮羅酆杳杳鬱絶沉沉期
攝形魂覲金容而受錬惟憑將吏宣玉札以
開光曽露奏於朱章諒風行於玄敕俯矜素
悃曲運洪恩兹臨召役之期再切忱恂之請
伏望慈悲應物視聽自民頒紫英龍虎之章
付(臣)遵奉宣玄曹雌雄之吏佐(臣)行持庶幽
路以丕承俾冥途而敬聽開關啓道希雷霆
有赫之威攝魄召魂施雨露無私之化拳拳
皈命翼翼馳神(臣)不勝激切祈恩伺命之至
　　　靈通感應天尊引札至神虎幕

　　　普獻頌
普獻無邉聖香烟散十方願乗七寳臺
垂光五濁世願度亡靈衆咸令上法撟
同㑹證无爲勤修不退轉
　　　洒淨
上清靈寳玄壇焚香關啓某靖靈寳追攝緫
局諸部仙靈官吏城隍里域監臨翊衞虚空
鑒察一切威靈悉仗眞香溥同供養伏以元
始開圖扇慈風於八極虚皇御運煥慧日於
九垓北魁端神虎之曹東極設飛龍之吏諸

司棊布列軄星羅皆上賛於紫宸庸下提於
黒鬱混元鐵劵乗晨嘯命於神眞靈寳金符
照夜駿奔於山嶽敷帝師昭天漏泉之澤佐
乾坤廻骸起死之恩凡伸開度之忱亶藉維
持之造今有齋主某人矜兹爽識墮彼幽冥
請命帝庭巳降開幽之玉勑歸心聖域更祈
破暗之玄威諒體德音聿飛神馭兹罄忱恂
之禱庸伸召役之儀風馬雲車迅玄虚而莅
止金戈玉鉞馳碧落以來臨法衆運誠志心
奉請

　至心奉請北魁玄範府神虎追魂陽精輝
　明昭靈大帝隂精輝靈威神大帝雄左大
　力統制百節三魂玉曹玄伯何大神雌右
　武鸞提魂攝魄飛符玉札主吏喬大神三
　部追魂使者神虎一十五員使者倒生玄
　司七玉女七將軍五道功曹監魂童子引
　䰟童子對魂盧功曹聚魂劉將軍㝷魂馬
　將軍整魂太乙君神虎玉司紫微金光郭
　大將軍追魂攝魄大將太玄夜光玉女八
　卦追魂聚魂大神聚魂使者聚形使者北

　斗豁落大將軍大召小召眞人三界追魂
　攝魄趙將軍引魂童子玉女監獄使者北
　斗太乙玄冥司追魂神將七眞玉女十二
　時主直玉札神將陽耀通關隂靈攝魄神
　將黄籙院統兵助法聞教通靈通天入地
　追魂攝魄功曹使者一十五員使者一百
　二十五員追魂將軍入天地諸獄追魂十
　使者青玄左府夜光招魂神司玉女判吏
　引魂追魂㝷魂司靈官功曹金闕内臺五
　部攝魄天將玉都玄臺内省升天入地入

　水入火飛空追攝大使十二月追魂將軍
　合屬吏兵惟願雲車仙仗俯降來臨今日
　今時召魂顯現
　志心奉請某靖主將某副將某護道某監
　壇某諸省府院司追攝官吏惟願雲車仙
　仗俯降來臨今日今時召魂顯現
　志心奉請當境土地里域眞官遠近廟貌
　祀典神衆惟願雲車仙仗俯降來臨今日
　今時召魂顯現
　　　初獻散花

伏以九霄錫慶天開西壁之金章三洞流光
神授東華之玉篆左右列雌雄之軄隂陽分
魂魄之曹孰典樞機允兹威武玄旌耀日御
三界以星馳鐵騎嘶風廓八紘而雷動無逺
弗届有礙皆通今有齋主某崇建某齋開度
亡故某人切慮苦海飄流迷途馳騁飛客塵
於五藴報障誰矜擁業垢於七情惡根自滓
致鼓三官之筆遂沉六洞之區玉律金條凛
女青之考對銅關鐵壘慘混黄之拘維長夜
幽幽寒丘寂寂獄吏舞文而含𡨚莫訴鬼官

奮武而茹苦無源非憑攝召之威曷副超淩
之望天閽宻扣恩綸下龍尾之墀地域遐開
敕詔赦虎頭之户欲伸激切期籍宣揚覬釆
燭於蒭衷庶承流於楓禁宣靈寳旨形䰟部
衞於北酆乗功德光爽𩲸攝提於下界勤拳
有請懇禱無違執事恭陳亞獻
　　　亞獻散花
伏以度南宫而除罪簿帝渥恢張攝北酆而
檢鬼營神威煥耀旣上承於芝檢諒下副於
葵忱猶慮泉曲神郷朔單幽域有間無間之

禁垣峻極天一太一之牢檻森嚴六洞十宫
霜肅推研之令三官九府雷轟訊鞫之威或
山川嶽瀆之攸司或里域城隍之列軄黄泉
幽路黒壤㝠關悉資神聖之雄爲攝形䰟之
正𡨚莫𡨚於三世四負親莫親於九祖七玄
願假威靈溥行攝召排空馭氣遵火令而去
若飛雲破幽入冥奔流鈴而迅猶掣電追呼
五道管領四生均乗金闕之慈光來沐玄壇
之惠澤聞經聽法坐令犴室之春生度命登
眞行覩豹關之日近敷心切切俟命渠渠執

事恭陳終獻
　　　終獻散花
三獻旣周一恍畢露玄壇符檄謹用宣告
　　　法師宣告
伏以榮膺壐紱典領樞機結三部於三田混
七元於七户光舒甲乙氣貫癸壬佩北祚之
符章握中魁之造化指呼三極嘯命羣靈
徼長夜之䰟來陟陽明之界神威煥耀風火
無停敢有不承酆刑赫奕比者躬朝金闕靣
奉玉音降敕詔以攝䰟靈頒符章以役仙吏

汝等分靈兆質結氣禀形旣聞召以來臨冝
叶恭而盡瘁上遵帝命下副民情我運北魁
徑開隂府大聖使者玉女將軍承此眞光隨
我前進所有玉札敬爲頒行汝冝欽承一如
靈寳玄壇律令
　　　宣玉札
　　　宣青玄追䰟符籙
　　　宣牒
伏以龍章誕布三天垂湛露之恩馹騎載馳
九地仰震霆之令願恭乃事爰疾其驅時行

萬程極侍衞送迎之喜普告三界無拘留逼
合之憂帝有恩言神母曠軄恪期感應不負
勲庸速去速來明彰報應

靈寳領教濟度金書卷之二十七
















