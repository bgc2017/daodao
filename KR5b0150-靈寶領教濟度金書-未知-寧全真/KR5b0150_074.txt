










靈寳領教濟度金書卷之七十四殷五
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(生神開度齋用)
催召儀
歩虚洒淨
上清靈寳玄壇炷香關啓九天溥度院守雄
抱雌追魂攝魄一行官吏主副二將護道監
壇將帥騎吏在時用事内外眞靈伏以三寳
金書煥朔單之慧燭九霄玉笈駕澤壘之慈

航聿崇溥度之仙曹統制宰幽之主吏威權
風動號令雷轟毀鎻張門旣羅敷於鶴赦剋
時定令冝遵奉於龍符頃爲齋主某開度亡
故某請命彤宸䟽恩紫檢檄威靈而宣化提
爽識以登眞諒鑒丹忱恪昭玄應兹也觚稜
月淡斜漢雲澄天風傳寳鐸之音鬼關四闢
夜炁舞神旛之影幽域均沾冝召攝以無違
俾徬徨而來赴載殫芹獻申罄蒭誠法衆運
誠至心奉請
至心奉請九天溥度院三十六眞人將軍仙

靈官吏
至心奉請九天溥度院守雄抱雌攝魄追魂
仙靈官吏
至心奉請九天溥度院神虎敵虎夜光倒玄
仙靈官吏
至心奉請本靖主副二元帥護道監壇將吏
兵馬
至心奉請城隍社令里域神祇虚空鑒察無
鞅神衆
向來奉請巳沐來臨執事恭陳三獻

三獻
伏以取死壤離本眞哀哉飛爽以精神致魂
魄妙矣玄機雖激切於愚衷藉扶持於聖造
排空御炁遍黄泉碧落以宣符掣電奔雷極
鐵壘銅關而稟令无逺弗屇有碍皆通頃爲
齋主某開度某皈命玄班召神黒鬱播陽光
之璀璨開隂暗之溟濛須體德音副兹悲悃
今則蘭湯告備芝饌森羅三天垂雨露之恩
九地切雲霓之望追攝提聚弘天政以承流
侍衛送迎敕地祇而受事猶慮心縈萬業識

造千愆或置對於東岱七十四司或結證於
北酆三十六獄或墮山川之鬼穴或縻社令
之神司悉仗捜㝷廣爲援拯督關津而部衛
不得拘留戒道路以扶將毋容拒遏俾離㝠
路即返故居朝蓮座而聽法聞經歩騫林而
凝眞證妙昭昭帝渥赫赫神威玄壇檄文謹
當宣示
宣催召牒
牒文敷露神聽昭明願聖武之布昭誕威靈
之廣運指揮嶽瀆呼嘯山林風火无停勿稽

違於頃刻雷霆有赫期響應於斯須上天度
人具嚴青律敢有容隱束送雷霆一如
靈寳九天生神律令
向來
請神水召魂沐浴儀
歩虚上香長跪
具位臣姓某誠惶誠恐稽首頓首再拜上言
臣聞惠周生死三天主宰於神機恩被幽明
九地涵濡於化籥重企提携之造洊陳激切
之忱今有齋主某開度某炁散虚无神歸寥

廓扣天關而開地禁行離業山近陽景以瀹
隂氛允資定水欲望宸慈宏覆睿澤旁敷分
八解之靈泉灌兹芝室化五靈之妙炁注彼
蘭湯容(臣)合景運神飛元㑹道俟召魂而來
格俾濯質以歸期功德水无量无邊根塵淨
洗智慧光无窮无極宿垢開明長辭五濁之
泥永度三清之岸仰祈玄造俯鑒丹衷(臣)下
情无任俟命之至
捧水盂念
天河灌東井石景水母精圓光拂靈耀

玄輝映髙明元始披長夜天人逐月生
沐浴蘭池上龍負長庚瓶金童散香花
玉女流五星冠帶濯玉津錬度生仙形
體香萬神降乗景登髙明
天可雚木天尊
引導詣浴室前以水分入浴室中
九霄梵炁流精鬱勃以輝輝三景靈芒耀彩
玲瓏而璨璨芳雲飛煥甘露凝祥宛同東井
之華池可灌北都之暗識伏望九鳯破穢使
者玄壇浣濯靈官各體慈悲宻垂䕃映俟沐

浴於靈爽爲澡雪於暗塵發越神光湛靈源
而無漏返還祖炁䟽覺海以髙澄稽首皈依
无極大道
洒道請鬼門上立召魂
泠泠甘露滋法味難思議騫香流七眞
㝠㝠何生疑受此法食者生天登紫微
童子執旛
伏以慈風駕道岸之舟陽光髙映昏霧鼓迷
津之棹隂翳低濛嘆夜壑之寥寥驚寒庭之
寂寂金符飛煥御三界以召神鐵壘開張廓

九幽而度命是夜奉爲齋主某開度亡故某
載歌玄梵庸攝眞儀毀鎻張門巳禀追提之
命開關啓路諒殫侍衛之勤靈旛蕩𣻌於金
波寳鐸丁當於玉籟淅瀝踈林之影依俙逺
岫之聲感此彷徨乗晨輝而奔赴從兹解脫
汎仙景以髙飛恭依玄科用吟寳偈
玉京降旨下瑤臺童子傳言地獄開
業海愛河皆息浪鑊湯爐炭化寒灰
眞符告下羅酆去隂府迎將淨魄來
觀聽法音消罪戾永辭苦海出輪廻

和不可思議功德
伏以役雌雄之吏微微開幽歌隂陽之章昭
昭破暗夜炁凄清而風悲雲淡靈光隱約而
斗轉參横非有非無若幽寥而莫測惟影惟
響宜溟漠之潜通攝召秘章謹當宣誦
太微廻黄旗無英命靈旛攝召長夜府
開度受生魂和不可思議功德
歌陽斗章
隂陽推運𠔃劫數更遷生死周流𠔃孰愚孰
賢輪轉無窮𠔃上元造化未出三界𠔃拘於

神變魁𩲃東斗𠔃𩳐魒西轉𩵄向南辰𠔃魓
䰢北面隂靈隂靈𠔃茫茫没没陽魂陽魂𠔃
碌碌幽幽天地明𠔃萬鬼潜天地動𠔃萬鬼
爽天地靈𠔃萬鬼長隂陽運𠔃神鬼享太一
召汝何遲遲先至後至律有常感此彷徨附
我旛賜汝靈書歸上清急急如
太一玄㝠夫人律令攝
初召
志心召請九天溥度院三十六眞人三十六
將軍惟願以慈悲心引領亡魂今夜今時復

舊還形
志心奉請亡故某人惟願仰承道寳力今夜
今時來附華旛和受兹開度功德
歌隂斗章
五行所造𠔃復歸於五行四大假合𠔃還歸
於太空或隂或陽𠔃任天地之根宗天地明
𠔃萬鬼潜天地動𠔃萬鬼爽天地靈𠔃萬鬼
長隂陽運𠔃鬼神享天一北祚召汝魂太一
紫元攝汝靈㝠海㝠波㝠昧神不問八極鬼
與精感此彷徨附我旛賜汝靈書歸上清急

急如太一玄㝠夫人律令攝
再召
志心召請九天溥度院守雄抱雌二大將追
魂攝魄二將軍惟願以方便心引領亡魂今
夜今時復舊還形
志心奉請亡故某人惟願仰承經寳力今夜
今時來附華旛和受兹開度功德
歌斗章
胎光爽靈幽精三魂皈空皈眞天地正眞炁
再使汝成形此是五行造化精無藏無避無

逃形一呼速至現眞形感此彷徨附我旛賜
汝靈書歸上清急急如太一玄㝠夫人律今
攝
三召
志心召請九天溥度院神虎敵虎二大將夜
光倒玄二玉女惟願以利濟心引領亡魂今
夜今時復舊還形
志心奉請亡故某人惟願仰承師寳力今夜
今時來附靈旛和受兹開度功德
切以徹洞章而三歎魂可歸來提華旛於九

招靈眞莅止仰若雲層之虚煥幸離風澤之
悽迷猶慮五族六親縈死生之愛網三世四
負覊今古之冤輪追逐莫休超凌有礙期普
提於幽路俾均入於法門重演靈章庸伸邀
召
太隂㝠㝠黒波重中有羅酆六天宫
萬鬼成群痛哀泣悲惱毒烈大惡崇
无上洞音徹九地飄飄吹下慈悲風
吹向冤苦召億魂隨音奔赴寳壇中
志心召請亡故某身前身後劫始劫終宗祖

姻親仇讎冤對一切男女等衆惟願仰承三
寳力亡故某乗三華之照耀出九壘之溟濛
夜月茫茫休歎人門无路朝陽燦燦從今帝
所有堦宜認靈旛來歸寳地爰念隂氛之未
脫盍憑神水以蕩除新舊𡨚仇親踈眷屬宜
朋分於左右悉旅進於壇塲先詣蘭湯澡身
沐德次趨楓陛聽法聞經法衆運誠慈悲接
引
慈悲接引天尊
引旛到浴室前

伏以陽精隂粹本清淨以无塵地魄天魂倐
沉淪而有染非仗黄華之蕩滌曷令素質以
輕清灌五香而寳芝自生玄雲蓊藹流七珍
而芳騫有耀霏霧囷輪飄飄飛銀漢之英湛
湛動結璘之影金童洒景玉女致靈伏願靈
儀從容沐浴
以旛入浴室中
焚符
天炁澄清五色髙明日月吐輝濯錬身形
神津内盥香湯錬精光景洞耀煥映上清

炁不受塵五府納靈罪滅三塗禍消九㝠
身得開度升入帝庭
法雨流潤天尊
切惟亡故衆魂中宫外府百骸灌錬於雲泉
上衣下裳五體裝嚴於霞袂惟幽關之乆鬱
豈華飾之獨存幸藉天恩復超地暗盍更新
於服御庶捨舊之儀容八景含華纎麗並空
中之環珮六銖應妙輕盈儼天上之神仙稱
性自然隨心具足伏請靈儀從容更衣
焚化衣符

金精冶錬散炁玄黄丹池沐浴眞炁紛芳
二景冠帶天爲隱藏左振玉珮右䇿金璫
洗除諸穢遊行紫房
金容出世天尊
移旛出浴室前
亡故某濯靈源而精神澄湛披羽服而容止
端嚴本來之靣目回靈旣徃之頭顱攺觀千
齡霓望一旦天開星河四垂玉兎轉宵中之
象輝芒萬道銅烏催簾外之班宜載附於華
旛庸肆朝於黼扆皈身伏地稽首瞻天法衆

運誠慈悲接引
慈悲接引天尊
引旛至大道前
伏以仰豹關之清峻奕奕靈光瞻獅座之崇
嚴巍巍祖炁環列九霄而拱極遙承三寳以
朝宗均拊翠華齊登珠黍旣荷陶鎔之德盍
伸欵謁之恭亡故某夙植良因幸依正化離
寒庭之㝠昧宿垢風清還性海之虚靈生根
月瑩行錬形於朱霍即穩歩於玄虚允戴龍
光敢忘虎拜殫勤拳而皈命極頂踵以投誠

齋主上香引魂朝禮
三禮
亡故某身沐洋洋之帝澤不亦樂乎不亦恱
乎心瞻穆穆之天顔予其潔也予其進也實
干齡之慶幸欣一旦之遭逢結草志堅巳參
禮於壇陛傾葵情罄冝宴息於几筵法衆運
誠慈悲接引
慈悲接引天尊
伏以薤露凄凉九死魂迷於隂地祥煙醲郁
千生炁返於陽天惟紫宸垂提援之仁隂鬱

拯送迎之力亡故某眞機不昧妄識俱空離
幽夜而沐性蘭湯隨陽光而朝神蓮座嘉拜
帝眞之貺允資霄極之恩請駐容儀伺陳奠
獻領齋功而度命佩玄籙以登眞稽首皈依
无極大道志心稱念廣度沉淪天尊和不可
思議功德



靈寳領教濟度金書卷之七十四











