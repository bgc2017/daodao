










靈寶領敎臍度金書卷之一百六十八
　　　　洞微髙士開光救苦眞人𡩋全眞授
　　　　靈寶通玄弘敎水南先生林靈眞編
　科儀立成品(預修黄/籙用)
　　第三日午朝儀
　　　歩虚燒香頌
　　　各禮師荐念如法
　　　衞靈
元始虚皇集炁居中三景洞杳肇生穹窿
七轉九虚混合回風變化萬神天地開通

吉日行事萬魔敬從陽暉正照黙運元功
執節建麾散花太空十方普慶劫運無終
和與道合眞
　　　鳴法鼓二十四通
　　　發爐
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入齋意以

今午朝陞壇行道願得
玉清道炁靈寶妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速逹俓御
太上无極大道至眞玉皇上帝(御前)
　　　請稱法位
具位奉行預修黄籙大齋法事小兆臣某與
臨壇官衆等謹同誠上啓
太上无極太道虚无自然元始天尊太上道

君太上老君髙上玉皇十方巳得道大聖衆
至眞諸君丈人三十二天帝君玉虚上帝玉
帝大帝東華南極西靈北眞玄都玉京金闕
七寶瓊臺紫微上宫靈寶至眞明皇道君三
十六部尊經玄中大法師上相上宰上保上
傅太平下敎二十四眞人西城總眞王君太
乙眞人東嶽上卿司命茅君定録保命二眞
人名山洞府得道神仙三界官屬一切眞靈
臣聞龍漢開圖奠二儀之經緯鴻鈞啓運羅
四象之隂陽神州轉運於方輿赤縣𤓰分於

寰域四九色澤之壘下接杳㝠三千黄混之
區旁䏈寥廓八溟周野五鎭凌霄瑶臺玄圃
之崇仙靈是宅蓬島翠瀛之𨗉眞聖攸都呼
吸風雲卷舒日月育百昌而承天御政澤羣
靈而拱極宣符有鬱絶之神郷實朔單之鬼
域權衡帝憲槖籥民生凡赫奕於天光必開
明於地禁今齋主某寓形宇宙稟炁隂陽荷
海嶽之分精感山川之儲秀隨波三歎逐景
再思念形爲載神之舟茫茫鹿逐況心非運
機之主怱怱烏馳百齡䇮苒以難留萬劫廻

旋而莫極誰爲溺援孰與顚扶惟九戒之聖
力難思而二符之神功備著巍巍金闕赫赫
瓊章倘佩奉於生前可依憑於身後誠堅金
石潔蓬宇以祈天誓炳丹青肅芝壇而事帝
按九霄之玉範遵三洞之金科保慶劫年斷
除尸累襲禎祥於鸞御流福禄於龍宸舒碧
摛華濡丹擷藻不避再三之瀆庸殫萬一之
忱爰有青詞謹當宣奏
　　　宣詞
按如詞旨備切勤渠臣等肅將瑶珮旅進彤

墀瞻白玉之毫光覲黄金之寳相紫精轉午
麗天浮義御之華翠影凝霄耀曰煥騫林之
韻映千枝之鳳蕚騰百和之龍烟月磬虚徐
振步虚於玉籟雲鏞清亮鳴空洞之金璈霓
旌迎白鶴以翩翻羽蓋導青鸞而鼓舞三靈
散彩十極生輝願垂湛露之恩申錫玄雲之
䕃古今同慶幽顯蒙恩
以今臨午行道請法衆等運茲初捻上香
願此香烟騰空俓上供養
元上至眞道寶臣等皈身皈神皈命首體投

地仰依
太上三尊願以是功德上祝
皇帝陛下伏願八帝齊功三王並德握金圖
而御宇夷夏朝宗延玉曆以提封乾坤扶極
彤掖佐徽柔之化青宫彰仁化之風勢矻金
湯文治輝華於月塞誓申帶礪武功齊紀於
雲臺今故燒香自皈依
師尊大聖衆至眞之德得道之後保天長存
(和)與道合眞
以今臨午行道請法衆等運茲二捻上香

願此香烟騰空俓上供養
无上至眞經寳臣等皈身皈神皈命首體投
地仰依
太上三尊願以是功德皈流齋主某伏願八
靣玲瓏一心皎潔鸞停鵠峙翩翩彰文獻之
風鵾化鵬摶濟濟映詩書之澤周澗之香生
不斷謝庭之毓秀長新筦簟春融茂福庭之
喜氣門䦨氷潔開壽域之祥光今故燒香白
皈依
師尊大聖衆至眞之德得道之後外入無形

和與道合眞
以今臨午行道請法衆等運茲三捻上香
願此香烟騰空俓上供養
无上至眞師寶臣等皈身皈神皈命首體投
地仰依
太上三尊願以是功德皈流八荒六合嶽瀆
川靈並願博厚載物光大承天河出圖洛出
書彰聖時之美瑞淵藏珠山藏玉開盛世之
祥光神龍奮膏雨以濟時鳴鳳舞朝陽而瑞
世山林秀潤四時之草木生生藪澤熈平萬

品之飛潜化化今故燒香自皈依
師尊大聖衆至眞之徳得道之後升入無形
和與道合眞
　　　禮方懴方
　　　命魔歩虛
　　　三啓三禮
　　　重稱法位
具位奉行預修黄籙大齋法事小兆臣某與
臨壇官衆等謹重誠上啓
太上无極大道元始天尊太上道君太上老

君无上玄老十方已得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等
𣏌梓微資桒榆短景藉三生之慶運際萬劫
之昌時紫玉天章幸披承於鳳笈丹金聖䇿
獲佩奉於龍函戴師恩激勵之功藉眞聖提
携之造分盍棲神烟岫精思荣景虚无尚乃
渉迹於塵籠苟且和光於朝市隻凡逐逐百
行悠悠曲成雨露之恩俾逭雷霆之譴憲天
領敎誓殫一得之愚體道濟時期賛三靈之

運玄班濫厠丹悃勤敷今齋主某百拜朝天
一忱伏地望清微而請命植福今生遡紫極
以馳神祈祥累劫尚慮業塵障性愛霧縈心
縱三毒以㝠行蕩六塵而汎駕目滛黼黻耳
溷宫商鼻嗅豐美之香舌啖肥甘之味意耽
玩好身羡輕肥因六賊之搶攘致一靈之溷
濁義利顚倒人我紛紜背道德而逐繁華棄
網常而賤名譽三官九署昭昭霜雪之條章
六洞十宫赫赫雷霆之憲令釀災癘於今世
藴苦惱於他生願沛天恩俯頒帝勑許下愚

之遷善昭上聖之同仁風火無停勒黒編而
削字日星有赫宣青籙以増名六滛無撓於
金花五炁常滋於玉樹精神益茂榮衞流和
靈關朝雲液之芳嬰龍煥晝玄鼎灌霞漿之
潤姹虎騰霄享頥年而丹簡流恩度劫塵而
赤書保運後天難老與道合眞他生無輪轉
之憂見在保熈平之樂蒙如丹禱允荷玄恩
上願地紀靜安坤儀昭晏山林華潤河海澄
清陸潜蛇虎之災澤絶蛟螭之害三農登業
耕隴畒之黄雲四鄙潜烽樂郷閭之白日俗

無夭横家有詩書則上明
天尊大慈之化下副臣等皈命之誠謹啓以
聞
　　　發願
　　　存神燒香
香官使者左右龍虎君侍香諸靈官當令臣
午朝陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭烟傳臣向來所啓速逹俓御

太上无極大道至眞玉皇上帝(御前)
　　　出堂頌


靈寶領敎濟度金書卷之一百六十八





