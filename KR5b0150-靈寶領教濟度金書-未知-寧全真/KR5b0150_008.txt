










靈寳領教濟度金書卷之八民九
　　　洞微髙士開光救苦眞人寗全眞授
　　　靈寳通玄弘教水南先生林靈眞編
　朝奏次序品(開度祈/禳通用)
　　　宿啓次序
　　衆官於靜黙堂序立焚解穢符
　　衆念靜天地呪法師變錬如法次上眞
　　師幕香三拜
　　知磬舉金眞演教天尊賛引法師至左
　　幕上香再拜啓白

具位(臣)某謹焚香上啓
三天化主玄中大法師眞君三天大聖都天
大法天師眞君靈寳監齋大法師眞君仰冀
眞慈俯垂淵鍳(臣)聞三洞流光金格具存於
齋律九清設教瓊科首肅於壇儀雖洪思雨
露之無私而玄憲雷霆之有赫告盟伊始證
誓圖終以今奉爲齋主某崇建某齋㡬晝夜
尅卜此宵宿啓玄壇依科修奉其諸悃愊巳
録奏聞頋遊聖域而面墻莫紹宗乗而入室
累功切切寡過兢兢聮事舉能懼乏知人之

藻鑒膺符宣徳徒勤事帝之芻衷行催鵷鷺
之班共對龍鸞之御昭回宸渥誓參賛於天
工赫奕朝章頋涵容於師匠所有臨壇六職
及衆官姓名謹具狀陳啓以聞干冐師嚴下
情不勝戰惈屏營至謹言
　　直壇宣結盟狀監齋白云
登壇衆官各揚乃職務敦誠恪冀獲感通使
幽顯䝉恩天人稱慶不恭乃職科有明文
　　焚結盟狀知磬舉唱道讃
道塲衆等人各運心皈命三寳一切念

　　直壇舉三天尊號
　　黄籙開度天尊(黄籙/齋用)
　　明眞感應天尊(明眞/齋用)
　　福生無量天尊(祈禳/醮用)
　　知磬舉華夏賛引法師至右幕上香再
　　拜次左旋上右廂衆聖香次上御位香
　　上左廂衆聖香
　　法師至都門前念宻呪存思
四上功曹龍虎使者正一生炁侍香玉女夜
有所啓願得開明童子太玄少女與我俱入

黄房之裏通逹所啓皆得上聞
　　法師入都門左旋至地戸知磬率衆官
　　立地戸外法師宻呪存思
仙道渺莾元始之家我欲升壇清神變慮願
得太上賜我流霞之漿布炁芬芳臣今服之
可以歩罡五臓神君直日香官聞吾秘呪亦
各以安
　　法師先進左足入地戸知磬率衆隨後
　　法師引衆左旋至天門外華夏結聲
　　法師上三師香啓白知磬舉修齋請三

　　師法師啓白次面天門宻存思
无上大羅大羅玉清玉清之家度法眞人聞
臣秘呪度臣身形取彼玉霞以靜臣身令臣
歩罡行之帝郷上朝玉皇
　　知磬舉五靈安鎭天尊法師舉左足入
　　天門
　　知磬舉東方九炁天君法師旋行至東
　　方知磬舉東方眞文請師安鎭
　　法師執東方眞文香上熏念眞文畢置
　　案上奠以金龍法師啓白焚符宣呪衆

　　和安鎭東方
　　知磬舉南方三炁天君法師至南方五
　　方同式
　　法師中立宣呪畢歸位
　　侍職立師寳邊宣科補職
　　直壇隨職授簡受者三拜受之
　　知磬吟智慧頌衆和之旋行一周
　　法師移班西面衆官面東並長跪次伏
　　地存思知磬舉
衆官等各各首體投地黙禮十方方各一拜

從北爲始禮畢周回十方䖍誠受戒
　　衆官長跪法師鳴尺說戒
　　知磬吟奉戒頌衆和之旋行一周歸位
　　法師宣禁直壇以罰簡授監齋三拜受
　　之
　　知磬舉燒香頌法師上十方香從北爲
　　始旋行一周
　　直壇奠十方謁簡從北爲始
　　法師上天寳臺香直壇焚降眞召靈符
　　法師閉目靜思太上三尊在玄都玉京

　　山左有三十六部尊經右有玄中大法
　　師十眞五帝群仙侍衛如大朝㑹之儀
　自玄虚中乗空下降左右龍虎君千乗
　　萬騎三界尊靈群眞侍衛羅列在座
　　法師宻呪
玉華散景九炁凝烟香雲宻羅逕衝九天侍
香金童傳言玉女傳(臣)所奏上聞帝前令臣
所啓咸賜如言今日告齋諸天臨軒三界五
帝列言上清執籙把籍齊到帝前開度云回
骸起死无量度人祈禳云延夀益算度厄尊

神龍漢蕩蕩玉清上清
　　法師復位拜
　　都講舉各禮師存念如法
　　法師閉目静思經籍度三師所在之方
　　各心禮三拜先祝經師云
願師得仙道我身升度
　　次祝籍師云
願師得飛仙爲我開度七祖父母早升天堂
我得仙道升入無形
　　次祝度師云

願師得仙度上登髙眞與我開度五苦八難
名入仙録永成眞人今爲某事啓建齋壇伏
願眞師隨心降現通眞逹靈眞心洞明招眞
金童召靈玉女爲我通逹眞炁降臨願揚妙
化我道合靈
　　存思五色雲炁從五臓出如雲之升帀
　　滿齋壇仙童立左玉女立右天仙兵馬
　　衣緋衣處天門東地仙兵馬衣軍隊之
　　衣處地戸飛仙兵馬衣羽衣處天門西
　　日宫兵馬衣緋紅衣處日門月宫兵馬

　　衣黄衣處月門星宿兵馬隨方色衣處
　　四方五帝兵馬亦隨方色衣處其方旺
　　位各九億萬騎監齋直事三界官屬羅
　　列左右雲氣帀覆齋主家門大小身形
　　又内思五臓肺紅白色七葉在唯嚨下
　　心紫赤色如未開蓮花上大下小在肺
　　下肝蒼紫色五葉在心下脾黄如金色
　　左胃上腎有兩枚紫黒色當臍夾脊又
　　思五嶽各在五方又思五星東方歳星
　　在左肘西方太白在右肘南方熒惑在

　　額上北方辰星在兩膝間中央鎭星在
　　心前各如其方色又思五帝冠冕隨方
　　服色在其方備守身中暎蓋一體體作
　　黄金色眞炁從夾脊而上至肝肺後出
　　髙衝頸上周䕶身中禰滿一體頂生圎
　　像光明朗照十方身中了然洞見内外
　　法師宣五方衛靈呪逐方存思直壇焚
　　五方衛靈符
　　都講唱鳴法皷二十四通
　　法師叩齒集神以八爲節八通上聞玉

　　清境次八通上聞上清境八通上聞太
　　清境次發爐直壇焚發爐符
无上三天玄元始三炁掐中㫖中太上道君
移中㫖根召出移至二㫖根臣身中三五功
曹左右官使者侍香金童傳言玉女五帝直
符直日香官各三十二人出勒至上㫖甲下
彈訣再歸中㫖中出者嚴裝關啓玄壇天帝
神君當召此間土地里域眞官正神急上關
啓臣今奉爲入齋意以今宿啓告齋願得玉
清道炁靈寳妙光下降流入臣等身中即使

玄壇清靜内外成眞天無氛穢地絶妖塵琳
琅振響十方肅清萬魔不干眞誠上徹令臣
所啓速逹徑御
太上无極大道至眞玉皇上帝御前彈夫出
　　都講舉各稱法位
　　法師稱職宣科
具位奉行某齋法事小兆臣某與臨壇官衆
等今故燒香願以是功德上爲七世父母天
子王侯土地官長經師籍師度師及山林巖
悽學眞道士同學門人九親姻族天下人民

蜎飛蠢動跂行蝝息一切衆生今故燒香皈
身皈神皈命十方至眞自然无極大道乞匃
原赦前生今世生死宿罪重過得免離三惡
之道五苦八難九厄之中臣身得道眞飛行
虚空白日升天侍衛道君逍遥无上金闕七
寳自然宫殿永與道合所啓玄感應聲上御
至眞无極道前
　　知磬舉禮十方從北爲始衆官毎方各
　　一拜
至心皈命禮北方无極太上靈寳天尊

　　次東方至下方並同
　　知磬舉禮足各長跪皈命䖍誠懴悔
　　法師長跪宣坐懴衆官各長跪
(臣)法衆等至心皈身皈神皈命十方无極太
上靈寳天尊以今宿啓告齋焚香懴悔修齋
弟子某及臣法衆等自從曠劫以來至于今
日或身形所犯四肢舉措動違戒律不依經
典或心業所犯志念不專情浮意動馳騁不
息或口業所犯善惡返論綺言飾非華辭惑
衆因今懴悔並乞蕩除皆願臣等及修齋弟

子身入至仙㑹道合眞神合眞寂洞入自然
性命合道玄㑹無爲志心稽首禮謝
无上至眞三寳
　　法師拜起立
　　知磬舉三啓頌次舉三禮
志心稽首禮太上无極大道
志心稽首禮三十六部尊經
志心稽首禮玄中大法師
　　都講舉重稱法位
　　法師宣衘至重誠衆和上啓

　　法師宣至臣聞長跪至謹當宣奏
　　知磬跪三寳前宣詞宣至即日謹投法
　　師長跪次宣至大道衘法師拜伏衆官
　　皆伏宣至謹詞法師拜起衆官並起
　　法師宣科至以聞拜
　　知磬舉天尊號
　　法師長跪小啓畢面地戸立
　　當職告符簡
　　法師遣符簡衆念元始符命至逍遥上
　　清當職宣符關就地戸焚之衆念度符

　　頌法師復位
　　都講舉小十二願衆和結句
　　法師復爐直壇焚復爐符
香官使者掐巳文左右龍虎君侍香諸靈官
當令臣建齋之所自然生金液丹碧芝英百
靈衆眞交㑹在此自巳文歴下二㫖根回至
中文香火爐前令臣學道得道求仙得仙齋
主受福幽顯沾恩十方仙童玉女侍衛香烟
傳臣向來所啓之誠速逹徑御
太上无極大道至眞玉皇上帝御前

　　法師拜起直壇收十方謁簡
　　知磬舉出堂頌賛引法師自天門出左
　　旋出地戸出都門密呪
玄上太隂八窓開明夜有所啓少女通靈事
畢復位萬神潜寧
　　賛引歴右幕上香旋行過壇後至師幕
　　上香致拜長跪小啓密祝
臣重誠上啓臣向來奉爲齋主某崇建某齋
宿啓行道切慮俯仰未備存念不周五帝書
愆四司紏過莫逃譴責亶頼涵容庶使宸澤

下臨齋忱上御(臣)不勝激切屏營之至
　　法師拜起知磬舉向來頌
向來宿啓功德上祈天澤(開度/云)開度亡靈
祈禳云保佑平安同頼善功證无上道一切
信禮
　　表白宣白隨意知磬舉監齋紏過
　　監齋三拜上香長跪啓師隨壇官有無
　　過失言之三拜起如壇官有過當罰則
　　秉誠端簡明言其過以罰簡中本簡授
　　之知磬舉罪消黒簿天尊壇官如數拜

　　訖以罰簡還監齋退立
　　知磬舉天尊號賛引法師回靜黙堂
　　衆官序立法師上香三拜
　　知磬舉皈依至道回拜師眞用集良因
　　福流開度云亡者衆和願得往生祈禳
　　云齋主衆和願得長生
　　知磬舉宿啓事竟衆官復位
　　法師引衆官就坐
　　法師復神咽液起
　　揖散巳如常儀



靈寳領教濟度金書卷之八







