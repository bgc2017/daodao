










靈寳領教濟度金書卷之二百五十八
　　　　洞微髙士開光救苦眞人寧全眞授
　　　　靈寳通玄弘教水南先生林靈眞編
　科儀立成品(禳蝗/齋用)
　　晚朝行道儀
　　　燒香頌
　　　各禮師存念如法
　　　宣衞靈呪
五星髙耀瑞炁飛浮元始集神天地交周
玉符寳節嘯命微幽擲火揚威奸凶無留

萬魔振伏氛葩卻消摧怪伐惡道炁同流
神光照夜隂翳俱收萬仙降格扇景乗飈
群仙咸遂惠遍神州(和)與道合眞
　　　鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝君當召此間土地里域
眞官正神急上關啓臣今奉爲八齊意以今
落景陞壇行道願得玉清道炁靈寳妙光下

降流入(臣)等身中令(臣)所啓速達俓御
太上无極大道至眞玉皇上帝御前
　　　請稱法位
具位(臣)某與臨壇官衆等謹同誠上啓
太上无極大道元始天尊上清眞境靈寳天
尊太清仙境道德天尊昊天至尊玉皇上帝
中天北極紫微大帝太微上宫天皇大帝后
土皇地祇九天生神上帝五靈五老上帝三
十二天上帝上清十一曜星君南斗六司眞
君北斗七元眞君二十八宿星君天田星君

八榖星君泰玄樞機三者上相眞君靈寳五
師眞君三元三官帝君北極四聖眞君天曹
諸司眞君十方無極飛天神王五天三界大
魔王三天門下三元眞君上章詞表靈官三
洞四輔經籙法科上相髙眞神仙將吏五嶽
五帝眞君五天聖帝名山洞府洞天福地靖
廬治化得道仙官本𣲖祖玄眞師經籍度師
眞人東嶽掌苖稻稼仙官掌蝗蟲案仙宫田
家祀典聖衆地水二司城隍社令里域土地
三界官屬一切眞靈臣聞元始御清微之運

造化百昌虚皇開赤明之圖裁成庶品下浹
黄垓而鼓動上承碧落以彌羅帝力彰施八
表拱神功之妙天光澄寂九圍凝梵炁之華
化化難窮生生莫極(臣)等望洋知愧入谷懷
慚出岫心悠姑閱龍文之䇿還山志切徒翻
鳳篆之書立志度人矢心責已誓立功而補
過庶領教以學眞兄有皈投理宜關告況奉
詞旨敢不上聞
　　　宣詞
按如詞旨備殫激切(臣)聞國以農爲重天時

全耕歛之常民以食爲先地利戒飢荒之變
惟戾炁充盈於郊野故妖蝗生育於田疇百
千成群障白日而日光黯黯萬頃作隊掩青
天而天色㝠㝠經過悉損於禾苖至止盡童
於林木畎夫憔悴野老憂愁自東作之勤勞
期西成之收刈經營半載備殫耕耘耒耨之
功收拾一時絶無秉稔穉穧之在將成凶歳
曷望豐年故修齋以祈天冀首愆而請命玄
壇建設丹陛鋪陳宣玉笈之洪儀列瓊綱之
清範金聲九奏葳蕤侍龍尾之班琅韻三成

容與拱獅頭之座降霓旌於▲路飛羽葆於
天衢九拜陳情一忱徼福爲齋主某等禳除
妖炁遣斥蟲螟翻急雨而絶邪蹤發狂風而
斷怪迹嚴凝冬雪無入地餘種之留赫㬢夏
陽有沉水餘聲之喜田禾鬱鬱塍黍芃芃庶
晏歳以無飢俾窮年而獲飽以今晚朝行道
請法衆等運兹初捻上香
願此香烟騰空俓上供養
无上至眞道寳(臣)等皈身皈神皈命首體投
地願以是功德上祝

皇帝陛下伏願德並懷羲道齊驪陸御飛龍
而負扆四海會同執大象以臨軒萬年垂拱
齊北海以介眉夀並南山而衍脩齡出圖出
書粲景星於陽燧同文同軌托湛露於方諸
今故燒香自皈依
師尊大聖衆至眞之德得道之後保天長存
和與道合眞
以今晚朝行道請法衆等運兹二捻上香
願此香烟騰空俓上供養
无上至眞經寳臣等皈身皈神皈命首體投

地願以是功德皈流内廷百司外藩庶牧伏
願紫微譽藹丹桂香濃侃侃政成敷宜民之
豈弟雍雍治浹殫佐主之忠貞十華四極以
同仁八海九垓而普愛分茅胙土昭維屏維
翰之功剖竹列疆旌于藩于垣之績今故燒
香自皈依
師尊大聖衆至眞之德得道之後保天長存
和與道合眞
以今晚朝行道請法衆等運兹三捻上香
願此香烟騰空俓上供養

无上至眞師寳(臣)等皈身皈神皈命首體投
地願以是功德歸流九州四海萬姓三軍伏
願千家聚落萬里封疆道不拾遺自覺太平
之有象耕者讓畔惟思作乂之咸寧稻畦多
負耒之徒麥隴富荷鋤之軰宵閑刁斗馬牛
適牧放之歡晝絶鉦𥀷鴻鴈免流離之苦今
故燒香自皈依
師尊大聖衆至眞之德得道之後保天長存
和與道合眞
　　　禮方懴方

　　　三啓三禮
　　　重稱法位
具位臣某與臨壇官衆等謹同誠上啓
玉清聖境元始天尊上清眞境靈寳天尊太
清仙境道德天尊昊天玉皇上帝中天北極
紫微大帝太微上宫天皇大帝后土皇地祇
九天生神上帝五靈五老上帝三十二天上
帝上清十一曜星君南斗六司星君北斗七
元星君二十八宿星君天田星君八榖星君
泰玄樞機三省上相眞君靈寳五師眞君三

元三官帝君北極四聖眞君三天曹諸司眞
君十方無極飛天神王五天三界大魔王三
天門下三元眞君上章詞表靈官三洞四輔
經籙法科上相髙眞神仙將吏五嶽五帝眞
君五天聖帝君山洞府洞天福地靖廬治化
得道仙衆本𣲖祖玄眞經籍度師眞人東嶽
掌苖稻稼仙官堂蝗蟲案仙官田家祀典聖
衆地水二司城隍社令里域土地三界官屬
一切眞靈(臣)聞帝德好生惟誕敷於化雨民
情欲富宜鼓舞於仁風林林動植以敷榮蠢

蠢飛潜而養育況兹兆庶躬耕尋衣食之源
乃罹蝗螟學稼乏收歛之望祈天激切籲帝
淩兢醮官某等勤動三時服勞半載千畦將
熟倐遭蟲蝕之憂萬頃漸成忽罹蠧侵之患
根株盡損莖葉俱摧深慮累劫循環有生輪
轉輕慢榖米穢賤稻梁飼雞豚而不顧棄捐
貪糟糠而罔思靡爛忽遠經戒淩蔑孤寒惟
知利巳以妨人弗謂視人而猶已三網顚倒
十業昏𡨋致里域之奏聞與社令之陳說匪
繇懴謝曷致豐登是以修齋省愆燒香行道

冀降温綸於黄混爲飛德綍於蒼穹辟斥災
凶斷消隂戾庶乗風而盡絶更因雨以俱消
塍岸連雲行有登場之喜春臼映雪坐看出
廪之歡顆粒纍纍饘粥粲粲嘉拜生成之德
允臻提奬之恩蒙印懇祈敢忘報効上願三
辰輝煥六炁和平川后呈祥山靈薦瑞蟲魚
自樂洿池無數罟之聲鳥獸相歡林木絶斧
斤之影萬姓熈熈而皥皥百昌茂茂以盈盈
黎獻和朝拱無爲而治定萬物利野樂有道
以成功普及九幽均離五苦則上明

天尊大慈之化下副臣等皈命之誠謹啓以
聞
　　　舉願
　　　存神燒香
香官使者左右龍虎君侍香諸靈官當令臣
建壇之後自然生金液丹碧芝英百靈衆眞
交會在此香火爐前令臣學道得道求仙得
仙齋官受福蝗蟲滅消十方仙童玉女侍衞
香烟傳臣向來所啓速達俓御
太上无極大道至眞玉皇上帝御前

　　　出堂頌
　　　回静黙堂
　　　謝師
　　　回向
靈寳領教濟度金書卷之二百五十八





