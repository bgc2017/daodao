










靈寳領教濟度金書卷之七十五殷六
　　　洞微髙士開光救苦眞人寗全真授
　　　靈寳通玄弘教水南先生林靈真編
　科儀立成品(生神/齋用)
　　宿啓儀
　　　入戸法師宻呪祝
玉華散景九氣凝煙香雲宻羅俓衝九天侍
香金童傳言玉女傳(臣)所奏上聞帝前令(臣)
所啓咸賜如言今日告齋諸天臨軒三界五
帝列言上清執籙把籍齊到帝前廻骸起死

無量度人
　　　各禮師存念如法
　　　宣衛靈呪
　　　東方
九炁青天明星大神煥照東郷洞映九門
轉燭陽光掃穢除氛開明童子號曰玄卿
備衛我軒上對帝君收魔束祅討捕兇群
奉承正道赤書玉文九天符命攝龍驛傳
普天安鎭我得飛仙和與道合眞
　　　南方

三炁丹天煥景流光熒星轉燭洞煥太陽
上有赤精合契虚皇聞明童子號曰華芳
總御火兵備守玉堂斬邪束祅剪截魔王
北帝所承風火衝當流鈴交煥翊衛壇塲
正氣流行敢有猖狂我享上功坐運魁罡
億劫長存保天无疆和與道合眞
　　　西方
七炁素天太白流精光耀金門洞朗太㝠
中有素皇號曰帝靈保神安鎮衛我身形
斷絶邪源王道正明宫殿整肅三景齊并

道合自然飛昇紫庭靈寳符命普衛萬生
元皇正炁來合我身功加一切天地咸寧
和與道合眞
　　　北方
五炁玄天元始徘徊辰星轉燭洞煥太微
黒靈尊神號曰層威統冠飛天仙𥚑羽衣
備守五門撿精捕非敢有干試豁落斬摧
玉符所告神眞八威邪門閉塞正道流輝
三光映照我身無衰䇿空駕浮舉形仙飛
和與道合眞

　　　中央
黄炁中央調理乾坤陶鎔隂陽總統玄眞
鎭星吐輝流耀九星開明童子號曰天璘
陽炁燄上朱煥炎精洞照内外運我身形
百邪摧落攝役鬼靈中山神呪普天使聞
五靈安鎮身飛上清和與道合眞
　　　鳴法鼓二十四通
无上三天玄元始三炁太上老君召出(臣)等
身中三五功曹左右官使者侍香金童傳言
散花玉女五帝直符直日香官各三十二人

出出者嚴裝關啓玄壇天帝神君當召此間
土地里域眞官正神急上關啓(臣)今奉爲齊
意以今宿啓告齋願得
靈寳自然生神妙炁下降流入(臣)等身中令
(臣)所啓之誠速逹俓御
虚无大道九天元皇玉帝御前
　　　請稱法位
具位奉行靈寳生神妙齋法事小兆(臣)某與
臨壇官衆等今故燒香願以是功德上爲
天子王侯土地官長三師四友祭酒學眞弟

子某所薦亡靈九祖父母内外姻族天下人
民蠕動蜎飛跂行喙息无邊无極法界衆生
皈身皈神皈命
无上靈寳自然至眞大道特乞原赦前生今
世生死宿罪重過得免離三惡五道十苦八
難九厄之中(臣)等身得道眞飛行虚空白日
升天侍衛元尊逍遙无上七寳自然宫殿永
與道合所啓玄感應聲上御
至眞无極道前
　　　禮方

志心皈命東北方鬱單无量天尊
志心皈命東方上上禪善无量壽天尊
志心皈命東南方梵監須延天尊
志心皈命南方寂然兜術天尊
志心皈命西南方波羅尼宻不驕樂天尊
志心皈命西方洞玄化應聲天尊
志心皈命西北方靈化梵輔天尊
志心皈命北方髙虚清明天尊
志心皈命中央无想无結无愛天尊
　　　禮足各長跪皈命䖍誠懴悔

(臣)法衆等志心皈神皈命
虚无大道九天生神上帝天尊以今宿啓告
齋焚香懴悔(臣)聞九霄降炁金書開生死之
祥三洞垂文玉範著齋修之典將肅恭於奏
對先䟽瀹於根塵勉罄精誠恪祈通感猶慮
(臣)等業機未破塵網猶迷井井威儀或冐三
元之律昭昭禁戒易違四極之科尚冀修持
曲垂覆護精炁神之混化觀妙凝眞身口意
之澄清運神合景(臣)等志心稽首禮拜
无上至眞三寳

　　　三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮

　　　三禮
　(臣)等志心稽首禮
太上无極大道
　　　志心稽首禮
三十六部尊經
　　　志心稽首禮
玄中大法師
　　　重稱法位
具位奉行靈寳生神妙齋法事小兆(臣)某與
臨壇官衆等謹同誠上啓

虚无自然无極大道元始天尊玉晨元皇道
君萬變混沌玄元老君髙上玉皇昊天上帝
三寳文人三寳帝君九天應元雷聲普化天
尊无上九天生神上帝元父眞母元皇帝君
三十六部尊經玄中大法師玉輔上宰四恊
侍宸飛天神王九天眞衆三界應感一切眞
靈(臣)等慶縁浩劫運際昌時瓊綱昭八㑹之
章師傳玄妙瑤簡煥九光之䇿天錫希夷分
宜髙蹈於山林迹尚卑棲於朝市駒牎忽忽
蟻磨悠悠慨素志之未圓思玄功之尚鬱承

流宣化期參賛於天工弘道濟時庶潜孚於
帝貺益堅終誓敢叛初盟爰有詞文謹當宣
奏
　　　宣詞
按如詞言情深激越齋主某仰依帝力俯軫
天輪𡻕月載馳痛音容之永逺升沉靡測増
骨肉之深悲惟生神頼三寳之光而死魄藉
九陽之炁爰依經訓恭按齋盟祈霄極之晨
輝蕩幽關之隂垢(臣)等鋪張懇欵澡雪精神
呼隂召陽振金聲而九奏法天象地崇玉陛

以三成蘭煙騰縹緲之芳蓮炬散熒煌之影
自今月某日爲始崇建
靈寳生神妙齋幾晝夜轉經行道燒香散花
奉爲亡故某消化惡根斷除宿對錬胎返本
超凌黒鬱之都結炁成形遊宴緑羅之界謹
依科法宿啓以聞恩惟三寳慈尊九天上帝
俯垂慈造曲鑒翹誠敕勒三洞仙官三寳眞
屬侍經護法監齋衛眞土地職僚虚空鑒察
同心恊力掃内外之祅氛傳信達誠契人天
之影響衛護壇席成就齋功令(臣)等萬炁冲

虚百關調暢發天光於泰宇宻契虚無混神
景於玄虚允符竅妙開九清之慧日布五道
之慈雲化洽幽明覃恩動植明晨行道續啓
以聞(臣)誠惶誠恐稽首頓首再拜以聞
　　　告符
　　　十二願
臣等一願乾坤明素二願氣象清玄
　　三願聖君萬壽四願化洽八埏
　　五願天垂甘露六願地發祥煙
　　七願四時應候八願萬物生全

　　九願家多孝悌十願國富才賢
　　十一願齋功廣被十二願善瑞日臻
　　　存神復爐
香官使者左右龍虎君侍香諸靈官當令(臣)
宿啓建齋之所自然生金液丹碧芝英百靈
衆眞交㑹在此香火爐前令(臣)學道得道求
仙得仙齋主受福幽顯沾恩十方仙童玉女
侍衛香煙傳(臣)向來所啓之誠速達俓御
虚无大道九天元皇玉帝御前
　　　出堂頌

道以齋爲先勤行登金闕故設大法橋
普度諸人物宿世恩德報道心超然發
身飛升仙都七祖咸解脫
　　　回靜黙堂
　　　謝師



靈寳領教濟度金書卷之七十五












