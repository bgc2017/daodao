










靈寳領敎濟度金書卷之一百五十二
　　　　洞微髙士開光救苦眞人𡩋全真授
　　　　靈寳通玄弘敎水南先生休靈真編
　科儀立成品(祈禳黄/籙齋用)
　　第二日午朝行道儀
　　　各禮師存念如法
　　　衞靈
黄中䇿炁斬馘祅宗遏絶邪源制斷魔蹤
太上符命召制神功萬靈斯格却禍除兇
王炁三輪洞運眞風紫户含瓊大度無終

左命青腰右攝芝童逍遥飈景總御九空
玄壇應機乗炁虚冲萬眞普降濟度無窮
和與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入

齊意以今午朝陞壇行道願得
玉清道炁靈寳妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
(臣)所啓之誠速逹俓御
太上无極大道至眞玉皇上帝(御前)
　　　請稱法位
具位臣某與臨壇官衆等謹同誠上啓
太上无極大道虚无自然元始天尊太上玉
晨大道君金闕後聖玄元老君十方靈寶天

尊髙上玉皇十方巳得道大聖衆至眞諸君
丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方无極无量品至眞大神飛天神王
長生大聖无量度人君妙行眞人天眞皇人
三十六部尊經玄中大法師靈寶玄一經籍
度師侍經五帝玉童玉女歲德尊神土地主
執三界應感一切眞靈臣聞鬱羅蕭臺七寶
燦紫晶之耀黍珠玄座十華流碧玉之輝凝
眞則入妙四玄應化則迴靈十轉雲藏風靜

煥七經䇿景之功隂返陽回昭八緯敷玄之
妙勑神郷而度品檢鬼營而制魔大哉靈寶
之崇妙矣玄元之化無所不度有感皆通臣
等心勵承符職隆領敎望紫樞而稽首企碧
漢以凝神凡有投情敢不關告
　　　宣詞
按如詞旨備露丹衷臣等恭率清流謹徼洪
澤劒履陸離於龍陛佩環振響於螭坳載瞻
浩劫之尊肆覲虚無之相方壇三级羅翠葆
以迴環圓蓋九層綴朱幡而縹緲金龍騰景

玉璧舒華天花散漫於玄虚神篆輝煌於碧
落芝煙繚繞上瞻妙有之庭蘭霧盤旋旁拱
通明之殿八鸞鼓舞九鳳翩翻陶天地之泰
和開隂陽之清潤爲齋主某惠徼帝澤光導
天和蠲視履之三災毓敦頥之五福普資家
國同𥫄禎祥伏以盖龍輿馬開紫炁以流形
璘兎儀鳥胤神光而成象聖雨涵濡於六合
仁風披拂於九垓以今午朝行道請法衆等
運兹初捻上香
願此香煙騰空俓上供養

无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願鳳曆天長龍圖地大懿德耀
神儀之瑞象賢開震索之符邊塞歸仁𥫄詩
書於帝闕要荒慕義陳玉帛於王庭無狐狸
號舞之祅絶鴻鴈流離之苦今故燒香自皈
依
師尊大聖衆至眞之德得道之後保天長存
和與道合眞

伏以道尊无上清微御萬化之機仁浹有生
紫極斡中樞之運九霄映流華於帝所一景
乗曳彩於天關以今午朝行道請法衆等運
茲二捻上香
願此香煙騰空俓上供養
无上至眞經寳巨等皈身皈神皈命首體投
地仰依
太上三尊願以是功德皈流齋主某伏願萬
聖扶持千祥翊賛朝玄泉於天谷凝丹液於
神廬櫝玉席珍接武耀堆床之笏籯金濟羙

䏈芳飜挿架之籖恊人事以咸和慶天倫而
共樂今故燒香自皈依
師尊大聖衆至眞之德得道之後身入無形
和與道合眞
伏以玄珠凝化碧霞羅絡於天中聖日流輝
翠藹輪囷於霄外儛萬聖飛輪之駕鼓三華
迴景之軿以今午朝行道諸法衆等運兹三
捻上香
願此香煙騰空俓上供養
无上至眞師寶臣等皈身皈神皈命首體投

地仰依
太上三尊願以是功德皈流臣等
三師四友雲水髙人伏願道紀彌羅玄機煥
發體映金光之耀神融玉樹之華歩玄紀而
躡煙霞宫商五炁分天章而織雲錦黼黻三
乗敷聖葉以無涯紹祖燈而不絶今故燒香
自皈依
師尊大聖衆至眞之德得道之後升入無形
和與道合眞
　　　禮方懴方

　　　命魔歩虚
　　　三啓頌三禮
　　　重稱法位
具位臣某謹重誠上啓
太上元極大道元始天尊太上大道君太上
老君髙上玉皇十方巳得道大聖衆至眞諸
君丈人大帝天帝三十六部尊經玄中大法
師三界官屬一切眞靈臣等受中資淺語上
材踈際玄運之流行幸道風之遐扇紫陽玉
䇿荷天錫於希夷丹笈金章幸師傳於玄妙

莫精思於林壑乃躡景於塵籠青律霜明荷
天恩之曠蕩玄班日近蒙帝澤之汪洋誓期
補過以立功所合承仁而宣德上酬洪造下
慰丹衷今齋主某百拜籲天九朝事帝期集
蕃釐於四序更消庶慝於一朞敬潔蝸廬爰
邀獅御罄芻衷於稽首殫葵志以投誠視聽
自民諒沭玄鑒災祥在德曷預丹忱猶慮愛
網縈心業機運性紅塵逐浪不知養炁以留
形白日隨波罔念返神而御炁三彭雲擾五
賊煙迷靈臺化荆𣗥之場玄谷變榛芽之徑

嗜慾深而天機淺精神凋而人僞彰過犯九
霄愆書五嶽或祖玄之注訟未輝或仇讎之
執對尚縈匪頼解禳曷臻吉慶願監由中之
悃特施臨下之恩申𩛙四司關宣三界過無
大小悉削落於玄曹愆有顯微咸銷除於黒
簡斷除注訟和𥼶𡨚仇俾身後之澄清庶心
中之輝煥六塵不動五藴皆空院宇春閑𥫄
祥光而雲委簾櫳晝永凝喜炁以川増陽和
茂恱其精神隂垢不干其歩武齊眉舉按榮
澗藻以舒華坐膝扶床茂庭蘭而増耀詩書

世澤簮紱芳猷蒙垂應感之私允拜帡幪之
造上願皇圖悠久帝業遐長萬姓歸仁三軍
偃武出神龜於東洛來天馬於西戎雨順風
調隴畒絶桔橰之響煙輕月淡栁營閑刁斗
之聲物物春臺人人壽域則上明
天尊大慈之化下副臣等皈命之誠謹啓以
聞
　　　發願
　　　復爐
香官使者左右龍虎君侍香諸靈官當令臣

午朝陞壇行道之所自然生金液丹碧芝英
百靈衆眞交會在此香火爐前令臣學道得
道求仙得仙當願十方仙童玉女侍衞蘭煙
令臣所啓之誠速逹俓御
太上无極大道至眞玉皇上帝(御前)
　　　出堂頌



靈寳領敎濟度金書卷之一百五十二











