










靈寳領教濟度金書卷之四十八(四十九五/十同卷)
　　　　洞微髙士開光救苦眞人寗全眞授
　　　　靈寳通玄弘教水南先生林靈眞煸
　科儀立成品(開度黄/籙齋)
　　九朝行道儀
　　　第三日早朝
　　　各禮師存念如法
　　　宣衞靈呪
天書敷羅下盻太微元化生成靈烟九回
八景六周聖運所持左賔赤方右啓帝扉

東華南府灌煉辟非回輪日耀轉盻月輝
令日大慶萬道同歸玄壇正炁保天無衰
普吿三界驛龍風馳(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神臣今清旦陞壇行道朝

謁帝眞奉爲入齋意其諸情悃具載緘謄願
得
太上十方至眞道炁靈寳妙光下降流入臣
等身中令臣所啓之誠速達俓御
太上无極大道至眞玉皇上帝(御前)
　　　請稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
祖劫開明儀璘上輝於三景生根凝妙英元
内拱於五神符雌雄混合之功昭經緯行奔
之妙流金滅爽廓雲路之靈威渙玉飛䰟昭
酆營之聖澤萬地載希夷之祖諸天拱靈寳

之宗隱韻徘徊慶九和而十合洞章參錯彰
五度以三登出教有期度人无量(臣)等身參
鳯籙名玷龜圖剪𣗥靈臺未遂㝷壑經丘之
志乗槎霄漢莫回抗塵走俗之心拜洪造於
師壇寛玄章於帝闕存神飛化期堅金石之
盟翊教羅敷庸罄丹青之誓凡有投告所合
關聞今有青詞謹當宣奏
　　　宣詞
按如詞言情深激越臣聞九炁絪緼拱清徴
於宸極五靈煥爛契碧落於霄維上超生魄

於朱宫下度死魂於黒府金璫玉珮希微宣
採萃之竒鳯簡龍文微妙示衞靈之典流陽
精於五臓敷神景於百關宴景度生迴骸起
死今齋主某洗心謁帝勵志朝天嗟逝魄之
汨湮乆淪隂翳痛元神之䧟溺莫復陽靈凛
凛而丹素誰矜切切而紫清莫籲爰崇星陛
肅啓雲籖若木流精瑞藹耀燭龍之旦鶱林
散彩祥光敷律鳯之晨奏金薤以琳琅散玉
華而縹緲黄麾曉仗拱奕奕之神光紫禁朝
班仰輝輝之祖炁五老啓途於瓊梵羣仙䇿

駕於瑶空羽蓋流明宛若香林之㑹霓旌順
動何殊黎土之朝降五色之恩綸提萬塵之
苦爽願垂天聴俯察民情灌沐陽精爲雪隂
精之垢返還生炁俾消死氣之塵一時生神
千齡御景溥天人之均慶合家國以沾恩以
今清旦陞壇行道請法衆等運兹初捻上香
願此香烟騰空俓上供養
无上至眞道寳大羅元始天尊金闕玉皇上
帝无上清微天宫眞仙衆聖臣等皈身皈神
皈命首體投地仰依

太上三尊願以是功徳歸流社稷尊靈宗祧
先聖伏願金枝衍慶玉葉生輝鳯葆飛空髙
歩流珠之䆳龍旗翳景永垂積翠之玄亘萬
古以長存後三光而不老
皇帝軋坤孕粹河洛昭符乗六龍以御天位
尊北極䇿八駿而行地道授西崑垂衣齊東
岱之齡御履並南溟之福著柔嘉於彤舘敦
孝友於青宫月塞威馳耀旂常之巨績雲臺
譽藹華竹帛之无勛今故燒香自皈依
師尊大聖衆至眞之徳得道之後保天長存

(和)與道合眞
以今清旦陞壇行道請法衆等運兹二捻上
香
願此香烟騰空俓上供養
元上至眞經寳玉晨靈寳天尊紫微天皇大
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳皈流齋主家九玄七
祖故徃靈儀伏願東闕標名南宫記字辭六
六隂壘頓䟽有漏之塵超九九陽都永御无

爲之炁攀龍鱗於億劫垂燕翼於垓齡齋主
某識燭千齡胷涵萬頃志超浩渺朝陽騰若
鳯之音學冨淵源月旦藹猶龍之譽樂瓊枝
於鴈序敦玉樹於鯉庭珠履駢駢侍金谷春
風之座翠䄄侃侃映瓊霄秋月之簾今故燒
香自皈依
師尊大聖衆至眞之徳得道之後昇入無形
(和)與道合眞
以今清旦陞壇行道請法衆等運兹三捻上
香

願此香烟騰空俓上供養
无上至眞師寳五靈玄老天尊紫微北極大
帝救苦青玄大帝后土皇地祇大赤天宫無
邊聖衆臣等皈身皈神皈命首體投地仰依
太上三尊願以是功徳皈流普天率土中夏
外夷九流四民六軍百姓伏願河清海晏天
成地平月淡栁營閑宵聲於刁斗風清枌社
動曉影於犂鋤承家冨倉𢊬之藏繼世振箕
裘之舊簫韶庻政敦金章衮綬之材冠帶百
蠻應紫蓋黄旗之運臣等師資同學父母親

縁性悟大乗名刋小有見在固三田之雲液
悟天地根既徃超九空之霞輝出隂陽域今
故燒香自皈依
師尊大聖衆至眞之徳得道之後長享自然
(和)與道合眞
　　　禮方懴悔三啓
　　　三禮
　　　重稱法位
具位臣某謹同誠上啓
虚无自然元始天尊无極大道太上道君太

上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
七寳紫微總天帝而布政九幽黒鬱職地憲
以持權水官宰制於東霞神局裁成於中極

二十七府昭昭氷鑑之明百二十曹秩秩水
衡之政五帝鑒觀而令彰日月四司爕理而
憲肅雷霆著威儀於簡文示科條於品格殃
慶類至淫善響隨實纎芥之不違允毫釐之
罔失今齋主某仰慮亡故某俗機宻織世網
髙張耳混宫商昧無生之曲調身淫黼黻耽
有色之空花貪膏梁而縱舌鋒悅馨香而參
鼻觀心猿弗繫跳踉叢𣗥之林意馬不覊躑
躅荒榛之徑自翳情之雲擾致塵思之烟迷
夐隔陽光倐淪隂暗業關進歩天惡盈而禍

臻苦海回頭道集虚而善應恭嚴蓽戺爰肅
楓壇奠龍璧於五靈羅鳯繒於十極投誠萬
一請命再三伏冀丙軫初忱申融終惠赦千
齡之宿垢蠲三際之深瑕紫户玉門霄炁降
九重之妙黄庭金室靈芽流五灌之華俾還
復於生根即斷除於死蒂神神瑩徹炁炁虚
靈髙歩瓊霄覲三華之猊座快翔玉宇瞻萬
變之龍光蒙印丹衷亶依洪造齋主某松筠
耐歳桃李開春家慶綿綿茂房生之萬葉砌
芳兖衮衍郄氏之一枝出入福郷周旋道境

上願二炁澄鮮四時宣洽風雲調泰星宿輝
華玉宇流祥耀乹坤而保運金圖呈彩煥塵
劫以承符吉士盈朝正人寄閫耕食鑿飲歌
帝力於枌榆襲葛御裘樂天和於桑梓草木
有繁鮮之喜禽魚遂飛躍之生普及隂靈均
承陽耀則上明天尊大慈之化下副臣等皈
命之誠謹啓以聞
　　　發願
　　　存神燒香
香官使者左右龍虎君侍香諸靈官當令臣

向來清旦陞壇行道之所自然生金液丹碧
芝英百靈衆眞交㑹在此香火爐前令臣學
道得道求仙得仙齋主受福幽顯沾恩十方
仙童玉女侍衛香烟傳臣向來所啓之誠速
達俓御
太上无極大道至眞玉皇上帝御前
　　　出堂頌下壇回師


靈寳領教濟度金書卷之四十八











