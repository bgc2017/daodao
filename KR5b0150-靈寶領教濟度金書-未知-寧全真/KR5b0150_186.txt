










靈寳領教濟度金書卷之一百八十六拱五
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(消災集福道場用)
午朝行道儀
法事陞壇如式
各禮師存念如法
宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟奸破妖明耀元功金符召制躡雲䇿龍
謡歌慶㑹散花太空神化明運四極安隆
伏御帝前罔有不恭(和)與道合眞
鳴法鼔二十四通
無上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玊女五
帝直符直日香官各三十六人出出者嚴裝
顯服冠帶垂纓關啓玄壇天帝神君當召此
間土地方域神眞臣今午朝行道謹奉爲入

意其諸丹悃具載緘謄願得
太上十方正眞道炁靈寳瑞光下降流入(臣)
等身中令臣所啓速達俓御
至眞無極大道
三清上聖
昊天玊皇上帝(御前)
請稱法位
具位奉行消災集福道場法事小兆臣某與
臨壇官衆等謹同誠上啓
太上無極大道虚無自然元始天尊太上玊

晨大道君靈寳天尊太上玄元老君道徳天
尊昊天玊皇上帝勾陳天皇大帝北極紫微
大帝承天效法后土皇地祇神霄九宸上帝
諸天天尊上帝丞相宰輔帝君上清列曜諸
垣帝座拱極髙眞消災散禍扶衰度厄益筭
眞君本命元辰照臨眞宰禄元馬元壽元尊
神三元三官大帝法主四聖眞君啓教宗師
侍宸仙衆天雷嶽酆諸司官將玊童玊女𡻕
徳尊神城隍祀典主執靈祇三界應感一切
眞靈臣聞碧落垂芒玊字乍遐而乍邇紫虚

耀彩金書或隱而或彰自清微御運於虚无
故赤明開圖於混洞風纒雲絡羅洞輔之希
夷月鏤氷裁賛樞衡之微妙文五千而上乗
道備劫四萬而下教期遥自生神啓瓊闕之
藏故度命燦金房之祕惠覃幽顯澤貫玄黄
臣等委質芝壇承符楓陛退思𥙷過期上契
於天心進勵圖功庶下符於民欲凡有投告
敢不關聞
宣詞
按如詞㫖備極翹勤齋主某夙植慶基幸逢

昌運念禍福由已寧无謀身謀家之縁而視
聽自民願罄立徳立功之悃庶憑一善庸滌
千非若稽雲錦之瑶圖式覧紫微之瓊韞上
極无上天靈神宴御於虚皇髙拱彌髙聖眞
仙統承於元始䇿慈威則六天辟斥散慧光
則九地朗明内混雌雄回風混合靈之妙外
符經緯非煙融御景之玄皈依宻契於禎祥
尊禮必徼於福徳聿嚴玄墠式衍丹科煙裊
珠篝拱九華之寳御日籠翠蕚象七暎之瓊
林天花散而仙鶴翺翔鈞樂奏而祥鸞鼔舞

瑶光在上輅龍駕以低徊圭影正中肅鴛班
而肆覲鬱勃空浮於羽葆玲瓏景駐於霄輪
殫螻蟻之微恭徼鴻龎之大惠以今臨午行
道請法衆等運兹初捻上香
願此香煙騰空供養
虚無自然元始天尊(臣)等皈身皈神皈命首
體投地仰依
太上三尊願以是功徳上祝
皇帝陛下伏願八溟並福五鎭齊齡執大象
以凝旒化周坤軸御飛龍而負扆祥啓乾符

車書拱北於仁風包篚朝東於愛日儲宫仁
孝佐掖徽柔靄靄之吉士盈朝肅肅之正人
閫列共賛時雍之化咸扶大定之風回祝
社稷先靈宗祧列聖芝房毓聖騫圃遊神躡
雲綱而汎麟𩥵流祥瑶祚擁霞光而飛鸞馭
衍慶璇源今故燒香自皈依
道尊大聖衆至眞之徳得道之後保天長存
和與道合眞
以今臨午行道請法衆等運兹二捻上香
願此香煙騰空供養

玉晨道君靈寳天尊(臣)等皈身皈神皈命首
體投地仰依
太上三尊願以是功徳歸流齋主某伏願與
道合眞爲善最樂乾乾不息動符秉徳之機
綿綿若存靜契參玄之籥發天光於泰宇蠲
地累於靈扄五福朋來千祥萃止松茂栢恱
珠星昭室家之冝芝秀蘭芳碧月煥階庭之
瑞次冀九玄七祖億劫種親斷生死機滅去
來相無想無結無愛永遂逍遥有運有劫有
年曷逃輪轉今故燒香自皈依

經尊大聖衆至眞之徳得道之後昇入无形
(和)與道合眞
以今臨午行道請法衆等運兹三捻上香
願此香煙騰空供養
太上老君道徳天尊臣等皈身皈神皈命首
體投地仰依
太上三尊願以是功德皈流溥天率土徼外
域中萬姓三軍百昌庶品並願地平天成河
清海晏三農藏富野无鴻鴈之憂四鄙消烽
朝有鳳凰之喜靜緑林於方域鞠青草於圜

扉祥湧醴泉瑞凝甘露進旃裘而敦禮樂舜
日輝華變穹廬而襲衣冠堯雲覆冐臣等三
師四友天倪游泳帝祉涵濡七返九還證玄
功而作聖千和萬合乗靈運以飛神今故燒
香自皈依
師尊大聖衆至眞之徳得道之後昇入无形
和與道合眞
禮方懴方命魔
歩虚三啓三禮
重稱法位

具位臣某謹同誠上啓
九清上帝十極髙眞天地靈仙三界官屬㳟
望洪慈俯回洞鍳臣聞勢奠方輿結六隂之
博厚形凝圓幅融五濁之幽𡪹上承紫闕於
雲層下配黒都於風澤五山鎭地瞻巍巍日
觀之尊八海浮天仰緲緲煙瀛之大聖眞星
羅而調理綱紀仙靈霜燦而統濟權衡是是
非非曷逃玉鑑善善惡惡亶藉氷裁(臣)等小
物無知大鈞有造心心鯤化幸窺肘後之丹
章歩歩駒馳莫瀹眼中之紅𡏖企木鷄而未

粹嘆芻狗而已陳曲荷玊成終承錦覆獲依
光於日月俾逭責於雷霆誓賛生成庶符皈
向今齋主某抗塵志切耽道誠周回首左弧
翕霍𩀱丸之梭擲驚心右磨等閑百慮之機
鳴知非三省於夙興好善九思於明發願敷
天澤庶毓民生肘歩膝行登螭坳而請命目
馳心遡瞻龍座以皈神願消三際之塵俾輅
一元之祉伏冀移名眞籍刋字仙圖德星耀
彩於身𨇠素曜韞威於命宇祥開金井永蠲
經緯之災慶襲玊垣克絶隂陽之冦福禄夀

雲臻於履御玄元始日䕃於躬行𡨚累乗晨
祖玄離度奏塤箎鼔琴瑟樂事无垠敦絃誦
襲箕裘家聲有耀凡經營於陽務悉依被於
隂休上願三極澄清五靈恊泰儀璘煥耀草
木榮鮮來神龜天馬於林泉耀赤鴈白麟於
郊藪家給人足民情騰擊壤之懽國泰民安
帝徳照覆盆之穩溥鳥獸魚鱉以咸若極山
川鬼神以攸寧則上明
天尊布大慈之化下副臣等伸懴謝之誠謹
啓以聞

發願
存神燒香
香官使者左右龍虎君侍香諸靈官當令臣
午朝陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋官蒙福幽顯沾恩十方仙童
玉女侍衛香煙傳臣向來所啓之言速達俓
御
太上无極大道
三清上聖

昊天玊皇上帝(御前)
出堂頌
謝師

靈寳領教濟度金書卷之一百八十六





