










靈寶領教濟度金書卷之一百六十六
洞微髙士開光救苦眞人𡩋全眞授
靈寶通玄弘敎水南先生林靈眞編
科儀立成品(預修黄籙用)
第二日晚朝儀
各禮師存念如法
衞靈
金眞空降神虎檢營玉帝披霞諸天命靈
九晨回駕萬魔束形九微迸烟神威攝精
流金擲火百惡消并神暉耀夜洞煥長庚

聖道蕩蕩十方肅清保制劫運元亨利貞
和與道合眞
鳴法鼓二十四通
无上三夭玄元始三炁太上道君召出臣等
身中三五功曹左右官使者侍香金童傳言
玉女五帝直符直日香官各三十二人出出
者嚴裝關啓玄壇天帝神君當召此間土地
里域眞官正神急上關啓臣今奉爲入齋意
以今落景陞壇行道願得
玉清道炁靈寶妙光下降流入臣等身中即

使玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹令
臣所啓速逹俓御
太上无極大道至眞玉皇上帝御前
請稱法位
具位奉行預修黄籙大齋法事小兆臣某與
臨壇官衆等謹同誠上啓
太上无極大道虚无自然元始天尊太上道
君太上老君髙上玉皇十方巳得道大聖衆
至眞諸君丈人三十二天帝君玉虚上帝玉

帝大帝東華南極西靈北眞玄都玉京金闕
七寶瓊臺紫微上宫靈寶至眞明皇道君三
十六部尊經玄中大法師上相上宰上保上
傅太平下敎二十四眞人西城總眞王君太
乙眞人東嶽上鄉司命茅君定録保命二眞
人名山洞府得道神仙三界官屬一切眞靈
臣聞三皇玉䇿飛玄名制於羣靈五嶽金圖
空洞御扶於萬象東西羅二禁之妙隂陽煥
六甲之靈彰八史之神竒明五帝之變化函
三開光於龍漢正一啓運於鶴嗚封山澤而

威蛟龍筞風雲而役虎豹嘯命東海檢攝北
酆上制御於天魔下辟斥於地癘三十五分
正經緯於縮盈八十一重宰玄黄之髙厚三
五豁落九六飛奔流法雨於蒼生躡玄雲於
碧漢神功恢廓聖化昭融凡皈戴以由中必
提携於厚下今齋主某形陶四象炁稟一元
目窺瑶極之崇心逐瓊樞之運念隨塵網百
年猶逝水之難留神逐化機三世若渉淵之
罔測抑籍回天之力庶提墜地之期耿耿丹
忱兢兢素悃惟洞淵金籙彰預修符戒之功

啓靈寶玉章傳受度劫年之永楓宸煒燁蕋
笈輝華敬徼福於先時廣流祥於後日肅嚴
蓬蓽恭罄芻蕘倚道力以祈恩壇崇八陛𣲖
德波而衍澤齋列九朝開十華懴謝之門啓
四極懇祈之路龍繒效信鳯璧輪誠露黍悃
於三光殫葵忱於五嶽應天以實扣地難聞
爰有青詞謹當宣奏
宣詞
按如詞旨備切勤渠臣等撿制百關肅清五
體裒陸離之鳯珮朝璀璨之龍旒璇漢流華

銀蟾𣻌昏中之影瑶壇煥彩銅鳥傳夜外之
聲羅羽蓋於紫垣列霓旌於黄道珠䈴萬㸃
燦星緯以飛芒翠榦千枝恍騫林而朗照瑞
炁耀乾坤之旦祥光凝宇宙之春九鳳和嗚
閑玉笙而繚繞八鸞齊唱雜金磬以錚鏦寶
光回混於玄虚梵炁彌羅於紫界傾心獅御
扣首龍旒祈家國以均休極天人而蒙惠
以今落景行道請法衆等運茲初捻上香
願此香烟騰空俓上供養
无上至眞道寶臣等皈身皈神皈命首體投

地仰依
太上三尊願以是功德上祝
皇帝陛下伏願寶曆天長瑶圖地大尊壽山
於西極千秋開金鏡之祥衍福基於東瀛萬
世配璇樞之運御飛龍而制六合執大象以
撫八荒列廟先靈接武雲凌於帝闕諸藩宗
姓承顔日賛於王畿今故燒香自皈依
師尊大聖衆至眞之德得道之後保天長存
和與道合眞
以今落景行道請法衆等運茲二捻上香

願此香烟騰空俓上供養
无上至眞經寶臣等皈身皈神皈命首體投
地仰依
太上三尊願以是功德歸流齋主某伏願玄
雲垂䕃道日流輝九五箕疇歛錫粹楓宸之
渥十三羲象經營開蓬宇之華滋惠露於壷
天流恩波於福地祖玄䇿景飄飄受化於朱
丹子孫流芳蟄蟄承恩於紫禁今故燒香自
皈依
師尊大聖衆至眞之德得道之後升入無形

和與道合眞
以今落景行道請法衆等運茲三捻上香
願此香烟騰空俓上供養
无上至眞師寶臣等皈身皈神皈命首體投
地仰依
太上三尊願以是功德皈流幽關㝠路滯爽
孤魂伏願仁涵九壘德潤三途春滿寒庭開
生門而遊宴陽回夜壑塞死户以翺翔升眞
太素之庭髙歩始青之境帝郷御景乘白雲
以上升聖域神棲履紫烟而前邁今故燒香

自皈依
師尊大聖衆至眞之德得道之後升入無形
和與道合眞
禮方懴方
歩虚三啓
三禮
重稱法位
具位臣某謹重誠上啓
太上无極大道元始天尊太上道君太上老
君髙上玉皇十方巳得道大聖衆至眞諸君

丈人三十六部尊經玄中大法師天師君上
相上宰四司五帝三界官屬一切眞靈臣等
社櫟散材井梧脆質天啓希夷之運聖彰微
妙之期躍鳯金章幸佩囊中之秘翔龍玉牒
徒窺肘後之玄同流衮衮於塵棲獨咲悠悠
於林隱玉顔莫駐金骨難圓憲綱天寛幸曲
逃於鼎鉞危機日渉慮直積於淵陵勉修進
徳之功庸補乘非之過帝恩赫奕民欲羅敷
今齋主某勵志朝天秉心饗帝慶址期崇於
此世福源覬演於他生尚慮志昧存三識昏

藏六石能生我不思勒馬於康衢藥可利人
罔念牧羊於順境五賊紛紜於覺地七情汨
没於靈源三惑未除棄持身之玉尺四知何
畏捐照己之氷壷眞實種捨而弗耘虚妄根
培而益漑北酆紀字東嶽刋名或先亡未脱
於隂郊或前過尚縈於幽境旣業縁之未滌
慮善果之難成仰冀上聖之慈悲俯念下愚
之懇悃恩頒尺一澤溥大千憲令雷轟願勾
名於黒籍絲綸風動冀移字於青編九幽息
塜訟之呼六洞絶仇讎之執一身皎潔萬業

澄清聖雲䕃其心田起居壽域德雨膏其性
海出入春臺紫霞鬱勃於百關丹霧氤氲於
五體松筠耐歲桃李酣春與天爲徒永宴熈
明之運隨劫受化常臻福慶之郷得見太平
永無衰謝上願乾坤澄彩河洛煥符風雨宣
融山川清晏紫塞息射鵰之技玉關來天馬
之歌鼓腹含哺遂三農之樂意耕食鑿飮騰
萬姓之歡聲朝多筆耒之能野絶經鋤之隱
則上明
天尊大慈之化下副臣等皈命之誠謹啓以

聞
發願
存神燒香
香官使者左右龍虎君侍香諸靈官當令臣
落景陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主獲福幽顯沾恩十方仙童
玉女侍衞蘭烟傳臣向來所啓速達俓御
太上无極大道至眞玉皇上帝(御前)
出堂頌



靈寶領敎濟度金書卷之一百六十六







