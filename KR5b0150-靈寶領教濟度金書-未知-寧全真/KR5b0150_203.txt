










靈寳領教濟度金書卷之二百三平六
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(保命齋用)
晚朝行道儀
燒香頌
各禮師存念如法
衞靈
五星髙耀瑞炁飛浮元始集神天地交周
玉符寳節嘯命微幽擲火揚威祅凶無留

萬魔振伏紛葩却消摧怪伐惡道炁周流
神光照夜隂翳俱收萬仙降格扇景乗飊
群生咸遂惠遍神州(和)與道合眞
鳴法鼓二十四通
發爐
无上三天玄元始三炁太上道君召出(臣)等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓(臣)今奉爲入

意以今晚朝陞壇行道願得
玉清道炁靈寳妙光下降流入臣等身中即
使玄壇清淨内外成眞天无氛穢地絶祅塵
琳琅振響十方肅清萬魔不干眞誠上徹令
臣所啓之誠𨒪達俓御
太上无極大道至眞玉皇上帝御前
請稱法位
具位(臣)某與臨壇官衆等謹同誠上啓
太上无極大道虚無自然元始天尊太上道
君太上老君昊天玉皇上帝太微天皇大帝

紫微太皇大帝后土皇地祇九天採訪眞君
三洞四輔經籙髙眞三元三官大帝北極四
聖眞君啓教宗師侍宸仙衆天符帝帥歳分
王神五瘟氣候行化威靈天瘟地瘟神君山
瘟家瘟神君井瘟竈瘟神君陽瘟隂瘟神君
五瘟部從隊伍神衆天曹主執五瘟神衆嶽
府主執五瘟神衆當境主執五瘟神衆今年
某季準天敕令行災主病一切神明本府本
縣城隍主者逺近廟貌權衡禍福聖衆虚空
鑒察看望隨喜聖衆(臣)聞職覆職載凝祖炁

之輝華分隂分陽胤神功之煥耀愛日融怡
於九軌仁風鼓舞於八圓孰非元始之網維
亶自虚皇之主宰上界足官府羅仙聖以承
符下域定曹僚列神靈而宣德扶持萬姓保
合群生調化瑟而消災沴之時行䇿玄機而
滅姦魅之晝舞恩霑動植澤被寰灜(臣)等心
未鈎玄髮先彫白紅埃歷歷莫培梨棗以生
春白日悠悠徒企松筠之耐歳抱金書而勵
志懷玉訣以驚心悔過憲天夙炳丹青之誓
立功濟物盍敦金石之盟凡有皈投敢忘關

告況奉詞㫖敢不上聞
宣詞
按如詞言忱恂激切齋主某身乏二三之善
運逢九六之災細雨斜風初剌皮毛而致異
祁寒藴熱終縈蔵府以乖常罔明虚實於百
關莫辨浮沉於六脈拳拳聖禱切切神著尚
綿歷於朝昏未還舊觀慮牽延於旬浹復墮
危機幾洗心而九思惟拊躬而三省或運限
照臨於威矅或身家藴結於深愆或犯天地
行令之威神或觸山川逆時之盩炁或災原

於井落或難起於親隣倘非請命於帝庭曷
俾全生於民室爰崇玉陛肆衍金科青炁白
雲溢玄虛而縹緲絳霞丹霧盈碧落以繽紛
寳花四雨以迎祥鈞樂九成而薦瑞龍旂鳯
葆鳴閶闔清蹕之音虬節鸞旌擁浮黎紫霄
之仗覲天顔於翠扆敷民欲於珠壇濟濟鴛
行勤勤虎拜願沛天人之澤爰均家國之休
以今晚朝行道請法衆等運兹初捻上香
願此香煙騰空俓上供養
无上至眞道寳天尊臣等皈身皈神皈命首

體投地仰依
太上三尊十方衆聖願以是功德上祝
皇帝(陛下)伏願八駿開道六龍御天如日如
雲仰巍巍之盛德若帶若礪拱奕奕之丕基
福源濬東海之深壽域聳南山之固宫庭雍
肅凝甘露於萬年朝野熈和耀景星於五夜
今故燒香自皈依
師尊大聖衆至眞之德得道之後保天長存
和與道合眞
以今晚朝行道請法衆等運兹二捻上香

願此香煙騰空俓上供養
无上至眞經寳天尊(臣)等皈身皈神皈命首
體投地仰依
太上三尊十方衆聖願以是功德皈流普天
率土百氏四民伏願萬福雲臻千殃電掃紫
炁藹蓬茅之旦玉燭調時霏煙融桑椊之春
金穰應運迓泰和於萬宇掃屯戾於千門士
農工商咸遂有生之樂尊卑老少共消无妄
之災今故燒香自皈依
師尊大聖衆至眞之德得道之後升入无形

和與道合眞
以今晚朝行道請法衆等運兹三捻上香
願此香煙騰空俓上供飬
无上至眞師寳天尊(臣)等販身皈神皈命首
體投地仰依
太上三尊十方衆聖願以是功德歸流齋主
某伏願天佑生根神扶命蒂鼎新革故光風
拂拂於簾櫳否去泰來霽月輝輝於庭戸歩
武擁泰來之慶精神無小節之災上恬下熈
映祥光於眷序内和外輯散瑞藹於姻親今

故燒香自皈依
師尊大聖衆至眞之德得道之後永保安寧
和與道合眞
禮方懺方
三啓三禮
重稱法位
具位(臣)某謹重誠上啓
三清上聖十極髙眞九天採訪眞君三界内
外應感眞靈天符帝帥歳分王神五瘟氣候
一切威靈(臣)聞六甲潜移五行變化炁或先

而或後周御歳時運有變而有常列司天地
配支干以明符會定主客以建本標辨二火
之君臣分六歩之正間上循天度下合人身
進退紀勝復之期大小察鬱發之兆儻天彰
於災異則人受於札瘥故金石草木之性味
有殊而俞穴井榮之注源無别除令之異扶
炁之偏雖期䇿於神功實昭禆於帝力今齋
主某業惟溺巳識昧檢身惟知雞犬之當求
放心弗牧罔念免烏之暗老善性難常三田
雲擾於三彭二炁雷犇於二豎善不足以餘

慶和不足以致祥七情内攻六淫外孽致竒
疾纏其經絡而沉痾困其精神雖隂陽之㓂
使然實身心之愆致爾籲天激切惟知首過
以省愆饗帝淩兢所冀祈思而降福願頒丹
詔飛下紫虚移名青簡之中削字黒編之上
敕天醫仙吏降九還靈劑以蠲痾勒時令正
神收五部祅氛而退疾俾起居之復舊使榮
衞之如初金符羅鎭於八維表章疆域玉字
周宣於四界分别方隅永無魔癘之侵常享
亨嘉之盛春融庭院壷天之樂意相關日暖

郷閭福地之歡聲不斷萬生銘佩浩劫戴銜
上願地紀晏清天綱澄御璇璣煥耀河漢輝
華霈犢雨於九垓農桑並秀息狼烽於四鄙
兵革不揚朝富賢人野無逸士百昌庶𩔖悉
融生意於虚玄六趣九幽普絶苦聲於寥廓
則上明
天尊布大慈之化下副臣等皈命之誠謹啓
以聞
發願
一願大道流行普天懷德

二願一切有生咸皆悟道
三願九夜幽魂一時解脫
四願孤爽無依咸得受生
五願天下太平五穀豐熟
六願臣忠子孝君仁父慈
七願四海會同𡨚親和釋
八願潜胞處卵咸得生成
九願積疾新痾旋即痊愈
十願孤露衆生豐衣足食
存神燒香

香官使者左右龍虎君侍香諸靈官當令臣
晚朝行道之所自然生金液丹碧芝英百靈
衆眞交會在此香火爐前令臣等學道得道
求仙得仙齋官受福幽顯霑恩十方仙童玉
女接侍蘭煙傳臣向來所啓之誠速達俓御
太上无極大道至眞玉皇上帝御前
岀堂頌
引至幕
謝師
靈寳領教濟度金書卷之二百三
