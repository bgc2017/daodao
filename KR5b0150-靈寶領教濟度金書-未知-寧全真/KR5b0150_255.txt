










靈寳領教濟度金書卷之二百五十五黎一
洞微髙士開光救苦眞人寗全眞授
靈寳通玄弘教水南先生林靈眞編

科儀立成品(禳熒惑用)
火部設醮儀
歩虚燒香頌
各禮師存念如法
宣衛靈呪
五星列照煥明五方水星却災木德致昌

熒惑消禍太白辟兵鎮星四據家國利亨

名利玊簡字録帝房乗飈散景飛騰太空
出入㝠無逰㝠十方五雲浮盖招神攝風
役使萬靈上衛仙翁(和)與道合眞
鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今陞壇設醮願得

玉清道炁靈寳妙光下降流入(臣)等身中即
使玄壇清淨内外成眞天無氛穢地無妖塵
琳琅振響十方肅靜萬魔不干眞誠上徹令
(臣)所啓速達俓御
太上无極大道至眞玊皇上帝(御前)
請稱法位
具位某恭焚寳香上啓
火祖燧人帝君火祖炎帝帝君火正閼伯眞
官火神祝融神君火神回禄神君火炁鬱攸
神君丙丁位司火大神巳午位司火大帝南

方赤精帝君南方赤靈帝君五方天火地火
雷火電火風火火精神君五方禁火斷火制
火伏火火精神君五方火殃使者五方㳺火
飛火行火列火火殃使者五方主火大神興
雲行雨制伏火殃大神虚空消火制禦大神
天曹主火司火靈官火部判官火鈴大仙火
部廵察使者火令使者伏火藥先生禁火李
眞人主火宋无忌神君皇聖大炎大赫神君
火司翊衞大神火部侍從承受主簿功曹典
吏火部賞善罰惡簿靈官諸司院府捷疾火

輪風火龍騎烈炎將軍雷霆諸司擲火歘火
火車火鈴流火將軍火部佩弓箭駕火鵰擎
火珠執旗㦸御火兵捧印諸力士火部執鉞
斧運火車火鴉火瓢火鎗火蛇火輪諸靈官
城隍社令境邑典祀神祇廟貌殿堂有位香
火聖衆太歳尊神六十甲子諸官君司命六
神竈神聖衆火司防禦一切神明伏聞五劫
初分赤明煥炎精之象三靈旣判南離司火
正之權散萬形而恢張無垠運一炁而彌羅
有截燎原赫赫翕張端藉於神功炎岡騰騰

作止亶由於聖力几伸皈向敢叛主維今醮
官某人等經營一區卜築百堵乃傳聞於炎
曜翕霍飛行謂肖似於火殃倐忽來徃郷鄰
震動里社驚惶苟躔次之未移恐旬浹之召
禍須慿懇禱方獲康寧爰修瀹祭之恭庸表
敷心之敬伏望靈光煒燁梵炁廻旋乗雲御
風駕炎車而蒞止飛烟䇿電挾火焰以來臨
不遺萬一之私恪副再三之禱(臣)下情不勝
激切之至謹稽首皈誠奉請
請神初獻

重稱法位
具位某謹焚香上啓
火部帝君官吏一切眞靈伏聞五行循環火
惟一而炎上六炁騰伏火列二以居中御夏
則賛化司權配離則開明秉禮上關天象燦
然經緯之錯居下職民生赫若隂陽之並用
欽惟神運實握靈機火令先驅走風雲於足
下火隊後從鼓霆電於目前炎炎而若有若
無灼灼而或髙或下五方起滅來莫測而去
莫知十極升沉近或炎而逺或墜凡居部伍

皆屬神明今醮官某等屋宇比連室廬綿亘
偶火殃之過目值星變之驚心聲震山林勢
猶輪輻方隅駭汗恐變異之即興里閈徬徨
慮災殃之或至況此鱗鱗之萬瓦率多翼翼
之千家有舊有新無貴無賤儻釁萌於瞬息
而禍起於須吏上化炎烟下餘灰燼雖發憤
而奚益縱慟哭以何禆是以燒香散花建齋
設醮冀赦曩時之咎預期此日之安併列菲
忱庸陳葵志敢望監此懇愊徼彼神靈收隊
從以移躔勒偏禆而易次免爲焦土實戴盟

金某不勝䖍切之至
亞獻
具位某上啓
火部帝君官吏一切眞靈伏聞髙髙在上建
玄曹而賞罰無違切切由中扣蒼穹而禍福
必應旣齋壇之告備復醮席之重陳結志同
誠巳勤愊悃齋心錫福諒副忱恂伏願醮官
某等始自今時終至他日處處之門䦨樂事
家家之院宇歡聲庭户開祥啓處不罹於小
厄室家胥慶起居無橈於纎塵亘百世而舊

舎猶存閲千歳而弊廬無恙天災雨散免焦
墉斷礎之虞人火冰清無曲突徙薪之慮從
老至糿由公及私均㳺宴於青春永夷猶於
白日里閭安泰井落康寜朝誦夜弦藹詩書
於桑梓冬裘夏葛守文憲於蓬茅䝉如眞切
之祈式副皈依之悃某不勝激切之至
終獻
具位某上啓
三清上聖十極髙眞玄壇内外一切眞靈伏
聞情見乎辭媿敷陳於匪敬儀不及物復奠

獻之非彛尚希涵宥之恩曲賜生全之澤河
澄月淡恍夜漏之將中斗轉靈横覺清宵之
巳半無從攀戀惟劇瞻馳某下情無任䖍切
之至稽首再拜奉送
舉回軿頌
詣焚燎
餞聖
向來

靈寳領教濟度金書卷之二百五十五











