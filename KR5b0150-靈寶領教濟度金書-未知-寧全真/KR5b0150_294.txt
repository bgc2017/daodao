










靈寳領教濟度金書卷之二百九十四戎四
　　洞微髙士開光救苦真人寗全真授
　　靈寳通玄弘教水南先生林靈真編
　表榜規制品(開度/通用)
　　請水火表
　具位(臣)某
　上言今月某日爲齋法弟子某崇建某齋
　幾晝夜開度亡過某靈䰟上生仙界以今
　請降水火鍊度者
　(臣)伏以乾坤定位敷祖炁以昭回離坎分

　精極靈功而化育五文開廓萬品裁成欲
　施九鍊之神輝亶藉
二儀之聖運(臣)誠惶誠恐稽首頓首切慮亡
　過某靈䰟劫塵結習業垢交周返九炁之
　生根期還本始積五形之死帶莫契虚無
　非陶冶以髙躋曷超凌而直上方諸耀彩
　挹東井之黄華陽燧凝芒瀉南丹之朱火
　匪繇鑒映孰佐宣揚恭惟
太上无形无名虚无自然至真大道无上元
尊金闕玉陛下

　道並隂陽德包覆載願頒勑命降五龍結
　璘之英載役神真布九鳳鬱儀之化俾迴
　骸而起死庶監真以度生九遍成人炁炁
　返生神之妙十迴度品神神昭委炁之玄
　離夜朝元乗晨御景(臣)无任激切望
　恩之至謹奉表陳啓以
　聞(臣)誠惶誠恐稽首頓首謹言
　年月日具位(臣)姓某上表
　　　藏棺表
具位(臣)某

　上言今月某日爲修齋弟子某崇建某齋
　幾晝夜竊見亡過某靈䰟尸柩尚停在家
　慮有穢觸合請
　真慈蕩滌謹奉表奏聞者
　(臣)伏以舒化日以照幽關欽闡三華之教
　陶靈風而踐尸室懼違四極之科敢籲
　髙明恪殫卑賤伏念(臣)玄樞快覩世網猶
　迷塵染穢盈夙願澄清而參讃情浮意動
　莫能寂黙以宣揚況交㑹於鬼尸易昭回
　於靈盻彌增地累難沛

　天恩恭惟
三天大法師真君(聖前)
　總括太尢恢張妙有侍
　宸金闕宣仁九壘之中佐
　聖瓊都讃化一元之表願矜愚懇即副齋
　忱降九鳯靈官仗丙丁而鍊滌布萬重道
　炁覆戊巳以潜藏俾脫神郷俓朝
　帝所㫁除故炁玄壇嚴蓮座之輝赫奕靈
　光碧漢耀騫林之景丹忱諄切
　玄監昭彰(臣)下情无任激切之至謹言

　年月日具位(臣)姓某上表
　　　大道表
　具位(臣)某
　上言今月某日奉爲修齋弟子某崇建某
　齋幾晝夜開度亡過某靈䰟以今具表奏
　聞者
　(臣)伏以扣九關而昭事雲藹
　清微崇八陛以對揚風清黑鬱徼三極无
　私之惠溥十華有造之恩雨露涵濡日星
　朗煥敢皈依於

　楓御庸傾倒於葵衷恪冀
　髙明洞垂昭鑒(臣)誠惶誠恐稽首頓首竊
　念亡過某靈䰟𡨚機織性罪網縈心三惑
　不除墮迷途而顛倒四維莫守趨邪徑以
　迴旋罪花累紀於北鄷愆葉積書於東岱
　茫茫夜壑慘水火以驚心寂寂寒庭望隂
　陽而䘮膽爰崇懴謝聿建齋修自非
　上聖之海涵曷俾下愚之春育恭惟
太上无形无名虚无自然至真大道无上元
尊金闕玉陛下

　巍巍莫極蕩蕩難名凝妙有以垂精化敷
　九地孕虚无而毓粹政溥三天誕矜苦惱
　之衷廣錫慈悲之惠伏願
　靈光不夜祖炁開春勑勒玄曹削簡書之
　𡨚對嘯命丹局銷録籍之愆元即俾亡過
　某靈䰟離夜惟欣乗晨快樂超凌三界无
　拘留逼合之憂勑制九扄有侍衛送迎之
　喜某敢不仰依化日期暢玄風登碧玉以
　敷心勉承鳳渥覲紫金而拜手永沐
　龍恩(臣)下情无任激切之至謹奉表陳啓

　以
　聞(臣)誠惶誠恐稽首頓首謹言
　年月日具位(臣)姓某上表
　　　通天㧞亡朱表
　具位(臣)某誠惶誠恐稽首頓首
　上言(臣)蓬茅賤質蒲柳衰姿誤玷聮班濫
　司濟度誓罄由中之懇切庸徼濟下之光
　明凡有皈投敢忘關告(臣)先據入意
　(臣)伏以弘道憲章丹忱不泯承符宣德素
　志尤堅願提拯於隂關俾超凌於陽界敬

　爲修齋行道懴罪祈恩請命三元皈神十
　極頒符馳信破獄追䰟北鬱昇神南宫度
　命期脱重泉之苦頓超積夜之悲依格關
　盟誓勤修奉開𡨚釋罪全頼生成謹爲拜
　表一通上聞
　三天伏望
　玄造矜憐洪恩覆冐念逝𩲸沈淪之苦察
　齋主激切之忱特降勑命宣告十方三界
　合屬真司即俾亡過某靈䰟原陽愆隂過
　之簡書赦微𡨚顯仇之考對普頒

　帝勑即證仙邦登歩武於玄虚錬形神於
　朱火(臣)謹爲上請玉清破獄符吏地府齎
　簡童子驛龍發放符吏神虎追攝仙吏靈
　寳浣濯仙吏天醫解結仙吏返形聚炁仙
　吏混元化生神吏南昌流火神吏東井黄
　華神吏一合來下特爲亡過某頒行符命
　破蕩重泉部領䰟靈來朝壇陛澄清地垢
　服御天衣解釋𡨚仇混合神氣錬質水火
　永度朱陵部衛超昇逍遙寥廓隨劫輪轉
　與天齊年永無輪轉之憂常享太平之運

　(臣)敢不仰依
　聖造俯罄愚衷領教學真煥瑤圖於十極
　運元㑹道舒瓊簡於三華流化日以昭明
　鼓玄風而披拂恩惟
　大道分别求哀(臣)愚謹因二官直使正一
　功曹左右官使者隂陽神決吏科車赤符
　吏剛風驛置吏驛馬上表吏飛龍騎吏等
　官各二人出操(臣)爲齋主某拜上通天開
　度朱表一通上詣
三天曹伏願

　天恩告報(臣)誠惶誠恐稽首頓首再拜以
　聞
　年月日具位(臣)姓某上表
　　　血湖表
　具位(臣)某
　上言今月某日爲齋主某崇建某齋㡬晝
　夜開度亡過某靈䰟上生仙界切見本人
　因産殞生形神腥穢匪慿
　聖造曲爲蕩除曷俾氣象周圓營衛平復
　謹具表奏聞者

　(臣)伏以生生大德夙欽惠下之仁翼翼小
　心爰露由中之懇黒鬱期超於地禁玄虚
　嘉被於天光載拜陳情一忱請命(臣)誠惶
　誠恐稽首頓首伏念(臣)偶縁宿慶獲際昌
　期弘道憲天幾對揚於龍御承符宣德誓
　流演於鴻禧重念亡過某靈䰟托質女流
　謀身世諦中迷愛網易凋玉樹之芳外渉
　塵機遂滓金花之粹九夜沉淪於苦海一
　朝䧟溺於血湖獄吏權尊轉眼隂陽之考
　冥官威重驚心水火之覊自非大霈於

　宸恩曷克逈躋於陽化恭惟
太上无形无名虚无自然至真大道无上元
尊金闕玉陛下
　道包覆載德契幽明仁風鼓舞於八遐群
　靈樂意化雨涵濡於九壘億爽歡顔冀矜
　激切之衷嘉沐駢蕃之澤伏願
　肆頒鶴赦曲降鸞書飛三炁以流光乗晨
　有望燭十華而破暗離夜不幽即俾亡過
　某靈䰟垢穢澄清身心快樂朱陵度命解
　萬罪以清夷黒鬱刋名散千𡨚而和合精

　神玉潔歩武春融(臣)无任激切懇祈之至
　謹奉表陳啓以
　聞(臣)誠惶誠恐稽首頓首謹言
　年月日具位(臣)姓某上表
　開度黄籙齋合用
　九錬表
　　　第一錬
　具位(臣)某
　上言今月某日爲修齋弟子某崇建
　无上九幽玉匱明真普度无間黄籙大齋

　㡬晝夜開度亡過某靈䰟以今奉行靈寳
　第一錬拔岀地户永離鬼官者
　(臣)伏以青極闡慈悲之號應化分身黒單
　徯拔領之恩㝷聲赴感欲伸錬度敢後皈
　依(臣)誠惶誠恐稽首頓首切慮亡過某靈
　䰟宿垢縈迷業塵結習形歸厚土孰冰釋
　於𡨚愆神閉幽關諒風行於考對非慿拯
　援曷遂昇遷恭惟
太乙救苦天尊(御前)
　長樂端凝妙嚴髙拱威神遍滿開慶雲於

　生門慧力昭宣塞祥煙於死戸願回
　慈造監真度生
　勑命救苦真人救苦童子青玄黄籙官吏
　靈仙承百寳之光明頒九龍之符命洞明
　長夜獄摧毀而城開宣照耀重泉火温和
　而冰暖燠即使亡過某靈䰟萬緑蕩寂一
　性明靈超鬱絶之惡輪依光蓮座膺清虚
　之善果棲景騫林普攝有情同歸无上(臣)
　無任激切之至謹奉表陳啓以
　聞(臣)誠惶誠恐稽首頓首謹言

　年月日具位(臣)姓某上表
　　　第二錬
　具位(臣)某
　上言今月某日爲修齋弟子某崇建
　无上九幽玉匱明真普度无間黄籙大齋
　㡬晝夜開度亡過某靈䰟以今奉行靈寳
　第二錬疾除罪簿落滅惡根者
　(臣)伏以超沈䰟於眇莽仁滿十華拯飛爽
　於幽寥恩昭九壘欲伸錬度敢後皈依(臣)
　誠惶誠恐稽首頓首(臣)切慮亡過某靈䰟

性染客塵心迷世網陽罪隂過未除黒簿
之名舊債新𡨚猶紀玄曹之録非慿銷釋
曷遂昇遷恭惟
九幽㧞罪天尊(御前)
紫極端凝璇霄髙拱溟濛法雨普蘇六洞
之沉迷煒燁慈雲頓爍三塗之障累願回
慈造監真度生
勑命北都羅酆内外宫洞天牢地獄無間
鐵圍泉曲河源三官九署隂陽罪録百二
十曹司殺司功司命司録五嶽四瀆社今

　城隍効職靈司无鞅官吏齎持簿籍來詣
　闕庭俯運威光悉爲焚毀即使亡過某靈
　䰟積瑕清淨永无曹局之拘留夙垢蕩除
　式見𡨚親之平等長辭有漏克證无爲(臣)
　无任激切懇祈之至謹奉表陳啓以
　聞(臣)誠惶誠恐稽首頓首謹言
　年月日具位(臣)姓某上表
　　　第三錬
　具位(臣)某
　上言今月某日奉爲修齋弟子某崇建

　无上九幽玉匱明真普度无間黄籙大齋
　㡬晝夜開度亡過某靈䰟以今奉行靈寳
　第三錬永度三途五苦八難者
　(臣)伏以妙炁周遊於象外扶植生根靈光
　鬱勃於身中斷除死𢃄欲伸錬度敢後皈
　依(臣)誠惶誠恐稽首頓首切慮亡過某靈
　䰟形混紅埃神歸黄壤三業六根之釁浩
　劫猶纒三尸五累之愆積生未度非慿斬
　絶曷遂昇遷恭惟
轉輪聖王天尊(御前)

　璿極端凝紫宸髙拱隨功計日權衡研鑒
　於毫釐受化更生善惡洞觀於圭黍願回
　慈造監真度生
　勑命三界十方主罪考吏酆都六洞執罰
　神司靈寳落滅惡道靈官飛度累户靈官
　俯降壇場疾承符命特爲亡過某靈䰟斷
　消業障洗滌根瑕絶滅尸仇解除累苦名
　不書於黒簿超凌幽暗之郷䰟即上於朱
　宫自在光明之界齊仙萬炁證妙三元臣
　无任激切懇祈之至謹奉表陳啓以

　聞(臣)誠惶誠恐稽首頓首謹言
　年月日具位(臣)姓某上表
　　　第四錬
　具位(臣)某
　上言今月某日爲修齋弟子某崇建
　无上九幽玉匱明真普度无間黄籙大齋
　㡬晝夜開度亡過某靈䰟以今奉行靈寳
　第四錬度上南宫得爲神仙者
　(臣)伏以企渺渺大羅之境无階可昇矜茫
　茫苦海之津維梁允濟欲伸錬度敢後皈

　依(臣)誠惶誠恐稽首頓首切慮亡過某靈
　䰟超跡隂都擢神陽域度朱陵而錬質行
　耀三華騰紫極以登真將朝九陛非慿接
　引曷遂昇遷恭惟
法橋大度天尊(御前)
　金闕端凝玄都髙拱祥煙羅絡夙推拯援
　之深仁梵炁經行共仰提携之大德願回
　慈造監真度生
　勑命法橋大度司仙吏靈官玉女守橋監
　橋引䰟超度諸神將吏宻承道力神化飛

　梁亘徹虚无洞煥寥廓庶使亡過某靈䰟
　遊神碧落髙歩青霄駕景登晨開玄元之
　寳耀凝真入妙乗功德之金光契合希夷
　逍遙塵劫(臣)无任激切懇祈之至謹奉表
　陳啓以
　聞(臣)誠惶誠恐稽首頓首謹言
　年月日具位(臣)姓某上表
　　　第五錬
　具位(臣)某
　上言今月某日爲修齋弟子某崇建

　无上九幽玉匱明真普度无間黄籙大齋
　㡬晝夜開度亡過某靈䰟以今奉行靈寳
　第五錬死䰟受錬仙化成人者
(臣)伏以煥丹天而耀景陽浹寒庭超玄境以
　昇真春回夜壑欲伸錬度敢後皈依(臣)誠
　惶誠恐稽首頓首切慮亡過某靈䰟業結
　多生䰟沈長夜劫塵滓中和之粹五體諷
　零宿瑕迷本始之真百骸枯朽非慿陶冶
　曷遂昇遷恭惟
火錬丹界天尊(御前)

　朱府端凝南宫髙拱玉眸錬質燦金碧以
　流輝黄華蕩形涵澄瀾而散彩願回
　慈造監真度生
　勑命南昌朱陵水池火沼青玄黄籙錬度
　靈司玉女仙童靈官將吏引領亡過某靈
　䰟先入東井之源餐水毋精嚼空青蘂次
　入流火之庭耀丹華體圓紫金身塵翳洞
　明清淨契先天之妙神姿炫耀粧嚴成上
　景之真宴樂虚无逍遙自在(臣)无任激切
　懇祈之至謹奉表陳啓以

　聞(臣)誠惶誠恐稽首頓首謹言
　　年月日具位(臣)姓某上表
　　　第六錬
　具位(臣)某
　上言今月某日爲修齋弟子某崇建
　无上九幽玉匱明真普度无間黄籙大齋
　㡬晝夜開度亡過某靈䰟以今奉行靈寳
　第六錬制魔保舉度品南宫者
　(臣)伏以契虚玄之妙景神變无方矜寥廓
　之沈靈生成有頼欲伸錬度敢後皈依(臣)

　誠惶誠恐稽首頓首切慮亡過某靈䰟乆
　墮隂郷幸躋陽境靈源尚汨孰令萬炁之
　齊仙覺地猶迷難使百神之混景非假攝
　聚曷遂昇遷恭惟
金闕化身天尊(御前)
　朱極端凝玉京髙拱隨方設教散塵塵刹
　土之中宴景凝真御眇眇大羅之上願回
　慈造監真度生宣告玉清大洞内景神化
　十八真神降靈亡過某䰟内外藏府經絡
　之中結成形體速使備完身得受生超凌

　无礙
　勑命三天門下大勲魔王關勒仙吏條具
　亡過某靈䰟善惡品目功過之籍經靈魔
　而檢校赴非魔而推研由比魔而稱停詣
　制魔而保舉蠲除惡業紀録善功俓關南
　昌上宫玄生左府書名紫𠕋受化丹䑓格
　按朱明永脱離地中之地神超碧落獲逍
　遙天上之天返景凝真轉神入妙(臣)无任
　激切懇祈之至謹奉表陳啓以
　聞(臣)誠惶誠恐稽首頓首謹言

　　年月日具位(臣)姓某上表
　　　第七錬
　具位(臣)某
　上言今月某日爲修齋弟子某崇建
　无上九幽玉匱明真普度无間黄籙大齋
　幾晝夜開度亡過某靈䰟以今奉行靈寳
　第七錬生身受度劫劫長存者
　(臣)伏以九霄御有形之化鬱勃生神三華
　凝无極之真返還結炁欲伸錬度敢後皈
　依(臣)誠惶誠恐稽首頓首切慮亡過某靈

　䰟獲脫死輪頓回生路百關整具未全本
　始之英華萬竅彰施難復根源之精粹非
　假纒絡曷遂昇遷恭惟
朱陵度命天尊(御前)
　北闕端凝南宫髙拱御三炁司權之化召
　制十方推一視同仁之心拯提九夜願回
　慈造監真度生
　勑命无上自然九天生神仙吏上詣九天
帝闕請降帝真命元蒼赤青緑黄白紫碧黒
　之炁下纒亡過某䰟胞胎䰟𩲸藏府竅景

　神之中即使萬炁充周圓真身而回陽健
　千神備衛明本相而剥隂柔紫户生仙黄
　房斷死俓上寥陽之境即登劫仞之臺飛
　歩九清長辭五濁(臣)旡任激切懇祈之至
　謹奉表陳啓以
　聞(臣)誠惶誠恐稽首頓首謹言
　　年月日具位(臣)姓某上表
　　　第八錬
　具位(臣)某
　上言今月某日爲修齋弟子某崇建

　无上九幽玉匱明真普度无間黄籙大齋
　㡬晝夜開度亡過某靈䰟以今奉行靈寳
　第八錬中理五炁混合百神者
　臣伏以玉相應三靈之運慧日舒明金光
　開九夜之幽慈風披拂欲伸錬度敢後皈
　依(臣)誠惶誠恐稽首頓首切慮亡過某䰟
　已脱冥途獲遊仙路隂氛閉鬱未還精神
　䰟𩲸意之初眞陽鬱飛零莫復肝肺心賢
　脾之本質匪繇灌溉曷遂昇遷恭惟
逍遙快樂天尊(御前)

　紫極端凝玉霄髙拱希夷自得惟棲神世
　表以遐觀應感無方猶曲意寰中而俯盻
　願回
　慈造監真度生
　勑命五帝真人五斗靈官五靈童子五炁
　玉女上詣五老玉闕請降五芽真炁灌注
　亡過某䰟五藏百關之中即使五炁朝元
　燦金花而鬱勃萬神聚景舒玉液以周流
　嚥味沖和逍遙空寂(臣)无任激切懇祈之
　至謹奉表陳啓以

　聞(臣)誠惶誠恐稽首頓首謹言
　　年月日具位(臣)姓某上表
　　　第九錬
　具位(臣)某
　上言今月某日爲修齋弟子某崇建
　无上九幽玉匱明真普度无間黄籙大齋
　㡬晝夜開度亡過某靈䰟以今奉行靈寳
　第九錬超凌三界逍遙上清者
　(臣)伏以雨寳華於空界善果羅敷提玄爽
　於寰區生根暢茂欲伸錬度敢後皈依(臣)

　誠惶誠恐稽首頓首切慮亡過某靈䰟名
　紀南宫神辭北府三化九錬幸圓欣慶受
　度之心萬合千和獲證自然成真之妙將
　騰霄漢終藉陶鎔恭惟
寳華圓滿天尊(御前)
　宸極端凝紫都髙拱玄座空浮於黎土面
　禮金容黍珠神化於天中親承玉旨願回
　慈造監真度生
　勑命飛天神王長生大聖玄都驛吏三界
　大魔契靈寳之内音依元始之密囑右别

　侍衛遊行玉虚即使亡過某䰟綵仗飛空
　寳輿御景汎太霞而嘯詠髙拱彌髙乗梵
　炁以周迴上極无上真䰟陞度齋福告成
　(臣)无任激切懇祈之至謹奉表陳啓以
　聞(臣)誠惶誠恐稽首頓首謹言
　　年月日具位(臣)姓某上表
　　　言功朱表
具位(臣)某誠惶誠恐稽首頓首
上言(臣)伏以三景開明耀玄黄而散彩五靈
鬱秀融經緯以宣光金符敷湛露之輝玉簡

燦慶雲之瑞幽明舞手遐邇歡顔盍殫謝過
之恭爰露言功之悃(臣)誠惶誠恐稽首頓首
(臣)昨自某月某日爲始爲修齋弟子某就某
處崇建某齋㡬晝夜開度亡過某靈䰟上登
仙界(祈禳云祈思謝/過請福消災)仰依
聖力幸遂齋忱將散徹於瑤壇庸宣陳於
玉陛伏念(臣)材資短陋智識荒踈況齋戒之
未純致威儀之易瀆鵷班宣德䇿役妄召於
靈曹鳯扆承符關奏濫稱於主職玉篆飛頒
而㸃畫舛誤金科宣演而首尾參差請命操

章或言詞之顛倒行神布炁慮存念之周章
凡所運爲莫非過咎冀羅敷於鶴赦俾涵育
於
龍恩遺留小臣永揚
大教其有建齋之日上請三洞天仙兵馬地
仙兵馬真人兵馬神人兵馬日月星宿兵馬
三河四海兵馬九宫五帝兵馬三十二天監
齋直事侍香玉童散花玉女三五功曹左右
官使者五帝直符直日香官飛龍騎吏玉清
靈虚宫靈寳天仙内院諸天承受玉女王天

上奏靈宦運神㑹道功曹三界所向仙曹施
用仙曹赫奕仙曹執職主宰玉清真王府九
天司命府青玄黄籙左右真司仙靈官吏靈
寳如意萬司九天普度院仙官將吏正一章
奏司九靈飛歩章奏司仙官將吏天樞發放
司玉清總召院玄都金龍茭龍驛吏承受符
檄宣通召命仙官將吏靈寳九錬真司南昌
錬度司北魁玄範府内臺内省錬度追攝一
行官吏玄壇開度混元司解結司監主司天
醫司澣濯司巾笥司攝化司諸部承宣官吏

本靖侍靖仙官玉童玉女主將某副將某護
道某監壇某主壇某諸省府院司効職宣勞
官君將吏監臨翊衛某廟某王本州城隍主
者本縣城隍司某郷某里里域真官土地正
神三界符使四直功曹齋主家土地司命六
神在壇守職備著勤勞並各顯服嚴裝隨(臣)
所進表文上詣
玄都乞依太真玉格校功遷賞不負効信(臣)
敢不精勤五體澄潔一心普施濟度之功期
報生成之德學真領教願定録於青華飛元

聚靈庶書勛於丹䇿恩惟
大道省覽䖍誠(臣)愚謹因二官直使正一功
曹左右官使者隂陽神決吏科車赤符吏剛
風騎置吏驛馬上表吏飛龍騎吏進表鳳凰
騎上表雲龍騎言表風發騎御表神龍騎奏
表飛龍飛虎騎各二人出操(臣)爲齋主某拜
上祈恩謝過爲將吏言功表文一通上詣
三天曹伏願
天恩告報(臣)誠惶誠恐稽首頓首載拜以
聞謹言

　　年月日具位(臣)姓某上表
　右言功朱表用黄紙朱書並同章式其異
　者章一行十七字表一行二十四字而已
　内黄外青木方函三重以袱裏之用几用
　几衣並同安排此開度黄籙所用也若祈
　禳則請官將不同宜自赫奕仙曹以下至
　司命六神以上隨宜攺易在壇効職者則
　列之其不當用則削去首尾並同此詞

靈寳領教濟度金書卷之二百九十四











