










靈寳領教濟度金書卷之六十五(六十六六/十七同卷)
　　　洞微髙士開光救苦真人𡩋全真授
　　　靈寳通玄弘教水南先生林靈真編
　科儀立成品(淨供/合用)
　　大獻早朝行道儀
　　　入戸
　　　各禮師存念如法
　　　宣衞靈呪
青陽虚映耀日回靈神虎辟邪飛天流鈴
摧奸滅試萬魔束形九微回道八威攝精

千真校録三元蕩清左嘯中黄右策六丁
七轉八合周旋天經聖化巍巍三道順行
慶雲流布合景黄庭和與道合真
　　　鳴法鼔二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域真官正神急上關啓臣今奉爲入意以今
早朝行道願得

玊清道炁靈寳妙光下降流入臣等身中即
使玄壇清淨内外成真天無氛穢地絶祅塵
琳琅振響十方肅清萬魔不干真誠上徹令
臣所啓之誠速達俓御
太上无極大道至真玊皇上帝(御前)
　　　請稱法位
具位臣某與臨壇官衆等謹同誠上啓
太上无極大道虚无自然元始天尊太上虚
皇玊晨大道君金闕玄元太上老君昊天玊
皇上帝十方已得道大聖衆至真諸君丈人

十方自然靈寳天尊隨機赴感太乙救苦天
尊三十六天帝君玊虚上帝玊帝太帝東華
南極西靈北真玄都玊京金闕七寳玄臺紫
微上宫靈寳至真明皇道君三十六部尊經
玄中大法師三界應感一切真靈臣聞先天
先地虚無混一炁之宗分隂分陽妙有散萬
形之運慧日昭宣於黄混迷雲滃藹於黒單
慘慄寒庭職刑機於考對淒涼夜壑司憲網
以縶維自非上聖垂拯㧞之功曷使下愚藉
扶持之力臣夙叨玄䕃獲際真乗野馬紛紛

拊已易凋於梨棗織烏衮衮驚心將簿於桑
榆猶飛元而聚靈尚憲天而領教凡有投告
敢不關聞
　　　宣詞
按如詞言備切忱恂齋主某心切同仁志存
博愛念茫茫禹迹多沉滯之窮魂蕩蕩堯疆
幾顛連之苦爽或有主無主或凶終令終或
炎火燒焚或江河投溺或虎狼吞啖或邪虺
傷殘或霜雪凍凌或雷霆震擊或飢荒殞命
或牢獄喪身或盜賊殺傷或刀兵殘害或木

石壓損或道路傾摧或王法死亡或訟庭怨
恨或鬼神執滯或軍陣誅夷或自縊自殘或
投河投塹或中蠱服毒或飲食含𡨚或呪詛
勾連或𡨚讎執對或財命纏繞或神識顛邪
或胎産殞命或肢體零落或生遭疾病或死
受釘埋展轉㝠途託身無所依棲幽域寄跡
何方不禁風悲月淡之啾啾無奈雨暗天隂
之戚戚實堪憐憫孰爲哀矜與齋主所度某
等期普召於玄壇庸盡消於黒鬱龍恩浩蕩
鶴馭羅敷開定水八解之池澄清隂翳享玊

山三晨之饌潤益陽靈降二炁之真精陶千
生之妄垢惡根落滅均辭北隂鬱絶之郷善
蘂周圓俓上東極妙嚴之境千愆湛寂一性
清明若木流精乗晨光於萬宇扶桑彚彩耀
曉色於千林金篝騰百和之芳玊炬粲干枝
之麗鴛班露禱願攄民欲於再三虬御雲開
期輅天休於萬一合幽㝠而均慶溥遐邇以
交歡以今清旦行道請法衆等運兹初捻上
香歸身歸神歸命
大道臣等首體投地仰依

太上三尊願以是功德上祝
社稷尊靈宗祧先聖伏願雲軿泛景月御飛
霄瓊圃怡神詣玊京而侍聖琳房御炁覲金
闕以參真流福皇圖凝祥聖祚今故燒香自
歸依
師尊大聖衆至真之德得道之後昇入無形
和與道合真
以今清旦行道請法衆等運兹二捻上香歸
身歸神歸命
大道臣等首體投地仰依

太上三尊願以是功德歸流齋主家億曽萬
祖歷劫種親伏願東華宴景南上登名陪鳯
駕以逍遙疾除罪録侍鸞輿於容與永處福
郷襲慶五枝流華七葉今故燒香自歸依
師尊大聖衆至真之德得道之後昇入無形
和與道合真
以今清旦行道請法衆等運兹三捻上香歸
身歸神歸命
大道臣等首體投地仰依
太上三尊願以是功德歸流九州八極中國

外夷滯魄孤魂沉靈幽爽伏願酆城削憲陵
府書勤玊簡徘徊録形神而起死金符錯落
超性識以更生均脫㝠郊齊登樂界今故燒
香自歸依
師尊大聖衆至真之德得道之後昇入無形
和與道合真
　　　禮方懴方
　　　三啓
樂法以爲妻愛經如珠玊持戒制六情
念道遣所欲淡泊正炁停蕭然神靜黙

天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又
大道洞玄虚有念無不契鍊質入仙真
遂成金剛體超度三界難地獄五苦解
悉歸太上經靜念稽首禮
　　　三禮

　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位(臣)姓某等謹重誠上啓
太上无極大道元始天尊太上大道君太上
老君髙上玊皇十方自然靈寳天尊隨機赴

感太乙救苦天尊三十六部尊經玄中大法
師天師君上相上宰四司五帝三界内外應
感尊靈臣聞玄元布大慈大悲之化拯援幽
沉碧落啓普度普救之司提携爽識皆聖真
念重泉之無告與仙靈期樍夜之有生隂景
淒涼扇仁風而駘蕩寒威凛冽流愛日以薰
陶事煥條章義彰科律今齋主某誠殫享帝
意恪祈天願提隂地之靈盡陟陽天之界猶
慮爰從往劫迨至今生十習六因或沉迷其
正性七情八識易蒙滓其元神善無一德之

可書惡有千愆之堪録生生飄蕩無涯之𡨚
債纏縈世世流吹莫極之仇讎結習魂歸岱
嶺魄墮酆城未能度命於朱陵何由升神於
黄混以今轉經懴罪行道首愆願開釋於憎
嗔俾齊同於慈愛蘭湯滌垢俱臨普集之壇
芝饌充飢均赴廣陳之席玊眸鍊質黄華蕩
形承紫綍以乗晨湛丹綸而離夜未度者度
未升者升化寂寥幽暗之郷爲清靜光明之
境齋主某心期圓滿志願安和門户興隆挺
一枝之嘉瑞庭闈閑暇超九葉之芳祥笏積

牀盈籖香架溢蒙鑑忱恂之切允符懇悃之
私上願天地清寧風雲藏靜三光煥耀四氣
朗清川后靜波水不逢於竭澤山靈薦祉陸
無值於焚林萬類生生百昌化化茂圜扉之
青草獄訟無興靜方域之緑林奸兇不作三
途罷對五道停輪上明
大道之好生下副微臣之懇切謹啓以聞
　　　發十念
一念爲道四大合德齋主七世父母免墮憂
　　苦上升天堂衣食自然

二念帝王國主道化興隆庠序濟濟皇教恢
　　弘威儀翼翼普天所瞻民稱太平四夷
　　賔伏祅惡自滅聖賢自生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
　　範
六念損已布施道士及飢寒者天下人民各
　　得其所
七念蠕動跂行一切衆生咸蒙成就

八念赦貫前生今世罪對立功𥙷過
九念家門隆盛宗廟有人世生賢才
十念尊受經師不敢中怠平等一心廣度剋
　　獲上仙白日登天拜見太上永成真人
　　雲車羽駕(和)與道合真
　　　復爐
香官使者左右龍虎君侍香諸靈官當令臣
朝元之所自然生金液丹碧芝英百靈衆真
交㑹在此香火爐前令臣學道得道求仙得
仙齋主受福幽顯沾恩十方仙童玊女侍衞

蘭烟傳臣向來所啓之誠速達俓御
太上无極大道至真玊皇上帝(御前)
　　　出户

靈寳領教濟度金書卷之六十五





