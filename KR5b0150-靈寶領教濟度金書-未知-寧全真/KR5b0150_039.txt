










靈寳領教濟度金書卷之三十九(四十同卷)罪
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度通用)
陞壇二上誦經儀
早陞壇髙功領衆入地户登天門
上十方香上御爐香歩虚
按人各恭敬三皈依
志心皈依十方道寳當願衆生起心回向一
切信禮

志心皈依十方經寳當願衆生心開悟解受
持讀誦
志心皈依十方師寳當願衆生普上法橋無
有障礙
啓白
具位(臣)姓某誠惶誠恐稽首頓首再拜謹同
誠上啓
太上无極大道三清上聖十極髙眞三十二
天上帝五靈五老上帝十方靈寳天尊曰宫
月府南辰北斗一切眞宰諸天聖衆南宫度

人不死尊神度世司馬大神南極長生大君
好生韓君丈人五帝護䰟侍魄養氣通血中
主君十方无極飛天神王長生大聖无量度
人君玄中大法師三天大法師天眞皇人太
極太虚眞人太極左宫仙公冲應孚佑眞君
侍經玉童玉女神仙靈官領仙監齋飛龍騎
吏香宫使者左右龍虎君虚空鑒察一切眞
靈臣聞植神靈而開三景祖炁流精制劫運
而敷五篇眞文耀彩自玉隆之駐景垂珠黍
以浮空本章洞煥於中乗隱韻昭宣於上品

巍巍大範天人承雨露之恩落落髙張幽顯
被日星之惠萬神朝禮三界侍軒爲靈寳之
天根實清微之道本勤拳皈命激切攄忱以
今奉爲齋主某人崇建某齋乞於齋次轉誦
太上洞玄靈寳無量度人上品妙經期仗眞
乗超升滯爽(臣)等謹率清衆恭欵玄壇䟽瀹
塵襟澡澄漏性調聲正氣異口同音修誦玉
經敷宣妙範伏願天光朗映土色緬平飛天
啓衞於玄都琳琅嘯詠典禁開藏於紫笈空
洞謡歌靈風鼓騫樹之音霏霧散栴林之影

聲聞五億韻徹三千即使亡故某人覺地昭
融性天澄湛玉符普告形魂部衞於寒池金
馬驛呈神氣超淩於朱火斷除注訟垂䕃雲
仍齋主某人神明護門鬼妖滅爽千祥攸萃
萬災不干八荒開壽域之基九夜化春臺之
境普薫含識均脫化機稽首皈依平坐如法
平坐讃
道塲衆等人各運心平坐誦經如法
玄藴呪
雲篆太虚浩劫之初乍遐乍邇或沉或浮

五方徘徊一丈之餘天眞皇人按筆乃書
以演洞章次書靈符元始降下眞文誕敷
昭昭其有冥冥其無沉痾能自痊塵勞力可扶
幽明皆有頼由是升仙都
請轉寳經
衆誦經結經
仰惟無極大道三境至尊十極髙眞三界聖
衆願垂鑒映同賜證明(臣)聞赤文玉曆二章
泄化育之玄隱韻内音十遍契生成之妙凡
伸懇切必沐感通向來奉爲齋主某人開度

亡故某人依三元金簡之儀演一乗琅函之
典振雲和於龍簴噴煙篆於猊篝梵炁彌羅
巳周五過靈光洞煥更罄千忱希垂開度之
恩俾遂升騰之望伏願上帝遥唱飛天下觀
魂度朱陵受錬獲更生之妙神超北鬱轉輪
膺起死之榮俟經法以周圓按科儀而宣懴
更冀幽扄朗耀夜壑昭明九圍開清晏之符
萬物遂飛潜之性均乗化化各保生生稽首
皈依䖍誠讃詠
七眞讃前四首旋行

太上玄虚宗弘道尊其經俯仰巳得仙
歷劫無數齡巍巍大聖德寂寂因元生
霄景結空構乗虚自然征日月爲炳灼
安和樂未央
學仙絶華念念念相因積去來亂我神
神躁靡不歷滅念停虚間蕭蕭入空寂
請經若飢渴持志如金石保子飛仙路
五靈度符籍
濟我六度行故能解三羅清齋禮太素
吐納養雲芽逍遥金闕内玉京爲余家

自然生七寳人人坐蓮華仰嚼玄都柰
俯酣空洞瓜靈顔耀朱日奚計年劫多
法鼓㑹羣仙鳴鐘徴大魔
靈風扇竒華燦爛開繁襟天眞撫雲璈
衆僊彈靈琴雅歌三天景散慧玉華林
七祖升福堂由此歩玄音前世福未足
斯書⬤難尋信道情不盡圖飛乃返沈
太上無爲道弘之在兆心
學仙頌出堂
午升壇

法事早同
啓白
具位(臣)某謹同誠上啓
太上无極大道三清上聖十極髙眞虚空鑒
察一切眞靈(臣)聞監眞度生萬帝霈清微之
澤廻尸起死諸天尊靈寳之文昭碧玉以呈
祥示黍珠而入妙禮敬度世尊妙獨歩於玉
京受誦返形變化飛升於金闕津梁幽顯槖
籥人天庸申飭於丹忱更皈依於洪造以今
奉爲齋主某人崇建某齋開度亡故某人仍

於齋次轉誦
太上洞玄靈寳無量度人上品妙經希降天
恩超升地爽重裒仙侣再欵靈壇披蘂笈以
虚徐翻芝函而容與金聲玉振鏗鏘梵唱以
淩空緑篆丹輝隱映神光而散彩期契十廽
之妙俾還一性之眞伏願白簡上生赤書下
邁勑制有送迎之喜與天齊年明檢無容隱
之憂斷地逮役息注訟殃冤之害絶胞胎結
節之根庭宇無塵子孫有耀更汪洋於聖澤
普沾潤於含靈稽首皈依平坐如法

平座讃
道塲衆等人各運心平坐誦經如法
玄藴呪
雲篆太虚至由是升仙都
請轉寳經
衆誦經至結經
仰惟无極大道三境至尊十極髙眞三界聖
衆願昭玄鑒俯賜證明臣聞執籙把籍度五
户以遷神保命生根開八門而證品生死受
惠喜慶難言向來奉爲某人披空洞之靈章

演希微之寳範澄清一念澡雪三關神景昭
融經巳周於十過天華散漫恩諒錫於九重
龍符降而驛吏星馳鶴赦頒而冥曹風動伏
願亡故某人耳聆妙韻心契玄機萬業俱捐
秋瀣浴金波之影一眞獨露曉光開玉鑑之
輝魂神俓上於南宫體魄即超於北府淩霄
倒景永無輪轉之憂飛空歩虚克證逍遥之
樂霓裳映質雲液酣神絶考注於家庭垂禎
祥於胤嗣齋主某福德立降毒害潜禳身有
光明樂壷中之日月魔無干犯消門外之風

波文獻流芳絃歌衍慶次冀天風披拂四民
安事育之常道炁充周萬𩔖遂生成之性三
途罷對五道停閑極髙天厚地以陶鎔免出
死入生之輪轉均超有漏同證無爲稽首皈
依聞經讃詠
智慧頌
智慧起本無朗朗超十方結空峙玄霄
諸天挹流芳其妙難思議靈寳眞宻通
有有竟無有無無無不容
七眞讃後四首旋行

學道由丹信奉師如至親挹景伴清輝
孜孜隨日新終不度我身大願有重報
玄德必然信隂德罪至深對來若轉輪
學道亦甚苦晨夜建福田種田由植樹
積簣而成山子能躭玄尚飄爾升清天
修爾無爲道當爲結大縁太上至隱書
名爲智慧篇拔苦由人材超俗以得眞
靈姿世不竒時若淵中蓮
人行各有本皆由宿世功立德務及時
發願莫不從善惡俱待對倚伏理難窮

賢士奉法言道亦在兼忘解是大智慧
上爲太極翁寳盖連玉佩命駕御九龍
金華擎洞經捧香戀仙童嘯歌徹玄都
鳴玉扣瓊鐘
竦身淩太清超景逸雲霄保扶持法言
遊玄極逍遥萬劫猶昨夜千春如晨朝
巍峩䕃雲華手攀寳林條香烟自然生
玄階莫扶揺靈旛應時散繁想應時消
滅智弘大混無爲爲清謡
三聞經

聞經巳後惟願衆生深入法門皈依信禮
聞經巳後惟願衆生萬罪蕩除善芽増長
聞經巳後惟願衆生永斷執迷常皈正道
學仙頌出壇
壇中行道告符儀
靈符赦罪天尊
長跪啓白
具位小兆(臣)某誠惶誠恐稽首頓首再拜上
言祖師無極大道虚無自然元始天尊妙无
上帝玄師太上虚皇玉晨大道君妙有上帝

眞師髙上玉清神霄眞王南極長生大帝宗
師東極青玄老君太乙救苦天尊運明保元
上帝十華上聖四極眞靈恭望洪慈俯垂鑒
映(臣)聞玉簡昭宣度沉魂於夜壑金符煥耀
超苦爽於寒庭亶由皇極之深仁普翊清微
之大造盍攄悃愊恪冀聽觀以今伏爲某建
某齋開度某人切慮酆都杳漠泉曲凄迷非
憑天澤以開幽曷俾地關而破暗獲離苦趣
來證樂郷恭按科儀頒宣某符用伸拔度欲
望宸輝普照帝澤昭敷赦下无極神郷三官

九署河源泉曲六洞十宮九幽三途鐵圍无
間溟泠五道杜令冥關應干考校囚禁去處
咸令知委庶得隂曹敬聽掾吏丕承即使亡
故某無拘留逼合之憂拔出地户有侍衞送
迎之樂無拘天門俓詣玄壇莊嚴受度(臣)下
情不勝激切屏營望恩伺命之至所有眞符
謹當告下
宣符簡
法師運神遣符望地户念
元始符命至逍遥上清三遍

衆念度簡頌
赤明開元圖和暢通上虚元始敷靈章
十部飛天書開度九幽祖萬遍道自居
玉阜秀瓊林生死福德廬自無黄籙簡
苦根焉得除旋行誦靈章五靈還相扶
宣符關
各歸位


靈寳領教濟度金書卷之三十九
