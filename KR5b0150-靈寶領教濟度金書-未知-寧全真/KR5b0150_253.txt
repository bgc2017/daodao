










靈寳領教濟度金書卷之二百五十三
洞微髙士開光救苦眞人寗全眞授
靈寳通玄弘教水南先生林靈眞編
科儀立成品禳熒惑齋用
晚朝行道儀
燒香頌
各禮師存念如法
宣衛靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留

萬魔振伏氛葩却消摧怪伐惡道炁同流
神光照夜隂翳俱收萬仙降格扇景乗飈
群仙咸遂惠遍神州(和)與道合眞
鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今落景陞壇行道願得玉清道炁靈寳妙光

下降流入(臣)等身中令(臣)所啓速達逕御
太上无極大道至眞玉皇上帝御前
謹稱法位
具位(臣)某與臨壇官衆等謹同誠上啓
玊清聖境元始天尊上清眞境靈寳天尊太
清仙境道德天尊太上昊天玉皇上帝中天
北極紫微大帝勾陳星宫天皇大帝神霄眞
王長生大帝東極青玄上帝后土皇地祇九
天上帝三十二天上帝五老上帝十一曜星
皇君南斗六司星君北斗九司星君二十八

宿星君南方熒惑火德星君爟星星君五星
所變五彗星君太乙月孛星君齋官某等各
人本命元辰星君九天諸司眞君天曹諸司
眞君三元三官帝君北極四聖眞君靈寳五
師眞君泰玄樞機三省眞君十方無極飛天
神王五天三界大魔王三天門下三元眞君
上章詞表靈官三洞四輔經籙法科髙眞上
聖五嶽五帝眞君五天聖帝洞天福地靖廬
治化得道仙官本派祖玄眞師列位眞人經
籍度師列位眞人北隂玄天酆都大帝水府

扶桑丹林大帝地水二司曹僚掾吏城隍社
令里域司命三界官屬一切眞靈(臣)聞道判
兩儀鼓靈風而宰制聖包萬有運化雨以裁
成隂陽槖籥於三靈經緯權衡於五太帝江
𥘉鑿光明浮空洞之中聖海同遊洞映煥金
書之内惟彌綸於天紀斯保制於生民(臣)等
風柳微資雨梧弱質皎皎霞外徒懷髙蹈之
心役役塵中莫挽卑棲之志姑强顔而領教
聊𥙷過以學眞凡有皈投敢忘關告況奉詞
㫖敢不上聞

宣詞
按如詞㫖備極衷誠(臣)聞市有八人企熒星
之兆釁宮藏五鬼知鶉曜之興威雖炎炎巳
定於天災而灼灼若資於人火古今一致遐
邇同然今齋官某等棟宇鱗鋪庭廬櫛比傳
家侃侃謌斯笑斯哭斯居室温温合矣羙矣
完矣忽耳聆於星變倏目覩於火災或暗或
明若逺若近積至歳月必災發於親鄰儻越
旬時似變萌於郷井自匪修齋而預禱何由
首過以䖍祈爰潔蓬居庸攄葵志三成玉陛

羅旌葆以翩翻九奏金章散香花而縹緲五
鎭旁敷於龍璧十華均奠於鸞繒梵唱流明
歩虚朗徹端門肆闢霄衢迎定慧之尊閣道
斜飛輦路拱慈悲之相三薰三沐一拜一祈
即俾正令安和炎威收歛免鬱攸之就燥庶
回禄以沉光以今晚朝行道請法衆等運兹
初捻上香
願此香煙騰空逕上供養
无上至眞道寳(臣)等皈身皈神皈命首體投
地願以是功德上祝

皇帝陛下伏願勲華並德履發同仁神聖武
文謌九功而大定禄壽名位舞七德以時雍
巍巍而壽比南山浩浩而福猶北海垂衣臨
宇朝宗享有道之長服冕坐朝拱極被無爲
之化今故燒香自歸依
師尊大聖衆至眞之德得道之後保天長存
和與道合眞
以今晚朝行道請法衆等運兹二捻上香
願此香煙騰空逕上供養
无上至眞經寳(臣)等皈身皈神皈命首體投

地願以是功德皈流齋官某等伏願莞簟朝
融簾櫳曉暢父作子述盡隨行後長之恭夫
倡婦隨極相待如賔之禮勤鉛槧而詩書同
味業箕裘而工冶相承白日酣和萬事無營
而侃侃青春宴樂一塵不染以優優今故燒
香自皈依
師尊大聖衆至眞之德得道之後長享自然
和與道合眞
以今晚朝行道請法衆等運兹三捻上香
願此香煙騰空逕上供養

无上至眞師寳(臣)等皈身皈神皈命首體投
地願以是功德歸流南方熒惑星君伏願威
令潜藏仁恩駘蕩入太微受制而出休縱威
芒守司馬執法而行母興妖彗社令城隍之
主宰土地里域之神祇夙過勿言免盡罹於
天憲新功冝賞惟永奠於民居今故燒香自
皈依
師尊大聖衆至眞之德得道之後永享康寧
(和)與道合眞
禮方懴方

三啓
三禮
重稱法位
具位(臣)某與臨壇官衆等謹同誠上啓
玉清聖境元始天尊上清眞境靈寳天尊太
清仙境道德天尊太上昊天玉皇上帝中天
北極紫微大帝勾陳星宫天皇上帝神霄眞
王長生大帝東極青玄上帝后土皇地祇九
天上帝三十二天上帝五老上帝上清十一
曜星皇君南斗六司星君北斗九皇星君二

十八宿星君南方熒惑火德星君爟星星君
齋官家某等各人本命元辰星君九天諸司
眞君天曹諸司眞君三元三官帝君北極四
聖眞君靈寳五師眞君泰玄樞機三省眞君
十方無極飛天神王五天三界大魔王三天
門下三元眞君上章詞表靈官三洞四輔經
籙法科髙眞上聖五嶽五帝眞君五天聖帝
洞天福地清廬治化得道仙官本派祖玄眞
師列位眞人經籍度師列位眞人北隂玄天
酆都大帝水府扶桑丹林大帝地水二司曹

僚掾吏城隍社令里域司命三界官屬一切
眞靈(臣)聞出火紀周室之天時風傳自古禁
煙昭晉俗之人事日耀迄今雖無干熒曜之
經行實有象炎精之變異載籍昭列圖誌詳
陳今齋官某等庭廡參差簷牙紛錯倉箱鎭
宅百室盈而婦子寧貲寳冝家五榖熟而人
民育倏傳星變云是火殃合閭里以張惶遍
郷鄰而震動逺經歲月近歴旬時必翕霍以
興災或斯須而兆釁深慮爰從無始逮至有
終怨暑咎寒呵風罵雨營營謀利惟思懋遷

於有無逐逐求嬴罔念劑量於出入元臘不
守戒禁多違弗推視人猶己之心徒積以已
淩人之咎愆書司過釁結司非致飛奏剡於
髙穹庸渙詔音於下土告諭回禄關報祝融
付萬間於一炬之餘不可嚮邇委千縁於數
刻之頃悉化灰塵自非預禱以預祈曷克弭
災而弭變是以轉經行道燒香散花潔衡宇
以脩齋肅壇塲而設醮覬回隂相俾佑陽居
伏望俯監蒭衷恪聆蕘語申𩛙里社降今日
之禎祥嘯命神靈赦多生之過誤庶得離精

制伏坎粹飛揚院宇深沉老㓜均安於枕簟
簾櫳靜宻尊卑咸泰於門闌永消撲滅之虞
常享和平之祉蒙如丹禱允荷玄休上願乾
坤清寧風雲藏靜日星渙耀經緯參調草木
蕃鮮無斧斤入林之患禽魚茂育絶網羅障
路之虞均八極以皆春際十華而若旦醴泉
晝湧禾生同穎之祥甘露宵凝麥秀兩岐之
瑞三途開泰五道昭明則上明
天尊大慈之化下副(臣)等皈命之誠謹啓以
聞

舉願
一願大道流行普天懷德
二願一切有生咸皆悟道
三願九夜幽䰟一時解脫
四願孤爽無依咸得受生
五願天下太平五榖豐熟
六願臣忠子孝君仁父慈
七願四海通同𡨚親和釋
八願潜胞處卵咸得生成
九願積疾新痾旋即痊愈

十願孤露衆生豐衣足食(和)與道合眞
存神燒香
香官使者左右龍虎君侍香諸靈官當令(臣)
建壇之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福炎火消藏十方仙童玉女侍衛
香煙傳(臣)向來所啓速達逕御
太上无極大道至眞玉皇上帝御前
出堂頌
回靜黙

謝師回向



靈寳領教濟度金書卷之二百五十三





