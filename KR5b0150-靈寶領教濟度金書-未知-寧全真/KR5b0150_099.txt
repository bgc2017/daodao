










靈寳領教濟度金書卷之九十九
　　　洞微髙士開光救苦眞人𡩋全眞授
　　　靈寳通玄弘教水南先生林靈眞編
　科儀立成品(青玄救/苦齋)
　　醫治全形靈官醮儀
　　　入壇洒淨
　　　燒香頌
具位某上啓
九天普度院三十六將軍一行官吏伏以青
玄御運弘三洞之眞風黄籙開圖廓八紘之

惠日提拯死䰟於不夜超淩生𩲸以長春必
有眞曹共揚
聖化惟九天普度之將吏實十地救苦之仙
靈同寅叶恭賛生生於太乙承符宣德衍化
化於大千聖威煥耀於無垠神力擕持於有
造幽明咸賴今古攸遵今有某開度亡故某
超神北鬱返景東華慮生前疾病之支離致
死後形神之散漫非假醫治曷克完全兹先
遇於欵延次專行於召役少伸葵志庸表蒭
衷伏願風馬來臨列旌旂而後從雲驂莅止

整鞍勒以前驅俯降道場共宣德悃某不勝
䖍禱之至謹當奉請
　　　請神
　　　初獻
　　　散花
某上啓
九天普度院三十六將軍一行官吏伏以上
聖垂慈分職爕和於經緯下愚䝉惠建官調
理於隂陽凡神炁之疾傷籍仙靈之平復欽
惟將吏夙號威靈攝𩲸提䰟每雷轟於夜壑

蘇榮整衞常日赫於寒庭正死去之頭顱還
生來之面目號尊普度承青玄百寳之光壇
紀昇玄仰朱陵三華之耀提擕無極讃歎難
窮今有齋主某建設
某齋行召隂儀來親陽境切慮夙淪世網寜
無顚頓於沉痾今墮㝠途所願調平於痼疾
庶俾還形而復舊方能委炁以回元可附靈
旛來叅聖幕故皈依於拯濟斯保衞於安和
還復神竒頓除臭穢旣荷鑒臨之切敢伸懇
禱之私輙薦蘋蘩若投桃李願曲歆於奠獻

爲直鑒於衷私某不勝䖍祝之至
　　　亞獻
　　　散花
某上啓
九天普度院三十六將軍一行官吏伏以病
有三因别内外不内外者三十六類脉明九
候辯表裏不表裏者二十四條雖受炁之有
殊而傷形之可愍或死非正命或殞墮迷途
或尚抱惡縁或巳化異𩔖或生前汨没莫全
百骸五體之眞殁後悽凉難復三關四肢之

舊匪憑隂貺曷遂私衷惟冀廣運神威廓施
妙化隨證施治爲返復於舊形對病行醫即
完全於新體以致如昔殞今殞均安保而炁
血如初他傷自傷悉和平而精神若故急附
旛而受度悉離苦以登眞毋令身病不除抱
千生之心病形傷莫療懷萬劫之神傷超脫
客塵各回本性天恩遍覆昭廻骸起死之榮
帝渥旁施耀監眞度生之澤齊仙萬炁證妙
三元某不勝䖍祝之至
　　　終獻

　　　散花
某上啓
九天普度院三十六將軍一行官吏以今籟
沉夜寂月淡河澄靈風扇道德之香仙靈共
樂惠露沛玄元之澤眞聖同臨願廣暢於神
通下拯提於㝠識遍際蟠充髙厚普召靈儀
究經絡整衞榮即全䰟爽庶天和之鬱勃俾
地禁之超離效職周圓别當奉送
　　　向來
　　小開啓頒赦儀

　　　立眞司幕天師幕
　　　賛引至道前列班
　　　歩虚請水
　　　宣解穢符洒淨
　　　宣辟禁符啓白
臣聞太極肇二儀四象之位凝生炁於東華
香林宣三途五苦之經度死䰟於北府仁風
有耀化兩無垠故凡丹悃之羅敷必沐洪恩
之浩蕩以今恭炷道香德香無爲香自然清
靜名香遍周天法界遥瞻供養

太上无極大道元始法王洞眞天寳太上玉
晨洞玄靈寳道德髙尊洞神神寳東華青宫
青玄老君運明保元上帝太乙救苦天尊東
方玉寳皇上天尊南方玄眞萬福天尊西方
太妙至極天尊北方玄上玉宸天尊東北方
度仙上聖天尊東南方好生度命天尊西南
方太靈虚皇天尊西北方无量太華天尊上
方玉虚明皇天尊下方眞皇洞神天尊大慈
大悲救苦眞人大慈大悲大惠眞人注生眞
人普救眞人東華青林太皇萬福道君金闕

上相檢仙司命東華道君金闕大夫東華領
眞上清仙侯東華青宫皇極青玄丹元眞衆
玄中大法師靜老天尊三天大法師六合髙
明大帝三洞四輔經籙法科祖玄眞師列位
眞人本靖諸省府院司仙靈官吏青玄左右
府黄籙主破符入獄出㝠司黄籙察命大開
光司黄籙東華上命夜光召䰟神司黄籙監
察司仙靈官吏黄籙符誥命飛雲通遊移籍
司黄籙追䰟仙䰟錬䰟司黄籙領䰟緑功司
黄籙專度曲度普度司仙靈官君功曹將吏

五嶽四瀆洞天福地主宰神仙三界十方一
切眞靈仗此寳香普同供養香乃玉華散彩
九炁凝煙香雲宻羅俓沖九天侍香金童傳
言玉女與臣通奏上聞
帝前令臣所啓咸賜如言以今奉爲齋主某
克卜今辰肅建玄壇招眞命靈依科闡事恭
願
上帝覃恩慈尊錫慶鑾輿順動彩仗低回道
炁百千萬重簇三華之仙馭屬車八十一乘
離九炁之青天行幸靈壇圓成齋福諸天校

録三界侍軒幽夜開光寒庭禀命香花散漫
鍾磬和鳴班序齊周壇場羅列清衆運誠關
行法事
　　　宣降眞召靈符
　　　歩虚旋行至香案前
　　　眞靈感應天尊
　　　宣建壇牒
　　　髙功長跪啓曰請赦
具位臣誠惶誠恐稽首頓首再拜上言臣聞
天機宻運於大元隂陽莫測帝渥昭敷於萬

有生死俱霑切惟酆域之幽深實司罪䰟之
考對㝠㝠長夜杳杳泉扄非憑曲赦之慈悲
曷俾沉愆之洗蕩今齋主某幸因夙運獲際
眞乗功行未修痛父天之長往玄元可度殫
心地以披誠乞凖三洞隱書請頒青玄睿號
寳赦期超逝𩲸獲離迷途伏念臣塵境凡材
下愚濁質徒抱濟生度死之訣未明通幽達
微之方抗志出塵何心應物旣皈依之切切
矜誠懇之依依恭按師傳請頒曲赦伏望青
玄救苦太乙慈尊俯垂恩光特賜俞允敕下

三官九府泉曲酆庭嶽瀆河源城隍社令㝠
關幽路考校眞曹咸令依凖奉行庶得九地
生春三途不夜雲開生而煙塞死慧日流輝
刀玉𣗳而劒騫林慈光普被陶鎔萬𩔖化育
群靈干冐
天威(臣)無任之至再拜謹言
　　　太乙救苦天尊
　　　出堂頌

靈寳領教濟度金書卷之九十九
