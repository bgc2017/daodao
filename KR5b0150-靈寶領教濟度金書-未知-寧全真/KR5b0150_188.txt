










靈寳領教濟度金書卷之一百八十八拱七
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(消災集福/道場用)
　　三界醮儀
　　　歩虚
　　　各禮師存念如法
　　　宣衞靈呪
孟章䢖節靈光持戈監兵束妖執明收魔
黄中緫治勾陳螣蛇奠鎮五方掃穢除邪

金童飛煙玉女散花氣凝月彩神瑩日華
蘂珠虚白妙道巍峩靈寳混合神像森羅
衆眞監舉世爲仙家(和)與道合眞
　　　鳴法鼔二十四通
無上三天玄元始三炁太上老君召出臣身
中三五功曹左右官使者侍香金童傳言散
花玉女五帝直符直日香官各三十六人出
出者嚴裝關啓玄壇天帝神君當召此間土
地里域眞官正神臣今陞壇設醮祭酒燒香
奏爲入意其諸丹悃具載狀文願得

太上十方正眞生炁下降流入臣等身中令
臣所啓之誠速達俓御
太上無極大道
三清上聖
昊天玉皇上帝(御前)
　　　請稱法位
具位奉行三獻祭酒法事小兆臣某與臨壇
官衆等謹同誠上啓
虚无自然元始天尊玉晨道君靈寳天尊太
上老君道徳天尊昊天玉皇上帝南極天皇

上帝北極紫微大帝后土皇地祇諸天天尊
諸天天帝日月星辰諸列仙地水陽間十方
聖三界四府應感仙眞恭望洪慈俯回洞鍳
臣聞一元肇運凝祖炁於无形萬範開圖散
靈光於有象斡神光而裁成經緯鼓聖瑟而
化育隂陽臨下昭昭丕闡函三之妙受中赫
赫宏施得一之竒陶九軌以開春輝八紘而
不夜今齋主某皈心道域請命玄關災消害
禳已對揚於月陛恩昭澤溥欣肆覲於星壇
祈殫芹采之忱庸贄葵傾之敬僣鋪瀹祭肅

奉靈斿伏望羽蓋玲瓏羅玄雲而涖止霓旌
縹緲御紫炁以低徊玄虚之清蹕傳聲碧落
之丹斿簇仗諸天翼乗三界侍軒不遺應感
之私恪副𢢽祈之切臣不勝依戀瞻天望聖
激切屏營之至稽首再拜奏請
髙眞
　　　請聖
三界衆眞醮筵列聖適伸拜請諒沐光臨請
各整於朝班共祗迎於
帝馭

　　　降聖
鸞輿至止鶴駕臨軒三界衆眞如儀朝禮朝
禮既周請陞醮席醮官上香設拜初進酒
　　　初獻
具位臣某謹重誠上啓
三清上聖十極髙眞玄虚之帝座靈眞洞府
之仙僚宰執三界内外一切眞靈臣聞靈寳
垂光地開祥於碧落玄元胤秀天應瑞於紫
金七經飛丹谷之玄八緯耀絳關之妙上无
復祖開明三景以彌羅中有度人混合百神

而輔翼惟回靈而理炁斯保命以生根渺緲
眞宗巍巍道本今齋主某賦形四象陶炁三
元念謀身謀家幸免塵籠於素履而渉世渉
俗豈無翳累於丹元或曽玄之考訟未清或
愆債之縈迷莫釋非上徼於善應曷下副於
眞期爰潔蓬廬恪披蘂笈䢖寳齋而煒燁門
列十華崇瑶範以琳琅壇周四壝稽顙懴无
名之咎扣頭祈有造之恩希沐慈觀恪垂慧
鍳荷慶成於釐事𠃔昭頼於恩私敢薦菲忱
庸陳藻敬蕪辭瀹素蒭語書丹具有心詞謹

當宣奏
　　　宣詞
詞㫖具嚴聖淵昭鍳茅茨不剪僣陳饗帝之
儀黍稷非馨恪贄事天之敬秩瓊筵而珠彛
泛玉開寳宴而翠斚流金奏鈞樂於伶華舞
天花於飛梵萬靈皷舞衆聖懽呼伏願聽卑
不遺鍳寸天之激越臨下有赫昭尺地之崇
嚴肇宏赫奕之慈申錫琳琅之福門庭多暇
景星夕耀於泰階院宇无塵慶雲朝飛於華
蓋銀漢横而禄基永固玉杓轉而福祉常新

霽月光風掃四時之咎徵祥煙甘露煥八景
之歡聲凡有𢢽祈悉歸主宰臣無任𢢽切禱
祈之至謹稽首再拜酒陳亞獻
　　　二獻
具位臣某謹同誠上啓
三清上聖十極髙眞玄虚之帝座靈眞洞府
之仙僚宰執三界内外一切眞靈臣聞太乙
凝精衍玄雲於碧漢大千胤粹敷徳雨於蒼
生耀八威而九醜飛奔運五靈而四魔遁斥
威符六甲昭昭彰純嘏之新仁契三辰燦燦

襲蕃釐之被下提携於地紀上主宰於天綱
有翼有嚴惟定惟應今齋主勤渠勵志激切
殫忱祈三災九横之氷清覬百福千祥之雲
委猶慮禀生以後賦命之前欲海波翻莫皷
法橋之棹愛河瀾倒誰操道岸之舟天和顚
倒於三彭人僞紛紜於二豎内虧忠孝既叛
躬行外乏謹廉易乖踐履名利皇皇而獨釣
綱常衮衮以同流不思三惑之除人非鬼責
惟務四維之去鬼侮神眞因五帝之書愆或
三元之校過或積悔尤於七世或招𡨚結於

三生緫是障縁易招惡難或𨇠離次舎推淩
犯於威星或彗孛飛流察鈎芒於强曜悉頼
提携之力緫祈陶冶之功伏願温詔風行徳
音雷動軫皈依之激切慨錫鴻恩鍳回向之
勤渠普頒鶴赦戒嚴所隸申錫攸司俾萬善
以川増使千災而雲散四象八卦玄珠瑩徹
於精神八節四時白玉皎澄於歩武春臺宴
樂夏屋懽榮芝秀蘭芳靄詩書之世澤松茂
栢恱樂文獻之家聲鼔琴瑟以春融恊塤箎
而日盛天開壽域迎駟馬於于門神擁福庭

舞八龍於荀宅内耀綵衣之盛外拖紫綬之
華蒙印丹忱允昭玄貺上願圓靈輝煥方澤
靜安日月澄鮮煙雲藏歛桑麻日茂熈熈藏
富於三農榆栁春閑蕩蕩收烽於四鄙朝有
鳳凰之喜野无鴻鴈之憂玉帛朝宗梯航拱
極遂飛潜而樂性合幽顯以招情臣无任祈
俟屏營之至稽首再拜酒陳終獻
　　　終獻
　　　宣都䟽
具位臣謹重誠上啓

三清上聖十極髙眞玄虚之帝座靈眞洞府
之仙僚宰執三界内外一切眞靈咸望洪慈
俯垂朗鍳臣聞至敬无文敢後再三之瀆大
禮必簡爰攄萬一之忱俯班鴛鷺以趍朝仰
輅龍鸞之在御禍福由已傾葵既罄於由中
視聽自民詢蕘敢忘於臨下以今千枝燼冷
百和煙微雲笙收縹緲之音天衢霄映風磬
息琳琅之韻輦路春回龍輿容與以回玄鳳
輦飄颻而返景諸天復位萬聖旋班俯控雲
龍隱跡清泠之渚旁飛月駟潜形蒼莾之墟

臣等身履塵關躬辭聖陛徒企靈光之煒燁
莫攀法從之輝華臣不勝依戀激切之至謹
再拜奉送聖駕
　　　送聖頌
　　　復爐
　　　化財



靈寳領教濟度金書卷之一百八十八
