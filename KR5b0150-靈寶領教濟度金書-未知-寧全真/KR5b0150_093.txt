










靈寳領教濟度金書卷之九十三
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(青玄齋用)
晚朝儀
燒香頌
各禮師存念如法
衞靈呪
五星髙照瑞炁飛浮元始集神天地交周
玉符寳節嘯命微幽擲火揚威奸兇無留

萬魔振伏紛葩却消摧怪伐惡道炁周流
神光照夜隂翳俱收萬神降格扇景乗飊
羣生咸遂惠遍神州(和)與道合眞
鳴法鼓二十四通
無上三天玄元始三炁太上道君召出(臣)等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲齋
意以今晚朝陞壇行道願得

東極青玄妙炁百寳光明下降流入臣等身
中令臣所啓之誠速達俓御
東極青玄老君太乙救苦天尊運明保元上
帝御前
請稱法位
具位奉行青玄黄籙妙齋法事小兆臣某與
臨壇官衆等謹同誠上啓
青玄祖炁虚无自然元始天尊无極大道太
上道君太上老君東極青玄老君運明保元
上帝太乙救苦天尊十方分身應化救苦天

尊大慈大悲救苦眞人大慈大悲大惠眞人
香林㑹中法解眞人十華眞人普救眞人玄
中大法師三天大法師三界應感一切眞靈
臣聞七寳騫林靈風振蒼精之韻九光蓮座
祥煙流碧藹之輝拱
聖化之巍巍超仙源之渺渺十方界尊玄元
始慧日融怡三寳君列天靈神紫雲覆映儼
東華九陽之闕垂北鬱六隂之闗爲道德師
作慈悲父臣等承顔獅扆綴武螭坳𥙷衮獻
天演紫清之祕範煥綸制地宏丹素之孤衷

自慚樗櫟之材莫悟棗梨之妙恩濃雨露荷
曲采於蕘言憲列雷霆惟終陶於芝渥凡有
投吿敢不上聞
宣詞
按如詞旨備切忱恂臣聞三途五苦之經清
微演妙六洞十宫之域黒壘凝幽㝷聲赴感
而法炬飛浮應念垂慈而靈音鼓動生成飛
化提泉曲於陽天死炁超淩闢寒庭於隂地
無文不度有礙皆通今齋主某骨肉情鍾肺
肝悲極織烏飛迅撫逝水以興懷野馬棲迷

顧藏舟而慨歎寥寥亡爽寂寂幽䰟苦海滔
天中流之揖孰付昏衢亘地迷途之燭誰操
循環喪𩲸於四生輪轉驚心於六道匪由師
造曷訴愚衷仰惟
東極之神光可破北酆之鬼趣壇周四㙺降
羽葆於青㝠樂奏九成舞雲旌於碧漢鳯炬
燦流金之影鴛班催戞玉之聲露方寸天殫
芻蕘而莫極借盈尺地期葑菲之不遺願敷
汪濊之恩爲拯沈淪之苦以今落景陞壇行
道請法衆等運兹初捻上香

願此香煙騰空俓上供養
無上至眞道寳臣等皈身皈神皈命首體投
地仰依
太乙救苦天尊願以是功德上資
社稷尊靈宗祧先聖棲眞大素凝妙空青福
寳運於億齡神龜薦瑞衍璇源於萬𣲖天馬
呈祥
皇帝壽衍衡嵩福齊溟渤康衢之謡盈耳玉
帛充庭華封之祝傾心梯航覲闕今故燒香
自皈依

師尊大聖衆至眞之德得道之後保天長存
(和)與道合眞
以今落景陞壇行道請法衆等運兹二捻上
香
願此香煙騰空俓上供養
無上至眞經寳臣等皈身皈神皈命首體投
地仰依
太乙救苦天尊願以是功德皈流齋主某九
玄七祖億劫種親伏願心悟眞常性超清靜
一塵不染猶曉鑑之凝輝萬業俱融若秋蟾

而耀彩亡故某罪華飄落善果敷榮黄華蕩
形詣紫輝而駕景玉眸煉質泝朱火以陶眞
今故燒香自皈依
師尊大聖衆至眞之德得道之後昇入無形
和與道合眞
以今落景陞壇行道請法衆等運兹三捻上
香
願此香煙騰空俓上供養
無上至眞師寳臣等皈身皈神皈命首體投
地仰依

太乙救苦天尊願以是功德皈流齋主某伏
願堆牀笏耀揷架籖香日暖簾櫳瑞氣恊方
來之慶風清庭宇祥光濳巳往之災(臣)等五
族六親三師四友普承湛露均擁祥煙見在
者視履耆頥固玉顔於不夜旣往者超神寥
廓駕金景以長春今故燒香自皈依
師尊大聖衆至眞之德得道之後長享自然
和與道合眞
禮方宣懴
三啓三禮

重稱法位
具位臣某與臨壇官衆等謹同誠上啓
青玄祖炁虚无自然元始天尊无極大道太
上道君太上老君東極青玄老君運明保元
上帝太乙救苦天尊十方分身應化救苦天
尊大慈大悲救苦眞人大慈大悲大惠眞人
香林㑹中法解眞人十華眞人普救眞人玄
中大法師三天大法師三界應感一切眞靈
臣聞功德濟度天尊現救苦之身勝境裝嚴
眞人表同仁之號祖炁徘徊於五太靈光燦

爛於十華微微開幽仰九龍之金籙昭昭破
暗煥丹鳯之瓊章啓玄運於虚皇發眞機於
法解天人稱慶今古承恩今齋主某仰慮亡
故某業藴今生愆鍾曩劫耳恱宫商之韻紋
綺榮身目貪黼黻之華肥甘適口襲馨香於
鼻觀騁名利於身田違地理以逆天文忤神
靈而干人紀十直四始罔知懴謝之門八節
三元久昧首祈之路神郷迅履鬼域羇䰟掌
惡掌罰以無私司非司危而莫悔籲天孰軫
扣地誰矜自非九幽教主之提擕曷俾六道

沈䰟之超邁齋崇黄籙爰遵蘂笈之科恩輅
青玄式衞芝輪之澤伏願至仁無外盛德有
容敕陶䰟鍊䰟之曹關專度曲度之吏飛玉
津於東井澄㵸心塵揚金彩於南丹陶鎔性
垢移割鬼籍增注仙名俾度品於青林永登
神於紫極普地厚天髙而不夜極陽生隂死
以皆春允昭化育之恩敢負生成之造上願
二儀昭朗四象輝華水伯清波山靈薦祉朝
多鳴鳯寰區蒙玉燭之調野絶遺蝗畝畝被
金穰之瑞紫塞空而控弦警息黄圖靜而擊

柝聲沈五道停閉簡書落滅三途罷對録籍
飛銷則上明
天尊大慈之化下副齋主皈命之誠謹啓以
聞
十願
一願大道流行普天懷德二願一切有生咸
皆悟道三願九夜悲䰟一時解脫四願孤䰟
無依咸得受生五願天下太平五穀豐熟六
願臣忠子孝君仁父慈七願四海㑹同𡨚親
和釋八願潜胞處卵咸得生成九願積疾新

痾旋即痊愈十願孤露衆生豐衣足食
復爐
香官使者左右龍虎君侍香諸靈官當令臣
落景行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯霑恩十方仙童玉女
侍衞香煙傳臣向來所啓之誠速達俓御
東極青玄老君太乙救苦天尊運明保元上
帝御前
出堂頌

回靜黙堂



靈寳領教濟度金書卷之九十三





