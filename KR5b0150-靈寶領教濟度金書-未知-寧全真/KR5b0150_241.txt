










靈寳領教濟度金書卷之二百四十一
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品祈禄用
午朝行道儀
燒香頌
各禮師存念如法
宣衛靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟姦破妖眀耀無功金符召制躡雲乗龍
謡謌慶㑹散花太空神化㝠運四極安隆
伏御帝前罔有不恭(和)與道合眞
鳴法鼓二十四通
无上三天玄元始三炁大上道君召出(臣)身
中三五功曹左右官使者侍香金童傳言玉
女五帝直符直日香官各三十六人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今午朝陞壇行道願得

玉清道炁靈寳妙光下降流入(臣)等身中令
(臣)所啓速達逕御
太上无極大道至眞玉皇上帝御前
請稱法位
具位(臣)某與臨壇官衆等謹同誠上啓
虚无自然元始天尊无極大道太上道君太
上老君昊天至眞玉皇上帝紫微天皇大帝
紫微北極大帝后土皇地祇南極長生大帝
東極青華大帝好生丈人眞君九天應元雷
聲普化天尊長生保命天尊福生無量天尊

十方靈寳天尊十方巳得道大聖衆至眞諸
君丈人諸天天帝瓊闕髙眞玄都玉京金闕
七寳瓊臺紫微上宫靈寳至眞明皇道君上
相上宰上保上傳四司五帝十二仙郷三十
六部尊經玄中大法師三天大聖師靈寳經
籍度三師眞君靈寳官屬三界眞靈伏聞道
判洪濛元始御無形之祖教敷溟涬虚皇凝
有象之宗環五億而圓蓋上浮布三千而方
輿下奠惟人爲貴昭昭而經緯流形謂物最
靈林林而隂陽禀命凡居槖籥孰外甄陶(臣)

等霜栁衰蹤風梧弱質塵埃衮衮暗驚梨棗
之凋鬢髪星星堪歎桑榆之薄亶依洪䕃許
布赤心歩龍尾以攀躋拱獅頭而奏對凡有
皈向合爲敷宣
宣詞
按如詞㫖備陳中忱(臣)聞品分正從聿嚴九
等之殊班列武文爰重兩科之辨入選則試
身書判任官則别守權衡若稽前朝馴至累
代或任科舉而定賢能之髙下或議勲貴而
推禄位之崇卑或弄翰操觚騰聲學校或被

堅執銳校藝班行毎自下以升髙可由小而
至大皆屬分定難以力爭故凡陽職之升沉
悉屬隂靈之予奪今齋主某芸窻肄業楓禁
需榮學古而窮朝夕之勤入仕而際春秋之
富間關逆旅逺辭南國之遥幞帽修程期覩
北方之燄慮命運之未至與爵禄之未崇自
逸爲何徒勞奚益匪上祈於玄造飛綍天中
曷下副於丹衷煥綸日表庸潔蓬宇爰築楓
壇門列十華羅雲鏞而逸響陛周四壝鳴月
簴以流明翠葆葳蕤珠旛揺曵願洪恩之浩

蕩頒鶴赦之羅敷監兹祈謝之忱俾赴功名
之㑹以今午朝行道請法衆等運兹初捻上
香
願此香煙騰空逕上供養
无上至眞道寳(臣)等皈身皈神皈命首體投
地願以是功德上祝
皇帝陛下伏願道德日新聖神天縱御紫宸
而問道八表朝元羅黄蓋以臨朝九圍拱極
敦聲教而舞七德厚風俗以謌九功地平天
成冠百王而大定河清海晏首五帝以時雍

今故燒香自皈依
師尊大聖衆至眞之德得道之後保天長存
和與道合眞
以今午朝行道請法衆等運兹二捻上香
願此香煙騰空逕上供養
无上至眞經寳(臣)等皈身皈神皈命首體投
地願以是功德歸流齋主某伏願瑞並霏煙
祥符湛露搏風九萬騰愽古之詞鋒擊水三
千掃識時之筆陣干青雲而直上奏白雪以
横飛三鳯家聲克耀堆牀之笏𩀱麟世胄欣

華挿架之籖今故燒香自皈依
師尊大聖衆至眞之德得道之後長享和平
(和)與道合眞
以今午朝行道請法衆等運兹三捻上香
願此香煙騰空逕上供養
无上至眞師寳(臣)等皈身皈神皈命首體投
地願以是功德歸流四嶽九牧萬姓三軍伏
願家家壽域處處福郷績紀雲臺有曰都曰
俞之盛勲藏煙閣極維屏維翰之功溥五服
以生成昭九圻而化育三農樂業無號狸舞

鱔之憂四鄙息烽有歸馬放牛之樂今故燒
香自皈依
師尊大聖衆至眞之德得道之後永保清寧
和與道合眞
禮方懴方(十方同此只攺方名)
(臣)等今故燒香皈身皈神皈命
東方無極太上靈寳天尊巳得道大聖衆至
眞諸君丈人九炁天君東郷神仙諸靈官懴
悔齋主某爰從劫始馴至今生三惑不除四
知莫守三綱忽畧五常慢違以尊凌卑以貴

虐賤疾人勝已恃已驕人馳騁六情恣縱三
業是非顛倒眞僞紛紜過積玄曹愆書黒簡
未經首謝易阻榮華今故燒香至心皈命伏
冀上聖矜憐髙眞垂憫赦除過咎削落災危
即俾齋主某成就功名蠲消翳累冨貴如願
謀望從心州縣小遷臺省髙擢光榮宗祖昌
大門閭得道之後均拜康寧(和)與道合眞
命魔歩虚
控轡適十方旋憇玄景阿仰觀劫仞臺
俯盻紫雲羅逍遥太上京相與坐蓮花

積學爲眞人恬然榮衛和永享無期壽
萬椿奚足多
又
大道師玄寂升仙友无英公子度靈符
太乙捧洞章舍利耀金姿龍駕歘來迎
天尊盻雲輿飄飄乗虚翔香華若飛雪
紛藹茂玄梁頭惱禮金闕携手朝玉京
又
騫𣗳玄景圓煥爛七寳林天獸三百名
獅子巨萬㝷飛龍躑躅鳴神鳯應節吟

靈風扇竒花清香散人襟自无髙世才
焉能耽此心
三啓頌
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
三禮
(臣)等至心稽首禮
太上无極大道
(臣)等至心稽首禮

三十六部尊經
(臣)等至心稽首禮
玄中大法師
重稱法位
具位(臣)某與臨壇官衆等謹同誠上啓
虚无自然元始天尊無極大道太上道君太
上老君昊天至尊玉皇上帝紫微天皇大帝
紫微北極大帝后土皇地祇南極長生大帝
東極青華大帝好生丈人眞君九天應元雷
聲普化天尊長生保命天尊福生無量天尊

十方靈寳天尊十方巳得道大聖衆至眞諸
君丈人諸天天帝瓊闕髙眞玄都玉京金闕
七寳瓊臺紫微上官靈寳至眞明皇道君上
相上宰上保上傅四司五帝十二仙卿三十
六部尊經玄中大法師三天大聖師靈寳經
籍度三師眞君靈寳官屬三界眞靈伏聞東
璧圖書府總文章之權衡南斗賢良司任爵
禄之槖籥惟聖眞銓舉於天上有神靈主職
於人間陽德昭明出朝郎於白屋隂功煥茂
奮相業於寒儒儻缺修爲必沉庸𤨏今齋主

某才猷超敏文望昭彰將入選於王庭期觀
光於帝闕夙宵抱悶昕夕懷憂慮祖宗積累
以來至微軀酬酢之際恣縱三業馳騁六情
舌在堪誇罔悟是非之顛倒自成可羡豈思
空色之回環怨暑咨寒唾星指月恃榮貴而
淩寒賤藉庸強而侮老成善無銖兩之堪書
過有丘陵之可録以致名題憲籍罪紀刑編
或命身守照之乖張或運限加臨之拂亂榮
途未進顯職難膺自非帝造之垂憐曷俾民
情之獲遂敬遵玉笈庸演瓊科燒香散花悔

愆尤於巳徃修齋行道格福慶於方來所冀
小物不遺大鈞無外憐其跋渉有徃返萬里
之勞錫以差除無需待三年之乆食彼厚禄
立此宏功自州縣而登臺省之崇豈云序進
繇倉庫而進公卿之任母俟格遷今日膺種
花剖竹之榮他年享位𣗥面槐之貴門閭益
大里巷逾昌子孫昭詩禮之傳宗族溥絃謌
之盛蒙監食芹之切允臻采菲之勤上願化
日舒長玄雲丕扇星辰朗照雨露沾濡山川
鬼神悉被攸寧之化鳥獸魚鼈共陶咸若之

風禾同穎以開祥麥兩岐而獻瑞振千秋鏡
八荒共樂於春臺耀萬年枝九野同登於夏
屋鞠圜扉之青草靜方域之緑林則上明天
尊大慈之化下副(臣)等皈命之誠謹啓以聞
發願
一願大道淡泊虚无安閑空寂澄清自居廣
開法門教導頑夫皆蒙惠澤精苦是脩預
以同學普得升虚與天相保長存無憂
二願諸天結炁澄清髙虚廣覆保眞固靈氣
候調節四運和平國安民豐普天閑寧廣

濟一切惠逮有生保劫長存億劫不傾
三願土地覆載無窮安平不陷海淪不崩保
鎭家國兆民興從養生安死惠周十方禾
稼滋植榮運日豐咸得厚載萬𩔖皆從
四願日月二景髙明无有孛蝕虧盈安清光
照諸天洞消暗冥保固劫運世祚和平普
加潤惠澤灑衆生
五願星辰與日月齊光轉燭照耀映朗十方
各安其位經緯直行保鎭家國無有災傷
四海寧一普天興昌

六願四時隨節推遷景炁和調無有災患疫
毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同歸結友衆眞惠
流一切興國愛民普濟群生人同劫年
八願風雨流灑無窮普加施泄受其發揚萬
物滋生國儲民豐
九願五嶽各安其方巍巍包藏長爲仙宫安
鎭國祚保天無終護度一切莫不仰宗
十願江海蕩蕩尤極含容恢廓無細不植淵

奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
天人謌唱吉應來翔敷教濟濟威化洋洋
兆庶稱慶長樂未央
十二願蝖飛蠢動巳生未生咸蒙安全普得
生成皆見元炁受陽之形草木果林經冬
不零一切濟度靡不鮮榮(和)與道合眞
存神燒香
香官使者左右龍虎君侍香諸靈官當令(臣)
建齋之所自然生金液丹碧芝英百靈衆眞

交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
蘭煙傳(臣)向來所啓速達逕御
太上無極大道至眞玉皇上帝御前
出堂頌


靈寳領教濟度金書卷之二百四十一


