










靈寳領教齊度金書卷之一百七(一百八/同卷)坐五
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品明眞齋
　　傳戒儀
　　　靜黙堂序立
　　　華夏引至戒座前
　　　喝座
　珠黍空浮煥始青祥開玉局耀坤靈
　我今髙躡揚宗軌接武玄風萬古明

　　　金闕化身天尊
　　　陞座
　　　超度長吟
超度三界難地獄五苦解悉歸太上經
靜念稽首禮
　　　初捻上香
此香根遍三千枝敷五億凝氤氲於瑶鼎散
作祥雲融縹緲於金篝飛爲甘露遥空供養
元始法王洞眞天寳奉祝
皇帝陛下伏願龜圖地大鳯曆天長榆柳春

閑四鄙息控絃之影桑麻雨足三農騰擊壤
之歌鞠青草於圜扉靜緑林於方野
　　　二捻上香
此香月窟分精天根胤粹騰紫煙於碧落光
煥陽靈垂緑霧於黄垓祥開隂耀遥伸供養
太上玉晨洞玄靈寳奉祝係薦亡靈伏願千
𡨚解悟萬罪清夷北鬱升神白簡煥慈雲之
渥南陵度命丹符融慧日之祥絶冢訟於家
庭息注殃於孫子
　　　三捻上香

此香三極騰芳五靈委炁耀玉華於地蘂翠
焰玲瓏旋金景於天葩玄芝煒燁遥伸供養
道德髙尊洞神神寳奉祝齋主某伏願東華
錫慶南極增齡七葉連榮萬里快扶揺之運
五枝挺秀九臯和風鶴之鳴敦詩禮於松蘿
耀絃歌於桑梓
　　　請經長吟
請經若飢渴持志如金石保子飛仙路
五靈度符籍
具位臣某重𤑔名香普伸供養

九霄四極五梵十華上聖髙眞三洞仙宰傳
經敷教立法度人三官五師天曹主執省府
司院飛天神王嶽瀆山川城隍社令虚空證
鑒應感靈祇地水職司無鞅數衆並願慈悲
有造應化無方緑輦丹輿傾光禁路瓊輪羽
蓋駐景霄衢萬聖翼轅千眞扈蹕特降
玉清道炁靈寳妙光洞煥十方開明九壘上
極无上下極无下接引亡故某亟辭黑壤來
詣玄壇聆九戒之玄音證一乗之妙果
　　　平坐吟

道場衆等人各運心平坐如法
我聞龍漢未彰鴻濛未兆自然祖炁回旋太
虚無色無淵溟濛混沌蓋不知經幾萬劫也
及夫元精旣判道體斯漓清炁髙澄積陽成
天濁氣混凝積隂成地陽變隂合而人物於
是生矣禀沖和而爲人孕繁炁而爲物號物
爲萬人處一焉人受天地之中以生所以爲
萬物最靈也降衷而有常性秉彛而好懿德
勞我以生則毓粹餐和周流太極息我以死
則歸根復命返景太无優游去來无入而不

自得曷甞有三途五苦六洞十宫種種驚駭
怖畏之事哉奈何人僞日滋天和風靡智巧
相勝貪欲自將遂至逐境迷情背常越法身
爲罪府心作𡨚都一眞披流萬妄呈露三毒
熾則三途攝之五賊昌則五苦攝之六鑿逞
則六洞攝之十惡彰則十宫攝之展轉報對
循環終天皆衆生妄業所召自作自受非北
都泉曲故張憲網巧設𡨚機使生民坐罹痛
惱也況函三並立得一分靈天地初无盈虧
人生奚爲變滅深求其故豈非天命之性莫

能御炁質之性感物而動爲習所遷愈逺愈
趍流蕩忘返不知不覺俓墮迷途兹豈外物
之咎哉作聖作狂是誠在我善反之則天地
之性存焉譬諸波瀾止水波澄則鬚眉可燭
雲籠秋月雲散則毫髪可鑒倘能檢身内省
克已反觀悟一性之中虚了萬縁之外假則
方寸湛然沖虚妙粹炳煥靈明未甞不活潑
潑地安有纎芥繫累得以滓吾天倪哉故經
曰夫人神好清而心擾之人心好靜而慾牽
之能遣其慾而心自靜澄其心而神自清神

即性也慾即情也禀於天曰性溺於人曰情
而心則爲郛郭以統之率性則善循性則惡
特顧吾中扄轉移如何耳人生天地間如白
駒之過隙忽然而巳眷屬親縁强名假合田
園宅舍暫爾受用寵榮軒冕夙號倘來來不
可禦去不可止及夫六如變滅四大分離身
且不存生非我有回思向者滿前外物何曽
有干渉邪其所以虚靈不昧昭昭然在天地
之間者惟性而巳是性也人人具足箇箇圓
成不以智而羸不以愚而乏不以生而存不

以死而亡特患爲業所累如影隨形如響應
聲膠固纒縛不能解脫則昭昭者昏曒曒者
汚任其浮沉不知畔岸而爲異𩔖之趍耳然
皆外爍我也迷之則生死始悟之則輪迴息
苟悟矣則愛河風息慾海波澄世諦煙收業
塵雲散回觀固有之性靜極光通達寂照涵
空虚曷甞因物而无存哉亡故某藉慈悲之
道力超溟漠之神郷面禮金容親承玉敕宿
業洗蕩行御虚无皆是夙植福基有兹縁㑹
正宜回頭猛省䟽剔中扄以自巳靈光照自

已實際内觀其心心無其心外觀其形形無
其形逺觀其物物無其物三者旣悟惟見於
空觀空亦空空無所空所空旣无无无亦无
无无旣无湛然常寂寂无所寂清靜光明如
是境界廓然太虚同體三毒何有五藴俱空
六因不存十習悉泯妄塵旣息輪迴自无輪
迴旣无生滅自已而吾一性之眞自然與天
地同存亘浩劫不壞矣若猶未也猶當奉戒
戒者何所以防非杜過檢妄離情也衆生耽
着幻塵淪浹肌骨棄眞就僞捨實趍華如蛾

赴燈如蟻旋磨置身荆𣗥叢中自謂樂意罔
念回頭業力所牽終歸淪墜故千眞萬聖皆
以戒而隄防之俾免墮邪途常行正路洗氣
質之情復天地之性也蘂笈琅函金科玉律
具嚴戒法條目星羅今者壇列虚皇齋崇靈
寳按科宣演惟當以九眞妙戒爲先在昔清
微法王虚皇教主因黒靈之請問發金口之
洪音三際十華佩服遵奉今爲亡靈澄瀹一
心肅整百神恭按威儀至心傳授先皈依於
三寳次宣示於九眞所宜振礪精神攝心靜

聽永爲道種歷劫不諼清衆運心人各恭信
　　　道經師寳天尊
　　　按人各恭敬
　　宣告亡靈第一皈依
无上至眞道寳
　　　道寳讃
稽首皈依道大羅元始尊杳冥開祖劫
混沌立天根願垂清靜法開度此亡靈
和往生神仙界
　宣告亡靈第二皈依

无上至眞經寳
　　　經寳讃
稽首皈依經眞文煥八方煉金成鳯篆
揉玉冩龍章願開金口演解悟此亡靈
和徃生神仙界
　宣告亡靈第三皈依
无上至眞師寳
　　　師寳讃
稽首皈依師慈悲轉法輪先天傳大教
歷劫度迷津願施方便力接引此亡靈

和徃生神仙界
　　　大慈說戒天尊
　　　北帝頌
善哉元始尊衆生慈父母傾光紫微宫
曲映九幽戸峨峨丘寒庭迴照廓氷浦
炎炎烈火獄沛然洒法雨圓通大哀智
常善濟衆苦拔度長夜魂今得稽首禮
宣告亡靈第一戒者敬讓孝養父母是名初
眞戒
宣告亡靈第二戒者克勤忠於君主是名念

眞戒
宣告亡靈第三戒者不殺慈救衆生是名持
眞戒
宣告亡靈第四戒者不淫正身處物是名守
眞戒
宣告亡靈第五戒者不盜推義損己是名保
眞戒
宣告亡靈第六戒者不嗔兇怒凌人是名修
眞戒
宣告亡靈第七戒者不詐諂賊害善是名成

眞戒
宣告亡靈第八戒者不驕傲忽至眞是名得
眞戒
宣告亡靈第九戒者不二奉戒專一是名登
眞戒
　　　奉戒頌
道爲無心宗一切作福田立功無定主
本願各由人虚已應衆生注心莫不均
大聖崇至教亦由雨降天髙陵靡不周
常卑故成淵海爲百川王是能舍龍鱗

萬劫保智用豈但在厥年奉戒不暫虧
世世善結縁精思念大乗㑹當體道眞
九戒宣演萬聖證明眞苦海之慈航實昏衢
之慧燭沉痾之良藥亢旱之甘霖惟當誓志
書紳𩛙身弦佩如護拱璧如獲明珠受持若
奉君師精勤若承父母即有察命童子護戒
威神五帝考官六宫掾吏隨逐鑒映造次不
離道業日隆妄塵自散三官五帝書其功勤
九府四司察其精進自然南宫度命北府削
名遊行太虚絲毫無礙矣愼勿懈怠心志再

墮苦輪帝澤難逢聖恩不再勉之哉然九戒
科品皆明世諦因縁何也正恐衆生神歸厚
夜莫了生死之關貪戀世塵不能解脫故隨
病鍼砭破其妄想復其正性耳若撥轉向上
機關則未畫之先道本无名未生之前性何
形似性且無有而欲以戒别其眞妄豈非執
着邪儒家謂才說性時便巳不是性眞名言
哉亡靈生前機警死後虚靈宜知九戒之當
修母以九戒而自縛成性存存當於无極之
眞觀之則扶揺清虚長爲種民有不難者矣

以今燭散千枝香殘百和月磬息琳琅之韻
雲笙收縹緲之音仰企鑾輿巳回輦輅諸天
復位十極傾光靈儀曲駐几筵伺候錬度膺
圖御籙保舉昇遷永棄人間髙躋天上功德
無盡利益有情法界如如俱圎覺智大衆且
道亡靈聞法受戒後還作麽生
　回頭猛省悟前非從此翻身出化機
　一顆玄珠含萬象圓明虚寂耀秋輝
　　　出堂頌法師下座
靈寳領教濟度金書卷之一百七
