










靈寳領教濟度金書卷之二百四十六(二百四十)
(七二百四十八同卷)育七
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品祈晴齋合用
早朝行道儀
燒香頌
各禮師存念如法
宣衛靈呪
青陽虚映曜日回靈神虎辟邪飛天流鈴

摧奸滅試萬魔束形九微回道八威攝精
千眞校録三元蕩清左嘯中黄右䇿六丁
七轉八合周旋天經聖化巍巍三道順行
慶雲流布合景黄庭(和)與道合眞
嗚法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以

今清旦陞壇行道願得玉清道炁靈寳妙光
下降流入(臣)等身中令(臣)所啓速達逕御
太上无極大道至眞玉皇上帝御前
謹稱法位
具位(臣)某與臨壇官衆等謹同誠上啓
虚無自然元始天尊无極大道太上道君太
上老君髙上玉皇上帝髙上神霄玉清眞王
長生大帝髙上神霄玉清眞王青華大帝九
天應元雷聲普化天尊九天雷祖上帝上清
紫微碧玉宫太乙大天帝六天洞淵大帝六

波天主帝君可韓司丈人天尊九天采訪使
天尊雷霆九司諸天省府東華西靈執職眞
衆洞天福地四海四瀆溪澗潭洞主宰龍神
社稷山川城隍里域三界官屬一切眞靈(臣)
聞先天先地虚无凝一炁之宗分隂分陽妙
有散萬靈之象胤百昌而化育謌九野以裁
成雨露無私共禀清微之政今雷霆有赫普
承紫極之靈光蕩蕩難名巍巍不宰凡囿範
圍之内悉歸陶冶之中(臣)等弱質迂踈庸林
鄙陋因循日籥曲承師匠之甄收領受風斤

敢代天工之參賛功莫圓於圭黍過巳積於
淵陵宏道宣仁期秉骨青之誓學眞領教爰
堅金石之盟齋官青詞謹當宣奏
宣詞
按如詞㫖極備忱恂(臣)聞百榖用成亶藉雨
暘之時若三農胥慶夙資水旱之得冝儻天
時徧隂而偏陽則地利或豐而或歉況兹田
畆散在郊原多卑濕而莫耕毎沮洳而難種
乃從春仲馴至夏中淫雨濛濛市江河而自
溢積隂黯黯雖溝澮以皆盈屋角之鳴鳩常

聞簷間之商羊自舞匪由祈祝曷保晴明爰
遵玉笈之儀丕闡瓊綱之範壇崇九陛門列
八維鯨鐘傳振玉之聲幡花璀燦虬磬藹嗚
金之韻旌葆翩翻奠龍壁於五靈羅鳯繒於
列鎭玄芝耀座輅清都浩劫之尊綵仗飛空
降紫府太無之聖殫誠九拜攄敬三時爲齋
主某期昭晣於日光十華煥景俾停止於雨
勢八海歸源庶無淫潦之憂獲滿登成之願
以今清旦行道請法衆等運兹初捻上香
願此香煙騰空逕上供養

无上至眞道寳(臣)等皈身皈神皈命首體投
地願以是功德上祝
皇帝陛下伏願治契勲華功參履發福等滄
瀛之大逺接河源壽同嵩岱之髙遥齊崑頂
文治誕敷於四極武功統御於九圍就日歸
仁乗梯航而拱極觀風慕義同文軌以朝元
今故燒香自皈依
師尊大聖衆至眞之德得道之後保天長存
(和)與道合眞
以今清旦行道請法衆等運兹二捻上香

願此香煙騰空逕上供飬
无上至眞經寳(臣)等皈身皈神皈命首體投
地願以是功德皈流四岳九牧萬姓三軍伏
願寅亮槐庭論思薇省入登公輔服圭衮衮
以趨朝出領雄藩䄡帷去去而行部八表舒
遲於化日九圍丕冐於仁風宻宻黄雲畎畆
晝聞於耒耜濛濛緑霧郊坰曉動於耰鋤
今故燒香自皈依
師尊大聖衆至眞之德得道之後升入無形
(和)與道合眞

以今清旦行道請法衆等運兹三捻上香
願此香煙騰空逕上供飬
无上至眞師寳(臣)等皈身皈神皈命首體投
地願以是功德歸流親民陽掾佐政隂僚伏
願體道同仁憲天博愛棠隂蔽芾釀成𥜗袴
之謡花意繁鮮益茂絃謌之俗賛生生而黙
佐資化化以潛扶職宰山川調五雨十風之應
權司境域表八蠶九稼之隆今故燒香自皈
依
師尊大聖衆至眞之德得道之後長享自然

和與道合眞
禮方懴方
歩虚
旋行躡雲綱乗虚歩玄紀吟詠帝一尊
百關自調理俯命八海童仰携髙仙子
諸天散香花蕭然靈風起宿願定命根
故致標髙擬歡樂太上前萬劫猶未始
又
嵯峨玄都山十方宗皇一岧岧天寳臺
光明焰流日煒燁玉林華蒨燦耀未實

常念餐元精煉液固形質金光散紫微
窈窕大乗逸
又
俯仰存太上華景秀丹田左顧提鬱儀
右盻携結璘六度冠梵行道德隨日新
宿命積福應聞經若至親天挺超世才
樂誦希夷篇沖虚太和氣吐納流霞精
胎息靜百關寥寥究三便泥丸洞明景
遂成金華仙魔王敬受事故能朝諸天
皆從齋成起累功結良縁飛行淩太虚

提携髙上人
三啓頌
樂法以爲妻愛經如珠玉持戒制六情
念道遣所欲澹泊正氣停簫然神靜黙
天魔並敬護世世受大福
又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
又

大道洞玄虚有念無不契煉質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等至心稽首禮
太上无極大道
(臣)等至心稽首禮
三十六部尊經
(臣)等至心稽首禮
玄中大法師

重稱法位
具位(臣)某與臨壇官衆等謹同誠上啓
虚無自然元始天尊无極大道太上道君太
上老君昊天玉皇上帝髙上神霄玉清眞王
長生大帝髙上神霄玉清眞王青華大帝九
天應元雷聲普化天尊九天雷祖上帝上清
紫微碧玉宫太乙大天帝六天洞淵大帝六
波天主帝君可韓司丈人天尊九天採訪使
天尊雷霆九司諸天省府東華西靈執職眞
衆洞天福地四海四瀆溪澗潭洞主宰龍神

社稷山川城隍里域三界官屬一切眞靈(臣)
聞日月星辰司隂陽之聖籥風雨雷電握天
地之神樞際炎旱則曦晣運朝遇水潦則昏
濛竟日惟靜能應有感斯通今齋主某憫此
隂災莫逢陽景沉霾逾月庭簷多霫雴之聲
積翳彌旬屋溜極霶𩃱之勢田疇盡漲畎塍
俱漫慘爾耕農惟呼天而引涕悲哉饁婦毎
扣地以顰眉旣春耕無入土之期則秋歛乏
登塲之積村村狼狽處處流離深慮蠢蠢蒼
生林林赤子有生之後浩劫以來捨心田而

不芸恣情瀾之莫障唾星指月怨暑咨寒呵
風雨而怒雷霆詈虹霓而踐霜露鑿斷地脉
壅塞泉源𦤺上逆於天文而下違於地理名
書黒簿字録天曹俾司土之正神曁職方之
守吏移文地府傳檄天廷遂罹水潦之災莫
受豐成之喜儻不皈依於紫極何由安樂於
黄垓是以陞壇建齋爲懴除於徃咎燒香行
道普迎輅於新釐伏冀列聖垂恩千眞錫祉
指麾屏翳收雨陣於玄虚嘯命飛廉捲風旗
於碧落頃刻而赤雲遍野須㬰而紅日行天

庶得播種盈疇秀實滿塍是刈是穫坐看髙
廪之烏邪以期以春行見積倉之白粲悉繇
帝渥成此歳功敢徼惠下之私恪副由中之
禱上願乾坤清謐經緯調平草木輝華山川
寧晏野絶弓旌之召時號太和朝多珪璋之
英俗臻泰定静緑林於方域鞠青草於圜扉
鳯有朝鳴四塞息控弦之影犬無夜吠八荒
多負耒之徒化洽禽魚仁沾動植則上明
天尊大慈之化下副(臣)等皈命之誠謹啓以
聞

發願
一念爲道四大合德齋主七世父毋免脱憂
苦上升天堂衣食自然
二念帝王國主道化興隆庠序濟濟皇教恢
弘威儀翼翼普天所瞻民稱太平四夷賔
伏妖惡自滅賢聖日生
三念法師功德大建教化明逹俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範

六念損己布施道士及饑寒者天下人民各
得其所
七念蠕動跂行一切衆生咸䝉成就
八念赦貫前生今世罪對立功𥙷過
九念家門隆盛宗廟有人世生賢才
十念尊受師經不敢中怠平等一心廣度一
切克獲飛仙白日登天拜見太上永成眞
人雲車羽駕和與道合眞
存神燒香
香官使者左右龍虎君侍香諸靈官當令(臣)

建齋之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋主受福幽顯沾恩十方仙童玉女侍衛
蘭煙傳(臣)向來所啓速達逕御
太上无極大道至眞玉皇上帝御前
出堂頌
回靜黙
謝師回向
靈寳領教濟度金書卷之二百四十六
