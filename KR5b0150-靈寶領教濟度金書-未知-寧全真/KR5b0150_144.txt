










靈寳領教濟度金書卷之一百四十四
洞微髙士開光救苦眞人寗全眞授
靈寳通玄弘教水南先生林靈眞編
科儀立成品祈禳通用
宿啓儀
歩虚燒香頌
各禮師存念如法
宣衛靈呪
東方
九炁青天明星大神煥照東郷洞映九門

轉燭陽光掃穢除氛開明童子號曰玄卿
備衛我軒上對帝君收魔束妖討捕凶群
奉承正道赤書玉文九天符命攝龍驛傳
普天安鎭我得飛仙(和)與道合眞
南方
三炁丹天煥景流光熒星轉燭洞照太陽
上有赤精合契虚皇開明童子號曰華芳
總禦火兵備守玉堂斬邪束妖剪截魔王
北帝所承風火衝當流鈴交煥翊衛道塲
正炁流行敢有猖狂我享上功坐運魁罡

億劫長存保天無疆(和)與道合眞
西方
七炁素天太白流精光耀金門洞朗太㝠
中有素皇號曰帝靈保神安鎭衛我身形
斷絶邪源王道正明宫殿整肅三景齊并
道合自然飛升紫庭靈寳符命普惠萬生
元皇正炁來合我身功加一切天地咸寧
北方
五炁玄天元始徘徊辰星轉燭洞煥太微
黒靈尊神號曰層威統冠飛天仙裙羽衣

備守五門撿精捕非敢有干試豁落斬摧
玉符所告神眞八威邪門閉塞正道明輝
三光映照我身無衰䇿空駕浮舉形仙飛
(和)與道合眞
中央
黄炁中天調理乾坤陶鎔隂陽總統玄眞
鎭星吐輝流煥九星開光童子號曰天璘
陽炁燄上朱煥炎精洞照内外運我身形
百邪摧落攝役鬼靈中山神呪普天使聞
五靈安鎭身飛上清(和)與道合眞

鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入齋意以
今宿啓告齋願得
玉清道炁靈寳妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令

臣所啓速達逕御
太上無極大道至眞玉皇上帝御前
請稱法位
具位奉行某齋法事小兆(臣)某與臨壇官衆
等今故燒香願以是功德上爲七世父母
天子王俟土地官長臣等經師籍師度師及
山林巖棲學眞道士同學門人齋主九祖父
母存亡兩代内外親族天下人民飛行蠢動
一切衆生皈身皈神皈命
無上十方靈寳自然至眞大道特乞原赦前

生今世宿罪重過得免離三惡五道十苦八
難九厄之中身得道眞飛行虚空白日升天
侍衛道君逍遥無上金闕七寳自然宫殿永
與道合所啓玄感上御
至眞無極道前
禮十方
禮足各長跪皈命䖍誠懴悔
臣法衆等志心皈身皈神皈命
十方無極大道太上靈寳天尊懴悔修齋弟
子及臣法衆等普天率土一切衆生自從浩

劫以來至于今日或身業所犯四肢舉措動
違戒律不依經典或心業所犯志念不專情
浮意動馳騁不息或口業所犯善惡反論綺
語飾非華詞惑衆三業大罪無量無邊因今
懴悔並乞蕩除當願臣等身入至仙㑹道合
眞神合眞寂洞入自然性命合道玄㑹無爲
臣等志心稽首禮謝
無上至眞三寳
三啓頌
樂法以爲妻愛經如珠玉持戒制六情

念道遣所欲淡泊正氣停蕭然神靜黙
天魔並敬護世世受大福
又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
又
大道洞玄虚有念無不契鍊質入仙眞
遂成金剛體超度三界難地嶽五苦解
悉歸太上經靜念稽首禮

三禮
(臣)等志心稽首禮
太上無極大道
(臣)等志心稽首禮
三十六部尊經
(臣)等志心稽首禮
玄中大法師
重稱法位
具位(臣)某謹重誠上啓
太上無極大道元始天尊太上道君太上老

君髙上玉皇十方巳得道大聖衆至眞諸君
丈人大帝天帝三十六部尊經玄中大法師
三界官屬一切眞靈臣等草莾微生塵埃濁
質玄風披拂佩龍章鳯篆之竒化雨涵濡膺
瑶檢金圖之祕慶縁師授寵渥天開盍宣暢
於皇靈庸緝熈於帝載蛟負凛淵臨之志𩿾
摶期海運之程接物利生夙炳丹青之誓憲
天弘道冝敷赤素之忱庶證玄功上酬洪貺
旣奉詞㫖敢不上聞
宣詞

按如詞言備殫眞切(臣)等洗心練志潔已登
齋按三洞之威儀法天象地敷十華之盟信
呼隂召陽翠煙騰百和之芳華燈耀千枝之
景靈風振響梵唱琳琅企紫闕以馳神遡清
都而注想自某月某日爲始崇建某齋轉經
行道燒香散花宻祈民欲之上通恪冀天光
之下濟仁同一視諒葑菲之不違恩浹千生
監藿葵而有造惠露誕敷於甘澤慈雲垂廕
於蕃釐萬化裁成三靈鼓舞謹依祕法宿以
啓聞恩惟太上三尊十方衆聖曲加監映俯

鑒控陳勑勒靈寳仙眞土地主執同心恊力
掃内外之氛葩㑹道運元契天人之影響妖
魔滅試景福來翔令(臣)等五炁宣平三關靜
嘿凝眞合景操存而丹室虚明綴武依光奏
對而彤墀御達齋功成就厚澤周流合家國
以承恩溥玄黄而錫慶明晨行道續更啓聞
(臣)誠惶誠恐稽首頓首再拜以
聞
十二願
(臣)等一願乾坤明素二願氣象清玄

三願聖人萬壽四願化洽八埏
五願天垂甘露六願地發祥煙
七願四時應候八願萬物生全
九願家多孝悌十願國富才賢
十一願齋功廣被十二願善瑞日臻
存神復爐
香官使者左右龍虎君侍香諸靈官當令臣
建齋之所自然生金液丹碧芝英百靈衆眞
交㑹在此香火爐前令臣學道得道求仙得
仙齋主受福幽顯沾恩十方仙童玉女侍衛

蘭煙傳臣向來所啓速達逕御
太上無極大道至眞玉皇上帝御前
出堂頌

靈寳領教濟度金書卷之一百四十四
















