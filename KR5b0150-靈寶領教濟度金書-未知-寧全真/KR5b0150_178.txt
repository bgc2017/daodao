










靈寳領教濟度金書卷之一百七十八垂九
　　　洞微髙士開光救苦眞人𡩋全眞授
　　　靈寳通玄弘教水南先生林靈眞編
　科儀立成品(預修黄/籙齋用)
　　傳戒儀
　　　華夏賛引出戒座前
　　　唱座
　空浮獅座赤明初玉局開祥萬變居
　今日靈虚慚接武宗乗奕奕耀堪輿
　　　金闕化身天尊

　　　升座學仙讃
此香自本自根非雕非琢芳凝太極開鼻觀
之清氛韻徹先天洞心源之妙化⬤向爐中
遥伸供養
無上至眞道寳上祝
皇帝陛下伏願化周坤軸德契乾儀諸夏皈
仁普同頴𩀱𡵨之瑞四夷慕義統異俗重譯
之祥禽魚飛躍於至和動植蕃鮮於大治
　　　初捻上香
此香微妙天鍾希夷地結根盤西閬接騫翠

之清隂榦覆東諸挹黍珠之芳潤𤑔向爐中
遥瞻供養
無上至眞經寳奉祝
内輔外僚公卿守宰伏願彬彬佐運濟濟依
光位𣗥靣槐事上忠輸於佐翊種花剖竹愛
民仁浹於撫綏青春之麥隴翻鋤白日之揄
陲靜柝
　　　二捻上香
此香蓬岱毓資方嶠孕質雲飛金鼎通五億
以絪緼風襲瓊彞亘三千而縹緲𤑔向爐中

遥瞻供養
無上至眞師寳奉祝
預修弟子某伏願三夀帝鍚五福天來歩武
髙華落惡根於北部精神恱茂證善蘂於南
昌𡻕寒秉松栢之貞月旦藹枌揄之譽
　　　三捻上香
重𤑔名香普伸供養
三寳上帝十極髙眞四界九霄諸天至聖日
月星宿北斗南辰省府院司三官四聖靈虚
執職經籍度師地水眞靈洞天福地承符宣

德無量仙靈恭願緑輦丹輿瓊輪羽蓋翼轅
驂乗飛空歩虚俯降玄壇證明傳戒
　　　平坐讃
雲行碧落織烏飛坐閱山中一局棋梓澤平
泉春易老何如超悟了眞機共惟預修弟子
某紈綺家聲膏粱氣味籖香架溢詩書之厚
澤綿綿笏潤床盈文獻之芳猷燦燦絶歆羡
於龍鱗鳯翼付等閑於蝸角蝇頭觀世運之
輪翻慨時光之梭擲傍花隨柳風月無邊問
菊撫松煙霞有趣蓋翩翩濁世中佳公子也

而又仰止清微皈依紫極念夢幻泡影須㬰
之法思地水火風假合之身衮衮生前中流
之壷孰付茫茫身後暗室之燭未聞爰啓玄
壇肆翻丹笈按預修而建設砥柱方來遵受
度以修崇津梁見在有徹土雨先之喜無索
裘寒後之憂所冀北鬱刋名南昌寄籍亦可
謂悟爲善最樂之希夷徹與道合眞之玄妙
者矣人生天地間如白駒過隙雖位尊九鼎
禄享萬鍾利澤施於時名聲昭於世威靈氣
燄動摇山嶽終猶邯鄲一枕槐安一柯彈指

百年驚心九夜前程事暗如漆孰操彼岸之
舟是以智人達士莫不留神勇退見性知幾
如扁舟五湖棄人間事從赤松子遊至今仙
籍浮香運劫齡而未巳者豈非生也聞道事
安期生遇圯上老人後宻有所授而然耶今
預修弟子某生身受度惟道是依意亦有見
於此矣在昔元始至尊因北帝啓問玉音演
宣謂濁世元元生存之日能受持九眞妙戒
皈依金籙白簡當消九幽大罪標名金格列
字玉清縁運不絶飛行太空得爲九宫眞人

事具尊經不可誣也世人保眞者少迷惑者
多終日營營酬酢萬變蛾燈蟻磨搆成黒業
五賊六鑿紛錯於五官六府間隂有神靈登
紀簿録他生拯焚救溺將何爲津梁哉故宜
生存之身受符戒之度如
靈寳上品所謂生身受度劫劫長存此大道
慈悲濟度之本心天尊委曲護持之願力也
今日釐事慶成玄壇孔備九朝禮罄六轉經
周玉璧金龍告成三元憲府合遵經旨傳戒
授符以爲皈依授持之信

夫戒者所以檢情復性離妄成眞也戒則誠
不戒則慢戒則逸不戒則危戒則富貴康寜
不戒則凶折惡弱戒則神靈敬護不戒則魔
妖侵凌戒則見存福慶身後隆昌不戒則行
藏顛覆途苦䟦㚄
譬諸履迷途者以戒爲燈渉大川者以戒爲
筏拯沉痾者以戒爲藥濟炎亢者以戒爲霖
戒之不可須㬰離也若此今對千眞萬聖之
前夷心黙念依科宣演先皈命於三寳次傳
授於九眞然後宻付二符臻誠佩奉必得今

生福慶他世尊榮法衆運誠人各恭信
　　　按人各恭信
　　　智慧頌
預修弟子第一皈依無上道寳
夫道寳者彌綸三極範圍八圓大無不包細
無不入提挈天地把握隂陽稽首皈依生生
信禮
稽首皈依道大羅元始尊窈㝠開祖劫
混沌立天根願垂玄妙法提拯預修人
和一心宜諦受

預修弟子第二皈依無上經寳
夫經寳者玉音敷暢金口宏宣萬八千篇三
十六部辭該眞實義貫虚玄稽首皈依生生
信禮
稽首皈依經仙眞演妙言撚金成鳯篆
揉玉寫龍文願開祕宻藏解悟預修人
和一心宜諦受
預修弟子第三皈依無上師寳
夫師寳者天人模範今古梯階丕闡九清宏
該三洞流芳後覺濟度前修稽首皈依生生

信禮
稽首皈依師慈悲轉法輪先天留大教
歷劫度迷津願留清靜訓接引預修人
和一心宜諦受
三寳旣巳皈依九戒今當傳授
預修弟子第一戒者敬讓孝養父母是名初
眞戒受持之後獲端正長夀果
稽首初眞戒孝爲百行先晨昏勤定省
甘旨奉尊親受持無退轉永保道心堅
和生生常信奉

預修弟子第二戒者克勤忠於君主是名念
眞戒受持之後獲聦明智慧果
稽首念眞戒精忠貫上天立朝端正操
涖事秉廉勤受持無退轉永表道心堅
和生生常信奉
預修弟子第三戒者不殺慈救衆生是名持
眞戒受持之後獲富貴豪盛果
稽首侍眞戒常懷一視仁待人推惻隱
人我共無嗔受持無退轉永表道心堅
和生生常信奉

預修弟子第四戒者不滛正身處物是名守
眞戒受持之後獲吉慶安樂果
稽首守眞戒端嚴正立身行藏無㸃汚
濫嫚瀆無倫受持無退轉永保道心堅
和生生常信奉
預修弟子第五戒者不盗推義損巳是名保
眞戒受持之後獲清靜善勝果
稽首保眞戒廉隅勵㓗純無求天騭相
貪得鬼殃侵受持無退轉永表道心堅
和生生常信奉

預修弟子第六戒者不嗔不得兇怒凌人是
名修眞戒受持之後獲禄位清顯果
稽首修眞戒胷涵萬象春消除忘忿慾
和合等𡨚親受持無退轉永表道心堅
和生生常信奉
預修弟子第七戒者不詐不得謟賊害善是
名成眞戒受持之後獲具足十相果
稽首成眞戒休隨巧詐群偏阿多曲徑
邪毒損仁賢受持無退轉永表道心堅
和生生常信奉

預修弟子第八戒者不驕不得傲忽至眞是
名得眞戒受持之後獲大道正法果
稽首得眞戒驕凌遠近聞輕狂除恃巳
忽慢勿欺眞受持無退轉永表道心堅
和生生常信奉
預修弟子第九戒者不二奉戒專一是名登
眞戒受持之後獲證大法王果
稽首登眞戒精專秉至誠清齋修玉律
奉戒寳金文受持無退轉永表道心堅
和生生常信奉

九戒宣傳一心諦受由兹以徃行住坐卧不
離戒律出入起居勿離戒法自然等罪徃於
虚玄付轉輪於空洞今生受福異日蒙禧非
虚諭也更有元始金籙白簡救苦眞符長生
靈符今當依凖眞勑對聖傳付自然消愆黒
朔受化朱陵請運丹誠勤拳信佩
　　　宣救苦簡宣長生簡
救苦白簡一名東華青宫救苦九龍金籙所
以救今生之罪苦俾地司無逼合也長生白
簡一名南昌紫微流金鍊眞之籙所以導他

生之徑路俾天堂有超凌也今旣依科給付
如律宣行謹請察命童子護戒威神五帝直
符六宫掾吏不忘元始慈訓隨戒隨簡覆護
衛嚴辟斥魔靈保成戒行迎祥衍慶劫劫母
忘
　　　奉戒頌
預修弟子某身䕃道郷心游玄境慮根塵之
結習故嚴佩符受戒之威儀閱世諦之浮休
故遵隨劫齊年之法度所謂生身受度預修
黄籙玄科妙檢燦然琅函玉笈間莫不佩奉

修持罔有踰越將見愆隨懴滅福逐祈生他
日南宫受書𨑰形天上人間逍遥自在豈不
樂哉以今傳戒事畢度簡功圓向來邀請萬
聖千眞駐景虚無翠葆翩翩諒旋紫漢霓旌
雜遝將返丹霄不勝慕戀之私第劇皈依之
切大衆且道傳戒授符後還作麽生
　虚靈圓妙去來同無欠無餘萬古融
　風靜雲藏涵定水一輪桂魄朗秋空
　　　向來
靈寳領教濟度金書卷之一百七十八











