










靈寳領教濟度金書卷之一百二十五
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品度星齋用
晚朝行道儀
燒香頌
各禮師存念如法
五星髙耀瑞炁飛浮元始集神天地交周
玉符寳節嘯命微幽擲火揚威奸凶無留
萬魔振伏紛葩卻消摧怪伐惡道炁周流

神光照夜隂翳俱收萬仙降格扇景乗飈
群生咸遂惠遍神州和與道合眞
鳴法鼓二十四通
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入
齋意以今落景陞壇行道願得玉清道炁靈
寳妙光下降流入臣等身中令臣所啓之誠

速達俓御
太上无極大道至眞玉皇上帝御前
請稱法位
具位臣某與臨壇官衆等謹同誠上啓
虚无自然元始天尊无極大道大上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太

平下教二十四眞人西城總眞王君大元眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
翠騫鳴七寳之林紫霄御炁朱實輝五明之
座丹谷凝眞七經洞妙於神機八緯混茫於
聖化大矣虚無之祖妙哉靈寳之宗髙拱彌
髙上極無上自帝師湛八員之惠露故仙眞
扇三洞之仁風出有入無道肆彰於瓊笈開
幽濟顯教斯煥於琅函萬劫攸宗千靈共仰
臣等玄樞快覩道紀欣承莫葆粹於林泉面

墻凛凛尚和光於埃𡏖入室悠悠退堅補過
之心進勵立功之志憲天育物體道度生凡
有皈投敢忘關告晚朝心詞謹當跪奏
宣詞
按如詞㫖備殫忱恂齋主某籲天激越扣地
凌兢哀三生骨肉之親倐九死形神之隔須
縁沴炁遂惹沉痾採神藥而弗靈抱聖著而
自嘆膏之上肓之下開死戸以幽幽衞之後
榮之前迷生門而寂寂魂歸廣漠魄逐泬寥
三思藴集於陽庭寧無悔悟百感鍾情於隂

域諒望超昇敢殫赤素之忱庸扣紫清之䆳
載觀寳典遥睇璇霄禀形旣籍於神輝度命
宜陶於恩紀壇崇拱日齋按度星俾回一性
之眞爲懴萬形之咎紫煙縹緲飛百和於鸞
篝丹焰熒煌燦千枝於鳯炬奏鈞天之廣樂
雨大地之寳華圓璧周羅方繒列奠輅龍轝
於紫極雲路無塵驂虬乗於碧虚霄衢有耀
重罄方寸之禱仰殫咫尺之威覬沛天恩爲
寛地禁以今晚朝陞壇行道請法衆等運兹
初捻上香

願此香煙騰空俓上供養
无上至眞道寳臣等皈身皈神皈命首體投
地仰依
太上三尊願以是功德上祝
宗祧先聖社稷尊靈伏願觀妙始青凝眞太
素乗玄龍而逺汎流慶皇基𩥵朱鳯以上征
輔元帝所
皇帝三皇齊聖五帝同仁垂衣而式九圍車
書拱極朝元而來萬國玉帛充庭福源符東
海之深壽域等南山之峻青宫仁孝彤掖徽

柔槐幄鴛行忠貞紀雲臺之績柳營龍旅威
聲騰月塞之勲今故燒香自皈依
師尊大聖衆至眞之德得道之後保天長存
和與道合眞
以今晚朝陞壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命首體投
地仰依
太上三尊願以是功德奉祝齋主家九玄七

祖五族六親伏願偃月怡神明霞髙歩詣玄
都而聽法朱火登名游碧玉以聞經青華覲
聖益茂芳猷之潤永揚世澤之長齋主某視
履優閑澄神邁逸朱顔緑鬢坐希竇桂之輝
華翠幌珠屏行映莊椿之恱茂名列五靈之
簡身膺十善之書七葉連榮一枝挺秀今故
燒香自皈依
師尊大聖衆至眞之德得道之後升入無形
和與道合眞
以今晚朝陞壇行道請法衆等運兹三捻上

香
願此香煙騰空俓上供養
无上至眞師寳臣等皈身皈神皈命首體投
地仰依
太上三尊願以是功德歸流溥天率土内宇
外寰三農四民六軍萬姓山林隱士湖海髙
人披拂玄雲融怡道日耕食鑿飲歌帝力以
優游雨笠煙簔襲天和而遐逸巾箱富詩書
之潤舟車贏金帛之饒極天覆地載之區悉
爲禹迹遍日照月臨之境盡屬堯疆慕冠帶

之華風脫氊裘之汚俗漱流枕石考槃精進
於無爲釣月耕雲出岫扶持於有路今故燒
香自皈依
師尊大聖衆至眞之德得道之後長享自然
和與道合眞
禮方
懴方
歩虚
三啓
三禮

重稱法位
具位臣某與臨壇官衆等謹重誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宮靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君大元眞
人東嶽上卿司命茅君定録保命二眞人名

山洞府得道神仙三界官屬一切眞靈臣聞
一元凝妙融萬象於虚无五大開光育群生
於混洞御運而包羅經緯提封而嚢括玄黄
道日昭明玉宇浮沉於空際眞風披拂金書
隱顯於人間皆由元始之神輝悉禀虚無之
祖炁津梁生死柱石人天自三籙之興行與
九幽之流演膏雨潤炎池之爽陽輝開寒域
之和拓生意以無垠敷仁心而莫極凡伸歸
戴更藉陶鎔以今玄壇所度亡故某切慮生
戴一星命陶七緯唱恭奉敬諾順合尊貴於

天眞取死壤離本根乃驅馳於人僞目貪黼
黻耳亂宮商玩好紛於心田馨香參於鼻觀
口耽滋味身慕輕肥惟知猿馬之騰驤豈念
兎鳥之迅速心心業網歩歩塵機三元水火
之推研六洞隂陽之考校北酆慘戚東岱幽
寥致注訟之潜興或考殃之滋至匪由懴滌
曷遂超凌對揚獅座之端嚴幸諧人願申錫
龍符之輝煥願暢天光勑地水之法曹勒山
川之憲吏焚兹罪録釋彼𡨚書鬼官送迎度
上南宫之境神郷落滅俓朝北闕之都衣食

自然形神太定故炁不交於眷序注殃永息
於家庭齋主某合家大小天錫龜齡神扶鴻
祉三宫月皎行藏無撓於三仇五氣春融動
靜莫紫於五累衍芳猷於百世鍾餘慶於一
門中外泰然公私咸若允拜生成之造敢忘
化育之恩上願覆載清寧日星輝潤風雨調
順夷夏熈平疫癘潜蹤物物遂天機之性鬼
祅滅爽生生蒙化冶之仁澤被鳶魚惠孚草
木變幽關之刀劒鬱鬱春林化冥路之炎涼
遲遲温圃千靈有喜一炁無私則上明

天尊大慈之化下副臣等皈命之誠謹啓以
聞
舉願
存神燒香
香官使者左右龍虎君侍香諸靈官當令臣
晚朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞香煙傳臣向來所啓之誠速達俓御
太上无極大道至眞玉皇上帝御前

出堂頌
回靜黙
謝師
回向
靈寳領教濟度金書卷之一百二十五
















