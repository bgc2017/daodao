










靈寳領教濟度金書卷之七十八
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(生神齋用)
晚朝行道儀
各禮師存念如法
宣衛靈呪
五星髙耀瑞氣飛浮元始集神天地交周
玉符寳節嘯命微幽擲火揚威姧凶無留
萬魔振伏紛葩却消摧怪伐惡道炁周流

神光照夜隂翳俱收萬神降格扇景乗飈
群生咸遂惠遍神州和與道合眞
鳴法鼓二十四通
發爐
無上三天玄元始三炁太上虚无道君召出
(臣)等身中三五功曹左右官使者侍香金童
傳言玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓(臣)今奉爲入
意以今落景行道願得靈寳自然生神妙炁

下降流入(臣)等身中令(臣)所啓速達徑御
虚无大道九天元皇玉帝御前
請稱法位
具位奉行靈寳生神妙齋法事小兆(臣)某與
臨壇官衆謹同誠上啓
虚無自然無極大道元始天尊玉晨元皇道
君萬變混沌玄元老君髙上玉皇昊天上帝
三寳丈人三寳帝君九天應元雷聲普化天
尊無上九天生神上帝元父眞母元皇帝君
三十六部尊經玄中大法師玉輔上宰四恊

侍宸飛天神王九天眞衆三界應感一切眞
靈(臣)聞道分三洞生清微禹餘大赤之天炁
布九霄歷赤明龍漢上皇之劫仰妙无之玉
相開大有之金書撫料兆民雍和萬化琅音
轉而生神凝妙混合百神玉章響而死炁飛
玄返還五炁下越幽遐之列壘上超溟漠之
層霄悉賴裁成亶由宰御(臣)玄門宿挺聖域
叨遊膺八景之鸞書佩九清之鳯檢白雲怡
恱未符鍊景之心紅𡏖紛華莫挽和光之迹
皇皇鯤化劫劫駒馳惟春育海涵許知非於

巳徃而淵臨氷履誓𥙷過於方來勉積微勲
庸酬大造况奉詞旨敢不上聞
宣詞
按如詞言備殫誠切臣聞三官九府憲章昭
氷鑑之明五苦三途報對掲水衡之正况化
機之輪轉與蜜網之周遭覊隂地而性識凄
迷孰伸援手返陽天而形神快樂亶切傾心
今齋主某痛念亡故某九炁内凋六滛外擾
神聖工巧莫堅命樹以長春地水火風遂散
生根於厚夜神飄飄而曷寄魂杳杳以何之

非上沐於晨輝曷下提於鬼趣瑤壇曰近象
紫禁之崇嚴黄道雲開想翠華之容與寳花
四雨鈞樂九成龍煙梟百和之芳鳯炬燦千
枝之秀對揚有翼旣激越於丹衷鑒映无私
願敷羅於玄貺以今落景行道請法衆等運
兹初捻上香
願此香煙騰空徑上供養
無上至眞道寳臣等皈身皈神皈命首體投
地仰依
太上三尊願以是功徳上祝

社稷尊靈宗桃先聖伏願龍軿汎景鸞輅飛
霄泝騫圃以遊神流祥帝業䕃𨔷臺而髙歩
垂慶皇圖延玉曆於億年茂金芝於萬世今
故燒香自皈依
道尊大聖衆至眞之德得道之後保天長存
和與道合眞
以今落景行道請法衆等運兹二捻上香
願此香煙騰空徑上供養
無上至眞經寳臣等皈身皈神皈命首體投
地仰依

太上三尊願以是功德皈流齋主所薦亡靈
普及幽㝠𡨚親平等伏願瓊林毓粹瑶沼凝
神登碧玉以聞經訪紫金而問道性天朗徹
覺海澄清滌浩浩之塵根延巍巍之家慶今
故燒香自皈依
經尊大聖衆至眞之德得道之後升入無形
和與道合眞
以今落景行道請法衆等運兹三捻上香
願此香煙騰空徑上供養
無上至眞師寳臣等皈身皈神皈命首體投

地仰依
太上三尊願以是功德皈流隂關夜域若爽
囚徒曠野荒郊孤魂滯魄伏願一眞獨靜萬
業俱空企青府以升神瑞光肆覲入朱宫而
度命妙炁回靈開寒谷之春陽照昏衢之晝
景今故燒香自皈依
師尊大聖衆至眞之德得道之後升入福郷
和與道合眞
禮方懴方三啓
三禮

重稱法位
具位奉行靈寳生神妙齋法事小兆(臣)某與
臨壇官衆等謹重誠上啓
虚無自然无極大道元始天尊玉晨道君萬
變混沌玄元老君髙上玉皇昊天上帝三寳
丈人三寳帝君九天應元雷聲普化天尊無
上九天生神上帝元父眞母元皇帝君三十
六部尊經玄中大法師玉輔上宰四恊侍宸
飛天神王九天眞衆三界應感一切眞靈臣
聞生炁結形三寳布慈雲之澤錬神返本九

陽騰慧日之輝金文玉字以開光紫笈錦囊
而闡妙百神混合萬品生成爲天地之根宗
實幽㝠之柱石(臣)等承流道紀宣化玄綱願
徹濟下之仁庸冐蓋髙之聽重念亡故某循
環宿劫展轉多生六鑿風馳莫清明於夜炁
七情雲擾毎濛翳於靈光動違十善之修靜
昧四知之戒天形道貌旣𧇊精粹以離眞鬼
責人非倐瘁形神而䘮本三元憲令六洞條
章紛惡業以熒煌履畏途而流曵驚心業網
側耳恩綸洪惟

大德之好生深軫下愚之就死爰遵寳範肅
建瑶壇瓣香殫虎拜之恭多福企鸞和之御
伏冀晨輝曲映靈盻迂回降九炁之鴻濛灌
除隂垢凝三色之混沌還返陽精削罪目於
黒篇注生名於丹簡五龍槖籥澄神東井之
華池九鳯徘徊錬質南宫之炎冶逍遥碧落
遊宴玄虚長爲金闕之臣永侍玉京之聖齋
主某爲善最樂與道合眞氷清門外之風波
一塵不染雲淨壺中之日月萬境俱融芝蘭
襲文獻之華椿桂享期頥之樂倉箱天富隴

畒雲聮來萬福於家庭納千祥於筦簟人所
欲者天必從之上願圓蓋髙澄方輿靜晏卿
雲耀彩龜圖開億萬之基瑞露凝甘鴻祚啓
半千之運萬姓謳歌於化日三農鼓舞於仁
風人鬼龍仙各圖性性飛潜動植均遂生生
開幽域以乗晨躋春臺而宴景則上明
天尊大慈之造下副(臣)等皈命之誠謹啓以
聞
發願
存神復爐

香官使者左右龍虎君侍香諸靈官當令臣
晚朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衛蘭煙傳(臣)向來所啓速達俓御
虚无大道九天元皇玉帝御前
出户


靈寳領教濟度金書卷之七十八
