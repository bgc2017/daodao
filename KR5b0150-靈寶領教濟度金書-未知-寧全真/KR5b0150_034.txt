










靈寳領教濟度金書卷之三十四罪七
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(開度通用)
九幽燈儀
靜黙堂序立
賛引至燈壇歩虚
具位(臣)某謹焚寳香遥瞻供養
太上無極大道三寳上帝十極髙眞三界靈
司無鞅主執玄壇應感内外威靈願運慈光

俯垂明證伏以二儀定位圓清髙耀於光明
四象成形方濁結凝於幽暗建隂陽而分晝
夜列儀璘而别晦明煥爛朝輝等寥陽之帝
所幽隂夜色並鬱絶之神郷况賦形有迷悟
之分而委判有升沉之異倘淪昬翳莫際輝
華是以仙聖曲矜帝師垂憫立然燈之寳範
崇破暗之瓊章上照諸天増陽光而煥映下
明列壘廓隂暗以輝華俾寒庭無悲惱之聲
而夜壑息酸辛之苦巍巍神力赫赫靈功今
有齋主某資薦某人崇建某齋次依按經法

恭然九幽神燈返隂還陽續明啓暗伏願九
霄八極均朗映於神燈六𧼈三塗溥煥流於
夜燭齊資照耀各遂升仙稽首皈依䖍誠讃
詠
十方靈寳天尊
伏以九炁凝芒碧落耀發生之府三華鬱秀
青林開長樂之宫聳日觀於岱宗接雲瀛於
滄海扶桑啓旦騫木流榮今有齋主某崇建
某齋然㸃九幽神燈上照東方太青諸天納
善福堂光景煥明虛空朗耀中照震宫三緑

分野辟斥幽翳掃蕩妖邪下照東方風雷地
獄飛戈停刃震雷韜威即使見禁罪魂乗此
光明頓消幽暗俓上華林之境面朝玉寳之
尊清衆運誠䖍誠讃詠
明燈映太眞暘谷耀朱霞流香裊三素
汎景東皇家上携無極爽騰景戯青華
空歌生快樂幽夜掃紛葩
寳光通照天尊
伏以三炁凝華朱陵著錬形之格九陽散彩
丹天垂度命之符映玉緯於太微耀金衡於

飛火衡宗華盖波潤炎州今有齋主某崇建
某齋然㸃九幽神燈上照南方太丹諸天納
善福堂光景煥明虚空祥光廓映中照離宫
九紫分野掃除奸惡消伏凶災下照南方火
翳地獄塗炭息燄猛火沉烟即使見禁罪魂
乗此光明頓消隂暗俓上梵天之境面朝萬
福之尊清衆運誠皈依讃詠
明燈映太玄炎上煥朱烟鬱儀駕火龍
丹精校萬仙朱陵度命籍遊宴不窮年
遐觀飛爽樂祖炁採華田

通光溥照天尊
伏以七炁絪緼素皇御浮羅之獄九明流演
皓靈司福德之墟揖金虎於天街䇿玉龍於
崑圃長庚孕秀華嶽淩空今有齋主某崇建
某齋然㸃九幽神燈上照西方太素諸天咸
行福堂光華流明萬方朗耀中照兊宫七赤
分野蕩除凶沴消伏妖邪下照西方金剛地
獄金槌息考鐵杖停威即使見禁罪魂乗此
光明頓超幽暗俓上金光之境面朝太妙之
尊漬衆運誠皈依讃詠

明燈映太清流光朗金門長庚湛華耀
下燭北酆魂幽臺騰畫景仰照希夷尊
赤書開錦笈端簡九天恩
流光應現天尊
伏以五炁徘徊黒帝肅玄冥之令一元廓落
辰精符北朔之權調玉燭於璇璣開紫樞於
閶闔太隂運御玄武經躔今有齋主某崇建
某齋然㸃九幽神燈上照北方太玄諸天清
淨福堂流映萬空朗明煥耀中照坎宫一白
分野掃斥妖惡摧却凶妖下照北方溟泠地

獄冰戟潜毒霜刃藏鋒即使見禁罪魂乗此
光明頓消幽暗俓上眞靈之境面朝玉晨之
尊清衆運誠皈依讃詠
明燈映太空流羅吐隂輝晨華冠北朔
綃虹耀天衣逍遥八遐觀遊爽溥仙飛
千齡齊瞬息萬劫一朝餘
流光法界天尊
伏以炁肇少陽空歌振浮黎之土日賔暘谷
攝提杓龍角之躔接滄島於方諸潜鬼營於
酆鬱艮山定鎭泰象凝華今有齋主某崇建

某齋然㸃九幽神燈上照東北方始青諸天
長樂福堂華耀煥明流光普映中照艮宫八
白分野辟除毒沴蠲滌災衰下照東北方鑊
湯地獄清涼徹景煑漬韜威即使見禁罪魂
乗此光明頓消幽暗俓上長樂之境面朝度
仙之尊清衆運誠皈依讃詠
明燈映太虚天光燭始青下耀鬱單界
上煥玊隆城靈章凝惠露飛爽邁髙征
九幽皆解脫天澤慶回靈
靈光萬善天尊

伏以炁煥太陽始丹御碧霞之界音調朱雀
太微聮流火之庭納萬壑於歸墟洗八風而
眇莽域司地户機應天關今有齋主某崇建
某齋然㸃九幽神燈上照東南方始丹諸天
用賢福堂光徹虚空煥明萬象中照巽宫四
碧分野却清邪穢洗蕩奸妖下照東南方銅
柱地獄焚灼息苦列燄收威即使見禁罪魂
乗此光明頓消幽暗俓上碧霞之境面朝度
命之尊清衆運誠皈依讃詠
明燈映太元金碧耀南丹伶華流梵響

玊女佩珠環俯控雲霄馭明霞不可攀
妙哉騫爽樂碧霧御天關
開光濟度天尊
伏以炁肇月庭東井啓黄華之粹隂生素域
參旗分白獸之精澄金顥於蓐收配商宫於
夷則象符地軸維啓人門今有齋主某崇建
某齋然㸃九幽神燈上照西南方始素諸天
仁靜福堂祥光洞灼煥耀無邊中照坤官二
白分野肅清災毒掃滅妖氛下照西南方屠
割地獄刀刃息毒割切藏威即使見禁罪魂

乗此光明頓消幽暗俓上耀眞之境面朝虚
皇之尊清衆運誠皈依讃詠
明燈映太虚始素湛玊霄圓光煥結璘
天關近回飈縱觀六合裏惡根應化消
鬱藹騰飛馭淩空度法橋
金光耀綵天尊
伏以炁結天門清微御九關之峻光浮帝所
碧虚流萬梵之周仰東壁於乾維俯西崑於
宸闕陽精衍育隂粹潜凝今有齋主某崇建
某齋然㸃九幽神燈上照西北方始玄諸天

延賢福堂光華朗耀流煥虚空中照乾宫六
白分野肅消災沴掃却凶邪下照西北方火
車地獄刃輪停苦炎毒収威即使見禁罪魂
乗此光明頓消幽暗俓上妙有之境面朝太
華之尊清衆運誠皈依讃詠
明燈映太初燦燦浴飛虹仰觀八圓際
雲華▲西東微魔檢玄律上天攝北酆
生神鍊遊魂穩歩登朱宫
流光萬變天尊
伏以一炁髙流皎日耀玉京之頂萬霄羅絡明

霞拱金闕之崇御無色於鬱羅覆有垠於澤
壘雍和政柄撫料玄綱今有齋主某崇建某
齋然㸃九幽神燈上照中央諸天福堂光景
煥明流輝無極中照中官境域神州殄㤙災
凶摧伏奸惡下照中央溥掠地獄刀山斷刃
劒樹藏鋒即使見禁罪魂乗此光明頓消幽
暗俓上紫霄之境面朝玊虚之尊清衆運誠
皈依讃詠
明燈映太玄披朗無幽郷龍旂御通明
鳳葆舞寥陽金眞空中降神虎徴魔王

左提幽關爽來觀道德香
開光濟度天尊
次誦明華太晶開光通逹神呪
開光華齊六衢通桐碧霞彩來玄風
太華帝君飛度㫖吾奉寳文破羅酆
傳景散象若衆妙金馬赤龍素來從
神郷眞官速送受聖師玊簡書爾功
流光法界天尊
向來關祝九幽神燈功德周圓伏願蓮炬飛
華照諸天而朗徹蘭膏應彩輝九壘以流明

普令夜景之昬濛均覩晨陽之煥耀自然懽
樂火息燄而冰靜波永絶酸辛劒爲騫而刀
爲樹三途罪爽出離冥途五道衆魂超凌善
道仗兹無邊功德回資亡故某人身沐神輝
心皈正化罪華飄落還本始之光明惡蒂彫
零悟本源之湛寂一眞呈露萬妄頓除即登
天上之天永離地中之地爲如上縁請聖作
證
念善
諸大地獄燈儀

靜黙堂序立
華夏賛至燈壇歩虚
灑淨
具位(臣)某謹焚寳香遥瞻供養
太上无極大道三清上聖十極髙眞太乙慈
尊三界衆聖虚空鑒察應感靈祇願運慈悲
俯垂明證伏聞元始開圖奠玄黄而立極虚
皇御運羅經緯以流形髙清騰三景之輝混
黄布九幽之象惟人爲貴禀炁與精忘覺海
之澄清莫超陽景溺愛河之流浪遂墮幽關

羅酆泉曲之沉淪夜域寒郷之悽慘五嶽四
瀆星分考對之曹三界十方棋布推研之識
泬寥莫極茫昧无終億齡難遇於天光萬劫
常淪於地暗盖以業由心造罪逐身修回首
前生念慮既藏於隂慝驚心死後形魂曷際
於陽明自迷悟之攸分致升沉之斯判非由
提拔未遂超淩惟瓊笈羅懴罪之儀而金籙
著然燈之式蘭膏隱映蓮炬輝華回耀降光
上接靈芒於碧落開明破暗下騰神景於黄
泉周九壘以生春洞十華而不夜庶令幽爽

獲覩陽光可登解脫之郷俓上逍遥之路今
有某人崇建某齋開度亡故某人溥及幽冥
𡨚親平等謹於齋次然㸃神燈允仗天光普
招地魄恭望帝尊曲憫師寳垂憐矜祖炁之
分靈放神輝而洞照開明獄境宻映燈壇自
一燈至百千萬燈燈燈不滅由一嶽至恒河
沙獄獄獄俱明俾陶五色之輝咸悟一眞之
性悔心纔露惡根自清乗晨希陽穩上三清
之岸廻光返照長辭五濁之泥普及有情均
承大化清衆運誠讃揚功德

大聖元始天尊
大聖靈寳天尊
大聖道德天尊
衆誦開光呪旋遶㸃燈
隂景冥冥長夜無期死魂幽閉神精散飛
華燈照夜太陽流輝朽骸開度攝景返肌
光明遍照遊爽同皈
流光法界天尊
第一北都羅酆之獄在東北癸地乃天宫下
治之府内外宫洞周▲圍旋環拱隂景天宫

有北隂天君主之東列天一監天中天虚天
皇天九天元正形正太眞九獄南列流火火
丸火箭飛火燒脚火家然身元平禁罰九獄
西列鐵車鐵馬鐵牛鐵驢鐵錐鐵床鐵杖鐵
鏘鐵蒺藜九獄北列玄沙北玄女青河伯律
令幽玄累劫糞穢冰池九獄隨衆生所造之
業較量輕重而分處之諸大魔王鬼官冥吏
參機佐理考罪治魂凡一晝一夜之間有萬
死萬生之苦終天幽暗不覩光明今齋主某
切慮所度亡魂普及幽冥𡨚親平等生有惡

縁死淪此獄然燈接引請命提携伏望三境
至尊十華聖衆俯垂惠澤神化燈光遍照北
都羅酆之中咸令囚徒均沐靈輝解悟宿命
悔過遷善見性回眞削黒簿之𡨚愆紀丹陵
之姓字俓辭冥漠上證虚無清衆運誠恭吟
寳偈
羅酆北帝號都司典領幽冥萬軄扶
威統三天提憲網仁參三極削刑書
德音已降清微境聖澤俄沾鬱絶區
仰願燈光無畫藏提携游爽上玄都

流光應現天尊
第二九幽之獄在西南丁地乃地官列治之
府東曰幽冥青曜惡毒門風雷獄南曰幽隂
赤耀巨羅門火翳獄西曰幽夜白耀鋒刃門
金剛獄北曰幽酆黒耀寒涼門溟泠獄東北
曰幽都無羅䧟塞門鑊湯獄東南曰幽冶九
醜惡毒門銅柱獄西南曰幽關荼滅馘抑門
屠割獄西北曰幽府溟濛殗網門大車獄中
曰幽獄普掠獄隨衆生所造之業較量大小
而分處之隂官冥曹分僚列掾研情鞫罪施

罰考魂業鏡懸則善惡彰而莫逃業風吹則
形魂死而復活終天幽暗不覩光明今齋主
某切慮所度亡魂普及幽冥𡨚親平等生有
惡縁死淪此獄然燈接引請命提携伏望金
闕髙尊玊京上聖俯施慈造神化燈光遍照
九幽地獄之中咸令囚徒陶沐靈輝解悟宿
命悔過遷善見性回眞辭鬱絶之幽郷登妙
嚴之勝境根源不昧衣食自然清衆運誠恭
吟寳偈
九幽執法列方隅受命酆城賛聖謨

赫赫條章歸掌握悠悠報對藉匡扶
三天誕布龍符耀九地欽承鶴赦敷
仰願燈光無盡藏超淩長夜上玄都
威光應現天尊
第三泉曲府及十二河源之獄泉曲在東南
丙地乃水官所治之府統尾閭口有萬鬼群
十二河源分布九州乃分野考鬼之庭如導
淮自桐栢導渭自鳥䑕同宂凡十二處皆有
隂獄隨衆生所造之業斟酌多少而分處之
鬼軄神僚幽曹冥佐拘魂定罪鞫因推情考

陽間隱顯之愆按隂府報對之律終天幽暗
不覩光明今齋主切慮所度亡魂普及幽冥
𡨚親平等生有惡縁死淪此獄然燈接弘請
命提携伏願无極元尊大羅至聖俯垂洪澤
神化燈光遍照泉曲河源地獄之中咸令囚
徒陶沐靈輝解悟宿命悔過遷善見性回眞
脫夜域之凄涼陟霄衢而快樂神風披拂道
炁薰陶清衆運誠恭吟寳偈
北都泉曲統河源分列神庭領化權
上奉紫微施厚德下臨黒壤絶盟言

慈雲藹藹天恩浹湛露瀼瀼帝敕宣
仰願燈光无盡藏法橋穩駕歩芳騫
靈光回照天尊
第四五嶽之獄東曰泰山府南曰衡山府西
曰華山府北曰恒山府中曰嵩山府分曹設
案環布軄僚鞫罪治魂各有隂獄隨方列屬
巖洞山林考召幽庭非一處所惟東嶽位崇
五鎭名表天孫主領人民顓司報對獨有二
十四獄環拱岱宗凡世人造業大則北都羅
酆治之次則九幽泉曲治之小則嶽瀆諸司

治之其有纎瑕微類則當境靈司治之故五
嶽威權赫奕於地司也今齋主切慮所度亡
魂普及幽冥𡨚親平等生有惡縁死淪此獄
然燈接引請命提携伏望十極髙尊九霄上
聖府垂寵渥神化燈光遍照五嶽隂獄之中
咸令囚徒陶沐靈輝解悟宿命悔過遷善見
性回眞脫長夜之沉途登晨華之道岸不經
輪轉自在逍遥清衆運誠恭吟寳偈
權尊五嶽列封疆輔相乾坤拱帝郷
聖日髙明司地禁威風震動握天章

金符飛下三清界玊簡行周九壘湯
仰願燈光無盡藏幽幽冥路慶春陽
開光丹景天尊
第五四瀆之獄江瀆廣源府河瀆靈源府淮
瀆長源府濟瀆清源府位齊五嶽分治罪魂
設屬烈曹各有隂獄隨處典領湖澤溪潭考
罰神庭亦非一所凡世人心生口語自作教
他大小罪縁隂陽愆過各因所造拘而治之
今齋主切慮所度亡魂普及幽冥𡨚親平等
生有惡縁死淪此獄然燈接引請命提携伏

望浩劫眞尊虚无至聖俯垂恩貺遍照四瀆
隂獄之中咸令囚徒陶沐靈輝解悟宿命悔
過遷善見性回眞辭地域之拘纏升天堂而
快樂諸塵不染萬化俱融清衆運誠恭吟寳
偈
威尊四瀆列隂官叅賛推成奉帝關
權佐北酆嚴憲令軄聮東嶽聖恩頒
玊符散惠天門啓青律停刑地户閑
仰願燈光無盡藏提携幽爽覩天顔
金光秘景天尊

第六里域靈獄大曰九州社令司次曰州縣
城隍司小曰里域神司與廟貌神祇各有治
罪考魂之所隨方顯化名號莫殫世人生無
大善升神福堂又無大惡攝魂酆府一旦命
過報對權衡皆神司主之十直三元二十四
炁天地嶽瀆眞聖仙靈㑹集福庭考校善惡
莫不以地祇録籍爲主故里域神祇於人最
近今齋主切慮所度亡魂普及幽冥𡨚親平
等生有惡縁死淪此獄然燈接引請命提携
伏望萬天帝尊十方仙聖俯垂矜憫神化燈

光遍照里域靈獄之中咸令囚徒陶沐靈輝
解悟宿命悔過遷善見性囘▲蕩業垢以澄
清固生根而游宴永辭隂地快覩陽天清衆
運誠恭吟寳偈
神州列屬典條章處處名偁莫紀量
善惡幽冥推眇忽隂陽生死較微茫
龍鸞恩溥塵塵刹犴狴春回寂寂郷
仰願燈光無盡藏扶持寒夜任翺翔
寳光素景天尊
法界有盡燈光無窮乗三天之晨輝照九地

之幽獄威神廣大智慧昭融一一幽牢普見
朝陽之蒨燦沉沉夜壑頓如晝景之光華按
經所言一十八獄二十四獄三十六獄八十
一獄三塗五苦獄無間破石血湖獄或名同
實異或名異實同无量无邊遍盈幽境願乗
燈光之照耀普令罪爽之遷升即於光中了
悟自性俾先造貪謀業者見之爲喜捨光造
嗔怒業者見之爲忍辱光造愚癡業者見之
爲智慧光造殺害業者見之爲慈悲光造偷
盜業者見之爲平等光造滛慾業者見之爲

清淨光造口舌業者見之爲自在光造執著
紫者見之爲解脫光造凶狠業者見之爲柔
和光造人我業者見之爲無碍光心燈發明
天光朗徹自悟非膏非燭本來無欠無餘湛
寂圓通虚靈知覺如水蓮之不染等秋月之
無塵一根返源六用解脫罪源何有地獄亦
空空無所空妙而入妙以自已獨覺之性度
自已未覺之靈逍遥上清眞猶返掌今齋主
奉爲所度亡魂普及幽冥𡨚親平等然燈照
獄釋罪開光伏願早入慧源疾登覺地見聞

隨喜一切幽靈同證無爲俱成妙果
逍遥快樂天尊
向來然㸃諸獄神燈功德周圓伏冀燈光照
徹神景昭明亘三界以流輝極十華而晃朗
鬼官冥吏覩之者進軄仙階獄卒胥徒見之
者反生人道飛潜動植並遂生成蠢動蛸翹
盡全化育普脫輪迴之苦獲登清淨之郷爲
如上縁請聖作證
念善
靈寳領教濟度金書卷之三十四











