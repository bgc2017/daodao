










靈寳領教濟度金書卷之一百七十三垂四
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品(預修黄/籙齋用)
　　天曹寄庫醮儀
　　　歩虚燒香頌
　　　各禮師存念如法
　　　衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨

名刋玉簡字録帝房乗飈散景飛騰太空
出入㝠無遊宴十方五雲浮蓋招神攝風
役使萬靈上衛仙翁(和)與道合真
　　　鳴法鼓二十四通
無上三天玄元始三炁太上老君召出(臣)身
中三五功曹左右官使者侍香金童傳言玊
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今陞壇設醮願得

玉清道炁靈寳妙光下降流入(臣)等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
(臣)所啓速達逕御
太上无極大道九天金籙無量壽生神君(御前)
　　　請稱法位
具位(臣)某謹同誠上啓
九天金籙無量壽生神君天曹太皇萬福眞
君天曹司命司録眞君天曹司非司危眞君
天曹掌籍掌筭眞君天曹財庫禄庫眞君天

曹掌六十甲子壽生眞君天曹掌庫判官掠
剰大夫天曹諸司神君隨從主執無鞅聖衆
伏聞道炁溟濛碧落仰承於三寳靈光羅絡
紫微髙拱於九清蟬聮爕理之曹鷺列裁成
之職上提聖瑟下斡神機三極十華敷慈雲
而掌握九州四海施湛露於指呼主宰有嚴
範圍無外今弟子某皈心道域請命靈曹騰
素櫝以罄葵忱已馳風駟望雲霄而殫菲薦
冀降雲驂伏望旌葆前驅䄡帷下邁曲副懇
祈之切宻暎丹扄不違應感之私俯臨玄席

某無任激切之至再拜奉請
　　　請聖初獻
　　　重稱法位
具位(臣)某謹重誠上啓
九天金籙無量壽生神君天曹諸司眞君掌
庫判官一切威靈伏聞天無私覆動天本始
於德馨民罔常懷惠民根源於仁澤顧籲天
每切雲霓之望而矜民惟施雨露之恩仰企
玄曹承流紫闕紀綱赫赫聦明慧智足有臨
圖籙昭昭性命禍福無不載握乾炁坤形之

柄典陽經隂緯之樞令契春生俾渉春臺而
樂意政孚夏長悉歸夏屋之懽顔上宻衍於
天休下普蘇於民瘼今弟子某披㝷瓊笈式
按金經謂受生之債未償累延後劫而寄庫
之資夙備福逮他生琅音出萬變混沌之尊
寳範本六合髙明之聖設班聮於倉府列藏
庫於樞垣典領霜明鑒臨日赫聞斯行矣敢
稽昔日之洪恩睨而視之願鑒此時之素禱
兹鋪張於黃籙庸皈嚮於玄圖鳯戒心修滌
多生之罪障龍符身佩消罔極之冤塵遵玄

元受度之儀按靈寳預修之訣關盟翠蓋證
誓黃輿劵弊横陳償舊逋而納善資帛前列
昭新寄以祈祥驛傳假風火之玄函奏啓霄
空之聖所冀諸眞委鑒衆聖垂慈勾宿欠之
簿書紀新收之簡籍百年運盡逍遥逕上於
南宫萬劫神遊宴樂不經於北府帝恩有翼
神聽無遺(臣)不勝䖍禱之至
　　　亞獻
具位(臣)某謹重誠上啓
九天金籙無量壽生神君天曹諸司眞君掌

庫判官一切威靈伏聞一氣兆神孰保受中
之澄湛萬眞佐命盍敷濟下之光明自善惡
動昧於玄機故賞罰靜張於丹憲齋戒沐浴
旣殫庸敬之心保抱提携願鑒克誠之享今
弟子某皈身玄化稽首眞乗自覺昨非玩紅
塵而逐景相期今是遵玄範以修齋償受生
無乆假之愆納寄庫有預防之善伏願功昭
天地德契幽明司危削身心口之紛紜掠剰
増福禄夀之昌熾光風霽月常開視履之和
景星慶雲咸啓敦頥之樂道心開發德性融

昭此世慇懃旣仗提携之賜他生遊宴益祈
拯濟之功即超地禁以承符俓詣天曹而合
劵所寄者隨取隨與用作津梁所納者無欠
無餘永依砥柱仍祈洪澤普煥丹符敕北酆
八十一司報東岱七十四案恪遵白簡前愆
無跋疐之憂移紀丹書後善有超凌之樂用
昭帝貺式慰民情蒙曲鑒於微忱實仰依於
大道某不勝懇切之至
　　　終獻送神
具位臣某謹同誠上啓

九天金籙無量壽生神君天曹諸司眞君掌
庫判官一切威靈伏聞蘋藻可薦巳殫事上
之儀葑菲不遺願鑒由中之禱旣凡情之懇
切冝神聽之昭彰以今梵唱聲殘歩虚韻徹
百和烟沉於碧落千枝霞散於清虚外辦中
嚴迴旌幢於虎帳前呵後從返劒履於螭班
莫攀法從之華徒企神威之耀某不勝攀戀
之至再拜奉送
　　　存神燒香囬軿頌
　　　送聖念善

　　衆眞監度醮儀
　　　歩虚燒香頌
　　　各禮師存念如法
　　　衛靈呪
　　　發爐
請稱法位
具位(臣)某與臨壇官衆等謹同誠上啓
太上无極大道三清上聖十極髙眞太乙救
苦天尊逍遥快樂天尊九幽拔罪天尊火錬
丹界天尊朱陵度命天尊無量度人天尊長

生保命天尊轉輪聖王天尊寳華圓滿天尊
東華上相木公青童道君西靈太妙金母萬
炁元君九天生神上帝三十二天上帝上清
十一曜眞君南辰六闕道君北極九府道君
二十八宿星君南宫度人不死尊神南極長
生大君度世司馬大神好生韓君丈人護魂
侍魄養炁通血中主君三元三官帝君靈寳
五師眞君九天諸司眞君九天金籙無量壽
生神君天曹諸司眞君天曹都大校量功德
院使眞君南昌上宫朱陵火府太乙玄生府

青玄黃籙院玉清靈虚宫主宰仙官靈寳施
用仙曹三界所向仙曹臨壇執法仙靈官吏
洞天福地得道眞仙本靖三洞眞仙四輔經
籙法科仙靈官吏本靖祖玄眞師列位眞人
經籍度師列位眞人地水職司城隍社令三
界官屬一切眞靈(臣)聞虚無元聖開龍漢之
玄壇混沌眞尊啓鶴鳴之紫䇿德如天而十
華覆護善若水而八極涵濡乾氣坤形悉屬
範圍之内陽靈隂耀總歸陶冶之中道炁羅
敷靈光洞照(臣)等濯質涵三禀生得一惜分

切切俄飛碧落之烏輪進寸悠悠期闡紫微
之鳯笈代天行化體道立功今有弟子某五
濁驚心九清稽首金籙度命祈遵三洞之科
玉簡升神願仰一乗之教玄壇告備丹範將
陳先殫庸敬於蘋蘩覬采克誠於葑菲伏願
傾光廻駕監眞度生翠葆珠幢縹緲下霄衢
之仗霓旌羽蓋翩翻催禁地之班諸天臨軒
萬眞受事(臣)無任不勝激切之至再拜奉請
　　　請聖初獻
　　　重稱法位

具位(臣)某謹重誠上啓
三清上聖十極髙眞執職玄司無鞅聖衆(臣)
聞道包四大昭昭臨下以流形人並三才赫
赫受中而賦命錬希夷於碧落守清虚於金
玄三彭操入室之戈五賊奮摧楹之斧愛河
慾海中流而瀾倒誰廻塵鞅劫輪下坂而陸
沉孰援匪藉提携於紫極曷蘇顚沛於黃垓
今弟子某三省前愆九思後患念跡紛烏兔
黒白之陽業難明而心逐㝠濛朱墨之隂題
巳著不夙駕法橋而利渉曷克躋道岸以先

登衮衮百年兢兢九夜爰按威儀於三籙恭
戴齋科肆羅盟信於十華恪遵經法聖力藉
清微之帝善功昭黒鬱之神鳯戒修持匪但
翼前生之慶址龍符佩奉惟期彰身後之福
田生身受度而靈寳功圓精心預修而玄元
道著幸罄九朝之敬行頒三簡之嚴兹啓玄
壇重鋪丹笈徼衆眞而監度降萬聖以申明
先秩芳筵肅陳禴祭濳露朝宗之悃莫備多
儀宏敷錫福之恩廣勤小物(臣)不勝懇切之
至

　　　亞獻
具位(臣)某謹重誠上啓
三清上聖十極髙眞執職玄司無鞅聖衆(臣)
聞三途五苦下民之業網攸招十地九幽上
帝之憲機所寄非沛龍恩於中極曷㓗犴垢
於北華况三官九署之崇嚴兼五帝四司之
峻烈錙銖必較毫髮無遺欲祈奠枕之安全
藉覆盆之照今弟子某齋敷黃籙科啓紫陽
期今生永享於康寧罪花凋落庶他世不經
於苦惱善果羅敷庸張受度之壇仰扣浮空

之座所冀靈光洞煥梵炁彌羅天尊之獅座
端臨慈風誕布列聖之鸞駢拱侍法雨旁施
上歴關於諸天下普告於三界執符把籍齊
到帝前鼓節麾幢咸歸聖化特爲弟子某焚
多生之罪簿削夙劫之冤書超玄祖而塜訟
氷清度宗親而疰殃雲散惡塗落滅尸累飛
騰金液錬形蕩千災於視履玉符保命迎萬
福於敦頥九霄委炁以生形五炁降靈而毓
質光凝八景芒暎列星赤書保制於劫年不
罹孛蝕白簡昭膺於歩武永契眞常更御劵

以朝天獲膺符而開地俾承帝澤宻被靈威
消名北府之編寄字南宫之籍快樂見在融
性命以通玄游宴未來超形神而入妙運應
滅度魂逕升遷受化朱陵輪轉有神仙之望
䇿功紫極逍遥陪眞聖之遊了生滅以如如
廓去來之蕩蕩永不經於幽暗常獲處於光
明蒙如丹禱之祈允拜洪恩之被伶華逸響
梵唱流明更恪盡於初盟庸備陳於終獻(臣)
不勝激切之至
　　　終獻

具位(臣)某謹重誠上啓
三清上聖十極髙眞執職玄司無鞅聖衆(臣)
以今煙騰猊鼎霞映鸞缸風磬琳琅瑶漢旁
飛於霄外雲鏞縹緲玉杓斜界於天中湛夜
炁以無塵廓宸輝而有耀恭願龍輿俯駐鳯
輦低回白玊毫光奕奕映玄壇之峻紫金瑞
相巍巍臨碧落之崇普三極以提封檄萬眞
而監度下全民欲上侈天恩法事周圓别當
奉送(臣)無任䖍禱之至
　　　存神復爐

香官使者左右龍虎君侍香諸靈官當令(臣)
設醮之所自然生金液丹碧芝英百靈衆眞
交㑹在此香火爐前令(臣)學道得道求仙得
仙齋官獲福幽顯沾恩十方仙童玉女侍衛
蘭烟傳(臣)向來所啓速達俓御
太上無極大道髙上玉皇大天尊御前
　　　回軿頌
回軿五雲輿騰駕九章歌倐忽冲天逺
醮壇香氣多玄恩覃宇宙福禄遍山河
緬想神仙路逍遥上大羅

　　　焚燎



靈寳領教濟度金書卷之一百七十三





