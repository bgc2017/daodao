










靈寳領教濟度金書卷之四十三
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度黄籙齋)
九朝行道儀
第一日午朝
各禮師存念如法
宣衛靈呪
謡歌空洞帝君守壇五帝校録受符三官
備衛四門束魔去奸流鈴擲火隂穢焚殘

身佩金書煉液芝顔玄虚素合心動三關
騎獅跨鶴控龍乗鸞萬星守舍千魔不干
道炁長存萬仙委安(和)與道合眞
鳴法鼓二十四通
發爐
无上三天玄元始三炁太上老君召出臣等
身中三五功曹左右官使者左右捧香金童
傳言散花玉女五帝直符直日香宫各三十
六人出出者嚴裝顯服冠帶垂纓關啓玄壇
天帝神君當召此間土地里域眞官正神臣

今午朝陞壇行道朝謁帝眞奉爲入意其諸
情悃具載緘謄願得
太上十方至眞道炁靈寳妙光下降流入臣
等身中即使玄壇清淨内外成眞天無氛穢
地絶祅塵琳琅振響十方肅清萬魔不干眞
誠上徹令臣所啓之誠速達徑御
太上無極大道至眞玉皇上帝御前
請稱法位
具位臣某謹同誠上啓
虚无自然元始天尊无極大道太上道君太

上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
赤明開圖鼓眞精而立極清微導運敷神景
以流形金書煥而或沉或浮玉字彰而乍遐

乍邇玄雲髙覆祥開翠蓋之輝惠露澄滋瑞
映黄輿之彩碧落垂芒於舞鳯丹霄流響於
翔鸞是三洞之根宗爲羣靈之主宰臣等坎
蛙陋質轍鮒微蹤佩乾坤豁落之玄靣墻志
鬱契離坎飛登之妙入室心悠幸陶師匠之
風斤虚老化工之月籥兢兢淵涉覬𥙷過於
女青切切海涵期積勲於大赤宫商帝載黼
黻皇靈具有心詞謹當宣奏
宣詞
按如詞言情深激切臣聞紫金御浮黎之座

三景停輪碧玉輝騰勝之區十華迅駕煥琅
音於珠黍流瓊笈於芳騫帝室虚圓萬神混
雌雄之妙天關保制八威鎭綱紀之基周十
轉以迴靈符五行而度命澤覃生死靈寳之
囿巍巍義貫人天道徳之淵蕩蕩今齋主某
籲天激切叩地凌兢痛逝魄之顚冥九京莫
返懼驚魂之震懾千劫誰扶期下拯於鬱單
庸上祈於閶闔爰嚴蓬宇恭啓芝壇圭影正
中耀絳霞於黄道瑶光在上凝碧藹於玄虚
靈風陶十極之春法雨散八埏之潤紫烟掩

晝琳琅玉振於飛鯨翠葆翳宵煒燁金籠於
舞鳯仰龍光之臨御肅鷺序以趨朝羽蓋瓊
輪垂䕃焕流精之彩丹輿緑輦傾光昭耀景
之華監眞度生臨軒校録願俯自民之視聽
庸殫事帝之精誠明檢鬼營嚴侍衛送迎之
令敕制泉曲無拘留逼合之𡨚庻髙歩於陽
光獲超迹於隂暗乾坤均慶家國咸熈以今
臨午行道請法衆等運兹初捻上香
願此香烟騰空徑上供養
无上至眞道寳大羅元始天尊金闕至尊玉

皇上帝无上清微天宫眞仙衆聖臣等皈身
皈神皈命首體投地仰依
太上三尊願以是功徳皈流宗祧先聖社稷
尊靈伏願汎景瓊林凝眞瑶圃神超渺渺衍
玉暦於千齡炁入玄玄茂璇源於萬葉
皇帝堯雲廣䕃舜日増華萬年瞻龍鳯之姿
車書拱北三極耀龜麟之瑞玉帛朝東登朝
野於福庭納華民於壽域祥開震索表令聞
之象賢慶溢坤儀箸徽音之懿徳槐庭位萬
鍾之貴榆關屹九鼎之増今故燒香自皈依

師尊大聖衆至眞之徳得道之後保天長存
(和)與道合眞
以今臨午行道請法衆等運兹二捻上香
願此香烟騰空徑上供養
无上至眞經寳玉晨靈寳天尊紫微天皇大
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳皈流齋主家七玄九
祖億劫種親伏願地域超神天關馭氣業障
報障煩惱障風掠秋雲惡根毒根生死根日

溶曉露服霓裳而謁帝參羽葆以朝元齋主
某簫勺七神權衡三炁景星煥彩華芒羅四
七之𨇠彗耀韜威瑞藹御五三之位來千祥
於徳履消萬厄於福襟筦簟氷清樂壷天之
日月門庭春盎息塵地之風波慶浹松蘿澤
覃桑梓今故燒香自皈依
師尊大聖衆至眞之徳得道之後升入無形
(和)與道合眞
以今臨午行道請法衆等運兹三捻丄香
願此香烟騰空徑上供養

无上至眞師寳五靈玄老天尊紫微北極大
帝后土皇地祇大赤天宫無邊聖衆臣等皈
身皈神皈命首體投地仰依
太上三尊願以是功徳皈流圓穹仙聖方澤
眞靈三界職僚十華主宰伏願承符布徳佐
運同仁三光全寒暑平天無氛穢五榖熟民
人育地絶妖塵萃和氣於飛潜襲歡聲於動
植勲藏紫筆玉京膺九賚之華功紀丹珉金
闕峻三元之賞次冀棲眞道士煉景髙人偃
月澄輝悟虎龍而混景餐霞胤粹含烏兎以

奔晨綿綿永固於谷神湛湛常存於夜炁後
天難老與道合眞今故燒香自皈依
師尊大聖衆至眞之徳得道之後長享自然
(和)與道合眞
禮方懴悔命魔
歩虚
控轡適十方旋憩玄景阿仰觀劫刃臺
俯盻紫雲羅逍遥太上京相與坐蓮花
積學爲眞人恬然榮衛和永享無期壽
萬椿奚足多

又
大道師玄寂升仙友無英公子度靈符
太乙捧洞章舍利曜金姿龍駕歘來迎
天尊盻雲輿飄飄乗虚翔香花若飛雪
氛靄茂玄梁頭腦禮金闕携手遨玉京
又
騫樹玄景園煥爛七寳林天獸三百名
獅子巨萬尋飛龍躑躅鳴神鳯應節吟
靈風扇竒花清香散人衿自無髙仙才
焉能耽此心

三啓
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
三禮
臣等志心稽首禮
太上无極大道
臣等志心稽首禮
三十六部尊經
臣等志心稽首禮

玄中大法師
重稱法位
具位臣某謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞

人東嶽上卿司命茅君定録保命二眞人名
山洞府得道神仙三界官屬一切眞靈臣聞
髙邈雲層霈慈恩於雨露幽寥風澤總威憲
於雷霆北魁崇玄範之司西璧記紫英之職
武鸞統制御鐵券以宣威神虎駿奔佩金札
而嘯命上禀玄都之道炁下敷紫極之眞光
提魄隂都返魂陽境今齋主某仰慮亡過某
爰從無始迨至有終愛網膠纒蕩五慾七情
於覺地業機周運結六因十習於靈天棄十
善而弗修縱五朋而不瀹卑卑蟻磨駕黒風

遊苦海之津忽忽駒窻乗毒霧奔迷途之徑
背金科之戒行忘玉檢之威儀過奏玄曹凛
十宫之考對愆書黒簿森六洞之推研驚心
淪幽暗之居極目絶陽光之照匪由拯拔曷
遂升遷齋按三元露丹誠而肘歩壇崇十極
敷素悃以膝行爲蠲鼎鉞之刑俾雪岱溟之
譴獲離圜室來覲方壇伏冀上聖流恩下愚
膺澤降東華之敕詔頒北祚之威章峨峨丘
寒庭煦春陽而照耀炎炎烈火獄沛膏雨以
流滋天尊垂微妙之光地祇禀希夷之令雄

提雌攝遵火令而毀鎻張門陽返隂還䇿靈
威而開關啓路法橋穩駕道岸髙登疾辭金
剛之風輪徑陟玉虚之梵景鸞和粹穆虎拜
勤渠蒙聆萬一之誠𠃔拜億千之造齋主某
神扶歩武聖翊精神慶于公駟馬之榮膺荀
氏八龍之盛融光風於庭宇耀霽月於簾櫳
百順豐滋千殃渙散更願二儀昭泰四象熈
平星宿輝華風雲靜謐三農藏富野無鴻鴈
之憂四鄙收烽里有雞豚之樂耀祥雲於玉
宇凝甘露於金莖獸舞鳯儀開八荒之聖治

鳶飛魚躍融萬彚之天和仁浹九幽福覃五
道則上明天尊大慈之化下副臣等皈命之
誠謹啓以聞
發願
存神燒香
香官使者左右龍虎君侍香諸靈官當令臣
向來臨午陞壇行道之所自然生金液丹碧
之英百靈衆眞交㑹在此香火爐前令臣學
道得道求仙得仙齋主受福幽顯沾恩當願
十方仙童玉女接侍蘭烟傳臣向來所奏之

誠速達徑御
太上无極大道至眞玉皇上帝御前
出堂頌

靈寳領教濟度金書卷之四十三





