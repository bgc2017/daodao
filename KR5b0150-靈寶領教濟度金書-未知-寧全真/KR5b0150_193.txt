










靈寳領教濟度金書卷之一百九十三拱十二
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(七曜齋用)
　　散壇儀
　　　入壇如式
　　　黙禮師存念如法
　　　宣衞靈呪
五星列照煥明五方水星却災木徳致昌
熒惑消禍太白辟兵鎭星四據家國利亨

名刋玉簡字録帝房乗飈散景飛騰太空
出入冥无逰宴十方五雲浮蓋招神攝風
役使萬靈上衞仙翁(和)與道合眞
　　　鳴法皷二十四通
　　　發爐
无上三天玄元始三炁太上老君召出臣等
身中三五功曹左右官使者在右捧香驛龍
騎吏侍香金童傳言散花玉女五帝直符直
日香官各三十六人出出者嚴裝顯服冠帶
垂纓關啓玄壇天帝神君當召此間土地方

域神眞臣今䢖齋散壇行道謹奏爲入意其
諸忱悃已録告聞願得
太上十方至眞道炁靈寳瑞光下降流入臣
等身中令臣所啓速達俓御
至眞无極大道
三清上聖
昊天玉皇上帝(御前)
　　　請稱法位
具位奉行二景五星七曜大齋法事臣某與
臨壇官衆等今故燒香願以是功徳上爲

天子王侯土地官長經籍度師及山林巖棲
學眞道士同學之人九親門族天下人民蜎
飛蠢動一切衆生今故燒香皈身皈神皈命
无上靈寳至眞自然大道特丐原赦前生今
世宿罪重過得免離三惡之道五苦八難九
厄之中臣身得道眞白日升天飛行虚空侍
衞道君逍遙无上金闕七寳自然宫殿永與
道合所啓玄感上御
至眞无極道前
　　　禮十方

　　　坐懴
臣法衆等志心皈身皈神皈命
十方无極大道太上靈寳天尊以今行道散
齋朝眞禮懴臣聞虚无妙炁貫經緯以流形
空洞靈章並隂陽而耀彩幸罄朝儀之盛載
殫野悃之嚴尤慮臣等識混客塵身蒙世垢
龍墀奏對易書五帝之玄編鳳扆頒宣式冐
四司之白簡恪希三宥庸副一忱流四極之
卿雲溥消妄翳散八紘之惠露誓暢眞宗臣
等志心稽首禮謝

无上正眞三寳
　　　三啓三禮
　　　重稱職位
具位奉行七曜大齋法事小兆臣某與臨壇
官衆等謹重誠上啓
太上无極大道虚无自然元始天尊太上道
君太上老君无上玄元緫監衆靈日月兩曜
皇君木火土金水五行星君諸天星宿璇璣
玉衡周天二十八宿三百六十五度河漢星
君中天大聖五老上聖玄中大法師三天大

聖師五帝四司十方三界玄虚應感一切眞
靈臣等宿植福基慶逢道運天葩璀璨幸窺
枕寳之華地𣗥溟濛徒欵窻隂之迅蚊負自
慙於精進鵬摶敢覬於扶揺切切競辰兢兢
待旦積勲報本期消既徃之愆證誓圖終庸
迓方來之祉凡有投告盍爲關聞具有詞文
謹當敷露
　　　宣詞
按如詞言備殫誠切臣等齋明練吉㵸慮澄
神崇飛梵之玄壇建虚无之丹陛惠徼淨侣

恭輅靈光門列十華羅霓旌而容與壇敷七
景列羽蓋以玲瓏香花扇而八素流明伶華
奏而九陽振響神人允穆天地清寧符盻蠁
之希夷契感通之玄妙自今月某日爲始奉
爲齋主某崇建某齋幾晝夜削除隂沴衍導
陽和一家无厄難之侵九族有福禧之慶曲
蒙善應獲就齋功魔試不干來蕃釐於紫極
陽華永被襲純嘏於黄垓帝貺旁敷天休溥
至以今玉鯨韻冷金獸煙沉霄衢收清蹕之
音輦路迴翠鞘之駕諸天復位萬聖回眞迁

賞言功合玄班而徧及升品進秩飛朱表以
詳陳上詣清都恪祈靈䕃臣等鵷行奏對螭
戺奉揚存念不周慮三元之校過威儀莫備
懼十極之書愆亶冀慈恩緫希涵宥臣頓首
稽首謹啓以聞
　　　發願
　　　存神燒香
香官使者左右龍虎君侍香諸靈官當令臣
行道散齋之所自然生金液丹碧芝英百靈
衆眞交㑹在此香火爐前令臣等學道得道

求仙得仙齋官蒙福幽顯沾恩十方仙童玉
女接侍蘭煙傳臣向來所啓之誠速達俓御
至眞无極大道
三清上聖
昊天玉皇上帝(御前)
　　　出堂領引至六幕
　　設醮儀
　　　陞壇法事如式
　　　各禮師存念如法
　　　宣衞靈呪

金眞緑霞煥映三天飛雲丹霄諸天控軿
晨輝啓旦隂翳俱損九微震空五星迴旋
萬仙應感自然妙玄杳冥散景分形億千
黍珠光耀瑞降壇乾生死蒙惠灌煉金泉
魔王恐懼合景三田(和)與道合眞
　　　鳴法鼔二十四通
无上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官各三十六人出出者嚴裝

顯服冠帶垂纓關啓玄壇土地方域神眞臣
今燒香設醮行道謹奏爲入意其諸忱悃巳
録告聞願得
太上十方至眞道炁靈寳端光下降流入臣
等身中令臣所啓速達俓御
至眞无極大道
三清上聖
昊天玉皇上帝(御前)
　　　請稱法位
具位奉行七曜大齋法事小兆臣某與臨壇

官衆等謹同誠上啓
太上无極大道虚无自然元始天尊太上道
君太上老君无上玄元緫監衆靈日宫太陽
太丹炎光上眞道君月宫太隂黄華素曜上
眞道君東方木徳重華上眞道君南方火徳
熒惑上眞道君西方金徳太白上眞道君北
方水徳伺宸上眞道君中央土徳地侯上眞
道君諸天星宿璇璣玉衡周天二十八宿三
百六十五度河漢星君星中大聖五老上眞
玄中大法師三天大聖師五帝四司十方三

界玄虚應感一切眞靈臣聞道判隂陽碧落
煥三辰之耀象開經緯青𡨋流五炁之符分
黄道以昭回賛紫樞而化育十華朗照垂玄
紀之災祥八極通明燦朱綱之機眚皆統御
於清微眞宰悉裁成於紫極髙尊陶冶无私
權衡有頼今醮官某乆依道日獲際眞風潔
巳修齋幸告成於芝陛敷心皈羙冝飲至於
芳筵庸㵸蘋儀聊陳葵志伏願珠幢玉葆來
輦路以飄颻翠蹕金旌下霄衢而容與萬天
翊乗十地拱轅極青鸞紫鳳以徘徊㑹白鶴

蒼虬而混合不遺徳悃俱㑹道場臣无任激
切望恩之至謹稽首再拜奏請
　　　請聖
三界衆眞醮筵列聖適伸拜請諒沐光臨請
各整於仙班共祗迎於帝馭
　　　降九位
鸞輿至止鶴駕臨軒與醮衆眞如儀朝禮朝
禮旣周請陞醮席醮官上香設拜
　　　初進酒
　　　重稱法位

具位臣某重誠上啓
三清上聖七御玄尊斗府髙眞萬天上帝日
月星宿省府曹僚地水岳清城隍社令醮筵
内外一切眞靈臣聞一元肇運凝祖炁於虚
无萬象開圖散靈光於妙有璀燦煥麗天之
瑞陸離呈燭地之祥七政分𨇠典寰瀛之休
咎四餘紀度職黎庶之吉凶鍳觀雖本於上
穹感召實繇於下土赤松表戴青羅彰靈惟
作善以神交斯致和而炁應臣等夙㕘鳳籙
幸佩鸞圖弘道憲天誓秉丹青之信承符宣

徳冝堅金石之忱凡有皈投敢忘敷奏旣奉
詞㫖所盍關行
　　　宣詞
按如詞㫖備切忱恂齋主某列宿頥神一星
孕炁荷高厚之覆載感居諸之照臨動渉百
非吉慶未融於徳履靜忘十善機祥莫印於
福襟况次舍有進退之分而𨇠離多隱伏之
異天時易變人事難常非齋戒以籲天曷優
游而玩地爰崇芝陛肅輅蓮臺華芒流九有
之輝光浮獅御聖彩煥十華之耀聲浹鸞和

徼黼座以傾光羅旌旄而散景金篝煒燁玉
籟玲瓏修二景五星之齋祈萬聖千眞之降
曲蒙善應誕錫蕃釐禮罄三朝厄逐瓊音而
風散誠通一念恩隨璈韻以雲臻由中莫報
於珠環事上願陳於瑶玖若尊若斚于豆于
登黍稷非馨僣寓粟𢇁之敬蘋蘩可薦庸殫
綿蕝之儀伏願淵黙時歆髙明日鍳璇殽耀
玉隨梵唱以流明瓊醴流金間歩虚而朗徹
不避再三之瀆爰旌萬一之忱臣不勝惶懼
之至謹陳亞獻

　　　亞獻酒
具位臣某與臨壇官衆等謹重誠上啓
三清上聖七御玄尊斗極髙眞萬天上帝日
月星宿省府曹僚地水嶽瀆城隍社令醮筵
内外一切眞靈臣聞惟天爲大昭昭而成象
无私謂人最靈林林而流形有赫仰稽乾度
俯斡坤靈降祥降殃固本下愚之槖籥積善
積惡實由上聖之權衡臣等潔己瞻天飭身
事帝借盈尺地旣綴武以敷陳露方寸天更
承顔而獻納先願醮官某五靈孕粹三極儲

精出入起居沐圓穹之隲相行住坐卧藉方
厚之匡扶身命无的劫刑刃之臨運限有禄
馬貴官之守火羅計孛逺離疆隅木炁水金
近𨇠分野輅簾櫳之喜氣融院宇之懽聲三
百六旬永㝠熈朝之日月七十二候常陶盛
世之春秋福郷融夏屋之和壽域慶春臺之
永金花潤曉潄玉液以怡神玉樹酣春灌金
津而御炁芝蘭茂恱椿桂髙華舉按齊眉有
宜室宜家之慶扶床坐膝極學詩學禮之榮
溥桑梓以生春䕃松蘿而不夜次願臣等天

光委照地障永除融離坎以神交偃月胤虚
无之室㑹乹坤而炁結迴風全妙有之英侍
獅座以凝眞綴鴛班而侍聖格存俯仰東諸
早列於學眞体備威儀西閬疾班於領教勿
鼔三官之筆無登五帝之編與道合眞後天
難老加拜鴻厖之澤𠃔昭螻蟻之忱上願乾
坤清寧璇璣煥耀風雨霜露垂潤澤之玄功
日月星辰普照臨之清景天休滋至地端咸
臻五榖順成燦來儀之休徴百昌茂育彰率
舞之嘉猷圜扉多青草之隂方域息緑林之

警臣不勝𢢽切之至上香禮行終獻
　　　宣䟽
臣謹重誠上啓
三清上聖七御玄尊斗極髙眞萬天上帝日
月星宿本命元辰醮筵眞宰一切威靈臣聞
誠天之道旣殫昭事之儀禮人之防幸罄獻
酬之典戴恩罔極感徳罙深月淡河澄將返
霓旌於雲漢參横斗轉徒瞻羽葆於霄虚朱
鳳旁旋玄龍下邁臣等无從控挽惟劇瞻馳
下情不勝攀戀屏營之至謹稽首再拜奉送

雲軿
　　　回軿頌復爐


靈寳領教濟度金書卷之一百九十三
















