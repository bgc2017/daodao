










靈寳領教濟度金書卷之二百二十七愛二
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(傳度齋用)
弟子謝恩醮
歩虚
各禮師存念如法
宣衛靈呪
玄隂七靈九炁合形䰟精𩲸爽二景回輪
飛光赫奕煥耀長春日月吐暉回合華英

大梵流布奔飛火鈴魔王受事朝謁帝京
含靈普降廣惠幽明玉文敷告萬炁騰升
(和)與道合眞
鳴法鼓二十四通
無上三天玄元始三炁太上老君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲(入意)以今
設醮行道願得

玉清道炁靈寳妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不千眞誠上徹令
(臣)所啓速達徑御
太上無極大道至眞玉皇上帝(御前)
請稱法位(新授)
具位臣某謹同誠上啓
太上无極大道虚无自然元始天尊玉宸道
君靈寳天尊太上老君道徳天尊昊天玉皇
上帝南極天皇上帝北極紫微大帝南極長

生大帝東極青華大帝后土皇地祇大羅法
界群眞日月星斗上聖三元三官大帝北極
四聖眞君傳科演𣲖宗師歴代侍宸仙衆雷
霆官將法部威靈三界萬靈一切眞宰臣聞
清微啓運道輝煥於三乗赤明開圖教昭回
於十極翼天寳而玄雲流演敷帝化而徳雨
涵濡聖聖心傳玉笈遡根源之奥眞眞口授
瓊章披枝𣲖之長庻化育於玄黄庸裁成於
經緯臣宿生慶幸欣際清明元聖鍳觀幸佩
希夷之寳䇿明師傳授喜承玄妙之瓊章亶

由㤙光俯提愚昧輙奉蘋蘩之禮少攄葵藿
之忱伏望羽葆前驅列旌旄而戒蹕瓊輪後
擁羅幢盖以臨軒九光之風駟俱臨八會之
雲龍普集均沾勝晏式御芳筵臣不勝懇禱
之至謹當奏請
請聖初獻
具位(臣)某謹重誠上啓
三清上聖十極髙眞玄虚之主宰仙僚洞府
之神靈主執三界内外一切聖衆(臣)聞八威
龍文彰芝圖於混洞九霄鳯炁定蘂簡於鴻

濛下提瀛海之䰟靈上御雲霄之眞宰風舒
霞卷凝碧落以徘徊玉鏤金裁藏紫微而翊
衛啓妙劫周於四萬叅玄期衍於七千律戒
輕觀科彰宻授臣以王靈孕粹五炁凝精荷
覆載之流形感照臨之耀彩慙無功徳悠悠
虚老於駒隂徒積愆尤役役俯同於兎逐願
回光而御炁期息影以留神稽首眞師皈心
正法仰荷提𢹂之造庸施傳度之恩將帥吏
兵極班聮而䇿役經籙法部罄囊篋以宣傳
雖施爲曲荷於師恩而提奬亶由於帝力珠

環誠罄不勝激切之忱瓊玖辭殫庸致慇懃
之謝具嚴表櫝謹用宣陳
宣表
表文敷露淵鍳昭回顧惟庸昧之資僣膺承
宣之寄俯躬三省懼魔試之侵凌察巳九思
慮塵氛之雜襲或七世之𡨚憎未釋或三生
之罪咎難清易障善功曷臻福慶所冀天心
簡在聖力扶揺憐其乍入玄門錫靈光而委
照鍳其初修眞路流道炁以彌羅頒鶴赦而
宿垢氷清降鴻恩而積愆雲散俾身心之玉

㓗令榮衛之金澄㓂難不侵福徳立降傳經
演教流芳𣲖於九圍學道修眞揚眞名於八
極皈依切切采瞩皇皇臣無任懇切之至稽
首致恭禮行亞獻
亞獻
(臣)聞四雌五雄至道夙臻於微妙七經八緯
玄功允極於希夷煥乎六甲之鸞書至矣三
皇之鳯策開天制地敕法雨以周回反隂還
陽振靈風而激越𣲖分元始義貫虚皇重念
(臣)領教心勤學眞志切螭坳綴武冀隨玉筍

之班龍扆承顔願錫翠騫之䕃仰乞虚皇教
主妙有法王宣將帥以聽駿犇勑吏兵以隨
召制飛登奔御騰駕景之玄功存思誦修䇿
淩霄之逸軌扣虎關而陽神肆覲開犴室而
隂識飛遷地癘天災毋侵淩於黔庻隂魔陽
魅免肆暴於黎元祖玄證朱火之圖師友列
青華之籍今臣修持有感召役無違八百功
圓早證虚靈之妙三千行滿疾收冲澹之玄
俱證無爲永超有漏臣敢不仰承帝命俯軫
師言進毋汎於威儀矢心證誓退勿違於俯

仰勵志修盟結友志篤於金蘭爲朋心期於
氷蘖紹隆祖日誓濟美而企前修誕振宗風
願流芳而提後覺庻報生成之徳庸殫寅亮
之仁六甲臨旁倘叛岱溟之重約三辰在上
曷逃誓鉞之深文合衆聖以質臨會萬靈而
委鍳芳騰瑶鼎依稀騰鈞樂之音香藹金篝
縹緲振寳花之影恪殫誠於三獻庸致敬於
一忱頓首䖍恭酒陳終獻
終獻
(臣)聞至敬無文仰事天之妙宻大禮必簡昭

饗帝之崇嚴以茅茨不剪之眞致黍稷非馨
之奉昭昭臨上恪冀詢蕘翼翼質旁諒垂采
菲以今敷陳禮罄薦獻誠周月澹河澄覺霄
聲之轉午參横斗轉欣夜氣之將中蘭煙隱
隱於金爐芝燼微微於玉炬三眞振蹕萬聖
回轅緑輦丹輿巳在玄虚之表瓊輪羽盖行
收碧落之中綵仗後先紫煙上下臣等躬辭
聖陛跡履塵關追法從以無由企晨華而有
耀運元會道倘收混合之功入妙凝眞永晏
飛奔之樂臣不勝攀戀之至瞻望雲霄一心

奉送
送聖回軿頌
化財向來
審奏祖師官將醮儀(傳度齋用)
歩虚洒淨
各稱法位
具位嗣法弟子姓某謹焚香供養
三天化主玄中大法師靜老天尊三天大聖
都天大法師六合無窮髙明大帝上清玄一
寳轝眞人玉輿眞人緑輿眞人太極太虚眞

人太極左仙翁冲應眞人上清朱陽眞人祖
師某宗師某經師某籍師某度師某先生玉
清靈虚宫靈寳天仙内院諸部仙靈官吏法
籙治職神貟仗此寳香普伸供養伏以龍漢
開圖七部未分於天上鶴鳴御運三乗遂衍
於人間大哉靈寳之淵至矣玄元之楗黍珠
凝妙清微照夜以開幽騫翠流華黄混乗晨
而濟顯下仙莫覩上士堪聞今弟子夙植福
基欣逢道運致肘歩膝行之敬殫心刳膽𤁋
之恭願膺口授之眞期暢心傳之的兹伸交

度盍罄敷陳所冀風駕翩翻泛玄虚而涖止
雲輿縹緲御碧落以來臨會省府院司之仙
靈與官君將吏之眞聖普聆丹禱均集玄壇
某不勝懇切之至奉迎師駕
請聖初獻
焚香上啓本𣲖師尊所部官吏伏以教出始
青萬劫流華於祖日科尊大赤千齡挺秀於
宗風前脩開玉笈之英後覺紹金囊之妙燈
燈續燄上爕理於天工葉葉傳芳下裁成於
地紀欽惟靈寳實斡樞機宣徳承符玄運聿

開於俊士傳道授業昌期端付於竒民今弟
子夙禀微資乆參大法昔年庸敬若未究於
希夷今日恊恭期頓膺於玄妙淪塵㓗己證
誓澄身積勲行於方來謝愆尤於旣徃顧惟
愚昧夙荷陶成自大洞以至地祇龍章悉覩
由畢道以及天詔鸞篆咸瞻獨於五法之傳
獲造一得之授九思𥙷過敢好爲師三省立
功盍傳至道况聖緒僣聮於西䦘而眞源幸
忝於東華立雪勤渠難忘皈向遡風激切庸
爲參傳兼靈虚仙𣲖之崇極空洞眞班之貴

分撥香火端在今辰交度將兵奚假他日故
秧无文之禮祈宏有造之恩伏望師寳提𢹂
眞慈矜憫鑒弟子皈神之切察鬼神精命之
勤錫以靈光被以奠炁俾恪遵於舊律爲宏
暢於新儀白簡茭龍按女青之鬼律朱函驛
馬遵空碧之神章三天䇿陽景之騰九地辟
隂魔之試化敷遐邇績布古今俾紹續於前
聞庶奬提於後進悉依洪䕃昭錫玄恩某不
勝懇切之至酒陳亞獻
亞獻

焚香上啓本𣲖師尊所部官吏伏以金闕崇
嚴三省典憲章之要玉臺峻極諸司聮經緯
之權修文則眞聖仙靈振武則帥將神吏各
嚴部伍共揚化育之仁齊領𥚹禆庸▲生成
之徳欽惟聖武夙藴靈威蝉聮輝耀日之班
魚貫奮嘶風之隊聰明叡智坐緑幕而濟度
八紘忠勇英豪張玄幃而裁成六合力摧山
嶽炁壓陵河鉦鉞連天擲流金於碧漢旌旗
曵地奮飛火於黄垓上扶紫極之洪恩下布
玄虚之深惠今弟子欽承惠眷進陟眞階再

扣虎豹之關希降龍鸞之綍丹封朝奏詳敷
惠下之辭紫詔夕頒恪鑒由中之懇重行差
撥俾左宣揚兹伸交度之儀章先輅師資之
明證所冀營衛香火斥絶試魔採御飛奔爲
通誠而騰景超凌升度即逹悃以登眞息魑
魅魍魎之姦妖絶鬼恠精靈之變化爲人爲
巳彰神應以星輝度死度生揚靈通而日燦
流眞名於今古振芳譽於邇遐弟子某敢不
傾素修持攄丹精進同徳佐理敢忘言功遷
賞之勤恊力一心佇見進秩陞班之正恪希

鑒暎不負忱恂某不勝懇切之至
弟子東立面西師西立面東啓祝
靈寳大法濟度眞文祕藏紫微四萬劫而一
傳下世衛嚴碧落七干年而三授至人惟擇
賢則必傳而非人則勿示金科錯落玄律昭
彰我以眞運天開聖基日授學眞領教以乆
玷於玄班濟存度亡幸昭承於紫澤山林適
意朝巿何心爾乆列靈虚獲膺職任慮正傳
之未備希審奏以求全激切賤忱已塵淵聽
從容授戒宜備宣傳第惟授受之初巳佩師

資之訓不宜重復懼滓聽聞今惟䇿役仙靈
交撥將吏各宜整肅恭演𢑴章
謹召靈寳大法司(云云)各宜分形化景嚴裝
顯服隨香火交撥前住弟子某靖治之中如
律公參合駐劄者永逺駐劄輔佐行持非駐
劄者公參畢即回所司聞召即至同心賛化
一如靈寳玄壇律令
弟子某自今交撥之後所宜精勤存念勉勵
誦修濟物利人憲天弘道期恪遵於玄律爲
賛翊於洪樞别俟功圓佇膺眞授

終獻
某上啓本𣲖師尊所部官吏以今交度禮罄
薦獻誠周顧惟塵境之紏紛難挽眞游之曲
駐伏望鳯軿月駕即返虚无雲馭煙驂如旋
寥廓某等无從控挽惟劇瞻馳謹稽首再拜
奉送
回軿頌
聖徳頌
向來
靈寳領教濟度金書卷之二百二十七











