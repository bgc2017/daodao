










靈寳領教濟度金書卷之二百四十五育六
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品祈壽用
　　祈壽醮儀
　　　法事如式
　　　各禮師存念如法
　　　宣衛靈呪
五星列照煥明五方水星却災木德致昌
熒惑消禍太白辟兵鎭星四據家國利亨

名刋玉簡字録帝房乗飈散景飛騰太空
出入幽㝠遊宴十方五雲浮蓋招神攝風
役使萬靈上衛仙翁(和)與道合眞
　　　鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今陞壇設醮願得

玉清道炁靈寳妙光下降流入臣等身中即
使玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹今
(臣)所啓速達逕御
太上无極大道至眞玉皇上帝御前
　　　請稱法位
具位(臣)某與臨壇官衆等謹同誠上啓
太上无極大道虚无自然元始天尊虚皇玉
晨大道君靈寳天尊萬變混沌玄元老君道
德天尊玉皇大天尊玄穹髙上帝北極紫微

大帝玉清神霄長生大帝東極青華大帝后
土皇地祇九天生神上帝三十二天上帝五
方五老上帝上清十一曜眞皇君南辰六司
上眞道君北極九府上眞道君二十八宿星
君福禄壽三星君醮主某本命元辰運限照
臨星君周天分野河漢星君南極老人壽德
星君泰玄樞機三省列相天君三元三官帝
君北極四聖眞君靈寳五師眞君九天金籙
無量壽生神君九天諸司府院使眞君十方
无極飛天神王三天三界大魔王三天門下

三元眞君上章詞表靈官本靖所部三洞四
輔經籙法科諸省府院司靈官將吏五嶽五
帝眞君洞天福地靖廬治化仙官北隂玄天
酆都大帝水府扶桑大帝本靖祖玄眞經籍
度師列位眞人東嶽地水掌壽命案主者城
隍社令逺近廟貌三界應感一切眞靈伏聞
道先天地凝光明於混洞之中化並隂陽妙
裁成於洪濛之内包羅有截囊括無垠曰希
曰夷曰微上極無上惟玄惟元惟始髙拱彌
髙仰窺則恍愡難名俯聽則杳㝠莫測凡居

陶冶孰越範圍(臣)等流俗踈材塵籠濁質强
顔出岫徒冉冉於駒馳終志還山悵悠悠於
免逐矢心𥙷過勵志立功期精進以學眞庶
操存而領教今醮官某皈命激切殫敬勤拳
修齋祈年巳恪遵於青律消災謝過庸肅列
於玄儀蘋藻是陳菲葑敢薦伏願元尊錫慶
上聖流光朱鳯翼轅降緑輦丹輿之仗玄龍
驂乗陪瓊輪羽蓋之班三界侍軒萬眞受事
式副再三之悃不遺萬一之忱(臣)不勝激切
顒望之至再拜奉迎

聖駕
　　　請聖初獻
　　　重稱法位
具位(臣)某與臨壇官衆等謹重誠上啓
太上无極大道三清上聖十極髙眞玄穹之
帝后仙眞方域之曹僚主執三界内外一切
眞靈伏聞三洞流光玉局著玄靈之典九清
布化琅函垂延壽之文自萬變混沌以傳經
繇六合髙明而啓教恩流黄混澤浹清微惟
穩駕於法橋必克登於道岸今醮官某籲天

激切扣地勤拳日居月諸自𥬇駸㝷於老大
寒來暑徃孰能留駐於年華夙無九還御炁
之方又賖七返延眞之術期㳙宿累庸保餘
生庶福禄之兼全俾壽齡之永固尚慮身縈
世網心混塵機莫藏六以修持未存三而守
抱營營蟻磨六淫風動於身前役役蛾燈五
賊雲迷於生後是非顚倒人我紛紜置三㑹
於等閑付千齋於苟且愆書地府𡨚録神司
致青編未紀於増齡而黒籍或書於減筭又
慮五星進退計羅火孛以臨躔三命縮嬴的

劫刃刑而守舍或干運限難逭災危自非乞
福於緑羅安得添年於紫䇿壇崇四壝旛花
繚繞以交加門列十華旌葆流明而並舉雲
鏞激響風磬凝清降珠蹕於端門輅翠輿於
閣道爲齋主某懴除積障迎沐新釐祈福禄
於方來増年齡於未艾丹毫列悃青櫝陳情
具有詞文謹當宣奏
　　　宣詞
詞文控露玄監孔昭黍稷非馨聊寓粟絲之
禮蘋蘩可薦爰陳綿蕝之儀伏願蒼蒼時歆

髙髙日監尊彛間錯伶𠎑鳴九奏之音▲䇺
淨嘉符寳擁五雲之仗克誠切切庸敬渠渠
冀垂惠下之仁允納由中之禱(臣)不勝䖍切
伺命之至
　　　亞獻
　　　重稱法位
具位(臣)某與臨壇官衆等謹重誠上啓
三清上聖十極髙眞圓穹之帝后仙眞方域
之曹僚主執三界内外一切眞靈伏聞天雖
髙而聽實卑惟患民情之尚鬱民雖微而情

欲壽每䝉天聽之潛孚影響無遺鼓桴胥契
今醮官某建壇首過巳荷慈觀降福延年諒
從眞禱伏願天光灌浹民欲昭回勑三官五
帝之曹僚勒九府四司之掾吏罪無大小圴
削落於簡書𡨚有顯微悉齊同於簿録積瑕
旣蕩新慶冝増月滿庭除塵事常關於樂事
風清院宇世縁毎撓於歡縁疾病不侵災危
永離椿松茂恱宛如玉樹之嵳峩箕翼輝明
鬱若金花之燦爛指川岡而介壽同河漢以
齊齡孫子熈熈門闌藹藹衛武入相允符九

袠之期吕望建邦恰際八旬之度佐熈朝而
金章紫綬宴暮景而緑鬢朱顔三鳯齊飛八
龍垂𥙿嘉拜無私之惠克全有造之恩次願
(臣)障惱消除塵籠斷滅傳道授法志多䔍於
金蘭領教學眞操益堅於氷蘖凡有祈叩悉
藉帡幪上願圓蓋髙華方輿澄宴山靈薦瑞
川后呈祥雨露沾濡百榖順成於地利風雲
藏靜四時常施於天休同文同軌以升平出
圖出書而康濟鳶飛魚躍均陶一炁之生生
獸舞鳯儀普合萬形之化化隂關春到㝠路

陽回(臣)不勝䖍禱之至
　　　終獻
具位(臣)某謹重誠上啓
三清上聖十極髙眞圓穹之帝后仙靈洞府
之曹僚主執醮筵内外一切眞靈伏聞萬帝
臨軒愧蒭蕘之無擇千官侍坐諒葑菲之不
遺獻酬巳磬於三周奠饗幸殫於一念以今
玉扚影轉銀漢光斜月淡八鸞巳翩翻而上
運風清九鳯復摇曵於髙征煙駟旁馳雲龍
下赴(臣)等無從控挽惟劇瞻馳不勝依戀望

恩之至謹稽首再拜奉送
　　　存神燒香
香官使者左右龍虎君侍香諸靈官當令(臣)
設醮行道之所自然生金液丹碧芝英百靈
衆眞交㑹在此香火爐前令(臣)學道得道求
仙得仙齋官獲福幽顯沾恩十方仙童玉女
侍衛蘭煙傳(臣)向來所啓速達逕御
太上无極大道至眞玉皇上帝御前
　　　回軿頌
　　　焚燎

　　　回向
　　壽星醮儀
　　　法事如式
　　　各禮師存念如法
　　　宣衛靈呪
五星列照煥明五方水星却災木德致昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空
出入㝠無遊宴十方五雲浮蓋招神攝風
役使萬靈上衛仙翁(和)與道合眞

　　　鳴法鼓二十四通
无上三天玄元始三炁大上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今陞壇設醮願得
玉清道炁靈寳妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令

(臣)所啓速達逕御
太上无極大道至眞玉皇上帝御前
　　　請稱法位
具位(臣)某與臨壇官衆等謹焚香上啓
上清十一曜星君北斗七元延生星君南斗
六司延壽星君東方箕宿星君南方翼宿星
君南極老人壽德星君上清禄星君上清福
星君某人本命元辰胎生八位大小運限流
年臨照星君九天金籙無量壽生神君九天
延壽益筭眞君九天妤生韓君丈人眞君九

天保命定命眞君九天注生注禄眞君九天
掌筭萬福眞君九天定貴續命眞君九天陽
官曹掌仙籙眞君天曹延壽益筭眞君天曹
延生保命眞君天曹注生勾死眞君天曹司
命司録眞君南宫延壽君南宫益筭君南宫
好生君南極長生大君洞天福地靖廬治化
典司壽筭録籍無鞅聖衆醮筵内外一切眞
靈伏聞元始開圖散眞風於萬有虚皇御運
流化雨於十華林林而宇内寓形戢戢而寰
中禀命予奪增減端絲紫極之權衡壽天賢

愚允藉朱衣之槖籥今醮官某馳神碧漢稽
首青㝠謝過迎釐巳罄朝修之敬保生資壽
更憑翊賛之功庸罄蒭𠂻聿陳菲醀伏望雲
車風馬㑹萬聖於玄壇月駟煙驂來千眞於
紫席不遺懇悃恪副忱恂(臣)不勝激切顒望
之至再拜奉迎
聖駕
　　　請聖初獻
　　　重稱法位
具位(臣)某與臨壇官衆等謹重誠上啓

周天列曜本命元辰九天職僚天曹主宰醮
筵内外一切眞靈伏聞大德本於生上帝之
統臨無外五福一曰壽下民之期望奚窮故
衛生願保於天年而延壽允資於帝貺匪繇
主宰孰領甄陶仰瞻經緯之星眞俯視乾坤
之職守凝精太極毓粹先天冠履陸離煒燁
重霄之上佩環容與鏗鏘梵炁之中典生籍
於清都提壽編於紫府凡伸皈載悉藉主維
今醮官某性本受中材堪語上傳家文獻幸
有前軰之威儀垂世詩書可作後生之模範

起處清間而自樂修持勤𩛙以相和深慮冉
冉年華毎易成於梭擲綿綿壽考忽有若於
舟藏或祖玄之𡨚累猶縈或宿今之障愆未
釋𦤺傷命蔕難植生根又如玉緯移躔金經
循度守照命身之次含加臨運限之宫隅自
非皈命於蒼穹曷克延生於黄混是以修齋
設醮恪遵紫素之科燒香散花爰𤁋丹青之
悃冀垂鴻䕃申錫龜年以謝以祈所願削罪
花於旣徃有嚴有翼惟憐錫福果於方來霞
饌駢羅雲漿錯列儻昭昭於應感實切切於

恩榮(臣)不勝度切俟命之至
　　　亞獻
　　　重稱法位
具位臣某與臨壇官衆等謹焚香上啓
周天列曜本命元辰九天職僚天曹主宰醮
筵内外一切眞靈伏聞視聽自民仰帝心之
簡在禍福由巳幸民欲之濳通明隂陽感召
之機探天地和同之楗拳拳首過旣委曲於
敷陳翼翼祈年諒端詳於采瞩伏願醮官某
自今其始惟吉之從八節四時沴炁无侵於

踐履三元六甲妖躔母撓於躬行門闌多自
在之春院宇茂無爲之旦公侯衮衮孫子詵
詵碧簡題名上壽中壽下壽兼三壽青編定
録大書特書屢書不一書施隱德於耄倪著
隂功於遐邇霜髯若㦸昂昂𨗉古之衣冠雪
鬢如絲濟濟當今之人物佐國表一心之赤
理身留兩臉之丹舉動若少年可遂兒童之
竹馬歩趨無老態堪登將相之蒲輪百歲安
間一生康樂嘉拜由中之惠悉由濟下之恩
(臣)不勝䖍禱之至

　　　終獻
　　　重稱法位
具位(臣)某與臨壇官衆等謹焚香上啓
周天列曜本命元辰九天職僚天曹主宰醮
筵内外一切眞靈伏聞以實不以文禮寓葵
藿之敬在德不在物敬存蘋藻之儀旣奠獻
之三周冝精神之備至翩翩羽葆將旋於蘂
闕之班奕奕靈光巳返於芝壇之炁某無從
依戀惟切瞻馳升車之恩乞垂福祐(臣)不勝
望恩之至謹稽首再拜奉送

　　　存神燒香
香官使者左右龍虎君侍香諸靈官當令(臣)
設醮行道之所自然生金液丹碧芝英百靈
衆眞交㑹在此香火爐前令(臣)學道得道求
仙得仙齋官獲福幽顯沾恩十方仙童玉女
侍衛蘭煙傳(臣)向來所啓速達逕御
太上无極大道至眞玉皇上帝御前
　　　回軿頌
　　　焚燎
靈寳領教濟度金書卷之二百四十五











