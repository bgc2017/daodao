










靈寳領教濟度金書卷之二百五
　　洞微髙士開光救苦眞人寗全眞授
　　靈寳通玄弘教水南先生林靈眞編
　科儀立成品(北帝/齋用)
　　官將醮儀
　　　請稱法位
具位某謹焚香上啓
九天尚父含元太虚一炁宗神天蓬都元帥
眞君九天佐翊副元帥眞君九天上輔翊聖
儲慶保德眞君九天遊奕玄武佑聖助順福

德眞君九元煞童大將軍五丁都司大將軍
髙刁北翁大將軍七政八靈大將軍太上浩
兇大將軍長顱巨獸大將軍手把帝鐘大將
軍素梟三神大將軍嚴駕䕫龍大將軍威劒
萬丈大將軍斬邪滅蹤大將軍紫氣乗天大
將軍丹霞赫衝大將軍吞魔食鬼大將軍横
身飲風大將軍蒼舌緑齒大將軍四目老翁
大將軍天丁力士大將軍威南禦兇大將軍
天騶激戾大將軍威北銜鋒大將軍衞我九
重大將軍劈尸千里大將軍祛却不祥大將

軍敢有小醜大將軍欲來現狀大將軍钁天
大斧大將軍斬鬼五刑大將軍炎帝烈血大
將軍北斗燃骨大將軍四明破骸大將軍天
猷滅𩔖大將軍神刀一下大將軍萬鬼自潰
大將軍一炁都統大將軍三十萬兵神吏聖
衆無義神王飛鷹走犬使者北帝煞鬼一行
兵吏伏聞道冠清微握中樞之聖軌政敷紫
極降北部之神威權衡赫奕於天章號令紛
紜於地爽女青玉律剪祅氛而鳯篆風行大
赤金科藹靈光而龍函日煥陽炳九垓之旦

隂迴十地之春人鬼簡分幽明旌别今齋主
某身心凋瘁寢食乖違故炁乘危覺精神之
恍愡游精構釁致形體之支離匪繇聖力以
驅除曷俾靈功而康復輙修藻敬肅迓葵忱
伏望玉鉞金戈威嚴後從朱矛黒斾料簡前
驅流金電掣於玄虚擲火霞衝於碧落共辭
紫陛來造玄壇某不勝祈傒之至謹當奉請
　　　請聖初獻
具位某謹焚香上啓
九天尚父一炁宗神含元太虚天蓬大元帥

眞君部下三十六員大將軍無義神王飛鷹
走犬使者北帝煞鬼一行吏兵伏聞一炁宗
神領藩衛而列屯雨集五靈玄老提鬱絶而
諸將雷奔具嚴六合之靈威敕制八紘之魅
識欽惟聖武夙藴忠謀禀帝令於先天佐神
功於浩劫金矛耀日奮拔山傾海之功鐵騎
嘶風揚旋乾轉坤之勢擒祅害則斯須萬里
斥奸兇則頃刻九垓鉦鉞連天部伍蜂屯於
雲路旌旗曵地偏禆蟻戰於霄衢力壓華嵩
勢磨霄漢聞之者心驚膽碎見之者毛豎髮

寒承上境之金符奉中垣之玉敕連營黒壘
列陣黄圖傾心聽於懇祈即手提於命令今
醮官某偶縁微恙倐染沈痾四肢百骸與榮
衞而皆病五宫九竅混經絡以俱衰夢寐飛
揚神魂蕩越致變怪之百岀恍邪崇之群行
兆顯靈龜爻明聖象皆謂魑魅魍魎掩正炁
而邪炁興災鬼爽精靈布祅氛而眞氣被害
故秉中極之令奉修北帝之齋請降威靈庸
伸剪戮金彜流翠光浮六甲之筵玉斚飜珠
瑞映五申之節精誠所至醉飽爲期某不勝

䖍切之至禮行亞獻
　　　亞獻
某謹焚香上啓
九天尚父一炁宗神含元太虚天蓬大元帥
眞君部下三十六員大將軍無義神王飛鷹
走犬使者北帝煞鬼一行吏兵伏聞祅由人
興孰敢以邪而干正慶縁天與頓令易禍以
爲祥雖隱微之有殊實機緘之莫測醮官某
罹兹疾患膺彼精邪深慮潤屋存心謀家立
志綱常易背不思忠孝之當勤禁戒多違罔

念廉謹之盍守逆天文而違地理干人紀而
忤神明五賊搶攘鼓業舟於巨海六淫紛擾
逞惡未於心田躬行忘十善之修踐履昧四
維之守貪嗔自恣淫盜相聞終朝設穽於隂
謀積月運機於惡障致上天之譴責有下鬼
之訴誣老魅憑陵通同二豎姦魑奮迅計㑹
三彭致精神魂魄意之倒顚使心賢脾肺肝
之拂亂是以皈心帝力請降神威願整頓於
軍容爲勦除於故炁所冀興戈披甲肅隊仗
之森羅耀劒排乗嚴鉦鼙而雜遝七政奮鷹

揚之武八靈嚴虎視之威顱獸前獰把帝鐘
於月陣䕫龍後駕操大斧於雲營浩兇屠割
以無停素梟誅擒而莫極千千截首天猷揚
滅類之刑萬萬翦形四明逞破骸之罰五丁
捕戮九元殺傷風火無停肅軍聲而告返日
星有耀振旅凱以言旋即今醮官某疾患雲
收災殃風散行蔵有慶奏藥喜以安和動止
無虞寛𣏌憂而宴樂勲書天上福被人間亶
繇清蕩之功敢負皈依之謝某不勝感激之
至酒陳終獻

　　　終獻
某謹重誠上啓
九天尚父一炁宗神含元太虚天蓬大元帥
眞君部下三十六員大將軍無義神王飛鷹
走犬使者北帝煞鬼一行吏兵伏聞寳齋建
設殫奏對於紫宸玉醮横陳祈勤勞於清馭
旣荷天兵之肅降敬敷地悃以昭宣悃愊有
嚴鋪張无斁河澄月淡依稀而刁斗聲喧雲
斂星沈彷彿而鼓鼙韻響難久稽於虎旅盍
曲暢於熊威遷賞言功不負效信升班進品

願奬勤勞某不勝懇禱之至謹稽首奉送
　　　迴駢頌
　　　向來

靈寳領教濟度金書卷之二百五
















