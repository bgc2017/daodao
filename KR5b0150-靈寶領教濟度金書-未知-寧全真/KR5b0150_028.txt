










靈寳領教濟度金書卷之二十八(二十九/同卷)罪三
　　　洞微髙士開光救苦眞人𡩋全眞授
　　　靈寳通玄弘教水南先生林靈眞編
　科儀立成品(開度/通用)
　　催召儀
　　　歩虚洒淨上香
上清靈寳玄壇炷香關啓某靖靈寳追攝緫
局諸部仙靈官吏城隍里社監臨翊衞虚空
鑒察一切靈祇仗此寳香普同供養伏聞化
機轉生死之輪循環萬劫道氣貫隂陽之域

化育群靈煥七星以檢北酆役三元而頒玄
範威張天政霜明嘯命之權勑制地祇雷動
追呼之令上窮碧落下洞黄泉啓路開關使
超淩之有便提䰟攝魄冝時刻以無違頃爲
齋主某人開度亡故某人奏對形墀頒行丹
詔徼仙僚而䇿役迎爽魄以昇遷冀運洪慈
克符素悃今則籟沉漏寂夜氣無塵斗轉星
移天光有耀寳鐸琳琅於風際靈旛縹緲於
空中芝饌横陳蘭湯顯設冝疾行於告召期
立副於感通激切申言髙明丙鑒清衆運誠

志心奉請
　至心奉請北魁玄範神虎大神玉女功曹
　將軍使者惟願雲車俯降仙仗來臨今日
　今時召魂顯現
　至心奉請青玄黄籙追攝靈曹守雄抱雌
　九天官吏惟願雲車俯降仙仗來臨今日
　今時召䰟顯現
　至心奉請玄臺内省如意萬司攝𩲸召䰟
　仙靈官將惟願雲車俯降仙仗來臨今日
　今時召䰟顯現

　至心奉請本靖緫制主將副將護道監壇
　諸司官將惟願雲車俯降仙仗來臨今日
　今時召䰟顯現
　至心奉請城隍社令翊衞監臨里域靈祇
　虚空主執惟願雲車俯降仙仗來臨令日
　今時召䰟顯現
　　　三獻散花
伏以萬帝溥好生之德惠露沾濡九幽徯度
死之仁祥烟蒙藹仰威靈之有翼布聖武以
無方呼隂召陽控飛雲於汗漫升天入地驂

風駟於幽隂頒金符而獄吏丕承開鐵圍而
鬼官敬聽魏巍神勇赫赫機衡頃爲齋主某
開度亡故某矜彼䰟儀墮兹冥漠請紫禁提
携之令仗玄曹召攝之威諒宣德以承符各
效勤而受事兹也神光照夜元氣開幽清微
宣皇極之輝赤圓示紫金之相䕃慈雲於三
界洒法雨於十方感此傍偟時則可矣從兹
部衞禮亦冝之猶慮一旦沉淪百神解散三
途渺莽六洞幽沉山川嶽瀆之神庭里域城
隍之隂域積𡨚莫釋宿業猶覊或顚倒於四

生或漂流於五道悉祈顯現亶敕搜尋約束
關津火令馳而必無戒嚴道路天威布
而孰敢拘留期氣氣返於几筵俾神神朝於
黼座願聽懇禱佇副翹傾玄壇公文謹當宣
示
　　　宣催召牒
青律森嚴昭抽䰟之帝敕玄班赫奕運攝𩲸
之神功盍擲火以流鈴即鞭雲而躍電指揮
冥路呼嘯幽扄仰承綸綍之威俯召形䰟之
正敢有遏截束逆雷霆母輙稽違自干憲令

速至速至升旛現形一如靈寳玄壇律令
　　　八門開度天尊八十一聲
　　　法師運神行持如儀
　　召䰟儀
　　　吟偈
　玉京降㫖下瑶臺童子傳言地獄開
　業海愛河皆息浪鑊湯爐炭化寒灰
　眞符告下羅酆去隂府迎將淨𩲸來
　觀聽法音消罪戾永辤苦海出輪廻
伏以玉清道氣覆三極以生春太乙眞光照

九幽而不夜靈旛颺曉梵昌淩霄見之者似
駕洪橋傍偟來赴聞之者如登道岸疾速遥
臨況紫英之鳳篆頒宣而青玄之龍符赫奕
左提右攝陽闢隂開咨尔靈儀幸離冥漠尅
時定令無違青律之條章附旛現形盍體玄
壇之號令母迷母滯速赴速來攝召秘章謹
當宣誦
太微廻黄旗無英命靈旛攝召長夜府
開度受生䰟(和)不可思議功德
　　　歌陽斗章

隂陽推運𠔃劫數更遷生死周流𠔃孰愚孰
賢輪轉無窮𠔃上元造化未出三界𠔃拘於
神變魁𩲃東𠔃𩳐魒西轉𩵄向南𠔃魓䰢北
面隂靈隂靈𠔃茫茫没没陽䰟陽䰟𠔃碌碌
悠悠天地明𠔃萬鬼潜天地動𠔃萬鬼爽天
地靈𠔃萬鬼長隂陽運𠔃鬼神享太一召汝
何遲遲先至後至律有常感此徬徨附我旛
賜汝靈書歸上清急急如
太一玄冥夫人律令攝
伏以二氣良能孰測鬼神之情狀五神妙合

可還形氣之根源靈光奕奕於中天梵唱泠
泠於雲際晚風淅𤁋若聞謦欬之音夜月淒
迷如見歩趨之影冝歌陽韻庸格隂游庶彰
應感之機宻契招來之切
符命通冥漠靈旛颺曉風遷神超北府
飛鳥上南宫(和)不可思議功德
　　　歌隂斗章
五行所造𠔃復歸於五行四大假合𠔃還歸
於太空或隂或陽𠔃任天地之根宗天地冥
𠔃萬鬼潜天地動𠔃萬鬼爽天地靈𠔃萬鬼

長隂陽運𠔃鬼神享天一北祚召汝䰟太一
紫元攝汝靈冥海溟波冥晦神不問八極鬼
與精感此徬徨附我旛賜汝靈書歸上清急
急如
太一玄冥夫人律令攝
伏以將天氣以制天䰟體包空洞開鬼關而
來鬼爽迹遍虚空極前後三際以追㝷溥上
下四方而提攝非遠非近由一氣之潜交若
有若無恍萬神之黙備以接陽眷克離隂關
上乗恩澤之華下副孝思之切

明梵飛玄景開度長夜䰟遊爽赴期歸
氣氣返故根(和)不可思議功德
　　　歌斗章
胎光爽靈幽精三䰟皈空皈眞天地正眞氣
再使汝成形此是五行造化精無藏無避無
逃形一呼速至現眞形感此徬徨附我旛賜
汝靈書歸上清急急如
太一玄冥夫人律令攝
伏以天地運隂陽毎有生而有滅精神致䰟
𩲸冝無去以無來神威呼嘯於十華火令招

提於八極雲飛風迅共瞻華表以徬徨電掣
霆奔即認靈▲而恍愡今伸請召願疾歸來
鑒兹激切之誠恪享薦修之孝
　志心奉請亡故某人靈䰟惟願仰承道寳
　力今夜今時來附靈旛和受兹開度功德
　志心再請亡故某人靈䰟惟願仰承經寳
　力今夜今時來附靈旛和受兹開度功德
　志心三請亡故某人靈䰟惟願仰承師寳
　力今夜今時來赴靈旛和受兹開度功德
洞章韻徹幸䰟識之期歸梵唱聲微諒形神

之莅止天恩浩浩聖力巍巍猶念萬劫循環
億齡輪轉三生四負寧無執對之𡨚仇九族
六親未免纏縈於恩愛非溥受於開度或有
碍於超淩齋福羅敷法門廣大重吟寳偈庸
召眞儀
　太隂冥冥黒波重中有羅酆六天宫
　萬鬼成群痛哀泣悲惱毒列大惡崇
　無上洞音徹九地飄飄吹下慈悲風
　吹向𡨚苦召億䰟隨音奔赴寳壇中
　志心奉請亡故某人前生今世捨身受身

　宗祖姻親仇讎𡨚對一切男女等䰟惟願
　仰承三寳力今夜今時來赴齋壇和受兹
　開度功德
開鬼關而提䰟𩲸疾速歸來赴旛影而顯神
儀徬徨莅止亶籍慈悲之澤宜生慶幸之心
伏願亡故某覺海昭明眞源瑩朗隨神光而
緩歩朝天陛以登眞至於眷屬姻親𡨚仇黨
類班分男女朋進道場均承超度之功可遂
飛仙之樂法衆運誠玉音引導
　　　慈悲接引天尊

　　　引旛詣法師座前醫治



靈寳領教濟度金書卷之二十八





