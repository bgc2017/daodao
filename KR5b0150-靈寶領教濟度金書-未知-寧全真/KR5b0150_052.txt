










靈寳領教濟度金書卷之五十二
　　　洞微髙士開光救苦眞人𡩋全眞授
　　　靈寳通玄弘教水南光生林靈眞編
　科儀立成品(開度黄/籙齋)
　　頒玉清大赦儀
　　　靜黙堂序立
　　　華夏賛引至壇前
　　　上香長跪啓白
具位臣某誠惶誠恐稽首頓首再拜上言臣
聞道無今古常提三極以熈熈物有始終每

墮九幽而寂寂稽首度生之徳歸心起死之
恩尚冀宸慈俯垂淵聽以今奉爲某資薦某
切慮客塵互染業網交周紛五鑿於支離縱
六因於流曵性山自伐罔思靈棗之當培心
田弗耘惟恣荒茅之自塞下違地理上汨亂
於天文隂忤眞靈陽復乖於人紀致黒簿定
千愆之目而玄曹列萬罪之名厭世彷徨墮
形神於積夜歴時荏苒沈魂魄於重泉六洞
推研十宫對案水火三元之考問萬劫無原
炎氷九壘之拘維千齡莫釋誰伸援手但劇

寒心匪依紫極之清光曷破黑酆之濁暗臣
等冐膺楓渥榮綰芝符奉靈光而代天工誓
勤氷蘖䇿神威而開地禁志切金蘭擬頒金
籙之洪恩庸請玉清之大赦開明夜壑提拯
寒庭庻回萬死之悲均遂千生之樂欲望玄
恩廣覆帝澤旁昭許微臣存軫以宣行教㝠
曹承宣而敬聽即使亡故某出離幽暗覩見
光明不在大不在小之愆澄澄氷釋無私覆
無私載之徳藹藹雲臻永辭五濁之庭俓陟
九清之界溥提六道旁軫四生共證性於昏

衢獲升神於覺地恩沾有截澤沛無垠臣不
勝瞻天望聖激切屏營之至俯伏天階恭俟
玄恩報應
　　　髙功伏地行持
　　　衆誦
大行梵炁周迴十方中有度人不死之神中
有南極長生之君中有度世司馬大神申有
好生韓君丈人中有南上司命司録延夀益
筭度厄尊神迴骸起死無量度人今日校録
諸天臨軒

十方至眞飛天神王長生度世無量大神並
乗飛雲丹輿緑輦羽蓋瓊輪驂駕朱鳯五色
玄龍建九色之節十絶靈旛前嘯九鳯齊唱
後吹八鸞同鳴獅子白鶴嘯歌邕邕五老啓
途羣仙翼轅億乗萬騎浮空而來傾光迴駕
監眞度生諸天丞相南昌上宫韓司主録監
生大神執籙把籍齊到帝前隨所應度嚴校
諸天普告三界無極神郷泉曲之府北都羅
酆三官九署十二河源上解祖考億劫種親
疾除罪簿落滅惡根不得拘留逼合鬼羣元

始符命時刻昇遷北都寒池部衛形魂制魔
保舉度品南宫死魂受煉仙化成人生身受
度劫劫長存隨劫輪轉與天齊年永度三途
五苦八難超凌三界逍遥上清
今日欣慶受度歴關諸天請滅三惡斬絶地
根飛度五户名列太玄魔王監舉无拘天門
敕制地祇侍衛送迎拔出地户五苦八難七
祖升遷永離鬼官魂度朱陵受煉更生
上天度人嚴攝北酆神公受命普掃不祥八
威吐毒猛馬四張天丁前驅大帥仗旛擲火

萬里流鈴八衝敢有干試拒遏上眞金鉞前
戮巨天後刑屠割鬼爽風火無停千千截首
萬萬剪形魔無干犯鬼無祅精三官北酆明
檢鬼營不得容隱金馬驛程普告無窮萬神
咸聽急急如靈寳本章律令
　　　靈符放赦天尊
　　　髙功三拜起引衆官移班向地户
　　　侍職唱
上清靈寳玄壇恭奉
道㫖頒行玉清大赦三官九府百二十曹三

界十方九幽九壘五嶽四瀆城隍社令冥關
幽路一切眞宰各冝恭肅拱聽宣布
　　　宣赦
　　　宣關
　　　吟飛空歩虚頌
　　　焚赦
　　　吟偈
　眞源塵滓墮沈淪帝澤如天萬象均
　丹鳯㘅來沾惠露金雞飛下湛慈雲
　神光鬱勃三途旦祖炁敷羅九壘春

　從此超凌升妙境任他塵劫轉機輪
　　　轉班向壇前
　　　髙功長跪叙謝
具位小兆臣某再拜上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太

平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈恭望
洪慈俯垂鑒映臣一介愚庸千生慶幸不量
微賤冐瀆崇嚴遂跧伏於龍墀擬誕敷於鶴
赦天顔粹穆喜承俞𠃔之音地禁廓清欣遂
頒行之願夜壑停輪於五道寒庭罷對於九
泉幽曲空虚羅酆肅靜亡故某克承提拔俓
獲飛翔拜
上帝開度之仁慰下民翹勤之切臣下情無

任欣忭之至謹稽首稱謝以聞
　　　三拜退靜黙堂
　　　向來




靈寳領教濟度金書卷之五十二













