










靈寳領教濟度金書卷之二百五十七
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(禳煌道場用)
午朝行道儀
燒香頌
各禮師存念如法
宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟邪破妖明耀元功金符召制躡雲乗龍
謡歌慶㑹散花太空神化冥運四極安隆
伏御帝前罔有不從和與道合眞
鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入齊意以
今午朝行道願得玉清道炁靈寳妙光下降

流入臣等身中令臣所啓速達俓御
太上无極大道至眞玉皇上帝御前
請稱法位
具位(臣)某與臨壇官衆等謹同誠上啓
虚无自然元始天尊无極大道太上道君太
上老君髙上玉皇上帝神霄玉清眞王長生
大帝束極青華大帝九天應元雷聲普化天
尊九天雷祖大帝上清紫微碧玉宫太乙大
天帝六天洞淵大帝六波天主帝君可韓司
丈人眞君九天釆訪使眞君雷霆九司諸天

省府東華西靈執職眞衆天曹主執洞天福
地得道神仙水司陽祭隍社之神三界官屬
一切眞靈(臣)聞妙道難明運眞精於五太至
眞恍愡凝神粹於三才御圓盖而梵炁森羅
包方輿而靈光宰制上極无上化日月而布
星辰髙拱彌髙奠山川而毓草木几囿形於
陶冶悉委炁於爐錘(臣)等志墓叅玄識賖知
白漱流枕石逍遥自樂於山中聳壑昻霄奮
迅獨超於象外乗非蹈過賛化承天歸心領
教之宗勵志學眞之㫖凡有投告敢不關聞

具有心詞謹當敷奏
宣詞
按如詞㫖巳極衷情(臣)聞百榖用成率自風
調而雨順三農胥慶亶由物阜以時康故黄
混享温飽之謀皆玄穹錫化育之惠奈何繁
炁産此蝗蟲什什百百而食稻心萬萬千千
而餐禾葉聲猶雷震際林木則囓咬無餘勢
若風翻遇草芥則㖥嚼莫極農天戰慄饁婦
驚惶乏萬乗吞蝗之才任其作止遵累朝捕
蝗之令難俾生全將成凶歳以徂飢曷使豐

年而求飽爰嚴蓬宇庸築芝壇爲請命於上
玄庶流恩於下界寳花四雨霓旌浮晻靄之
光鈞樂九成羽葆簇葳蕤之仗龍壁列鎭鳳
繒效忠輅白玉之眞光徼紫金之瑞相爲齋
主某人等驅除妖孽斷絶蝗螟或尅日而度
化他蟲或登時而移徙外境稻粱再長禾黍
重抽或卒歳以優游慶有年而宴樂以今午
朝行道請法衆等運兹初捻上香
願此香烟騰空俓上供養
无上至眞道寳(臣)等皈身皈神皈命五體投

地仰依
太上三尊願以是香功德上祝
皇帝陛下伏願德契文謨政隆武烈觀風慕
義梯山航海以朝東就日歸仁道道重譯而
拱北聖夀若泰山之固皇圖猶溟海之深秉
萬年枝八極慕無爲之化握千秋鏡九圍歌
有道之長今故燒香自皈依
師尊大聖衆至眞之德得道之後保天長存
和與道合眞
以今午朝行道請法衆等運兹二捻上香

願此香烟騰空俓上供養
无上至眞經寳(臣)等皈身皈神皈命五體投
地仰依
太上三尊願以是香功德歸流内廷百司外
蕃庶牧伏願傾心輔主竭膽爲民烟閣芳流
耀旂常之偉績雲臺譽藹植竹帛之弘功列
爵而帶礪盟天建國而金湯鎭地令嚴保障
惟擊柝於良宵政寛繭絲息吠獒於永夜今
故燒香自皈依
師尊大聖衆至眞之德得道之後升入無形

(和)與道合眞
以今午朝行道請法衆等運兹三捻上香
願此香烟騰空俓上供養
无上至眞師寳(臣)等皈身皈神皈命五體投
地仰依
太上三尊願以是香功德歸流九州四海萬
姓三軍伏願八圓惠滿九軌恩敷地平天成
赤子並歸於夏屋河清海晏蒼生同樂於春
臺光風轉而夕柝聲沈霽月遲而曉犂影動
栁營露冷金火母闘於銀河榆抑烟濃彗孛

勿干於金井今故燒香自皈依
師尊大聖衆至眞之德得道之後長享自然
和與道合眞
禮方(十方同)
(臣)等今故燒香皈身皈神皈命
東方无極太上靈寳天尊巳得道大聖衆至
眞諸君丈人九炁天君東郷神仙諸靈官懴
悔齋主某人等浩劫以來禀生之後不敬天
地不畏神明輕慢五常傲忽四大縱恣三業
馳騁六情惟務驕淫不思慚愧穢賤榖米淩

蔑孤寒萬件千條未經懴謝致使凶災荐降
飛蝗蔽天黍稷稻𥹭悉遭嚙蝕服田力穡曷
覬有秋今故燒香志心皈命伏願玄穹錫羡
神祇矜憐降雨興風驅兹妖孽流移他境母
侵此疆庶得百榖豐成囷倉厚實官賦易辦
民食俱登八荒無虞三農有慶得道之後升
入無形和與道合眞
命魔
歩虚
控轡適十方旋憇玄景阿仰觀劫仞臺

俯盻紫雲羅逍遥太上京相與坐蓮花
積學爲眞人恬然榮衞和永享無期夀
萬椿奚足多
又
大道師玄寂升仙友无英公子度靈符
太乙捧洞章舍利耀金姿龍駕倐來迎
天尊盻雲輿飄飄乘虚翔香花若飛雪
氛靄茂玄𥹭
又
頭腦禮金闕𢹂首遨玉京騫樹圓景園

煥爛七寳林天獸三百名獅子巨萬㝷
飛龍躑躅吟神鳳應節鳴靈風扇竒花
清香散人襟自無髙仙才焉能耽此心
三啓頌
鬱鬱家國盛濟濟經道興天人同其願
緲緲入大乗因心立福田靡靡法輪昇
七祖生天堂我身白日騰
三禮
(臣)等至心稽首禮
太上无極大道

(臣)等至心稽首禮
三十六部尊經
(臣)等至心稽首禮
玄中大法師
重稱法位
具位臣某與臨壇官衆等謹重誠上啓
虚无自然元始天尊无極大道太上道君太
上老君髙上玉皇上帝神霄玉清眞王長生
大帝東極青華大帝九天應元雷聲普化天
尊九天雷祖大帝上清紫微碧玉宫太乙大

天帝六天洞淵大帝六波天主帝君可韓司
丈人眞君九天採訪使眞君雷霆九司諸天
省府東華西靈執職眞衆天曹主執洞天福
地得道神仙水司陽祭隍社之神三界官屬
一切眞靈(臣)聞碧落空歌造不識不知之地
紫虚鬱秀凝無聲無臭之天運九清而鳳篆
昭昭貫三洞而龍章粲粲迎祥衍慶莫非保
衞於民生斥變剌奸孰匪奉承於帝(力)況兹
惡氛之襲遂起妖蝗之災令齋主某昕夕拳
拳夙宵切切農生九榖將豐稔而遽遭殘田

産二禾方成熟而忽罹毀目逆莫極耳剽無
終深慮歷劫以前禀生之後六情恣縱三業
紛紜棄四維而弗脩慢五常而罔顧天文易
逆地理多違傲忽後生惟出言而謗訕淩侮
前輩每造語以詆訶致天災之易臻而民食
之有損匪庸懴悔曷望和寜故潔已以修齋
爲敷心而致禱端門日近降龍御於霄衢閣
道風清格鸞和於輦路伏冀昭回神鑒俯察
凡衷頒宣地司爲掃除於徃咎敕勒田吏即
驅蕩於姦蝗庶得郷井肅清田疇豐稔旣秀

且實廪多億秭之收將川而春倉有贏餘之
積蒙垂菲采仰荷葵傾上願乾清坤寧陽輝
隂耀烟雲藏靜日月光華湛露凝甘澤山林
而曉潤景星煥彩昭井落以宵明九霄和風
鶴之鳴萬里奮雲鵬之運飛潜化化鞠青草
於圜扉動植生生靜緑林於方野三途罷對
五道停輪則上明
天尊大慈之化下副齋主皈命之誠謹啓以
聞
發願

一願大道淡泊虚无安閑空寂澄清自居廣
開法門教導頑天皆蒙惠澤精苦自修預
以同學普得升虚與天相保長存無憂
二願諸天結炁澄清髙虚廣覆保眞固靈氣
候調節四運和平國安民豐普天咸寧廣
齊一切惠達有生保天長存億劫不傾
三願土地覆載無窮安平不陷海淪不崩保
鎭家國兆民興從養生安死惠周十方禾
稼滋植營運日豐咸得覆載萬類皆從
四願日月二景髙明無有孛蝕虧盈安靖光

照諸天洞消暗㝠保固劫運世祚和平普
加潤澤惠洒衆生
五願星辰與天齊光轉燭照耀朗映十方各
安其位經緯直行保鎮家國無有災傷四
海寧一普願昌隆
六願四時隨節推遷景炁和調無有災患疫
毒消滅普天安平五榖豐熟國富民歡
七願浮雲結炁聚烟飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普濟群生人同劫年

八願風雨徧洒無窮普加施泄受其發揚萬
物滋生國儲民豐
九願五嶽各安其方巍巍包藏長爲仙宮安
鎮國祚保天無終護度一切莫不仰宗
十願江海蕩蕩無極含容恢廓無細不植淵
奥柔惠潤加蠕息天人獲慶年同劫石
十一願帝王國主日昌四鎮安睦兵革不揚
天人歌唱吉應來翔敷教濟濟威化揚揚
兆庶稱慶長樂未央
十二願蝖飛蠢動巳生未生咸蒙安全普得

生成皆見元氣受陽之形草木果林經冬
不零一切濟度靡不鮮榮和與道合眞
存神燒香
香官使者左右龍虎君侍香諸靈官當令臣
建齋之所自然生金液丹碧芝英百靈衆眞
交㑹在此香火爐前令臣學道得道求仙得
仙齋主受福幽顯霑恩十方仙童玉女侍衞
香烟傳臣向來所啓速逹俓御
太上无極大道至眞玉皇上帝御前
出堂頌

回靜黙堂
謝師
回向

靈寳領教濟度金書卷之二百五十七





