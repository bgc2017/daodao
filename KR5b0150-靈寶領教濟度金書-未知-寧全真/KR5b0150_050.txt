










靈寳領教濟度金書卷之五十
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度黄籙齋)
九朝行道儀
第三日晚朝
各禮師存念如法
宣衞靈呪
玄隂七靈九炁合形魂精魄爽二景回輪
飛光赫奕煥耀長庚日月吐輝回合華英

大梵流布奔飛炎鈴魔王受事朝謁帝京
含靈普濟廣惠幽冥玉文敷告萬炁騰升
和與道合眞
鳴法鼓二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神臣今晚朝陞壇行道朝

謁帝眞奉爲入齋意其諸情悃具載緘謄願
得
太上十方至眞道炁靈寳妙光下降流入臣
等身中令臣所啓之誠速達俓御
太上无極大道至眞玉皇上帝御前
請稱法位
具位臣某與臨壇官衆等同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君文人三十二天帝君玉虚上帝玉帝大

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
三炁流精藹清微之妙韻百神混粹煥朱火
之玄輝受生上開於八門度死下飛於五户
北酆朔鬱靈風鼔微妙之津西禁靈虚聖日
煥希夷之岸始青出教大赤垂科駐鶱木之

琅輿萬眞扶御㑹香林之瑶輦衆聖傾光弘
敷靈寳之文是謂眞玄之典臣等道山迷徑
學海望洋身膺五福之鸞圖心佩三靈之鳯
䇿師垣提耳慚無昻霄聳壑之資帝闕遊神
莫遂枕石漱流之志嗟織烏之梭擲歎野馬
之輪翻制地立功幸依光於洪䕃憲天補過
誓勵景於丹忱凡有皈依理宜關告况奉詞
㫖敢不上聞
宣詞
按如詞㫖備切忱恂臣聞金籙敷羅闢升天

之慧徑玉文宣告廓超地之靈衢龍符煥而
百寳流華鳯戒宣而九眞耀彩靈光遐暢浮
飛爽於幽寥祖炁周流導生神於陽混三洞
之瓊篇演妙九幽之琅範宣玄與生俱生未
度者度今齋主某傾心紫極稽首青冥提黑
狴以髙征幸承湛露駕朱龍而上邁𠃔藉靈
飈匪由浩蕩之恩曷沛濃瀼之祉爰依黄律
恭啓玄壇雲歛霄輝流素金於萬宇星凝夜
炁耀瑶玉於千林靈烟舞而華蓋張神燈朗
而長庚吐天花散翠映羽葆以低回神簴流

珠擁霓旌而晻藹三靈交㑹億聖森羅中凝
混混之神輝旁聽琅琅之梵響鴛班激越誠
恪罄於九朝鳯詔輪囷恩願終於八陛亟超
舊爽快整新儀名列太玄敕制魔而保舉神
朝三素檄靈童而送迎徑登元始之天永宴
虚皇之境恩沾幽顯化洽人天以今清夜陞
壇行道請法衆等運兹𥘉捻上香
願此香烟騰空俓上供養
无上至眞道寳大羅元始天尊金闕至眞玉
皇上帝无上清微天宮眞仙聖衆臣等皈身

皈神皈命首體投地仰依
太上三尊願以是功徳皈流社稷尊靈宗祧
先聖伏願怡神鳯舘御炁龜臺聖祚開祥䕃
璇圖而地乆神孫介夀衍瑶𣲖以天長
皇帝政恊虞謨化敷禹貢雲炁望蓬萊之頂
夀聳千齡天潢接崑崙之源福流千載覧徳
輝於釣築觀治象於梯航徳冠六宫服雉拱
椒房之懿孝彰三極鳴鷄侍鳯扆之朝熈赤
縣於覆盂厚蒼生於奠枕令故燒香自皈依
師尊大聖衆至眞之徳得道之後保天長存

和與道合眞
以今清夜陞壇行道請法衆等運兹二捻上
香
願此香烟騰空俓上供養
无上至眞經寳玉晨靈寳天尊紫微天皇大
帝禹餘天宫眞仙聖衆臣等皈身皈神皈命
首體投地仰依
太上三尊願以是功徳皈流齋主家九玄七
祖故徃靈儀伏願𡨚𡨚解悟業業清夷凝玄
妙珠照心花而一塵不立懸光明鏡廓性蘂

而萬景俱融旋行玄紀之中髙歩妙綱之表
齋主某三元薦祉五福扶衰緑鬢朱顔耀昌
時之簮紱厖眉皓首傳奕世之衣冠華池湛
湛於玄泉天谷輝輝於丹液東儲紀字開方
丈之靈蹤南極刋名躋空同之仙軌今故燒
香自皈依
師尊大聖衆至眞之徳得道之後昇入無形
和與道合眞
以今清夜陞壇行道請法衆等運兹三捻上
香

願此香烟騰空俓上供養
无上至眞師寳五靈玄老天尊紫微北極大
帝救苦青玄大帝后土皇地祇大赤天宮無
邊聖衆臣等皈身皈神皈命首體投地仰依
太上三尊願以是功徳皈流玄壇内外侍經
護法衞眞滅魔建信通誠飛符傳檄監臨受
事一切靈聰並願朱格登勲玄功證品侍宸
金闕膺紫䇿以輝華進秩玉京紀丹書而煥
映次願臣等同齋羽士列職壇貟聖澤天涵
神威春育宥過無大母書五帝之金科罪疑

惟輕免紀四司之玉律俾道心之開發庻徳
性之圎通今故燒香自皈依
師尊大聖衆至眞之徳得道之後長享自然
和與道合眞
禮方懴悔三啓
三禮
重稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞

諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
獅座端凝儼黍珠之玉御虎關峻極羅騫翠
之琅音紅雲隱藹以飛霄緑霧宻蒙而耀景
金房感妙中凝丹谷之輝玉户飛仙上躡玄

窻之歩天人理契生死恩周惟混炁以扶揺
可升神而浩蕩今齋主某仰慮亡故某禀性
之後賦命以前逐鹿心荒鎻迷雲於正路亡
羊志蕩昏慧月於邪途弗思懸鶉之藏珠罔
念抵鵲之棄玉陽精隂粹既揺落於春霜地
魄天魂即飄忽於朝露幽幽寒谷寂寂昏途
匪攄丹愫之衷曷度玄黄之表緑章露奏通
羽悃於寥陽朱表風馳輅龍釐於鬱朔齋心
謝過扣首祈哀伏冀玉色流輝金容御景拔
出地户敕鬼官而送迎無拘天門召魔王而

保舉十華御輪而後從五靈導轅以前驅御
籙膺圖飛金龍於童子佩符合劵契玉虎於
神王身遊紫闕之深面禮玄都之妙還眞光
於妙有混靈景於虚无炁聚爲神侍衛三清
之座形散爲炁翺翔八極之津保天長存與
道无極蒙鑒懇祈之切𠃔昭提奬之眞齋主
某福慶雲興災殃風散出扶宗社敦禮樂於
九圍入御閨門衍詩書於六族圓九五箕疇
之志願遂十三羲象之經營更願二極清寧
三辰朗耀山靈薦祉川后靜波四塞風清有

歸馬牧牛之樂九垓日靜無號狐舞鱔之憂
草木衣被於周仁鬼神優游於商徳休徴時
若萬象調玉燭之和嘉穀天成三農獲金穰
之慶九幽開朗五道停閑則上明天尊大慈
之化下副臣等皈命之誠謹啓以聞
發願
存神燒香
香官使者左右龍虎君侍香諸靈官當令臣
向來晚朝陞壇行道之所自然生金液丹碧
芝英百靈衆眞交㑹在此香火爐前當令臣

學道得道求仙得仙齋主受福幽顯沾恩十
方仙童玉女侍衛香烟傳臣向來所啓之誠
速逹俓御
太上无極大道至眞玉皇上帝御前
下堂頌下壇回師


靈寳領教濟度金書卷之五十













