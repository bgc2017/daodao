










靈寳領教濟度金書卷之二百五十
洞微髙士開光救苦眞人寗全眞授
靈寳通玄弘教水南先生林靈眞編
科儀立成品祈晴用
官將設醮儀
歩虚灑淨
宣衛靈呪
五星列照煥明五方水星却災木德𦤺昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空

出入幽㝠遊宴十方五雲浮蓋招神攝風
役使萬靈上衛仙翁(和)與道合眞
各稱法位
具位某等謹焚香上啓
聖位(隨法師平日所用諸司雷將列請)伏聞元始開圖煥金
書於碧落虚皇御運呈玉字於玄虚布令設
風雨之曹宣德藉雷霆之局大而江河淮海
微而潭洞溪源各有神司共揚帝政常暘常
雨鼓六炁以無私時隂時陽妙五行而有慶
皆玄穹宻施於槖籥故黄垓潜預於權衡有

翼有嚴惟影惟響今齋官某仰瞻淫雨莫際
晴明行道建齋懴愆尤於巳徃燒香請福祈
開霽於方來靖惟爕理之司亶藉裁成之任
受陳瀹祭肅輅飈斿伏望風馬雲車泛靈光
而來下月龍煙駟乗梵炁以遥臨電閃爍而
群隂頓除霆振揺而積雨攸息共臨壇墠恪
副徼迎某不勝瞻望之至謹稽首再拜祗迎
神馭
請聖初獻
重稱法位

具位姓某與臨壇官衆等謹焚香上啓
雷霆九司列職眞宰城隍里社廟貌神祇醮
筵内外無鞅數衆伏聞天施地生水旱允繇
於帝力陽闔隂闢歉豐亶藉於神休共惟曹
僚夙禀威武走風雲而馳六合劒履陸離御
雷霆而遍九垓旌旗赫奕火令前驅於部伍
皂纛後從於𥚹禆山嶽動揺江河▲壓與城
隍里社之祀典曁逺近廟貌之正神各驅雷
車共承霆令皆承宣於帝化庸翊賛於天工
今齋官某矜彼滛霖未逢陽曜巳修齋而請

命更懴罪以祈恩兹奉宴筵爰鋪醮席冀眞
靈之黙相更神聖之潜扶捲此濃隂開八荒
之霽色止兹淫雨成四時之晴明庶老農忘
力穡之勤俾田畯有省歛之望無涯懇禱有
截皈依某不勝䖍切俟命之至
亞獻
具位姓某與臨壇官衆等謹焚香上啓
雷霆九司列職眞宰城隍里社廟貌神祇醮
筵内外無鞅聖衆伏聞天髙地下祈百榖之
資生陽降隂升幸三農之成始儻時令未調

於玉燭則𡻕功曷慶於金穰當兹霖潦之浸
淫況復雲雷之振動簷聲苦注巖瀑如流非
假帝造之垂憐安俾民心之曲遂更陳菲禮
庸寓葵𠂻欲望嘯命群眞指揮將帥收雨陣
於頃刻紅日陸離息雷聲於須㬰絳霞蒨粲
不崇朝而山林霧隱未詰旦而溪澗波澄鳩
無逐婦之憂燕有將雛之喜築場納稼收十
全而春簸盈盈入廪藏禾備九年而刈穫粲
粲含哺動色鼓腹舒誠蒙如叩請之祈嘉拜
矜憐之造某不勝䖍切之至

終獻
重稱法位
具位姓某與臨壇官衆等謹焚香上啓
雷霆九司列職眞宰城隍里社廟貌神祇醮
筵内外無鞅聖衆伏聞惟德其物幸奠獻之
三周以實匪文愧衷誠之一露以今星河初
轉月漢將旋縹緲靈光巳在清虚之表籠葱
佳氣行歸碧落之中風駟霄馳煙虬夕動某
等無階控挽惟切瞻馳升車之恩恪祈昭監
某不勝感激之至謹稽首再拜奉送

回軿頌
焚燎向來


靈寳領教濟度金書卷之二百五十





