










靈寶領敎濟度金書卷之一百六十一(一百六十二一)
(百六十三同卷)道七
洞微髙士開光救苦眞人𡩋全眞授
靈寳通玄弘敎水南先生林靈眞編
科儀立成品(預修黄籙用)
第一日早朝儀
歩虚焼香頌
各禮師存念如法
衞靈
金眞緑霞煥映三天飛雲丹霄諸天控軿

晨輝啓旦隂翳俱蠲九微震空五星回旋
萬仙應感自然妙玄杳㝠散景分形億千
玄珠光曜瑞降壇乾生死蒙惠灌鍊金泉
魔王恐懼合景三田(和)與道合眞
鳴法鼓二十四通
發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間

土地里域眞官正神急上關啓臣今奉爲入
齋意以今清旦陞壇行道願得
玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝(御前)
請稱法位
具位奉行生身受度預修黄籙大齋法事小
兆臣某與臨壇官衆等謹同誠上啓

太上无極大道虚无自然元始天尊太上道
君太上老君髙上玉皇十方巳得道大聖衆
至眞諸君丈人三十二天帝君玉虚上帝玉
帝大帝東華南極西靈北眞玄都玉京金闕
七寳瓊臺紫微上宫靈寶至眞明皇道君三
十六部尊經玄中大法師上相上宰上保上
傳太平下敎二十四眞人西城總眞王君太
乙眞人東嶽上卿司命茅君定録保命二眞
人名山洞府得道神仙三界官屬一切眞靈
臣聞祖炁凝鴻濛之表無形無名眞精流混

沌之中有滋有數奠三靈而建鰲極廓四德
以斡鴻鈞包羅經緯之常囊括隂陽之變希
夷莫測微妙難窺融翠盖三景之輝峙黄輿
百昌之彩分靈秩秩光華豈外於權衡稟炁
幽幽㝠黙悉由於宰制鼓洪纎而運轉貫今
古以周流久居化育之間孰出生成之外今
齋主某流形道本胤實天根跡未離於塵樊
心莫躋於聖域迴旋蟻磨暗驚梨棗之凋迅
速駒窓自嘆桒榆之薄誰峙生前之柱石詎
营身後之津梁拊已淵臨捫心氷履仰清微

之瓊笈企紫極之瑶圖佩九戒二符允藉巍
巍之神力度三塗五苦長存劫劫之生身期
聖澤以雲行罄愚衷而日皎潔蠲蓬宇肅建
芝壇遵受度之金書演預修之玉範祈恩三
寶植福千生謄心悃於丹毫摹誠文於青櫝
階升激切凡奏凌兢爰有青詞謹當宣奏
宣詞
按如詞旨備切忱恂臣等恭集珮環肅將藻
黻仰企螭頭之邃再瞻龍尾之崇彩暈扶桒
浴千林之麗色瑞騰若木昭萬宇之陽輝地

開碧玉之祥天啓黍珠之瑞霓旌羽盖鳴青
蹕於浮黎翠葆雲幢擁丹輿於閶闔威顔肆
覲德懇詳敷願矜沉羽之衷宏赦嬰鱗之咎
恩沾家國澤惠人天
以今清旦行道請法衆等運茲初捻上香
願此香烟騰空俓上供養
太上无極大道臣等皈身皈神皈命首體投
地仰依
太上三尊願以是功德上祝
皇帝陛下伏願覆載齊尊儀璘並照凝旅御

宇混車書以朝宗負扆臨軒來梯航而拱極
福祉並南溟之大壽基齊東岱之崇椒掖徽
柔問寢聽龍樓之暁槐庭忠正開藩清虎塞
之春今故焼香自皈依
師尊大聖衆至眞之德得道之後保天長存
和與道合眞
以今清旦行道請法衆等運茲二捻上香
願此香烟騰空俓上供養
无上至眞經寶臣等皈身皈神皈命首體投
地仰依

太上三尊願以是功德皈流齋主某清決三
神名登衆聖敦頥自樂簾櫳凝曉鑑之輝視
履相歡院宇灌秋蟾之影掃千災而風散届
萬福以雲臻襲慶穰穰崇椿萱而不老流芳
衮衮藹蘭桂以長新今故燒香自皈依
師尊大聖衆至眞之德得道之後升入無形
和與道合眞
以今清旦行道請法衆等運茲三捻上香
願此香烟騰空俓上供養
无上至眞師寶臣等皈身皈神皈命首體投

地仰依
太上三尊願以是功德皈流
溥天率土中國外夷四民九流六軍萬姓並
願玄雲覆育法雨沾濡四極同仁厭弓旃之
陋俗八圓載德藹冠帶之華風閑紫塞之秋
烽絶翠林之夜警一犂雨足謳歌共戴於堯
天萬頃雲連鼓舞齊歡於舜日今故燒香自
皈依
師尊大聖衆至眞之德得道之後升入無形
和與道合眞

禮方懴方
三啓頌
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世享大福
又
鬱鬰家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
又

大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮
太上无極大道
(臣)等志心稽首禮
三十六部尊經
(臣)等志心稽首禮
玄中大法師

重稱法位
具位奉行黄籙太齋法事小兆臣某與臨壇
官衆等謹重誠上啓
太上无極大道元始天尊太上道君太上老
君无上玄老十方巳得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等
野馬微生醯雞陋質幸玄樞之快覩欣道運
之興行紫鳳琅書徒佩又玄之奥青虬瓊篆
謾叅旡上之竒悠悠入室以精思耿耿靣墻

而浩難澤宏漢網荷葑菲之不遺功契虞機
誓櫟樗之益勉弘道秉丹青之信承符敦金
石之盟上移帝恩下從民欲今齋主某切切
雲霓之望依依日月之華葵志烟濃激蕃禧
於此日茅心月瑩期純嘏於他生尚慮宿垢
濛濛客塵藹藹展轉十八界罔知慧燭之髙
張循環千萬生誰覺昏衢之穩駕業山霧障
定水波翻五藏剪其靈源七情攘其覺地違
天文而干地理慢人紀而賤神靈愆書水火
之曹過紀隂陽之録惡根未剔善蕋難敷仰

惟上聖之髙明深軫下愚之㝠昧飛金雞於
碧落温詔羅敷來丹鳳於紫霄德音鼓動日
爍有顯有微之咎氷清在大在小之愆爲削
字於黒編即移名於青簡福樹䕃霏烟之耀
歩武髙華道芽騰紫炁之輝精神爽潤固朱
顔於春晝凝翠鬢於歲寒今生之福祉增崇
後世之慶基益茂隨劫輪轉永隆清靜之風
與天迴旋常際光明之運由中有禱臨下無
私上願髙厚清寧山川澄晏白麟薦瑞赤鴈
開祥十雨五風融泰和於宇宙八蠶九榖彰

盛治於郊畿榆關絶飲馬之憂扮社息遺蝗
之慮飛潜樂育動植歡生則上明
天尊大慈之澤下副臣等皈命之誠謹啓以
聞
十念
一念爲道四大合德齋主七世父母免脫憂
苦上昇天堂衣食自然
二念帝王國主道化興隆庠序濟濟皇敎恢
弘威儀翼翼普天所瞻民稱太平四夷賔伏
祅惡自滅賢聖日生

三念法師功德大建敎化明逹俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範
六念損已布施道士及飢寒者天下人民各
得其所
七念蠕動跂行一切衆生咸蒙成就
八念赦貫前生今世罪對立功補過
九念家門隆盛宗廟有人世生賢才
十念尊受師經不敢中怠平等一心廣度一

切克獲上仙白日登天拜見太上永成眞人
雲車羽駕和與道合眞
存神復爐
香官使者左右龍虎君侍香諸靈官當令臣
清旦陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭烟傳臣向來所啓之誠速逹俓
御
太上无極大道至眞玉皇上帝(御前)

出堂頌

靈寶領敎濟度金書卷之一百六十一


















