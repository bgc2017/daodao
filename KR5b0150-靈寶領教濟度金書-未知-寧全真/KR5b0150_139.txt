










靈寳領教濟度金書卷之一百三十九(一百四十)
(同卷)問七
洞微髙士開光救苦眞人寗全眞授
靈寳通玄弘教水南先生林靈眞編
科儀立成品祈禳通用
周天燈儀
歩虚灑淨祝香
碧霧浮空緑雲凝靄遍十華而鬱秀騰六合
以融芳牛首氤氲獅頭縹緲以今恭𤑔寳香
遥瞻供養

太上無極大道三清上聖十極髙眞紫微垣
帝座星君太微垣帝座星君天市垣帝座星
君勾陳華蓋天皇大帝君太陽鬱儀帝君太
隂結璘皇君五方五德星君四餘四曜星君
南辰六闕延壽星君北極九府延生星君東
方蒼龍七宿星君南方朱雀七宿星君西方
白虎七宿星君北方玄武七宿星君周天乾
象十二分次一切星宰仗此寳香普同供養
伏聞秉陽有赫耀三景以開明垂象無私散
五常而廻度碧落内尊於帝座玄虚旁列於

星垣烏兔循環定曉夜晦明之象虎龍輪轉
正朝昏出没之期爲帝車而定南北之樞機
周天輻而正東西之槖籥一十二次上列虚
無三十六禽下符妙有中外宫别隱見之異
黄赤道辨邪正之差俯司方域之災祥仰輅
玄穹之機眚凡伸控謝必獲感通依依臨下
之恩切切由中之禱今醮官某乾清㣧炁坤
濁凝形荷經緯之照臨感玄黄之化育仰瞻
紫漢炯然而瓊彩陸離旁睇青霄燁爾而瑶
芒璀璨皈依芝座環列蓮缸周天之璧月呈

輝傾心事上帀地之珠星流彩稽首由中扣
風罄以球鳴擊雲鐘而玉振歩虚朗徹梵唱
流明關祝
無上周天星燈一座恪祈景貺庸輅蕃釐伏
願醮官某心地氷清性天玉潔景星夕曜履
福地以熈春湛露朝濡樂壷天而宴景金波
髙照玉漢斜飛五福雲臻固精神而不老三
壽天錫御歩武以長新庶彚均榮一人有慶
澤飛濳而化化滋動植以生生稽首皈依無
極大道

福生無量天尊
(臣)衆等志心皈命無上玉虚天紫微太微
天三垣帝座星君勾陳華蓋天皇大帝
星君斗中神仙和諸靈官
伏聞東西蕃環列尉丞後臨閣道左右掖周
羅將相前御端門太微號三光之庭紫微受
衆星之拱旁稱天市實應地封勾陳尊大帝
之居華蓋顯天皇之位握三元牒秉萬神圖
外昭布於星垣内聿嚴於天座光明潤澤表
九重休徴之符微暗昬蒙示萬乗災期之兆

凡勤拳而皈命必激越以馳神今醮主某饗
帝克誠事天以實望蘭缸而容與想芝炬之
熒煌皈命無上玉虚天紫微垣帝座星君太
微垣帝座星君天市垣帝座星君勾陳華蓋
天皇大帝星君伏願民情上通天休下達萬
八千歳逍遥盛世之春秋千二百年遊宴清
時之日月朱顔怡悅緑鬢豐茸稽首皈依䖍
誠讃詠
信禮無上玉虚天紫微垣帝座星君太
微垣帝座星君天市垣帝座星君勾陳

華蓋天皇大帝星君
玄象垂光碧落流芒紫微太微天市居旁
中嚴帝座臨照萬方一人有慶潤澤吉昌
御勾陳口越有天皇下司黎庻昭爾災祥
小兆皈命惠澤無疆(和)願得長生
福生無量天尊
(臣)衆等志心皈命無上玉虚天太陽炎光
帝君太隂素曜元君斗中神仙(和)諸靈
官
伏聞鬱儀結璘胤隂陽之精粹方諸陽燧承

鳥兔之英華麗天而五色流芒燭地而萬方
煥景負珥抱璚仰吉徴於玄虚重暈陽光瞻
嘉符於碧落光騰暘谷影浸廣寒别分至啓
閉之差盈縮升降辨朔望晦明之異朏肭疾
遲雖來徃於天中實升沉於地表凡勤拳以
皈命必激越以馳神今醮主某饗帝克誠事
天以實望蘭缸而容與想芝炬之熒煌皈命
無上玉虚天太陽炎光帝君太隂素曜元君
伏願上帝鑒觀下民欽若八荒壽域通無聲
無色之天九軌福郷造不識不知之地物無

疪癘家有禎祥稽首皈依䖍誠讃詠
信禮無上玉虚天太陽炎光帝君太隂
素曜元君
陽精隂粹二景流暉經天煥彩旋行兩儀
炎光歳周黄華月馳一見一隱晝夜陸離
入交入轉朏肭盈虧下司黎庶明示眚機
小兆皈命百禄來宜(和)願得長生
福生無量天尊
(臣)衆等志心皈命無上玉虚天重華執法
太白伺晨地㬋五德星君斗中神仙(和)

諸靈官
伏聞東西南北中布五方而應化木火土金
水分五德以行權仁表號於青華禮尊名於
熒惑因主客而分勝負太白轄兵由出入而
别昏晨伺晨典戰國家吉曜福德塡星空碧
災符變芒角鈎紀之象清臺常數匿伏逆進
退之躔經行出炎光後先歩占循黄道左右
凡勤拳而皈命必激越以馳神今醮主某饗
帝克誠事天以實望蘭缸而容與想芝炬之
熒煌皈命無上玉虚天五靈五德星君伏願

純嘏風生嘉祥日至鳶飛魚躍生生自樂於
春臺獸舞鳯儀化化常遊於夏屋天和雜襲
帝渥駢蕃稽首皈依䖍誠讃詠
信禮無上玉虚天五靈五德星君
五靈列位煥明五方歳星輔德水曜除殃
執法禮象太白騰光地睺拱照邦家吉昌
客流飛奔水火兵荒下司黎庶順祥逆殃
小兆皈命福德來翔(和)願得長生
福生無量天尊
(臣)衆等志心皈命天一紫炁星君大一月

字星君交初羅㬋星君交中計都星君
斗中神仙(和)諸靈官
伏聞主常主變以濳形仰天一太乙之號行
隂行陽而隱道企交初交中之稱曆紀四餘
名傳九執示福德兆災異炁孛殊形推交食
對闇虚計羅異狀或逆行於黄道或順歩於
清虚周伯熒煌想道星之夕見𧈪尤昭晳宜
彗曜之宵輝統領堪輿斡旋宇宙凡勤拳而
皈命必激越以馳神今醮主某饗帝克誠事
天以實望蘭缸而容與想芝炬以熒煌皈命

無上玉虚天天乙紫炁星君太乙月孛星君
交初羅㬋星君交中計都星君伏願民意濳
通帝心昭鑒歳功七十二候喜炁長春朞周
三百六旬祥光不夜門庭侃侃閭里雍雍稽
首皈依䖍誠讃詠
信禮無上玉虚天天乙紫炁星君太一
月孛星君交初羅㬋星君交中計都星君
順行天道道星彗星逆行乾度首尾周經
三凶一吉萬品權衡炁回四七孛運九齡
羅計十八倒景分程下司黎庶獨照福星

小兆皈命禎祥來并(和)願得長生
(臣)衆等志心皈命南辰六闕延壽星君北
極九府延生星君斗中神仙(和)諸靈官
伏聞地之北天之中配七元於七政地之南
天之北位六司於六辰爲天車而臨制四方
主天廟而權衡六合天之喉舌表論思獻納
之忠帝之股肱領爵禄賢能之任尊居朝著
權典疑丞移節度以佐中垣運行赤道典壽
命而儕列舍主宰黄圖乗魁建杓枕參觹角
凡勤拳而皈命必激越以馳神今醮主某饗

帝克誠事天以實望蘭缸而容與想芝炬以
熒煌皈命無上玉虚天南辰六闕延壽星君
北極九府延生星君伏願帝渥昭宣民欲廣
遂朝多岡鳯鞠青草於圓扉野絶谷駒靜緑
林於方域擊壤自樂負耒相歡稽首皈依䖍
誠讃詠
信禮無上玉虚天南辰六司延壽星君
北極九府延生星君
維北有斗南斗同倫南機北樞三省爰分
權衡攸寓將相稱尊一領金華一定晨昏

中斡帝化月𩲸日䰟下司黎庶何福不臻
小兆皈命歩武生春(和)願得長生
福生無量天尊
(臣)衆等志心皈命東方蒼龍角亢氐房心
尾箕七宿星君斗中神仙(和)諸靈官
伏聞象表蒼龍典東陸之七宿名尊太皥領
震位之諸星角職兵刑亢主疾疫氐爲休解
之舍動有征徭房乃明堂之宫靜司車駕心
號天王賞罰之立尾稱後官后妃之塲或内
朝或内庭奏事所屬曰天衢曰天馳布政攸

歸箕標嬪御之宫亦爲胡格之客凡勤拳而
皈命必激越以馳神今醮主某饗帝克誠事
天以實望蘭缸而容與想芝炬之熒煌皈命
無上玉虚天東方蒼龍角亢氐房心尾箕七
宿星君伏願慶鍚九清災消五濁景星夕燦
遍九野之光輝湛露朝濡廓八圓而潤澤萬
象止止庶績熈熈稽首皈依䖍誠讃詠
信禮無上玉虚天東方蒼龍角亢氐房
心尾箕七宿星君
東獸蒼龍角尾包維廣袤震方所象是宜

南箕口舌天根應氐理獄聽訟録功發欺
亢曁房心䟽廟爰依下司黎庶昭灼明輝
小兆皈命萬福咸熈(和)願得長生
福生無量天尊
(臣)衆等志心皈命南方朱雀井鬼栁星張
翼軫七宿星君斗中神仙(和)諸靈官
伏聞朱雀標稱統陸離之七宿炎帝應化任
離位之諸星井主水衡鬼爲祠事栁號厨宰
和滋味而主木功星典衣裳守盜賊而領急
事張列珍寳服御而觴客翼職徘優戲樂以

肅賔爲亭堠爲天都法令平而金玉積爲官
貟爲器府要荒至而禮樂興軫爲家宰輔臣
之官兼司車騎裁任之職凡勤拳而皈命必
激越以馳神今醮主某饗帝克誠事天以實
望蘭缸而容與想芝炬以熒煌皈命無上玉
虚天南方朱雀井鬼栁星張翼軫七宿星君
伏願頒貺上玄承休下土靈風披拂廓四海
以清夷聖日昭融㑹八紘而開泰枌榆露潤
桑梓煙消稽首皈依䖍誠讃詠
信禮無上玉虚天南方朱雀井鬼栁星

張翼軫七宿星君
南方朱雀啄翼參差統領離方三鶉流披
鬼察奸謀栁主風雷井爲南門星典繡衣
張號宗廟翼軫風隨下司黎庶變動先知
小光皈命延納嘉禧(和)願得長生
福生無量天尊
(臣)衆等志心皈命西方白虎奎婁胃昴畢
觜參七宿星君斗中神仙(和)諸靈官
伏聞白虎標名總西陸之七宿少皥司化領
兊位之諸星武庫奎司天獄婁職胃爲天藏

主倉廪以賑饑昴曰天街號旄頭而備敵畢
任邊將觜典兵儲溝瀆攸司主犧牲而職孫
子弋獵是掌典葆旅而務斬除參膺殺伐之
權兼任要荒之外凡勤拳而皈命必激越以
馳誠今醮主某饗帝克誠事天以實望蘭缸
而容與想芝炬之熒煌皈命無上玉虚天西
方白虎奎婁胃昴畢觜參七宿星君伏願麗
日融怡和風鼓動祥光洞煥四時消無妄之
災瑞氣昭回八節輅有孚之慶百昌茂育萬
寳生成稽首皈依䖍誠讃詠

信禮無上玉虚天西方白虎奎婁胃昴
畢觜參七宿星君
獸標白虎耳昴目奎統領兊方西成攸施
婁主聚衆胃職荒饑畢司邊兵收歛觜時
參主權衡徼澤來歸下司黎庶福禄焉依
小兆皈命百順咸冝(和)願得長生
福生無量天尊
(臣)衆等志心皈命北方玄武斗牛女虚危
室璧七宿星君斗中神仙和諸靈官
伏聞玄武標名統北陸之七宿顓頊司治領

坎位之諸星斗號福廷牛主道路女稱婦職
之象絲綿金寳以製裁虚應宰臣之尊祠祭
岡陵而哭泣危有土功架屋之事室曰清廟
軍粮之儲爲宗廟爲關梁兼典壽命主𤓰菓
主祭祀仍領桓楹璧掌圖書亦拱田宅凡勤
拳而皈命必激越以馳神今醮主某饗帝克
誠事天以實望蘭缸而容與想芝炬以熒煌
皈命無上玉虚天北方玄武斗牛女虚危室
璧七宿星君伏願宸渥日宣民欲雨集時調
玉燭三光全而寒暑平歳屬金穰五榖熟而

人民育千林有喜一炁無私稽首皈依䖍誠
讃詠
信禮無上玉虚天北方玄武斗牛女虚
危室璧七宿星君
精明玄武騰蛇孔昭斗爲太虚犧牲主牛
嫁娶女職園陵虚昭危號天巿室稱廟朝
文章土功東璧兼標下司黎庶履御優游
小兆皈命百禄是遒(和)願得長生
福生無量天尊
(臣)衆等志心皈命周天分野十二辰次一

切星君斗中神仙和諸靈官
伏聞周列分野自玄枵至陬訾而莫差包别
封疆由寳瓶至𩀱魚而無忒標常名可名之
顯號表當見未見之隱躔赤黒黄精編集允
資於卓氏石甘巫姓歩占端藉於陶生察天
上之興衰定人間之禍福三垣璧燦照臨有
大小之殊列舍珠聮運行有踈宻之異吉凶
昭應測驗精詳凡勤拳而皈命必激越以馳
神今醮主某饗帝克誠事天以實望蘭缸而
容與想芝炬以熒煌皈命無上玉虚天周天

分野十二辰次一切星君伏願形麗紫虚澤
流黄混逍遥德履迓春到之門庭容與福襟
樂陽生之田里普薰井落均合熈平稽首皈
依䖍誠讃詠
信禮無上玉虚天周天分野十二辰次
一切星君
列舍周羅十有二辰布疆之域躔次攸分
繁星在天下典黎元福德機样變異災迍
各有攸屬影響逡廵明大吉應微暗凶臻
小兆皈命與物爲春(和)願得長生

福生無量天尊
向來關祝周天星燈一座並巳周圓伏以三
垣列舍昭昭設象於金經二景五靈奕奕流
形於玉緯開光善瑞兆顯災符大而有國有
家或禮樂刑政之變微而若民若庶或兵荒
水疫之憂自非近景貺以承天休曷克闡嘉
猷以脩人事今醮官某潔澄五體凝湛一心
念戴玄履黄允藉携持之聖力而攄丹旌素
莫酬化育之神功爰建蘭塲肅脩蘂範雲旂
縹緲瞻珠座以馳神風蓋徘徊望瓊闕而稽

首燄燄想周天之宿煌煌如帀地之星福逐
光騰災隨燼落伏願醮官某道心開發德性
昭明挿架籖香七葉溥絃歌之化堆床笏滿
五枝垂文獻之芳學詩學禮之優逰潤屋潤
身而茂恱卿雲耀彩瑞露凝甘凡圖形於端
倪均超跡於覆載拳拳有禱切切無爲稽首
皈依志心稱念福生無量天尊長生保命天
尊消災解厄天尊(和)不可思議功德

靈寳領教濟度金書卷之一百三十九
