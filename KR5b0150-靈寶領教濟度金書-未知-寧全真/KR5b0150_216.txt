










靈寳領教濟度金書卷之二百十六章四
　　　　洞微髙士開光救苦真人𡩋全真授
　　　　靈寳通玄弘教水南先生林靈真編
　科儀立成品(璇璣/齋用)
　　散壇儀
　　　啓堂頌
　　　各禮師存念如法
　　　宣衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨

名刋玉簡字録帝房乗飈扇景飛騰太空
出入冥旡遊宴十方五雲浮蓋招神攝風
役使萬靈上衛仙翁
　　　鳴法皷二十四通
無上三天九皇玉帝當召九皇靈官飛龍騎
吏綉衣使者三炁正神急上關啓玄壇土地
方域神真(臣)今散壇行道謹奉爲入意其諸
丹悃已録奏聞願得
元皇正炁來合(臣)身令(臣)所啓速逹徑御
至真无極大道

中天二大尊帝
九皇玉宸道君(御前)
　　　請稱法位
具位奉行玄靈璇璣妙齋法事小兆(臣)某與
臨壇官衆等今故燒香願以是功德上爲天
子王侯土地官長七世父母九族姻親(臣)等
三師四友係代學真天下兆庶以至蠻夷戎
狄鱗甲羽毛一切衆生無邊無量皈身皈神
皈命斗中大道九晨上真乞垂原赦積生今
世宿罪重過得免罹三災四煞五行六害七

傷八難九星天羅地網二十四厄之中智慧
性圓道心開發出群迷徑入希夷門永脫輪
迴超升成道逍遙雲際升入金門與聖合真
永不輪轉所啓玄感上御
至真旡極道前
　　　禮九晨(九位同只/換聖位)
　至心皈命中天大聖北斗貪狼陽明星君
　　　坐懴
(臣)法衆等志心皈身皈神皈命斗中大道九
晨上真以今行道散壇焚香禮懴(臣)聞璇璣

立象司七政以承天豁落垂精歩九靈而制
地幸畢趨朝之禮重殫扣陛之誠百拜敷陳
一忱罄折猶慮(臣)等惡根未翦善蘂難滋三
業風行徒奉懴罪消災之典六情霧滃莫明
皈真知命之方功期紀於丹書過悉消於黒
簿恪希海育庶副冰兢凝玉相於明堂誓宏
真業混金光於玄極永奉神猷(臣)等志心稽
首禮謝
无上至真三寳
　　　三啓頌

樂法以爲妻愛經如珠玉持戒制六情
念道遣所欲澹泊正氣停簫然神靜黙
天魔並敬護世世受大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念無不契錬質入仙真
遂成金剛體超度三界難地獄五苦解

悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位謹重誠上啓

斗極祖師洞真大道元始天尊斗極宗師洞
玄大道太上道君斗極真師洞神大道太上
老君玉皇大天尊玄穹髙上帝斗中之尊天
皇大帝斗中之主紫微大帝北斗髙上玉皇
尊帝君太微玉帝玄卿大帝君北斗太尉陽
明貪狼玉晨君北斗上宰隂精巨門玉晨君
北斗司空真人禄存玉晨君北斗遊擊玄㝠
文曲玉晨君北斗斗君丹元廉貞玉晨君北
斗太常北極武曲玉晨君北斗上帝天關破
軍玉晨君北斗玉帝洞明外輔玉晨君北斗

帝真隱光内弼玉晨君斗中天罡萬真節度
奎光帝君北斗九皇夫人九隂内妃三台華
蓋星君三官五帝九府四司斗中道德諸君
無鞅聖衆六十甲子本命星君玄中大法師
三天大法師寳上真人二仙使者九宫官屬
一切真靈臣等性惟摴散炁禀梨昏入室心
悠徒佩九光之鳳檢面墻志鬱未明八會之
龍章期息影於山林乃和光於塵𣗥功無絲
粟過有淵陵宏道憲天誓炳丹青之貞操學
真領教庸殫金石之堅盟庶賛天工上禆帝

化凡有投告盍爲關聞
　　　宣詞
按如詞言備殫激切臣等宿遵寳範崇建瑤
壇擁環珮以陸離羅旌旄而容與銀篝百和
紫煙籠罩於天衢瑶𥵂九成清炁盤旋於禁
路寳花四雨鈞樂九成珠葆金幢象洞淵之
妙宻翠旗玉蓋倣閶闔之崇嚴合庶職以對
揚會千官而載覲自今月某日爲始爲齋主
某崇建某齋三宣夜導引和氣消殄災氛公
私無侵擾之進門戸有昇平之喜果蒙妙感

普錫蕃釐㓂絶隂陽樂天和於泰定災潜經
緯融人事於髙門以今齋事慶成善功遐著
天人均慶幽顯交歡南控𩥵樞將返葳蕤之
仗北瞻華蓋漸收晻靄之鞘旋萬聖於清虚
復衆真於碧落進班遷賞當校録於丹章崇
德報功冝驛呈於朱表(臣)等殫忱獻納潔巳
對揚玉格霜明慮觸四司之簡金科日赫懼
貽五帝之書期捨舊以圖新庶立功而補過
則上明
天尊大慈之化下副(臣)等皈命之誠謹啓以

聞
　　　宣表納官
　　　起鎮
　　　玄靈起鎮天尊
　　　玄靈真文請師起鎮(師執真文香/上熏之念)
(臣)謹重誠上啓
北斗九皇玉晨道君以今奉爲齋主某崇建
三五璇璣妙齋夙宵行道禮念玄真仰荷恩
光俯垂監映法筵告罷齋事圓成重啓真文
再揚妙化伏願中天玄靈童子明承中天消

災内音玉字告下諸天諸地無極無窮真曹
官屬爲弟子消災解厄保命延生削罪除殃
迎祥衍慶遵依典令火急奉行
旡上玉文神仙至真一三五變消災延生
无極无形中告璇璣日月五星飛流彗孛
一切真靈下告山川嶽瀆丘陵小兆弟子
敬奉微誠今日告齋行道誦經乞消罪録
丹編紀名禍不横染災不輕生消災解尼
保命延齡快樂無窮壽量可稱身心康泰
一切尊榮髙上告命萬神敬聽

向來宣演玄靈消災内音王字功德周圓伏
願天錫壽齡神資福祉解厄難二十四種永
無魔障之侵全應驗一十五條常有康寧之
被稽首皈依旡極大道
　　　發願
　一願乾坤明素二願氣象清玄
　三願聖人萬壽四願化洽八埏
　五願天垂甘露六願地發祥煙
　七願四時應候八願萬物生全
　九願家多孝悌十願國富才賢

　十一願齋功廣被十二願善瑞日臻
　　　存神燒香
香官使者左右龍虎君侍香諸靈官當令臣
行道散齋之所自然生金液丹碧芝英百靈
衆真交㑹在此香火爐前令臣學道得道求
仙得仙齋官蒙福幽顯霑恩十方仙童玉女
接侍籣煙傳臣向來所啓之誠速逹徑御
至真旡極大道
中天二大尊帝
九皇玉宸道君(御前)

　　　出堂頌
　　　引至幕
　　　謝師

靈寳領教濟度金書卷之二百十六





