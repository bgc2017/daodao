










靈寳領教濟度金書卷之二百十三
　　　　洞微髙士開光救苦真人寗全真授
　　　　靈寳通玄弘教水南先生林靈真編
　科儀立成品(璇璣/齋用)
　　晚朝行道儀
　　　啓堂頌
　　　各禮師存念如法
　　　宣衛靈呪
五星▲耀瑞炁飛浮元始集神天地交周
玉符寳節嘯命微幽擲火揚威奸凶無留

萬魔振伏紛葩却消摧怪伐惡道炁周流
神光照夜隂翳俱消萬仙降格扇景乗飈
群生咸遂惠遍神州
　　　鳴法皷二十四通
　　　發爐
無上三天九皇玉帝當召九皇靈官飛龍騎
吏綉衣使者三炁正神急上關啓玄壇土地
方域神真(臣)今晚朝陞壇行道謹奉爲入意
其諸丹悃已録奏聞願得
元皇正炁來合(臣)身令(臣)所啓速逹徑御

至真無極大道
中天二大尊帝
九皇玉宸道君(御前)
　　　請稱法位
具位奉行玄靈璇璣妙齋法事小兆(臣)某與
臨壇官衆等謹同誠上啓
斗極祖師洞真大道元始天尊斗極宗師洞
玄大道太上道君斗極真師洞神大道太上
老君玉皇大天尊玄穹髙上帝斗中之尊天
皇大帝斗中之主紫微大帝北斗髙上玉皇

尊帝君太微玉帝玄卿大帝君北斗太尉陽
明貪狼玉晨君北斗上宰隂精巨門玉晨君
北斗司空真人禄存玉晨君北斗遊擊玄㝠
文曲玉晨君北斗斗君丹元廉貞玉晨君北
斗太常北極武曲玉晨君北斗上帝天關破
軍玉晨君北斗玉帝洞明外輔玉晨君北斗
帝真隱光内弼玉晨君斗中天罡萬真節度
奎光帝君北斗九皇夫人九隂内妃三台華
蓋星君三官五帝九府四司斗中道德諸君
無鞅聖衆六十甲子本命星君玄中大法師

三天大法師寳上真人二仙使者九宫官屬
一切真靈(臣)聞河圖三竒昭虚無之妙炁混
元六甲彰變化之靈功凌空則履璣衡以回
飛宴坐則乗魁罡而激指三五以變運豁落
以耀神竒四七爲常首攝提而移節度萬靈
統御群品裁成(臣)等誓奉真宗期修至道佩
玉清洞陽之籙迹混紛葩綴紫宸御景之班
志期霄漢素履敢干於邪見丹衷克證於玄
功日月如馳風雲莫際聖垂教法盍宣化以
同仁天降吉祥庶承流而錫福凡有投告敢

不關聞
　　　宣詞
按如詞㫖備切䖍祈(臣)聞龍漢分精道冠大
千而御運鶴鳴演粹教弘正一以提封自金
闕之真尊敷玉垣之妙化功沾水陸真敬禮
而聖護持善及存亡鬼潜消而精伏匿倘罄
急難之悃俱蒙保護之恩齋主某負隂抱陽
戴天履地念野馬紛逐寧無謀身以謀家而
織烏迅飛盍罄立功而立德惟仰玉杓於地
北實提金紀於天中請福延生作苦海慈悲

之棹消災懴罪爲迷途智慧之燈爰肅蓬居
庸徼芝幄兩畨匡衞拱真靈之金墀六府泰
階接璇璣之玉闕飛翠葆流精而下邁飄珠
旛耀景以前驅夜炁玲瓏舞參旗於黄道霄
輝鬱勃㵼銀漢於碧虚鶴馭徘徊鸞和混合
探芻蕘之素禱鍳葑菲之丹忱惠藹乾坤德
符幽顯以今晩朝陞壇行道請法衆等運兹
初捻上香
願此香煙騰空供養
至真無上道寳天尊(臣)等皈身皈神皈命五

體投地願以是功德上祝
皇帝陛下伏願道參無極德浹有生頒朔授
時五紀契天輪之運提封御宇九畿逾地軸
之旋彰鴻福於億年歷龜齡於萬載后妃列
御端六宫而正君心太子諸王總百工而勵
臣節今故燒香自皈依
師尊大聖衆至真之德得道之後保天長存
(和)與道合真
以今晚朝行道請法衆等運兹二捻上香
願此香煙騰空供養

無上至真經寳天尊(臣)等皈身皈神皈命首
體投地願以是功德皈流齋主某伏願道生
性命德養精神韻恊先容襲人和於貞操香
凝晚節邀天爵於孤標霄輝融眷序之華正
炁藹門庭之麗芝蘭挺秀垂燕翼以傳芳矯
梓舒華攀龍鱗而登美今故燒香自皈依
師尊大聖衆至真之德得道之後永保安寧
(和)與道合真
以今晚朝行道請法衆等運兹三捻上香
願此香煙騰空供養

無上至真師寳天尊(臣)等皈身皈神皈命首
體投地願以是功德皈流齋主家七祖九玄
三生四負幽關含識㝠路曹僚並願離妄成
真明心證性超凌愛網辭五渇有漏之林解
脫𡨚機登九清無爲之岸夜壑陽回於暖律
寒庭春到於朝綸逹性相空入一乗而六如
盡釋悟心法妙融三際而萬境俱空今故燒
香自皈依
師尊大聖衆至真之德得道之後身入無形
(和)與道合真

　　　禮方懴方
　　　三啓頌
樂法以爲妻愛經如朱玉持戒制六情
念道遣所欲澹泊正氣停蕭然神靜黙
天魔並敬護世世受大福
又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又

大道洞玄虚有念無不契鍊質入仙真
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上無極太道
　(臣)等志心稽首禮
三十六部尊經
　(臣)等志心稽首禮
玄中大法師

　　　重稱職位
具位奉行玄靈璇璣妙齋法事小兆(臣)某與
臨壇官衆等謹重誠上啓
斗極祖師洞真大道元始天尊斗極宗師洞
玄大道太上道君斗極真師洞神大道太上
老君玉皇大天尊玄穹髙上帝斗中之尊天
皇大帝斗中之主紫微大帝北斗髙上玉皇
尊帝君太微玉帝玄卿大帝君中天大聖北
斗九晨上道君九皇夫人九隂内妃斗極玄
曹一切真宰(臣)聞尊帝瓊宫降晨華而椿齡

衍茂玄樞玉省承天芳而芝檢飛流惟通寂
感之玄斯契潜昭之妙况九皇垂象流精下
映於坤維而八卦成形禀粹上符於乾度仰
範圍而有翼毎槖籥以無遺今齋主某待旦
翹勤競辰激切念營營逐景繼罪根而好羣
情衮衮乘塵入邪宗而迷真道况經緯戰充
於瑤曆而隂陽形闘於珠纒福禄權貴之竒
受中易背的劫刃刑之變臨下多違願消慝
以作豐亨冝迓福而臻泰長惟資善禱庶絶
惡縁爰遵玉笈之科式舉瓊章之典清淨堂

宇羅像世之威儀嚴置壇場備朝天之科法
伏願九靈錫命七元守形勑德曜以臨畿三
災消落勒威星而退舍百福來臻運限之枝
𠏉冰清身命之𨇠離玉潔南陵真屬爲辟斥
於妖邪北斗靈神咸驅除於障厄眷序享春
臺之樂門庭臻厦屋之歡萬種如心千縁稱
意蒙羅敷於玄貺實衣被於洪恩上願國土
清平黔黎康泰西成東作倉箱實而田野熈
熈春誦夏絃箕裘紹而里閭穆穆洪鈞坱圠
皇極涵濡則上明

天尊大慈之化下副(臣)等皈命之誠謹啓以
聞
　　　發願
一願大道流行溥天懷德
二願一切有生咸皆悟道
三願九夜悲魂一時解脫
四願孤魂無依咸得受生
五願天下太平五榖豐熟
六願臣忠子孝君仁父慈
七願四海㑹同𡨚親和睦

八願潜胞處卵咸得生成
九願積疾新痾旋即痊愈
十願孤露衆生豐衣足食
　　　存神燒香
香官使者左右龍虎君侍香諸靈官當令(臣)
晚朝陞壇行道之所自然生金液丹碧芝英
百靈衆真交㑹在此香火爐前令(臣)學道得
道求仙得仙齋官蒙福幽顯沾恩十方仙童
玉女接侍蘭煙傳(臣)向來所啓之誠速逹徑
御

至真無極大道
中天二大尊帝
九皇玉宸道君(御前)
　　　出堂頌
　　　引至幕
　　　謝師



靈寳領教濟度金書卷之二百十三
