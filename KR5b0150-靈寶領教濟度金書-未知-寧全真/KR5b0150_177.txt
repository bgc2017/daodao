










靈寳領教濟度金書卷之一百七十七垂八
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品(預修黄籙齋用)
生身受度儀
歩虚啓師至受度壇前
宣解穢符洒淨
設衆眞監度醮宣大道表進呈
賛引至法座前
金闕化身天尊升座

此香凝太極之元精分天倪之妙炁霏煙羅
絡玄珠洞煥於虚无寳霧回旋神谷潜通於
寥廓祥開五劫運洽三靈爇向爐中遥瞻供
養
太上无極大道虚无自然元始天尊太平金
闕前聖虚皇玉晨大道君太平金闕後聖混
沌玄元老君東華九微太眞上相司命青童
玉明大道君西靈九眞太妙萬炁祖母青金
丹皇大道君東極青玄老君運明保元上帝
玉清神霄眞王南極長生大帝靈寳自然九

天生神上帝无上度人三十二天上帝太丹
炎光鬱儀太陽帝君黃華素耀元精聖名太
隂元君五方五德星君四曜四餘上眞道君
南辰六闕上眞道君北極九府上眞道君三
台華蓋星君周天列宿星君十方无極飛天
神王長生大聖无量度人不死尊神度世司
馬大神好生韓君丈人靈寳護魂侍魄養炁
通血中主君靈寳注筭記名落死上生大魁
君三元三官大帝君靈寳五師眞君三天門
下大勲魔王九天金籙無量壽生神君九天

諸司眞君天曹都大校量功德院使眞君天
曹諸司眞君上元金籙院使眞君中元玉籙
院使眞君下元黃籙院使眞君南昌上宫朱
陵火府太玄生左府主宰髙眞三洞四輔經
籙符法上聖髙眞仙靈官吏五嶽五帝眞君
飛仙眞人洞天福地得道眞仙東華諸宫華
陽洞天三府領教髙仙上聖祖玄眞師經籍
度師列位眞人地水職司城隍社令三界官
屬無鞅聖衆仗此寳香普同供養(臣)聞元始
開圖虚皇演教三洞四輔昭回濟度之仁風

八極九垓普沐生成之化雨闢隂陽於不夜
陶壽域於長春妙契同仁道宏無外臣𦍒承
宿慶獲際眞機寤寐學眞勤拳領教企雌雄
四五之邃洞隂陽三一之微出青入玄媾坎
離於神室役神運虎列丁甲於玄關欲祈功
行之圓願沛玄元之澤今有入意是以精心
扣請潔巳陳情念塵境百年有妄根之結習
而業縁三世或宿累之纏縈荏苒韶華顚㝠
輪轉非籲天而請命將無地以措躬庸遵生
身受度之科專按預修功德之㫖罪消北府

刋黒鬱之紛紜名注南宫列金編之錯落砥
柱見在津梁未來期増福慶於无窮式固壽
齡於有永恭望天慈矝憫帝澤周流即傾光
而臨軒勑衆眞而監度副民庶皈依之悃敷
帝眞溥博之恩臣不勝激切望恩之至謹稽
首再拜以聞
平坐讃衆誦金眞章
天魔乗空發萬神駭神庭託化謡歌章
隨變入无名囂塵何紛紜穢道當塗生
雲合結朱空北帝湧神兵鼓極自知道

玄運來相征上景御飛轡迅駕檢雲營
促校北帝録收執群魔明豁落張天羅
放威擲流鈴金眞護空洞玉光煥八㝠
金符守上宫神精戮天精剪滅萬妖炁
億億龜齊齡上承九天信嘯命靡不傾
招眞究三洞惠誦朗日清八道望玄霞
七轉緯天經洞合帝一眞抜度七祖程
削落五苦根反魂蒙受榮金光耀寂室
神燭自然生香花散玉宇煙炁徹玉京
帝遣徘徊輦三元降緑軿迅駕騰九玄

朝我玉皇庭
本壇謹按靈寳玄科遵嗣師秘旨奉行生身
受度三洞金科祗請無鞅數衆天尊咸升法
座降下百千萬重道炁普遍靈壇神化浮霞
明星寳宫去地七仞凝九色慶雲以爲關鍵
忍辱寳光以爲却敵大靈眞炁以爲寮孔智
慧寳光以爲城塹玄元洞清以爲泉池四信
寳光以爲階道六慧寳光以爲寳樹戒珠寳
光以爲花實天花寳光以爲薦地虚无自然
之光以爲金殿瓊樓太虚靈眞寳光以爲朱

臺玉闕太眞寳光以爲八鸞虚皇寳光以爲
九鳯无量寳光以爲獅子玉晨寳光以爲仙
鶴玄靈寳光以爲鐘磬玄風寳光以爲仙樂
法蓋寳光以爲神燈香雲寳光以爲華蓋朱
雀寳光以爲幢節青龍寳光以爲命魔之幡
萬炁寳光以爲驛吏之符浮黎元始天尊自
眇眇大羅之上分布寳光洞煥太空開明三
景上極无上下極无下悉皆朗耀玉女金童
靈官仙宰億乗萬騎浮空而來降臨壇所證
明受度俾預修弟子某陶沐靈津蕩除垢穢

生身受度與道合眞法衆運誠稱揚讃詠
宣呪
今日欣慶受度歷關諸天請滅三惡斬絶地
根飛度五户名列太玄魔王監舉無拘天門
東斗主筭西斗記名北斗落死南斗上生中
斗大魁總監衆靈青帝護魂白帝侍魄赤帝
養炁黒帝通血黃帝中主萬神無越三遍
大聖元始天尊
第一壇受度
歩虚引弟子詣

太一救苦天尊前上香再拜
信禮無上大羅天太一救苦天尊
玄掖振雲袂飛空樂未央髙歩七寳林
逍遥天衢長迢迢玉京山瓊臺耀飛梁
仰觀黃金闕俯窺白玉牀中有黃老君
紫炁斡天章宴坐捧生籍緑筆紀華陽
萬劫長無期超凌不死郷
(臣)謹上啓太乙救苦天尊切以東華妙嚴之
境鼓舞仁恩▲都考對之司主張罪報惟賴
威神之力庶開拯濟之門重念預修弟子某

浩劫根塵多生障累九玄七祖過愆書北簿
之名四負三生怨憾掛玄曹之録非經蕩滌
慮有纏縈或塜訟之潜興或𡨚尤之報對生
身有累道炁未符伏冀廣運慈悲曲施惠澤
沛陽春於幽夜俾億曽萬祖以超淩煥生炁
於寒庭庶積釁故𡨚而解釋身心清靜福惠
昭融一如無量度人之章宻契靈寳嗣師之
旨衆眞監度注上生名玄壇表文謹當宣奏
宣表關發宣符奏
本壇遵奉道㫖關白太乙救苦仙吏救苦眞

人救苦童子靈寳上解祖考靈官千和萬合
靈官請啓眞慈隨我神運特爲預修弟子某
升抜祖玄解釋冤對
太乙救苦天尊宣牒
謹請靈寳追度世民九祖解脫大神度爲弟
子某超度祖玄斷除塜訟
焚度九祖符
三天煥景赫明重泉符光照夜鐡城開宣
九清有命結節開連勑赦所被七祖九玄
乗光希陽泛景虚玄

謹請靈寳追度世民六親情眷大神度爲弟
子某超度宗親解釋考對
焚度六親符
玉清勑下億劫種親罪源未釋考訟生人
鴻恩寵頒四象吁員抜出地户福慶无邊
靈飛鬱勃道炁千千
謹請靈寳分釋𡨚對斷結除仇大神度爲弟
子某解釋𡨚仇和平執對
焚解𡨚仇符
陽光照耀三景開明開泰沉滯異骨成親

北都部衛爲友爲朋紫清玉文洞惠㝠平
罪籍蠲除上升玉京
謹請靈寳解脫除殃消災詛厄大神度爲弟
子某解除呪詛和釋牽纏
焚解呪詛符
寳珠懸空十遍轉經齊同慈愛自然應靈
開釋考對萬道昭明呪詛惡毒積穢飄零
乗雲駕空霄朗澄清
預修弟子某祖玄升度債負消平永無塜訟
考累之憂任意逍遥於福地獲免執對拘連

之報隨縁宴樂於壷天長處福庭益綿道果
此皆元始慈悲之大造實由天尊護度之深
恩所冝稽首肅恭凝神禮謝更憑法衆吟咏
洞章
吟功德金色光讃
大聖元始天尊
第二壇受度
歩虚引弟子詣九幽前上香再拜
信禮無上大羅天九幽抜罪天尊
雲衢耀明景瓊田植紫芝神風翔髙清

琅琅聲何悲三華覆八圓梵炁籠玄機
至道參寥廓招眞凌雲飛吟哦懽蒨燦
閬風暎崐池下有招仙子千劫戲雲衣
不老游萬天十極雲霜棲
(臣)謹上啓九幽抜罪天尊伏以三極權輿敷
浩蕩玄元之化九幽録籍定校量考對之司
惟頼慈仁庶消咎釁重念預修弟子某受生
浩劫踐履紅塵陽罪隂愆寧免三官之鼓筆
昨非今是易令十地之書名匪經赦原坐成
障累旣生身之未滌慮道炁之莫臨伏望惠

澤周流洪恩浩蕩疾除罪簿符削死上生之
科落滅惡根契移籍登眞之旨一身清淨萬
業昭融一如無量度人之章宻契靈寳嗣師
之旨衆眞監度注上生名玄壇表文謹當宣
奏
宣表發關宣符奏
本壇恭奉道旨關白九幽抜罪仙吏靈寳疾
除罪簿靈官落死上生靈官請啓眞慈隨我
神運特爲預修弟子某削落愆尤銷除罪籍
九幽抜罪天尊宣牒

謹請東極青宫九龍使者度爲弟子某削落
罪籍紀録善功
焚九龍符
東華九炁玉符自然帝恩普被天地生仙
業垢罪波隨食消捐靈光曲照煥映寒泉
結節解散𡨚對開連生死快樂鬱藹霏煙
謹請靈寳追索生民罪籍大將度爲弟子某
焚滅死籍注上生名
焚削死籍符
天恩地澤大道開明五靈凝秀生炁清澄

削落罪垢毀籍削名北都宰制罔敢不承
胎青鬱散掃除寒庭逍遥无爲南宫上升
謹請青玄移籍司仙官度爲弟子某移割隂
簿増紀仙編
焚移籍符
上帝有勑隂陽運靈惡根消化赫奕朱陵
移籍更生碧簡耀明元始凝妙削落死名
三光合景二炁齊并紫虚自然億劫無傾
預修弟子某罪籍旣銷生名更録宿愆氷釋
靈光洞妙於形神善果春融壽域安閑於寥

廓自此福芽山固從兹性海淵澄極地長春
後天難老此皆元始慈悲之大造實由天尊
護度之深恩所宜稽首肅恭凝神禮謝更憑
法衆吟咏洞章
吟焚詞讃
大聖元始天尊
第三壇受度
歩虚引詣逍遥快樂天尊前上香拜
信禮无上大羅天逍遥快樂天尊
紫蓋荣神麾朱霜映清微鬱儀煥丹極

結璘耀玄輝神風挹三素九老揚雲畿
俯仰重霄上宴樂服靈虚携晨朝玉賔
西華羅髙墀窈窕方諸宫青童躡雲墀
旋歩歌丹鳯朗嘯乗雲飛
(臣)謹上啓逍遥快樂天尊切以帝眞慈憫終
天植八極之津梁衆生顚㝠浩劫囿六塵之
縈縛相期解脫仰企陶鎔重念預修弟子某
世網輪廻識塵流浪三業六根之累乆縶行
藏三尸五苦之愆莫能飛度正塗易𣗥業海
未澄慮生身尚汨於塵波恐道炁未敷於俗

體伏冀洪慈曲運厚澤廓施三天妙光滋沐
百關而洞朗九陽慧燭照除萬念以安寧一
如無量度人之章宻契靈寳嗣師之㫖衆眞
監度注上生名玄壇表文謹當宣奏
宣表發關宣符奏
本壇恭奉道旨關白逍遥快樂仙吏靈寳斬
絶地根靈官飛度五户靈官請啓眞慈隨我
神運特爲預修弟子某斷滅業根遣除尸累
逍遥快樂天尊宣牒
謹請靈寳主非靈官度爲弟子某除滅三業

檢制性情
焚三業符
元始靈化神光鬱凝渾淪剖判三極分形
沖和交䘮業累自縈玉符誕布罪根肅清
復還本始神景洞明隂陽妙運元亨利貞
謹請靈寳主罪靈官度爲弟子某清淨六根
消除翳累
焚六根符
樞機握運生神布靈胞胎結節根塵固凝
天谷大淵化爲仇城上帝垂光曲赦無停

北都刋緑南極紀名邪不干正守一回嬰
謹請靈寳落滅惡道靈官度爲弟子某斬割
三尸永保長生
焚三塗符
玄靈肇啓三仇交并欲塵自累萬罪急生
太上玉勑誅斬尸彭北都苦道晨輝煥明
三途罷對萬福來膺保制劫運上朝紫庭
謹請靈寳飛度尸累靈官度爲弟子某斷絶
五欲常享利貞
焚五苦符

混元羅勃結紫廻青五賊剪鑿九竅紛紜
惡根罪障宻暎幽扄晨光照耀五道開明
邪門閉塞南宫定名逍遥无極祖炁流行
預修弟子某業根清淨尸累斷除心地朗明
識大道指歸之路性天昭徹透塵寰虚妄之
關靈源澄湛而五炁朝元神室虚玄而三花
凝混此皆元始慈悲之大造實由天尊護度
之深恩所宜稽首肅恭凝神禮謝更憑法衆
吟咏洞章
吟超度三界難讃

大聖元始天尊
第四壇受度
歩虚引詣火煉丹界天尊前上香拜
信禮无上大羅天火煉丹界天尊
西宴瑶池湄東遨蓬萊津倐忽越桑田
暘谷耀朱晨龍旌曵千林寳蓋廻九眞
流鈴煥中黃握節斥魔氛萬仙拍手笑
清歌浩无垠翹傾覩太无齊齡太山賔
咽服玄英醴六合雲𤇆新
臣謹上啓火鍊丹界天尊切以金液鍊形虚

皇演登眞之玉訣紅塵混迹衆生迷學道之
玄宗願永脫於苦輪合皈神於化冶重念預
修弟子某宿履迷津幸逢道炁養生保命莫
明固濟之源治病伏魔未悟防閑之要或致
隂陽之㓂恐干情萃之和非仗玉符曷消塵
障伏冀慈悲浩蕩符命昭回水火舒二炁之
英形神受鍊乾坤契五行之妙榮衛通眞一
如无量度人之章宻契靈寳嗣師之旨衆眞
監度注上生名玄壇表文謹當宣奏
宣表關發宣符奏

本壇恭奉道旨關白火鍊丹界仙吏靈寳受
鍊更生靈官消諸不祥靈宫請啓眞慈隨我
神運特爲預修弟子某鍊質養眞蠲災保命
火鍊丹界天尊宣牒
謹請金液鍊形符吏度爲弟子某潔清形體
迎迓禎祥
焚金液鍊形符
金液鍊形與道合眞開明三界是爲天根
无爲无極无始无終元皇九醜靈魔絳宫
紫雲飛天身乗六龍水上火下流入三宫

神歸陽明大道自通
太液鍊形金馬驛程上下水火森羅淨霐
元範恢漠幽寂度人受鍊无窮爲道至眞
三宫升降五炁合并太上符命六丁潜形
紫羅鬱秀行符玉京
謹請上清太液鍊神符吏度爲弟子某澄瀹
精神保護經絡
焚金液鍊神符
太上鍊神九歩八坤行罡七轉内外合成
三台子午絳宫受眞符鍊萬虚赤火降心

辟除惡毒徃來俱榮北都曲府雖合上清
大洞自然風火無停
坤順内榮甲乙潜形三魂受錬七魄玄㝠
五炁中理斷滅惡靈九宫康配列言上清
太乙含光剪伐魔精天圓四正地方神寧
受錬神魂徃來玉京五嶽鎮伏萬毒自傾
謹請上清養生保命符吏度爲弟子某和合
年齡延續夀命
焚金液養生保命符
天圓地方六律九章養生保命賜我延康

北辰回指受炁三光𥙷津錬神受臣天罡
益眞正一天皇上王符命升遷太明和强
天帝玉眞赤童和陽我道自然孚澤洞常
上帝玉清紫微黃庭三宫升降授我遐齡
金闕玉符剪魔伐精九元離合▲政驅兵
水火木土金方四靈北帝延年保命生根
五帝大魔大帥行刑内外旣濟元亨利貞
謹請上清伏魔符吏度爲弟子某剪伐魔精
匡扶夀命
焚金液炁雷伏魔符

天玄蒼蒼地黃平平雷公辟邪電母應天
天丁力士驅龍在前風伯兩師領兵三千
摧山破嶽六丁秉權統攝魔鬼擲火成煙
四目老翁大帥仗幡烕猛我神道炁自延
風火水土流金火鈴震魔斬鬼馘伐魔精
是鬼䘮膽無輙容情雷公霹靂食鬼吏兵
三千使者七千天兵刀斬斧劈雷電摧傾
群妖東首鬼精自驚神罡自揮天帝靈靈
謹請上清治道符吏度爲弟子某遏截遊精
導迎和炁

焚金液伏魔治道符
佐符天乙治道元君太白眞卿六甲吏兵
吞魔䘮魄攝魅縛精擲火神王南神上賔
紫微靈官食鬼吞精三官總攝魔崇潜形
安我五藏使我長生上帝玉符錬形甲庚
治道神章炳錬魁罡七政八靈萬神延康
三台輔佐大道吉昌力士天丁戮兵无疆
流金火鈴五帝魔王北辰衛我天勑皇皇
金液神符三宫濟房流霞赫耀護我穹蒼
謹請上清領兵符吏度爲弟子某統部官將

搜滅魔靈
焚金液總攝領兵符
五藏元君總攝大神受錬我體制我神魔
心肝脾肺賢目耳靈齒擊鍾鼓信雷發聲
虛虚玄玄尊尊臨臨煞尸煞鬼爲將爲軍
太上玉符洞歌自眞出入自然乗飛五雲
天帝玉眞三皇上君太乙司命桃康合延
吐毒猛獸擲火天丁領兵大將破鬼滅形
五藏神人各喜安寧酆都曲府明檢鬼營
大勲魔王統領吏兵三天將軍吐噴火雲

謹請上清絶病延生符吏度爲弟子某斷絶
病源續延夀祉
焚金液絶病延生符
太元黃老九炁眞君三台佐䕶佐(臣)身形
北極紫微受錬臣身七元覆載何鬼敢存
㭕病除邪萬神自安五斗神君調理三宫
元始符命時刻昇遷金符度命丈人韓君
太上玄靈至眞妙眞洞元太无紫微道君
剪邪破穢玄惡潛形何災不滅何福不生
上有北辰下有元君五行隨順道炁自存

徃來降升帝君護魂天地日月身騰紫雲
謹請上凊五行不相剋符吏度爲弟子某調
平五行祛除禍患
焚金液五行不相尅符
天帝上帝老君道君元始天尊天罡四聖
水府三官五嶽四瀆十二河源衛吾左右
使吾成仙左右日月與我除𡨚百魔降伏
五帝常安受錬臣身萬惡千災莫之敢千
五方五帝五炁五行金木水火元守土皇
飛鎮九天宻羅大千元洞玉曆太上玄元

辟除惡毒禍患不纏赤書神字體就形全
大道不克身得神仙太上玄玄福夀无邊
預修弟子某錬形錬神治邪治病眞元内固
華池之玉液周流魔㓂外攘天谷之金花固
宻妙矣登眞之訣大哉衛生之經與道合眞
超凡入聖此皆元始慈悲之大造實由天尊
護度之深恩所宜稽首肅恭凝神禮謝更憑
法衆吟咏洞章
吟蕭然神靜黙讃
大聖元始天尊

第五壇受度
歩虚引詣朱陵度命天尊前上香拜
信禮無上大羅天朱陵度命天尊
髙仙尊帝一全眞妙雌雄髙奔契八素
混合百神功二老兩仙王五靈符籍同
神光耀玉樓妙矣雲氣重是謂大洞法
九夏歩玄穹金津和玉液咽服瓊樹豐
鬱羅朝太上揚袂歌天風
臣謹上啓朱陵度命天尊切以全眞濯質三
天垂洪澤以陶鎔結炁生神八極頼洪恩而

化育懇祈激切覆䕶昭彰重念預修弟子某
幸脱塵蹤昭膺道炁三田五藏慮根源本始
之尚離四體百關恐營衛隂陽之未固惟周
旋於慾境易蕩失於天眞非藉生成曷全造
化伏冀廓施妙運宻斡神樞陶沐五靈復二
十四神而混化纏絡九炁保百八十節以開
通眞元充盈精神煥耀魂强魄弱陽長隂消
一如無量度人之章宻契靈寳嗣師之旨衆
眞監度注上生名玄壇表文謹當宣奏
宣表關發宣符奏

本壇恭奉道旨關白朱陵度命仙吏靈寳護
魂侍魄靈官養炁通血靈官請啓眞慈隨我
神運特爲預修弟子某攝整身神鎮安宫室
朱陵度命天尊宣牒
謹請上部八景内神度爲弟子某安鎮上部
斷絶災襄
焚上部八景符
上元虚无元洞九壬太上阿房流靈威户
玉衡攝炁腦華元覩統御上部通神達古
謹請中部八景内神度爲弟子某安鎮中部

辟斥凶災
焚中部八景符
赤明開眞三天洞和洞納陽光五藏不枯
三啓所保朱宫扶踈納錬流泉生元无祖
謹請下部八景内神度爲弟子某安鎮下部
養護根源
焚下部八景符
黃中理炁元生白尊胃管幽通六府俱存
白元无英桃康得淳養肓朱丹洞神徃還
大聖元始天尊

臣謹上啓无上九天自然生神上帝恭望聖
慈矜憫天澤昭宣特爲預修弟子某降自然
九天眞炁灌沐形神俾獲具足頒宣符命伺
候天恩
九天生神天尊
謹請鬱單无量天帝眞胞命元一黃演之炁
度爲弟子某纏其胞使胞元宣通上徹於天
以生成
焚鬱單无量天符
太霄空洞炁結炁成雲營我王挺神匠

有化若无形无形中有眞有眞无中生
眇莾玄虚丘蕭蕭元始精法景朗妙覺
玄運來相征列宿羅玉字飛霞超緑瓊
煥落三晨耀流光鬱紫清携襟玉景䑓
解憇戲鳯城廻霄登九嶺以啓不窮齡
誰能同此遊可來㝷余名余名甚易知
要在東華庭自可朝玄都精微思帝靈
棄去雲外念專一守黃庭披誦太霄章
三關當自明玄降徘徊輦虚遣飛霞軿
九天雖云遐妙想安爾形

謹請上上禪善无量夀天帝眞胎命元洞㝠
紫户之炁九重下降爲受度弟子某纏其胎
使胎根結節下響於地以固靈
焚上上禪善無量壽天符
靈運啓空洞金眞秀瓊胎法景太寂庭
玄化自相摧歷劫淪九㝠與道契幽期
三晨告元始運通自來綏匡轡明霞上
流精耀玉枝顧盻无中有混合似嬰兒
父寧與母精逍遥戲鳯臺落景遊雲房
獨妙誰能知合慶離羅門解禊紫霄崖

若欲相㝷索精研琅書辭回轉瓊文章
天王自當之洞存帝一尊以爲求仙基
絶念棄外想帝使心神夷穔感致眞降
鬱然煥羽儀拔度七祖根咸同登雲階
玉章映髙靈瓊文難㝷思二妙以相和
名稱本不齊子欲戲九玄但誦太霄詩
萬劫在俄頃匆憂天應遲
謹請梵監須延天帝眞魂命元長靈明仙之
炁九重下降爲受度弟子某纏其魂使魂門
開通神以達精

焚梵監須延天符
澄清無毫穢結炁成紫暉丹霞映監天
羅布乃南廻三晨明列宿七轉朗太微
靈風扇竒花玉籟聲何悲神鳯翔瓊林
群仙振羽衣天王承運征握節總萬機
虚輪擲空洞遼朗九天扉提携霄中賔
解襟入渙幃敷爛扶晨炁耀羅煥玉階
凌梵映朱日千景翼靈暉飄飄元化内
玉輦正徘徊公子命虎符總攝萬神歸
拔滅七祖根窮魂皆仙飛琅書慶雲庭

瓊文洞虚微精研道日鮮億劫齡不襄
萬化隨運遷乃知妙者希
謹請寂然兠術天帝眞魄命元碭尸㝠演由
之炁九重下降爲受度弟子某纏其魄使魄
户閉關天王降仙以安寧
焚寂然兠術天符
安景太寂郷廻風迅瓊輪丹霄翼緑輿
神公輔帝尊翳翳九玄化離離開趣門
徘徊金羅上嘯歌慶靈雲三唱朗玄覺
五廻道乃分金房煥嵯峨流精何紛紛

左顧見无英右盻覩白元履昌度金籙
太一挺命根爲我紀仙籍授我度命文
清唱運天眞靜思理百關帝一鎮靈宫
法服飛青裙相與契何許合㑹九天端
有日若无期皇華正四圓至感棄餘念
道從玄中傳靈感各有運至學无多全
謹請波羅尼宻不驕樂天帝眞藏府命元五
仙中靈之炁九重下降爲受度弟子某纏其
五藏使五藏納涼五帝朝眞以存神
焚波羅尼宻不驕樂天符

空中生紫煙鬱勃翳華宫流明順運廻
丹霄映緑房翼輔虚中景耀靈煥十方
萬帝由眞運莫若九天王體結自然秀
含炁挺虚宫理化正四維號與正帝宗
落景乗八煙總攝輪空洞朝遊西臺舘
夕憇扶桑宫攝校玄圖録拔度東華宫
桃康定命籍明初保劫功流盻无涯際
萬化隨運空飛歩誦太霄幽㝷元始踪
積思感至寂以至登玄牕宿基流餘慶
七祖返南宫五苦非所履結友在太空

㝷岳非常宅飛雲是我龍結携九嶺眞
偶景以成雙何爲坐囂穢婆娑待命窮
謹請洞玄化應聲天帝眞靈府命元髙仙沖
融之炁九重下降爲受度弟子某纏其六府
使六府調泰胃筦生津以納和
焚洞玄化應聲天符
髙靈秀空洞凝炁結朱煙握節廻九霄
飄飄天帝眞瓊臺耀巖阿紫鳯鬱玉麟
靈歌逸幽宫蕭條雲上人携契七映房
金羅煥中田天王正有九飛仙有億千

洞陽鬱靈標爲兆度命年丹華朗朱日
流芳灌兆身仰歠月中漿九源降液津
永保不終劫内外洞虚鮮積思感太空
洞明无極淵形與混合同遊宴莫能旋
謹請靈化梵輔天帝眞元府命元髙仙洞笈
之炁九重下降爲受度弟子某纏其九竅使
九竅開聦星辰朗明以開通
焚靈化梵輔天符
三晨朗幽夜流霞耀金日丹房煥嵯峨
靈香繞瓊室父子合慶堂履昌携帝一

三元混合宫微言甚憂宻兆欲度命年
靜思勿雜攺寂若雖云无眞從空中逸
慶加靡不周七玄自蒙拔種福有重基
宿根咸消滅瓊文有妙章斯篇愼匆失
存念至靈喡道降同玄一
謹請髙虚清明天帝眞華府命元眞靈化凝
之炁九重下降爲受度弟子纏其八景使三
部八景整具形神幽夜光明以防身
焚髙虚清明天符
九玄洞元炁紫素凝玉霄靈秀煥金門

神融茂瓊條豁落紫虚舘慶雲隨化消
淵響扣靈機法鼓振天幽宴景玄晨關
流廻薄靈飈匡轡九天外運駕以逍遥
徘徊紫霞峯宻治玉皇朝萬劫不俄頃
倐𩔖二象交虚庭无積逮去來順運寥
大化不攺度三晨洞靈標琅書慶雲室
瓊文理清謡合秀同玄挺反空飛華翹
謹請无想无結无愛天帝眞岳府命元自然
玄照之炁九重下降爲受度弟子某纏其身
使三關五藏六府九宫金樓玉室十二重門

紫户玉閤三萬六千宫府三千十六機關根
源本始一時生神使萬神具備毛髮生身諸
天下臨以得生
焚无想无結无愛天符
玄炁結九霄紫玄朗太陽飛瓊淩華芒
流精凝玉霜天眞乗運廻薄雲茂玄梁
㝠㑹自相感丹霄映輕行幽期髙晨府
携契朝玉京靈化沖漠裏寥寥㝠運彰
流芳翳朱日廻風迅竒香煥爛金門上
瓊臺吐玉英蘭芝盈玄谷仰咽六胃昌

神逸感右宫憂恩徹洞郷執契太霄舘
歸眞瓊文章
大聖元始天尊
(臣)謹上啓五方五靈五老上帝恭望聖慈矝
憫天澤昭宣特爲預修弟子某降自然五芽
靈液灌沐五行俾獲具足頒宣符命共伺天
恩
五靈妙化天尊
謹召青帝直符上詣九炁青天安寳華林青
闕青靈始老天君蒼帝宫請以青平青炁灌

注弟子流入泥丸分布九炁煥暎九户直入
肝宫下注百脉守護肝神龍淵含明九魂衛
之使肝炁鬱勃周流紫微上營目瞳下漑玄
關彌羅宫府植華挺秀受煉更生
焚青帝符
東望重拜手蒼帝玉皇君靈風鼓槖籥
育物布元春雲龍轡嚴駕玉衛擁瓊輪
枯萌汎沾及大惠无不均萬仙歌以道
委曲我天人心根迷自固拱跪戴洪仁
謹召赤帝直符上詣三炁丹天梵寳昌陽朱

闕丹靈眞老天君赤帝宫請以南和絳炁灌
注弟子流入泥丸分布三炁洞煥三宫直入
丹臺調和隂陽守護心王丹元守靈中女大
神主之使心炁怡懌經歷六合上營舌本下
漑三焦升降不息植華挺秀受鍊更生
焚赤帝符
太景開玉樞洞堂啓金除騫林䕃瑶砌
丹鸞蹈瓊珠寳房名曲麗明堂神所居
飛遊豁雲道引目盻眞都天日永下夕
重煙鎻清廬太上勑印開帕九羅簡書

禆風樹玄化慇懃諒有餘
謹召黃帝直符上詣一炁黃天寳劫洞清玉
宸金闕元靈元老天君黃帝宫請以中央黃
炁灌注弟子流入泥丸分布一炁洞照黃野
直入太倉調和榮衛守護脾神常在魂停靈
元主之使一炁沖和長津益命上營尺宅下
漑金門植華挺秀受鍊更生
焚黃帝符
萬天拱中宸控駕玉化根翹機貫億曆
洞朗闢四門大有混皇眞糺制星宿魂

非帝道不運有方頼之存威忿即霜和
和預爲陽春生成握元紀仰荷戴无垠
謹召白帝直符上詣七炁素天七寳金門玉
闕皓靈黃老天君白帝官請以西華白炁灌
注弟子流入泥丸分布七炁洞煥金宫調和
液炁守䕶肺神皓華虚成七魄主之使肺炁
清涼上衛神廬下灌黃庭植華挺秀受鍊更
生
焚白帝符
六甲抱金關七政守靈壇流鈴擲火化

威劒巨龍蟠𨗿彼素靈眞明憲孰敢干
束制妖鬼魔凛落霄風寒沴炁旣巳息
萬天俄而安眞儔荷天庇抵顙相歌歡
謹召黒帝直符上詣五炁玄天洞隂朔單鬱
絶玄滋黒闕五靈五老天君黒帝宫請以幽
昌黒炁灌注弟子流入泥丸分布五炁光耀
太微流芳布澤守䕶賢神玄㝠育嬰玉女靈
珠主之使賢炁盈溢精通日月上達崑崙下
守玉扄植華挺秀受鍊更生
焚黒帝符

无質統有物淵𠔃上帝心不啓不發道
藴妙化機深恐爾漏未盡隂想勿浸滛
輪轉无涯波苦道相迷㝷萬年當謹約
一旦自湮沈无沖落鬼境殃遣不可任
預修弟子某眞炁充盈元神固宻三章十轉
符回靈齊仙之功萬合千和契雌雄回風之
妙神輝充映液炁敷流身生碧玉之英體合
飛玄之景此皆元始慈悲之大造實由天尊
護度之深恩所宜稽首肅恭凝神禮謝更憑
法衆吟咏洞章

吟五靈度符籍讃
大聖元始天尊
第六壇受度
歩虚引詣無量度人天尊前上香拜
信禮無上大羅天無量度人天尊
乗煙結霜友御轡歌寥閑北登廣寒室
玄英玉錬顏飛歩天圓上雲璈鳴鼔彈
龍軿駕虎袱朝挹扶桑𥋆夕憇旗珠影
携提控九玄遨遊太空舘徘徊運朱輪
受書登南丹長歌億萬春

(臣)謹上啓無量度人天尊切以諸天紀名玉
籙定超升之路生身受度金科推浩蕩之恩
期圓滿於丹衷必皈依於玄造重念預修弟
子某脱塵離妄鍊質生神北闕承恩猶頼衆
眞之監度南昌注籍庶令萬物以生仙企三
十二帝之化權實上聖眞仙之主宰乗長生
籙度善功人護佑得道之身扶持學仙之士
匪憑保舉曷證眞常伏冀普放慈光廣施惠
澤宻行關報期垂保度之洪恩永頼陶鎔即
紀姓名於玉簡魔試無惱道果圓成一如無

量度人之章宻契靈寳嗣師之旨衆眞監度
注上生名玄壇表文謹當宣奏
宣表關發宣符奏
本壇恭奉道旨關白無量度人仙吏度人不
死尊神南極長生大君度世司馬大神好生
韓君丈人靈寳生身受度靈官諸天紀名靈
官請啓眞慈隨我神運同誠上啓三十二天
上帝恭望聖慈矜憫帝澤昭宣特爲預修弟
子某鑒録善功度名仙籍頒宣符命共伺天
恩

無量度人天尊宣牒
謹請東方八天帝君自然眞炁度爲弟子某
護佑道果保度善功
焚東方八天符
廣生髙映覺元洞虚應玄九眞化交肇圖
文靈運構宗範玄都感變緫括威招自成
緑岑遷景皇道合明天休耀權炁精育魂
融羅負立圓英隱靈期巨神色洪網告寧
謹請南方八天帝君自然眞炁度爲弟子某
護佑道果保度善功

焚南方八天符
章炎通泛堅敷濟宗虚象玄華龍陽儛穹
微正宵艷淵大凝沖元關三紐大梵飛空
隱覺隆益天倫慶呈神户纏絡眞元散精
淨握明照徊合昇遷導騫宴雲靈應騰文
謹請西方八天帝君自然眞炁度爲弟子某
䕶佑道果保度善功
焚西方八天符
剛澤微控隂峻孤儀貫炁㝠素宸洞開微
周化幽映澄輝帝臺平遐挹虚恢茂童池

結飈臨育麗元散開陽通百六沉芒隱階
幽廓㝠黙眞峯㑹靈堅丕順道告命騫林
謹請北方八天帝君自然眞炁度爲弟子某
護佑道果保度善功
焚北方八天符
龍安洞變純陽隱玄方本還炁象伏髙圓
神變惠允解鍊靈根赤精純道感號威尊
利雲有常德刃中丘𣡡城瓊壘諒音慶流
受位玉室大憲通幽玄章煥落網羅乃周
預修弟子某身沐道風名登天録證品受度

超三界之輪廻學道修眞悟一乗之玄奥地
祇右列五帝司迎神明䕶門千靈有翊克圓
成於勲行將歩武於紫清爲聖君金闕之臣
作玉皇香案之吏此皆元始慈悲之大造實
由天尊護度之深恩所宜稽首肅恭凝神禮
謝更憑法衆吟咏洞章
吟故設大法橋讃
大聖元始天尊
第七壇受度
歩虚引詣長生䕶命天尊前上香拜

信禮無上大羅天長生䕶命天尊
朝登太微室夕憇朝陽臺天風扇清沴
荣駕五雲回星珠羅碧漢綽約流九垂
眇莽御明煙圓霄㝠玉墀神虎攝萬魔
靈威煥巍巍金眞檢雲營玉室煥靈階
丹丘無圓方竒哉仙眞才
(臣)謹上啓長生䕶命天尊切以天列三辰之
運威光耀燦於圓方人爲萬物之靈災害權
衡於經緯仰依仁䕃庶拜眞慈重念預修弟
子某善芽宻固道炁充周名書上天期進修

於萬善迹參下土未超離於五行或飛流彗
孛之憑凌致身命運限之衝戰障魔易橈道
體庸虧伏冀廣運威神廓清分域凝輝舒耀
福源符山嶽之雲升退舍斂芒妖氛若虚空
之電掃庶興居之泰定遂葆錬之精勤一如
無量度人之章宻契靈寳嗣師之旨衆眞監
度注上生名玄壇表文謹當宣奏
宣表關發宣符奏
本壇恭奉道旨關白長生護命仙吏靈寳上
清天災靈官無所不禳靈官請啓眞慈随我

神運特爲預修弟子某消息星𨇠降祥輔道
長生護命天尊宣牒
謹請太陽帝君度爲弟子某保固陽精辟除
災難
焚太陽符
赤爐丹景圓天大明扶桑啓晨太虚育英
九陽齊化煥耀朱精五帝命靈御採飛盈
流霞洞照降福雲乗使我自然保天无傾
謹請太隂帝君度爲弟子某保固隂精辟絶
厄難

焚太隂符
黃精玄暉浮理九空散鬱寒飈元精流通
虚波瀾頻夜景飛宫乗霞逸彩結靈雲東
天人合化内暎還童刻名玉札天地無終
謹請五方五德星君度爲弟子某調理五行
永保長生
焚五星符
光流靈精照暎五方化敷青龍華敷丹星
素曜錬眞圓鬱玄芒中元徘徊鬱勃靈祥
洞煥下土保慶翱翔紫編定録億劫無疆

謹請南斗六司眞君度爲弟子某延續夀命
辟斥災危
焚南斗符
太微緑景眞炁洞明璇珠貫霞絪緼天階
丹華天闕神光化孩赤煙混合浩劫徘徊
注我生籍夀命巍巍戾媄呈試流鈴煥威
謹請北斗七元眞君度爲弟子某圓護福夀
洗蕩災衰
焚北斗符
飛天九晨威鎮八㝠玄神煥精豁落天衡

乗魁命杓削死華生回旋樞機出入上清
劫塵自在眉夀天并騰飛受福與帝同駢
謹請四餘眞君度爲弟子某蠲消厄難降福
延齡
焚四餘符
玄綱斡緯餘炁彰竒天一太乙襪眚攸冝
首尾列御隱曜潜輝周旋經舍斥姦紏非
司命定録喜慶同歸保扶運度宰制凶衰
謹請五斗星君度爲弟子某増注生籍斥絶
災凶

焚五斗符
華蓋霄映五斗承天龍虎鳥蛇四極周連
御我命籍紀名丹編消愆削過保固生根
垂精成象吉慶同聮五靈休微永列飛仙
謹請二十八宿星君度爲弟子某増延夀𥮅
禳逐凶災
焚二十八宿符
天關四張玄機羅施素雲交映玉霞散輝
天權天市紫微太微秉濯龍首角尾流披
虎嘯金曲奎參揚威丹禽吐翼龜蛇虚危

結精耀彩列司祥機光冐八表蠲消辟非
移名生籍列滅摧揮坤旋乾轉魂魄相隨
預修弟子某皈命晨芒馳神碧落金木水火
土無干隂陽之和年月日時胎永絶刑衝之
咎攴干穆若運限康如固夀域之穹窿衍福
源之浩渺體涵道炁精九還七返之機心契
眞乗符九轉八成之妙此皆元始慈悲之大
造實由天尊護度之深恩所冝稽首肅恭凝
神禮謝更憑法衆吟咏洞章
吟聖德流科教讃

大聖元始天尊
第八壇受度
歩虚引詣轉輪聖王天尊前上香拜
信禮無上大羅天轉輪聖王天尊
泛景宴紫清雲旌舞丹霄遐觀瑶臺上
鈞天何迢迢流風煥騫樹神光耀瓊瑶
仰噏玄珠華金座輝層洲萬天拱西皇
羽履回煙輈八浮羅鳯蓋琅樹映飛飈
霜鏞帶神畿千齡如一朝
(臣)謹上啓轉輪聖王天尊切以玄黃剖判赤

書開天地之根關軸垂文玉字度隂陽之㑹
非繇提抜曷遂逍遥重念預修弟子某獲值
仙風𦍒膺道炁金液錬而形神俱妙名度仙
班玉符告而經緯周流身遊福地惟道是守
與天齊年尚慮芥石之期或際九六之變伏
冀天光翊衛帝澤匡扶佩八鳯之龍文保制
劫運藉五山之神呪過度災期髙觀游翔登
眞度命蛟龍開道超三界以飛行靈寳長生
由五炁而永鎮不罹激運長爲種民一如無
量度人之章宻契靈寳嗣師之旨衆眞監度

注上生名玄壇表文謹當宣奏
宣表關發宣符奏
本壇恭奉道旨關白轉輪聖王仙吏靈寳隨
劫輪轉靈官過度三界靈官請運眞慈隨我
神運特爲預修弟子某授以赤書保度否運
轉輪聖王天尊宣牒
謹請東方始老九炁天君度爲弟子某保制
木劫過度災凶
焚東方青帝眞文(即赤書玉字)
九陽回妙炁三景散元精碧藹浮靈篆

青林散淑英逍遥玉清府遼邈蓬萊瀛
眞化通无間神風滋萬生
謹請南方眞老三炁天君度爲弟子某保制
火劫過度災凶
焚南方赤帝眞文
浩劫關神運龍文泛赤霞八威奔電激
九龍破凶邪錬度丹皇室飛升元始家
眞明常繼照靈慶襲晨華
謹請中央元老一無天君度爲弟子某保制
土劫過度災凶

焚中央黃帝眞文
混黃生一炁感化結眞形上德持柔順
金光洞杳㝠建中該九極執本統三晨
煒燁天端上飛芒耀玉靈
謹請西方皇老七炁天君度爲弟子某保制
金劫過度災凶
焚西方白帝眞文
白帝儲靈粹金精耀斗威六天咸馘㓕
萬室復幽微爽炁浮髙闕寒光藹素輝
空同披玉勒華麗九霄飛

謹請北方玄老五炁天君度爲弟子某保制
水劫過度災凶
焚北方黒帝眞文
五炁符元妙諸天混太㝠辰精飛羽黒
玉女散華清紫𠕋封天寳玄光禀帝庭
群魔欽至化萬國保安寜
預修弟子某運值太平身膺道德靈寳流布
負光明八㑹之章劫運交周免否激三災之
患轉輪不滅神仙有成東華定紫䇿之書南
宫列青編之録此皆元始慈悲之大造實由

天尊護度之深恩所宜稽首肅恭凝神禮謝
更憑法衆吟詠洞章
吟金光散紫微讃
大聖元始天尊
第九壇受度
歩虚引詣寳華圓滿天尊前上香拜
信禮无上大羅天寳華圓滿天尊
琳琅魁華晨九遐凌非煙左顧招无英
右盻揖白元神光御玄素黃老俯芝田
吉光駕飛乗遊戲控流軿髙皇覲紫微

恍朗遊萬天春秋無凋謝千劫窮遐年
至眞無所得𢹂提靈景仙
(臣)謹上啓寳華圓滿天尊切以修眞學道頼
三天陶治之恩膺籙受圖實億運超凌之信
荐干終惠敢昧𥘉忱重念預修弟子某跡邁
紅塵名登碧簡七政璇衡之運拱翊千靈五
篇靈寳之章扶持萬劫亶由夙慶際此眞風
惟金籙度命之文有流金錬眞之妙勤拳心
映激越仙飛伏冀成就丹衷提携後學東華
妙戒佩之者證妙三元南宫玉符受之者騰

升上景昭見在之柱石作未來之津梁一如
無量度人之章宻契靈寳嗣師之旨衆眞監
度注上生名玄壇表文謹當宣奏
宣表關發宣符奏
本壇恭奉道旨關白寳華圓滿仙吏靈寳名
列太玄靈官歷關諸天靈官請啓眞慈隨我
神運特爲預修弟子某分環破劵證品成眞
寳華圓滿天尊宣牒
(臣)謹上啓天地水三官帝君以今奉爲預修
弟子某生身受度仰荷道力克獲圓成今按

靈寳度人之道度其形神永无輪轉全頼聖
慈宻垂鑒映(臣)不勝䖍祝之至
宣詞
一噀天官度爾身飛天神王下觀其身書其
功勤上奏諸天
二噀地官度爾身三界侍衛地祇護門魔王
監舉无拘天門
三噀水官度爾身諸天上帝記爾之名萬神
侍衛右别至人剋得爲聖君金闕之臣
大聖元始天尊

(臣)謹上啓靈寳五師眞君以今奉爲預修弟
子某生身受度仰荷道恩克獲圓成今按靈
寳度人之道傳授寳籙破劵分環全藉聖慈
特垂鑒映(臣)不勝䖍祝之至
宣籙付受度弟子執劵畫一
畫一之後伏願衆眞監度四輔列位五老監
眞太一命辰玉帝唱盟太道命符與天齊年
以劵付弟子執環
分環之後伏願寳守盟誓出有入無逍遥自
在魔王監舉與道合眞身超三界永不輪轉

以環付弟子
大聖元始天尊
靈寳度人之道更有洞眞元始譜籙太眞玉
訣寳符有南昌上生寳符有東華青宫九龍
寳符有青玄黃籙誥命飛雲通遊移籍玉劵
有昇天保舉合同大劵今當恭對道前一一
傳授永爲身寳佩奉弗忘自然諸天下觀上
帝遥唱萬神設禮地祇侍門歩武紫清形神
俱妙超度塵劫與道合眞仰冀三寳上帝萬
聖千眞僉垂慈悲證明傳度

宣太眞玉訣寳符
宣南昌上生寳符
宣青宫九龍符命
宣移籍合同劵
宣昇天保舉合同大劵並付弟子
洞玄妙光无量度人元始敷化三天合眞
金符玉章升飛劫因洪災度過朝拜帝君
逍遥上清永爲種民金門平歩髙躡雲軿
體映玉光億劫長存
預修弟子某夙植德因𦍒逢聖運祖玄超度

𡨚債和平削死上生消愆逐妄形神錬而性
命合道星辰拱而歩武通玄五帝分精九霄
降炁名列諸天之碧簡身膺三寳之金符意
炁超凡魂神澄正證自然之法體登大妙之
黍珠鬱勃靈光洞朗三關之妙廻旋祖炁超
騰億劫之天玄㑹無爲神合眞寂此皆元始
慈悲之大造實由天尊護度之深恩所宜稽
首肅恭凝神禮謝更憑法衆吟詠洞章
吟身飛登天衢讃
大聖元始天尊

上來敷闡玄壇恢揚寳範按預修功德之旨
遵生身受度之儀奉爲弟子某肅建齋功證
品登度消罪名於北府注生籍於南昌仰荷
聖眞克獲圓滿修崇功德條具牒文宜整容
儀拱聽宣告
宣功德牒
文牒披陳善功赫奕伏願精懃香火葆練山
林神虎金眞驅魔呵衛威神掾吏隨戒護持
蕩塵境之萬縁寳魔關之兩半膺符御籙神
凝空洞之天出有入无身際太平之運更宜

皈依三寳禮謝衆眞稽首奉辭伏惟珍重
三禮謝
至心稽首禮謝
太上无極大道
至心稽首禮謝
三十六部尊經
至心稽首禮謝
玄中大法師
(臣)聞二儀育質九炁凝形千眞皆㑹於三田
九炁森羅於六府百關通暢九竅開聦魂靜

魄寜神清炁爽生身受度某憑兹功德福夀
見在津梁未來俯遂丹衷實蒙玄貺(臣)等草
茅賤質螻蟻微生輙膺命以求眞仗洪慈而
濟物䖍伸懇悃普被恩光旣釐事以慶成豈
塵凡之乆駐伏望雲車風馬齊却返於層霄
珠蘂玉華盡飄零於碧落(臣)等仰謝天恩下
情無任激切之至
回軿頌
法師下座送眞焚燎
賛引歸靜黙堂

小啓謝師
向來


靈寳領教濟度金書卷之一百七十七
















