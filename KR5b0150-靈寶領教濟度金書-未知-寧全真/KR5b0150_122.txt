










靈寳領教濟度金書卷之一百二十二
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品
隂宅土神醮儀
洒淨
衞靈呪
五星列照煥明五方水星卻災木德致昌
熒惑消禍太白辟兵鎭星四據家國利亨
名刋玉簡字録帝房乗飈散景飛騰太空

出入冥无逰宴十方五雲浮蓋招神攝風
役使萬靈上衞仙翁和與道合眞
請稱法位
具位臣某謹焚香上啓
土府太皇上帝五方土府大帝太歳尊神太
隂神后夫人九宫飛遁九星君土中公卿丞
相大夫二千石令長功曹主簿神君土中土
公土母神君土中八卦十干十二支山家禁
忌神君白虎朱雀玄武騰蛇神君山家三十
六將神君今年今月飛逰鈞替二十四山吉

凶神君新舊造作干犯山家方隅諸部神君
本山土地山皇諸部奏記香火有位神祗看
望隨喜無鞅聖衆伏聞皇穹廣覆羅經緯於
圓虚后土丕承列岡巒於方峙八卦辨疆維
之勢九宫周井野之形環拱天星典吉凶者
三十六將旁羅地煞司禍福者二十四山是
爲隂宅之區實映陽居之域悉奉承於清微
妙化皆統部於紫極靈光有感斯通無文不
度今醮官某伏爲亡故某運應滅度擬百靈
返炁之期神墮泬寥遵五鍊生尸之法長夜

之關寂寂太隂之室茫茫宅兆神靈盍承符
而榮衞禁隅龍鬼宜禀令以周旋旣叨衞護
之功盍罄皈依之悃輒陳禴祭恭輅靈斿欲
望呼嘯山林翩翩來下震動草木淅淅齊臨
采萬一之芹忱鑒百千之葵志某不勝懇禱
之至謹伸奉請
請神
初獻
某謹重誠上啓
聖位伏聞壬丙子午中分天地之綱維乾

坤坎離外列隂陽之境界定十元於狐首異
五行於龜圖白虎青龍左拱右揖朱雀玄武
後坐前朝髙低而山别去來遠近而水分向
背悉有神司而主宰皆禀帝令以權衡粵若
威靈夙標神聖詭形異狀喜彰福德之期譎
服怪名懸示凶災之兆範圍塋域典領山林
今醮官某伏念亡故某學道末生叅眞數紀
善功莫積難令筞景以乗晨惡過或鍾倐爾
沉幽而駕夜哀號奚極攀慕何終念宿被於
深恩曷痛酬於大德林幽峰窈幸圖宅兆以

歸藏歳邁時遥終擬形魂之返復遂遵聖法
庸按神經磨五方安鎭之文刋諸天光明之
字榮衞五體團束百骸俾縁㑹之倐來體魄
再合庶時節之或到骨肉重甦振衣上造於
玄虚鳴佩髙躋於碧落全憑神用爲暢靈威
草草盃盤媿莫殫於衷素香昏燈火曷克罄
於懇祈情見乎辭儀不及物恭陳亞獻
亞獻
某謹重誠上啓
聖位伏聞萬炁无歸痛音容之巳遠百身

莫贖幸性識之猶存故於此日之經營猶擬
他時之遇合今亡故某幽基長往冥路倐遊
遂遵五錬以修齋期滿百齡而契合猶慮土
中祅怪地下魔精動揺形體而靡獲康寧損
惱肉骨而易蕩形炁林木振撼岡隴傾摧斧
斤入山而觸忤眞靈金石移位而有損禁以
致眞魂之靡定與沉魄之難安全籍威權肆
回吉慶同心呵護俾無侵擾之虞叶力隄防
湏有平安之喜斷除地怪辟斥飛魔閱百歳
而無異一朝逾千載而殆猶俄頃因縁㑹遇

倐然而枯骨成人時節相逢忽爾而游魂合
體無異前生之炁象何殊昔日之音容五藏
重榮百骸再肉髙躋林表等閑長嘯於雲衢
徑躡巖幽容易振飛於霄路遊神洞府御炁
虚无垂文獻於雲仍傳聲猷於胤嗣蒙如丹
禱允佩洪恩某不勝虔祝之至恭陳終獻
終獻
某謹重誠上啓
聖位伏聞禮貴乎簡旣殫奠獻之將敬尚
乎誠尤罄懇祈之切荷神靈之傾聽慰黎庶

之私懷月淡河澄遐想飛𩥵之順動參横斗
轉坐聞整轡以迥旋某不勝激切之至謹稽
首奉送
迴軿頌
向來
十方懴儀
陞壇
歩虚
東方
臣等今故燒香皈身皈神皈命

東方无極太上靈寳天尊懴悔亡故某爰從
無始迨至有生三業紛紜六情流浪齋戒弗
守科律多違浮好聖文毎訾眞教背叛師友
傲忽仙靈行檢有虧貪得無耻致使愆書十
界釁結三官長夜冥冥莫繇解釋以今修齋
行道燒香散花皈命
東方无極太上靈寳天尊九炁天君東郷神
仙諸靈官伏冀上聖流恩至眞宥過告下東
方无極世界一切玄曹特爲亡故某疾除罪
簿落滅惡根削字黒單紀名朱火升進品秩

任職歸班佐佑
聖皇扶持洞輔今依靈寳滅度五錬生尸經
法安鎭宅兆嚴固歸藏更願敕勒地司營衞
體魄因縁㑹遇再合形魂宴景虚无飛歩霄
漢不經輪轉長處逍遥得道之後升入無形
和與道合眞
十方同只攺方名總懴亦同只攺十方


靈寳領教濟度金書卷之一百二十二











