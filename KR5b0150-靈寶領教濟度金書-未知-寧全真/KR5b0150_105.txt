










靈寳領教濟度金書卷之一百五坐三
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品明眞齋
　　謝恩醮儀
　　　燒香頌
　　　各禮師存念如法
　　　衞靈
五星列位煥明五方始皇護魂丹老衞形
皓靈侍魄黒帝攝生中央黄帝統御萬眞

元皇誥下幽夜開光罪消北府名列南昌
金録定籍玉字除殃朱陵錬質飛神太蒼
三官九府無極神郷普受開度上生天堂
和與道合眞
　　　鳴法皷二十四通
無上三天玄元始三炁太上老君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入

意以今設醮謝恩願得
玉清道炁靈寳妙光下降流入臣等身中令
(臣)所啓之誠速達俓御
太上无極大道至眞玉皇上帝御前
　　　請稱法位
具位奉行謝恩清醮法事小兆臣某與臨壇
官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝太

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
大道凝精萬象禀不言之教至眞御運群靈
依衆妙之門判无極以裁成廓太虚而槖籥
度分五億孰非梵炁之包羅域布三千盡出
神功之宰制開張萬範周迴十方融璇璣經

緯之輝結嶽瀆飛潜之勢至外無外自然而
然禀生旣囿於仁風歸命安逃於化雨今醮
官某下矜黒鬱上叩
紫宸獲齋福之團圓感
帝恩之汪濊爰殫葵藿聊致蘋蘩不量小物
之勤僣瀆大鈞之聽伏望慶雲濛藹瑞霧輪
囷緑輦丹輿縹緲而玄龍𩥵乘霓旌羽蓋翩
翻而朱鳯翼轅碧落啓途玄虚清道㑹十華
而簇仗御
上帝以臨軒臣與醮官無任懇切之至

　　　請神
三界衆眞醮筵列聖適伸拜請諒沐光臨請
各整於仙班共祗迎於
帝馭
　　　降九位
鸞輿至止鶴駕臨軒與醮衆眞如儀朝禮朝
禮旣周請陞醮席裔主上香設拜初進酒
　　　初獻酒
　　　散花
　　　重稱法位

具位臣某謹重誠上啓
三清上聖七御玄尊十極髙眞萬天上帝日
月星宿省府曹局地水嶽瀆城隍社令三界
官屬一切眞靈臣聞萬天萬地拱清微无極
之尊一隂一陽顯赤明有福之象植神靈而
五文開廓列品彚而三界森羅職覆職載之
旣彰主善主惡之攸判總御生死囊括樞機
惟
帝眞垂䕃於慈雲故洞輔昭宣於慧日合百
神理五炁成沖虚汎景之功超八難度三途

得錬質蕩形之妙並混輿而化育廓宇宙以
提携功德難勝禎祥可冀今醮主某丹忱激
切素悃勤拳念亡故某祖炁分靈天和毓粹
自七情之顚倒致六賊之搶攘㝎水波翻豈
但滚愛河之浪慧源瀾倒誰爲澄欲海之濤
混心地於客塵洞性天於業網罔知藏六豈
識存三地水火風散生根於二竪夢幻泡影
彫命樹於三彭南宫削紀善之編北府㝎書
愆之簡寒庭寥泬幽域凄涼憲章之氷鑑無
私科禁之權衡有準非由拯㧞曷遂超凌爰

建謝於玄壇庸皈依於丹禁燒香行道禮懴
誦經龍符播告於三天鶴赦誕敷於九地果
蒙善應獲就齋功敢殫事
帝之恭聿陳清醮庸寓由衷之敬少報洪私
具有青詞謹當宣奏
　　　宣詞
詞㫖具陳淵衷允鑒希回
聖澤俯慰凡情環草徒堅敢謂罄格天之敬
曝芹有獻匪云殫嚮
帝之儀姑肅表於微忱諒曲回於大造淵臨

氷履僣干咫尺之
天威春育海涵願副再三之民欲庶終劫石
永戴玄元臣與醮官等不勝望
恩之至謹稽首再拜
　　　亞獻
　　　散花
具位臣某謹同誠上啓
三清上聖七御玄尊十極髙眞萬天上帝日
月星宿省府曹局地水嶽瀆城隍社令三界
官屬一切眞靈臣聞玄元闡三洞之先淵源

道域靈寳演一乗之妙綱紀法門生神帝啓
於金書保運天開於玉字華林駐景三籙垂
文寳黍凝眞二章演奥惟明眞之巨典廼玉
匱之靈文長生衞藏飛天披授因縁報對爰
彰善惡之機齋直威儀聿露懴祈之㫖梯航
生死砥柱幽明今醮官某矜彼亡靈墮兹幽
趣歸依紫極證質丹誠澄神傾事
帝之恭潔巳按修齋之格芝壇設象蓮炬騰
輝裊百和之龍煙拂千枝之鳯蕚皈心十極
請命三元翻蘂笈之靈編按雲囊之寳範返

魂北鬱領迴骸起死之恩鍊質南丹拜度命
登眞之賜有嚴有翼以謝以祈伏願申錫恩
綸昭回休命三官九署冰消累劫之簡書五
帝四司風掃多生之簿籙永離地中之地獲
登天上之天克遂逍遥不經輪轉雲廚甘露
自然充恱其精神霓裳羽衣任適裝嚴其容
止頓除債詛盡絶𡨚殃垂福澤於雲仍流光
華於世葉醮官某三關通暢五體充榮道炁
百千萬重耀門闌之瑞藹歳功七十二候溢
庭户之歡聲丹桂傳芳靈椿不老雲聮隴畒

䕃桑梓以同榮星列倉箱普絲麻而共樂壺
天有喜福地無塵臣等綴龍尾之玄班覲獅
頭之寳座俯仰有格莫稔朝綱勲行未書恐
貽帝譴亶頼函容之賜昭垂曠蕩之仁上願
三極隆平五靈順暢星辰朗晏風雨均調
天出圖書彰
皇祚之大統地同文軌昭
聖運之丕基家有詩書物無疵癘金革不揚
於烽燧旱蝗無撓於農桑庶政雍熈百工緝
理臣等三師四友陶靈貺以髙躋五族六親

沐玄輝而自適山棲谷汲疾悟道眞川泳雲
飛速超苦趣五道息丹書之對三途滅黒簡
之愆普潤乾坤均陶仁夀臣與醮官等下情
不勝皈命之至
　　　終獻
　　　散花
具位臣某謹重誠上啓
三清上聖十極髙眞醮筵内外一切眞靈臣
聞出地户以升神
帝恩下照叩天閽而請命民情上通肅將振

鷺之班對越和鸞之御靈光如在禴祭非文
慚隆厚之莫酬頼髙明之曲映以今珠篝燼
冷翠鼎煙沉紫虚收玉籟之音碧漢轉銀潢
之影芝輪羽葆諒返玄都霓節星旌將還玉
闕萬聖戒嚴而促駕千眞御景以迴靈鶴馭
凌空指煙霞而歸洞府虬幢俯邁歩雲霧以
返滄溟各復攸司寂無遺響臣等瞻馳徒切
攀戀無階日居月諸願降簡穰之祉天髙地
厚普熏陶冶之仁臣與醮官等無任激切之
至謹稽首再拜奉送

　　　迴軿頌
　　　復爐


靈寳領教濟度金書卷之一百五





