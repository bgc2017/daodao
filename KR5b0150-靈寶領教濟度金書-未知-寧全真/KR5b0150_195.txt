










靈寳領教濟度金書卷之一百九十五
　　洞微髙士開光救苦眞人𡩋全眞授
　　靈寳通玄弘教水南先生林靈眞編
　科儀立成品(安宅/齋用)
　　午朝行道儀
　　　啓堂頌
　　　各禮師存念如法
　　　衞靈
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟姦破祅明耀元功金符召制躡雲乗龍
謡歌慶㑹散花太空神化冥運四極安隆
伏御帝前罔有不㳟和與道合眞
　　　鳴法鼔二十四通
　　　發爐
无上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官各三十六人出出者嚴裝
顯服冠帶垂纓關啓玄壇天帝神君當召此

間土地方域神眞臣今午朝陞壇行道謹奏
爲入意其諸丹悃已緑告聞願得
太上十方至眞道炁靈寳瑞光下降流入臣
等身中令臣所啓之誠速達俓御
至眞无極大道昊天玉皇上帝御前
　　　請稱法位
具位奉行五土齋醮法事小兆(臣)某與臨壇
官衆等謹同誠上啓
太上无極大道虚无自然元始天尊太上道
君太上老君昊天玉皇上帝南極天皇大帝

北極紫微大帝南極長生大帝東極青華大
帝后土皇地祇九天生神上帝三十二天上
帝五靈五老上帝上清十一曜眞皇君南斗
六司眞君北斗九皇眞君二十八宿星君營
室虚危星君土公土吏蓋屋土司空星君辟
土宫弧矢星君泰玄樞機三省諸相眞君北
極四聖眞君三元三官帝君靈寶五師眞君
九天諸司眞君天曹諸司眞君祖師列位眞
君三洞四輔經籙法部諸省府院司仙靈將
吏五嶽五帝眞君五天聖帝洞天福地靖廬

治化仙眞主宰本靖祖玄眞師眞人經籍度
師眞人北隂酆都大帝水府扶桑大帝九壘
土皇君土府五方大帝南離北坎東震西兊
四面方隅禁忌神君本府本縣城隍主者當
境里域眞官三界官屬一切威靈臣聞大道
凝玄植天根於五劫至眞演妙敷聖蒂於群
靈皇皇昭臨下之權蠢蠢禀受中之性職覆
職載亶由宰御之中分隂分陽不離甄陶之
内運帝車於紫極列神座於黄垓枝榦星羅
先後天之乾坤異位宫維棊布左右隅之離

坎殊方巢居旣逺於淳風室處遂圍於化日
吉凶昭若隱顯皎然臣等鍊景投閑餐霞自
適炳丹青之誓勵志考槃奉金石之詞强顔
岀岫庶不孤於陶冶庸克副於承宣齋主青
詞謹當宣告
　　　宣詞
按如詞㫖備切忱恂齋主某切切聚廬拳拳
考室上棟下宇免風雨之震淩東垣西墉象
星河之鈎紀工程告備輪奂斯張念經之營
之或昧天官日時之向背雖美矣完矣或干

地禁神殺之往來奠居期副於丹忱精禱宜
皈於玄䕃潔蠲蓬宇法象楓庭玉壝三成拱
十極无爲之主寳花四雨降三天浩劫之尊
對咫尺之威顔敷方寸之懇欵願頒龍綍申
錫鴻禧克延百世之昌爲恊五行之斁以今
午朝行道請法衆等運兹初捻上香
願此香煙騰空俓上供養
至眞无上道寳天尊臣等皈身皈神皈命首
體投地仰依
太上三尊願以是功德上祝

皇帝陛下伏願堯雲廣覆舜日齊明八荒昭
文軌之同垂衣御極萬國慕梯航之逺負扆
朝元五山鎭地以齊齡八海浮天而並褔宗
祧先聖珠旒髙拱於紫清藩屏諸王玉葉光
依於皇極今故燒香自皈依
道尊天聖衆至眞之德得道之後保天長存
和與道合眞
以今午朝行道請法衆等運兹二捻上香
願此香煙騰空俓上供養
至眞无上經寳天尊(臣)等皈身皈神皈命首

體投地仰依
太上三尊願以是功德皈流齋主某伏願圓
清錫䕃方厚凝珍萬景俱融耀門䦨之喜氣
一塵不立舒宇宙之休聲青華書不老之名
丹極紀長生之字祖玄超邁𩥵麟駕以髙躋
孫子綿洪登龍門而穩歩今故燒香自皈依
經尊大聖衆至眞之德得道之後永保長生
和與道合眞
以今午朝行道請法衆等運兹三捻上香
願此香煙騰空俓上供養

至眞无上師寳天尊臣等皈身皈神皈命首
體投地仰依
太上三尊願以是功德皈流普天率土中夏
外夷戴髮含齒之徒負羽披鱗之𩔖並願時
調玉燭歳慶金穰川泳雲飛遂生生而疾超
覺地耕食鑿飲離化化而頓悟玄機均證眞
常永超輪轉臣等三師四友九族六親登無
漏之騫林辭有爲之茅徑今故燒香自皈依
師尊大聖衆至眞之德得道之後昇入无形
和與道合眞

　　　禮方懴方
　　　命魔歩虚
　　　三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福
又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰

　　　又
大道洞玄虚有念無不契煉質入仙眞
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮

玄中大法師
　　　重稱法位
具位臣某謹重誠上啓
三清上聖十極髙眞九天生神上帝五靈五
老上帝辟土弧矢宫六曜星君三洞四輔經
籙法部諸省府院仙靈將吏九壘三十六土
皇君五方大帝南離北坎東震西兊四面方
隅禁忌神君城隍主者里域眞官三界官屬
一切威靈臣聞函三凝粹拱清微玄妙之摳
得一分靈贊赤明希夷之化蔚若權衡之有

度昭然綱紀之無私經羅四七之常上分次
舍緯綜五三之變下列方隅禀帝憲以御民
生承天符而陶物象襲祥光則千靈薦祉積
盩炁則百怪呈姦非叩九清曷膺五福今齋
主某卜觀井邑爰作室家百堵皆興幸▲茨
之迄就一區自蔽喜版築之有成樂琴書匪
耀於當時襲箕裘期延於奕世猶恐綿延月
䈁連亘星籌陟彼岡𠔃丸石或盤於吉位鑿
斯池也錐鍬或陷於凶方昧清濁而辨方之
差殊亂偶竒而練日之紛揉易臻厄難曷迓

禎祥爰上▲於彤宸庶下符於丹悃伏冀雲
開閶闔風動絲綸敕太歳統神之司關衆煞
秉令之吏收其威照許以禱禳迎將軍豹尾
之貴神驅力士虎頭之賤煞水宫震動飛壓
火炁之災木位騰驤遥報土輝之釁消千災
於巳往迎萬福於方來舉按齊眉宴壺天之
日永扶牀坐膝慶福地之春融永消乖運之
風濤式徯熈朝之歳月百室盈止庶事康哉
允懹化育之恩不負皈依之願上願玄元朗
耀洞輔宣明宇宙清平山河泰定春桑盈於

方野黄隴雲飜畫草鞠於圜扉緑林風靜百
昌茂育五炁宣寧三途停囚繫之憂五道息
輪廻之苦凡居動植均格熈平則上明
天尊大慈之化下副臣等懇禱之誠謹啓以
聞
　　　發願
一願大道澹泊虚无安閑空寂澄清自居廣
　開法門教導頑夫皆蒙惠澤精苦自修預
　以同學普得升虚與天相保長存無憂
二願諸天結炁澄清髙虚廣覆保眞固靈氣

　候調節四運和平國安民豐普天閑寧廣
　濟一切惠達有生保天長存億劫不傾
三願土地厚載無窮安平不䧟海淪不崩保
　鎭家國兆民興從養生安死惠周十方禾
　稼滋植營運日豐咸得承載萬𩔖皆從
四願日月二景髙明無有孛蝕虧盈安清光
　照諸天洞消暗冥保固劫運世祚和平普
　加潤澤惠灑衆生
五願星辰與日齊光轉燭照耀朗映十方各
　安其位經緯直行保鎭家國無有災傷四

　海寧一普天興昌
六願四時隨節推遷景氣和調無有災患疫
　毒消滅普天安平五穀豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟群生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天无終護度一切莫不仰宗

十願江海蕩蕩无極含容恢廓無細不植淵
　奥柔惠潤加𧍒息天人獲慶年同劫石
十一願帝王國主日昌四鎭安睦兵革不揚
　天人歌唱吉應來翔敷教濟濟威化揚揚
　兆庶稱慶長樂未央
十二願蜎飛蠢動已生未生咸蒙安全普得
　生成皆見元氣受陽之形草木果林經冬
　不零一切濟度靡不鮮榮
　　　存神燒香
香官使者左右龍虎君侍香諸靈官當令臣

午朝陞壇行道之所自然生金液丹碧芝英
百靈衆眞交㑹在此香火爐前當令臣學道
得道求仙得仙齋官蒙褔幽顯霑恩十方仙
童玉女接侍蘭煙傳臣向來所啓之誠速達
俓御
至眞无極大道昊天玉皇上帝御前
　　　出堂頌
　　　引至六幕
　　　謝師
靈寳領教濟度金書卷之一百九十五
