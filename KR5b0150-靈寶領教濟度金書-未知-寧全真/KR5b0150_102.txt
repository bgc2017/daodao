










靈寳領教濟度金書卷之一百二
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品明眞齋
　　午朝行道儀
　　　焼香頌
　　　各禮師存念如法
　　　衞靈
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟奸破祅明耀元功金符召制躡雲乗龍
謡歌慶㑹散花太空神化冥運四極安隆
伏御帝前罔有不恭和與道合眞
　　　鳴法皷二十四通
　　　發爐
無上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入

齋意其諸情悃具載狀文以今臨午陞壇行
道願得
玉清道炁靈寳妙光下降流入臣等身中令
臣所啓之誠速達俓御
太上无極大道至眞玉皇上帝御前
　　　請稱法位
具位奉行九幽玉匱明眞大齋事臣某與臨
壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞

諸君丈人三十二天帝君玉虚上帝玉帝太
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
紫陽開雲錦之藏金書啓運碧落示黍珠之
妙玉字呈祥慈雲垂䕃於群靈教雨沾濡於
庶品隂陽動靜包羅神炁之中天地方圓囊

括元功之内道函无極化洽有生爲彼岸之
津梁實迷途之徑路臣等宿生餘慶億劫良
基佩天靈神鳯牒之篇夤縁師授秉玄元始
龍函之籙負荷身修冝抗志於幽林乃遊心
於陸海功無塵露過有淵陵青律森羅尚涵
濡於
帝渥玄恩覆燾盍參賛於天工庶積微勛小
禆大教凡有投告敢不上聞具有青詞謹當
敷奏
　　　宣詞

按如詞言備殫忱切臣聞九幽科品昭因縁
罪福之門三籙威儀備懴謝齋修之格皆
帝眞開光於夜府俾形神乗景於朝陽朔單
鬱絶之郷仁風披拂潤澤綱維之境惠露昭
回凡皈命以投誠悉登眞而離苦今齋主某
仰慮亡故某業山萬仞慾海千尋南宫無紀
善之編北都鼓書愆之筆一眞顚倒百體飄
揚冥冥九署之凄迷戚戚三途之輪轉匪由
帝力曷復天根爰依玉匱之金科肅建瑶壇
之寳範香花鬱勃繒綵敷羅上祈九色之神

輝下燭八冥之鬼趣拔出地户願度命於朱
陵無拘天門即升神於碧落普天同慶與
道合眞
以今臨午陞壇行道請法衆等運兹初捻上
香
願此香煙騰空俓上供養
无上至眞道寳臣等皈身皈神皈命五體投
地仰依
太上三尊願以是功德上祝
社稷尊靈宗祧先聖栖眞

皇極證品虚無翠葆珠幢陪萬聖朝元之駕
金枝玉葉衍千齡御運之期
皇帝舜日齊明堯雲廣覆御飛龍而立極福
比滄溟執大象以御天壽躋華嶽八表拱
皇基之固九圍朝
帝祚之長内掖徽柔儲宫仁孝麟趾鎭盤石
之勢虎符堅帶礪之盟中外協心邇遐慕化
今故焼香自皈依
師尊大聖衆至眞之德得道之後保天長存
和與道合眞

以今臨午陞壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命五體投
地仰依
太上三尊願以是功德歸流齋主家九玄七
祖億劫種親覺地虚明慧源澄寂悟本來之
靣目澡濯塵根還固有之形神超凌道岸蘂
簡注上生之字芝圖紀落死之名殃注消愆
雲仍襲慶齋主某龜臺錫羨鳯曆増齡道炁

扶揺電掃千災於動止靈光赫奕雲臻萬福
於家庭七葉連榮五符介祉今故焼香自皈
依
師尊大聖衆至眞之德得道之後升入無形
和與道合眞
以今臨午陞壇行道請法衆等運兹三捻上
香
願此香煙騰空俓上供養
无上至眞師寳臣等皈身皈神皈命五體投
地仰依

太上三尊願以是功德歸流臣等師友先亡
道俗往逝靈元觀妙沖漠升眞𩥵鶴駕於瑶
京充恱玄味翼鸞輿於紫闕餐聽法音永證
无爲長辭有漏見存眷屬均被甄陶漱玉液
以延年咽金丹而駐景萬邪掃蕩衆妙匡扶
九夜三途煥陽光而轉燭四生六道超隂暗
以飛仙普天鼓舞於恩波極地謳歌於德政
今故焼香自皈依
師尊大聖衆至眞之德得道之後長享自然
和與道合眞

　　　禮方懴方命魔
　　　歩虚
控轡適十方旋憇玄景阿仰觀劫仞臺
俯盻紫雲羅逍遥太上京相與坐蓮花
積學爲眞人恬然榮衞和永享無期壽
萬春奚足多
　　　又
大道師玄寂昇仙友无英公子度靈符
太乙捧洞章金利耀金姿龍駕倐來迎
天尊盻雲輿飄飄乗虚翔香花若飛雪

氛靄茂玄梁頭腦禮金闕𢹂手遨玉京
　　　又
騫樹圓景園煥爛七寳林天獸三百名
獅子巨萬尋飛龍躑躅吟神鳯應節鳴
靈風扇竒花清香散人衿自无髙仙才
焉能耽此心
　　　三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福

　　　又
鬱鬱家國盛濟濟經道興天人同其願
縹緲入大乗因心立福田靡靡法輪昇
七祖生天堂我身白日騰
　　　又
大道洞玄虚有念無不契鍊質入仙眞
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮

太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位臣某與臨壇官衆等謹同誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傳太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
清微布化敷七部以統天赤明開圖鎭五篇
而育物萬帝授度生之籙三元敷起死之恩
永爲九幽玉匱之章實貫三洞琅函之典香
林園内昭上智啓請之勤長夜府中條下愚

善惡之報鞄皷有契影響无遺再念亡故某
覺地昏迷性天蒙昩六塵六入毒根流注於
生前十習十交報障沉淪於身後百二十曹
水火之録三十六壘考對之司慘慘寒庭寥
寥幽域形墮三途之苦惱神歸五道之輪迴
惟覺驚心誰伸援手非頼
天恩之下覆曷令地魄之髙躋是以恭啓玄
壇惠祈洪鑒企清都而注想瞻玉禁以馳神
願運洪慈俯矜丹悃普吿三界衞魂受鍊以
成人歷關諸天滅惡斬根而度死地除簡對

水絶盟言遊觀七寳之林肆覲九光之座𡨚
愆永釋注訟無連齋主某六氣風清萬災雲
散松椿茂壺天之旦芝蘭衍福地之春九五
箕疇宴樂永符於志願十三羲象經營悉副
於心期民欲克從天休滋至上願天圖朗晏
地紀安平經緯昭融風雲靜黙五兵偃戢萬
邦沐仁壽之風百榖豐盈四海極
聖明之治圖書煥瑞文範同疆林壑棲眞疾
證六通之妙煙霞味道早符萬行之圓冥漠
幽沉飛潜動植均被甄陶之澤夐超輪轉之

機一切有情同登道岸則上明
天尊大慈之化下副齋主皈命之誠謹啓以
聞
　　　發願
一願大道淡泊虚无安閑空寂澄清自居廣
　開法門教導頑夫皆蒙惠澤精苦是修預
　以同學普得升虚與天相保長存無憂
二願諸天結炁澄清髙虚廣覆保眞固靈氣
　候調節四運和平國安民豐普天閑寧廣
　濟一切惠逮有生保劫長存億劫不傾

三願土地覆載無窮安平不䧟海淪不崩保
　鎭家國兆民興從養生安死惠同十方禾
　稼滋植營運日豐咸得厚載萬𩔖皆從
四願日月二景髙明无有孛蝕虧盈安清光
　照諸天洞消暗暝保固劫運世祚和平普
　加潤惠澤洒衆生
五願星辰與日月齊光轉燭照耀映朗十方
　各安其位經緯直行保鎭家國無有災傷
四海寧一普天興昌
六願四時隨節推遷景炁和調無有災患疫

　毒消滅普天安平五榖豐熟國富民懽
七願浮雲結炁聚煙飛空髙澄䕃覆玄玄隱
　則无爲散則彌天神仙同歸結友衆眞惠
　流一切興國愛民普濟群生人同劫年
八願風雨流洒無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安
　鎭國祚保天無终護度一切莫不仰宗
十願江海蕩蕩无極含容恢廓无細不植淵
　奥柔惠潤加蠕息天人獲慶年同劫石

十一願帝王國主日昌四鎭安睦兵革不揚
　天人歌唱吉應來翔敷教濟濟威化洋洋
　兆庶稱慶長樂未夹
十二願蝖飛蠢動巳生未生咸蒙安全普得
　生成皆見元氣受陽之形草木果林經冬
　不零一切濟度靡不鮮榮和與道合眞
　　　存神焼香
香官使者左右龍虎君侍香諸靈官當令臣
午朝行道之所自然生金液丹碧芝英百靈
衆眞交㑹在此香火爐前令臣學道得道求

仙得仙齋主受福幽顯沾恩十方仙童玉女
侍衞香煙傳臣向來所啓之誠速達俓御
太上无極大道至眞玉皇上帝御前
　　　出堂頌
　　　回靜黙堂
　　　謝師



靈寳領教濟度金書卷之一百二











