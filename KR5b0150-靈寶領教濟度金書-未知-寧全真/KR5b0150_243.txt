










靈寳領教濟度金書卷之二百四十三育四
洞微髙士開光救苦眞人寗全眞授
靈寳通玄弘教水南先生林靈眞編
科儀立成品祈禄用
祈禄醮儀
歩虚燒香頌
各禮師存念如法
宣衛靈呪
五星列照煥明五方水星却災木德致昌
熒惑消禍太白辟兵鎭星四據家國利亨

名刋玉簡字録帝房乗飈散景飛騰太空
出入幽㝠遊宴十方五雲浮蓋招神攝風
役使萬靈(和)與道合眞
鳴法鼓二十四通
无上三天玄元始三炁太上道君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今陞壇設醮願得

玉清道炁靈寳妙光下降流入(臣)等身中即
使玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹今
(臣)所啓速達逕御
太上无極大道至眞玉皇上帝御前
請稱法位
具位(臣)某與臨壇官衆等謹同誠上啓
太上无極大道虚无自然元始天尊妙无上
帝太上虚皇玉宸大道君靈寳天尊妙有上
帝萬變混沌玄元老君道德天尊至眞大帝

太上玉皇大天尊玄穹髙上帝紫微中天北
極大帝勾陳上宫天皇大帝玉清眞王長生
大帝東極青華大帝東華上相青童道君西
靈金母丹皇道君九天生神上帝五靈五老
上帝三十二天上帝太陽炎光鬱儀帝君太
隂皇華素曜元君五方五德星君南辰六闕
延壽星君北極九府延生星君周天二十八
宿星君泰玄樞機三省列相天君天地水三
官帝君北極四聖眞君靈寳五師眞君九天
諸司眞君九天監生司諸位眞君天曹諸司

眞君天曹掌爵位案仙官十方飛天神王三
天門下三元眞君上章詞表靈官三洞四輔
經籙法科諸省府司仙靈官君將吏本靖將
佐護道監壇將吏五嶽五天聖帝東嶽府掌
功名堂爵禄曹僚案掾官吏地府酆都大帝
水府扶桑大帝本派祖玄眞師經籍度師眞
人州縣城隍司主者當境土地本家司命六
神三界應感一切威靈臣聞職覆職載濳凝
槖籥之中分隂分陽黙運權衡之内微妙而
上極無上希夷而髙拱彌髙道炁彌綸赫赫

金書之耀景靈光洞煥昭昭玉字之開玄有
感斯通無文不立(臣)等慶縁宿際昌運欣逢
探囊中紫鳯之書矢心精進究肘後蒼虬之
籙勵志脩持凡有皈投敢忘敷告今醮官某
牋天激越饗帝勤渠萬里閲關官守期膺於
帝闕數旬䇿役職業願選於天朝將指日以
登程合扣時而就道爰陳蘋藻庸罄蒭蕘伏
望卑聽不遺蓋髙無外珠幢翠葆葳蕤飛下
於紫虚羽蓋霓旌縹緲乗遊於碧落千眞翼
乗三界侍軒共歆萬一之忱式副再三之禱

(臣)不勝激切顒望之至再拜奉迎
聖駕
請聖初獻
重稱法位
具位(臣)某與臨壇官衆等謹重誠上啓
三清上聖十極髙眞圓穹之帝后仙眞洞府
之曹僚主執醮筵内外一切眞靈(臣)聞玉緯
森羅共禀清微之令金經煒燁均垂碧漢之
光文班則宰輔公卿武列則陣軍將帥精誠
天上職應人間予奪升沉允籍先人之隱德

疾遲逺近須繇宿世之隂功本雖人謀實由
天就今醮官某兩儀賦質四象流形勵志翻
雲富詩書於筆下濳心拾芥飽學問於胷中
期乗入選之良速證出官之便仰惟熈朝之
選舉毎搜廣野之賢良非惟御政以牧民抑
望施仁而惠下迢迢萬里戚戚一家慮刑囚
的劫刃之臨命身與火孛土計羅之守運限
災衰易致願望難從又恐前生今生始劫終
劫六根流蕩十業紛紜人我山髙弗念視人
而猶已是非海濶惟知利己以妨人或處事

而設危機或臨刑而用重典愆書五帝咎紀
三官致爵禄之未㝷俾功名之尚鬱修齋行
道庸請命於玄虚燒香誦經希流恩於紫禁
凡諸過悮悉頼赦原爲監領於懇祈即圓成
於職任敢憑青牘庸染朱毫具有詞文謹當
宣奏
宣詞
詞文巳露帝聽迪知黍稷非馨昭皇皇而日
監茅茨不剪耀赫赫之時歆伶華奏九成之
音符寳擁千官之仗龍煙繚繞鳯炬輝煌視

聽自民願領克誠之享禍福由己期殫庸敬
之忱百拜屏營一心激越(臣)不勝䖍切俟命
之至
亞獻
重稱法位
具位(臣)某與臨壇官衆等謹重誠上啓
三清上聖十極髙眞圓穹之帝后仙眞爵禄
之曹僚主執三界内外一切眞靈(臣)聞無聲
無臭之天毎監觀於下土不識不知之地惟
通感於上玄故凡陽職之崇卑率自隂班之

升降今醮官某趨朝志切問道心堅懴罪罪
消已拜紫宸之惠祈恩恩浹更希蒼蓋之慈
伏願厄難濳消福禧昭被擔簦負笈棄南國
而趨上都渉水登山朝帝郷而辭故里即入
熈朝之公選姑爲輔郡之卑官三載自虞繇
部尉而升州縣九遷有喜由僚佐而進參樞
内陞八座之榮外領十道之貴髙牙大▲著
緯績於旂常桓圭衮裳垂元勲於竹帛光榮
宗祖昌大門閭厚德充周享五世四功之盛
隂功昭著表一家九相之崇垂𥙿後昆流芳

先慶次願闔家長㓜均介蕃𨤲舉室耄倪悉
膺純嘏朝夕常聞於樂事夙宵惟耀於歡聲
景星卿雲爲澄清其歩武光風霽月俾灌沐
其精神枕簟無虞簾櫳有暇蒙賜如天之福
允臻扣地之祈上願洞輔光明經法流演日
星炳耀雨露沾濡草木順成五榖有豐登之
喜山川輝潤百昌無疵癘之憂澤禽獸以生
全溥蟲魚之樂育沉沉冥路無哭夜之悲聲
寂寂憂關有乗晨之樂意仁周宇宙惠遍堪
輿(臣)不勝䖍懇之至

終獻
具位(臣)某謹重誠上啓
三清上聖十極髙眞圓穹之帝后仙靈爵禄
之曹僚主執三界内外一切眞靈(臣)聞事天
以實獻酬巳罄於三周饗帝必誠奏對幸殫
於一念天人稱慶幽顯交歡以今月淡河澄
風微漏永前瞻翠節將返景於清虚後瞩珠
幢且回光於碧漢萬聖戒嚴而復位群眞凝
蹕以旋班(臣)等控挽無從瞻依徒切仰蒼蒼
之在上雲歛霄衢企奕奕以居中煙横輦路

(臣)不勝依戀望恩之至謹稽首再拜奉送
回軿頌
存神焼香
香官使者左右龍虎君侍香諸靈宫當令(臣)
設醮行道之所自然生金液丹碧芝英百靈
衆眞交㑹在此香火爐前令(臣)學道得道求
仙得仙齋官獲福爵禄咸亨十方仙童玉女
侍衛蘭煙傳(臣)向來所啓速達逕御
太上无極大道至眞玉皇上帝御前
寳華號引出

焚燎



靈寳領教濟度金書卷之二百四十三
















