










靈寳領教濟度金書卷之一百九(一百十一百/十一同卷)坐六
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品遷拔道場用
　　早朝行道儀
　　　燒香頌
　　　各禮師存念如法
　　　衞靈呪
青陽虚映耀日回靈神虎辟邪飛天流鈴
摧姦滅試萬魔束形九微回道八威攝精

千眞校録三元蕩清左嘯中黄右筞六丁
七轉八合周旋天經聖化巍巍三道順行
慶雲流布合景黄庭和與道合眞
　　　鳴法皷二十四通
　　　發爐
无上三天玄元始三炁大上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲齋

意以今早朝行道願得
玉清道炁靈寳妙光下降流入臣等身中令
臣所啓之誠速達俓御
太上无極大道至眞玉皇上帝御前
　　　請稱法位
具位奉行遷抜道場法事小兆臣某與臨壇
官衆等謹重誠上啓
虚无自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝太

帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞
人東嶽上卿司命茅君定録保命二眞人名
山洞府得道神仙三界官屬一切眞靈臣聞
祖炁鴻濛藴无色无淵之妙元精混沌媾有
滋有象之英玄黄判而三極流形經緯張而
五靈胤景裁成生死煥空洞之金書保制隂
陽結飛玄之玉字包羅萬象囊括群生妙哉

靈寳之宗大矣玄元之教臣等瑶壇莅職玉
籍登名奉
元皇之沖科神交玄妙遵洞玄之祕典炁集
幽微凡有皈投敢忘關奏況奉詞㫖敢不上
聞
　　　宣詞
按如詞言備殫激切齋主某俯矜黒鬱仰籲
蒼旻念九死之莫迴徒瞻水逝嗟千生之曷
挽誰念舟藏人倫深骨肉之悲天命痛音容
之隔匪歸化冶曷返生根爰建設於芝壇爲

鋪張於蘂笈玉華璀璨紫煙流三素之輝金
薤琳琅碧霧藹九陽之韻所冀靈光鬱勃梵
炁彌羅黄道雲開徼衆眞而侍座瓊臺日近
召萬聖以臨軒拱虚无定慧之尊示希夷慈
悲之相玄符敕制奔金馬以開函白簡升遷
駐玉龍而御景夜壑廓輝輝之旦寒庭開蕩
蕩之春普洽人天均沾家國以今清旦陞壇
行道請法衆等運兹初捻上香
願此香煙騰空俓上供養
无上至眞道寳臣等皈身皈神皈命首體投

地仰依
太上三尊願以是功德上祝
宗祧先聖社稷尊靈伏願玄極棲神清虚御
炁垂祥鳯曆萬年開玉葉之香流䕃龜圖億
載表金莖之瑞
皇帝乾坤呈彩河洛昭符丹扆凝旒來梯航
於舜日紫宸簇仗同文軌於堯雲彤掖徽華
青宫仁聖鷺序極武文之彦麟符敦忠孝之
英今故燒香自皈依
師尊大聖衆至眞之德得道之後保天長存

和與道合眞
以今清旦陞壇行道請法衆等運兹二捻上
香
願此香煙騰空俓上供養
无上至眞經寳臣等皈身皈神皈命首體投
地仰依
太上三尊願以是功德歸流齋主家九玄七
祖億劫種親伏願覺海波澄慧源冰瑩南宫
變化𩥵日駟而宴騫林北府消名御雲虬而
朝蓮座齋主某六塵披散五炁宣平福地春

融固瓊顔而不老壷天日永漱玉醴以長新
椿桂髙華芝蘭秀發紫炁兆庭中之喜紅塵
絶門外之憂今故燒香自皈依
師尊大聖衆至眞之德得道之後升入無形
和與道合眞
以今清旦陞壇行道請法衆等運兹三捻上
香
願此香煙騰空俓上供養
无上至眞師寳臣等皈身皈神皈命首體投
地仰依

太上三尊願以是功德歸流三途滯爽六道
窮魂動植飛潜無邊含識並願慈風披拂受
日融怡罪簿疾除漏千生之業網惡根落滅
停萬劫之𡨚輪快超迹於隂郷即升神於陽
界百昌茂育無焚林竭澤之憂一炁周流有
戾天躍淵之樂圜扉晝寂方域春和景星夕
燦於玉虚甘露宵輝於璇漢今故燒香自皈
依
師尊大聖衆至眞之德得道之後長享自然
和與道合眞

　　　禮方懴方
　　　三啓
樂法以爲妻愛經如珠玊持戒制六情
念道遣所欲淡泊正氣停蕭然神靜黙
天魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又

大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師

　　　重稱法位
具位奉行遷拔道場法事小兆臣某與臨壇
官衆等謹重誠上啓
虚无自然元始天尊无極大道太上道君太
上老君髙上玊皇十方巳得道大聖衆至眞
諸君丈人三十二天帝君玊虚上帝玉帝大
帝東華南極西靈北眞玄都玉京金闕七寳
瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太乙眞

人東嶽上卿司命茅君定録保命二眞人名
山洞府得道神仙三界官屬一切眞靈臣等
傳慶億齡植因兆劫玄雲垂䕃佩囊中紫鳯
之章聖日昭融膺肘後蒼虬之籙承恩師匠
賛化天工盍髙蹈於林泉乃卑棲於陸海分
隂切切進寸悠悠秉心堅補過之盟勵志罄
立功之誓庶酬化育庸佐生成今齋主某重
念亡故某捨身受身從劫至劫咸戴天而履
地皆負隂以抱陽三業紛紜踐畏途而滋人
僞六根流浪逐幻境以焚天和虚白難全回

黄自滓動靜多違於禁戒身心毎背於綱常
二竪潜攻倐天葩之春隕三彭宻試俄命樹
之朝零霜明東岱之條章日赫北酆之憲令
茫茫鬼域杳杳神郷非上霈於天恩曷下超
於地爽是以嚴修齋直肅建壇場羅信幣於
華晨懴愆尤於霄極希垂睿覽曲軫精祈敕
五帝四司削千愆而解悟命三官九府蕩萬
罪以清夷龍符飛煥於十方鶴赦羅敷於三
界永辭長夜獲離重隂聽法聞經超无形无
名之境登眞度命遊非空非色之郷消考訟

於先靈息注殃於後嗣齋主某精神通暢歩
武光華簮紱連榮迓公侯之衮衮門庭多暇
普眷族之熈熈五福雲滋四魔煙滅上願天
光朗晏地紀宣澄三光全而寒暑平瑞迎玊
燭五榖熟而民人育祥恊金穰要荒寢兵革
之憂寰海富桑麻之樂飛潜動植均化化以
回靈蠢動蛸翹各生生而育性三途昭朗五
道開明則上明
天尊大慈之化下副齋主皈命之誠謹啓以
聞

　　　發願念
一念爲道四大合德齋主七世父母免脫憂
　苦上昇天堂衣食自然
二念帝王國主道化興隆庠序濟濟皇教恢
　弘威儀翼翼普天所瞻民稱太平四夷賔
　伏祅惡自滅賢聖日生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
　範

六念損己布施道士及飢寒者天下人民各
　得其所
七念蠕動跂行一切衆生咸蒙成就
八念赦貰前生今世罪對立功補過
九念家門隆盛宗廟有人世生賢才
十念尊受師經不敢中怠平等一心廣度一
　切克獲上仙白日登天拜見太上永成眞
　人雲車羽駕和與道合眞
　　　存神燒香
香官使者左右龍虎君侍香諸靈官當令臣

早朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯沾恩十方仙童玉女
侍衞蘭煙傳臣向來所啓之誠速達俓御
太上无極大道至眞玉皇上帝御前
　　　出堂頌
　　　回靜黙


靈寳領教濟度金書卷之一百九











