










靈寳領教濟度金書卷之一百七十一垂二
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(預俢黄籙齊用)
三官醮儀
歩虚燒香頌
各禮師存念如法
衛靈呪
五星列照煥明五方水星却災木德致昌
熒惑消禍太白辟兵鎮星四據家國利亨

名刋玉簡字録帝房乗飈散景飛騰太空
出入㝠無逰宴十方五雲浮蓋招神攝風
役使萬靈上衛仙翁(和)與道合眞
鳴法鼓二十四通
无上三天玄元始三炁太上老君召出(臣)身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓(臣)今奉爲入齋意以
今陞壇設醮願得

玉清道炁靈寳妙光下降流入(臣)等身中即
使玄壇清淨内外成眞天无氛穢地絶妖塵
琳琅振響十方肅清萬魔不干眞誠上徹令
(臣)所啓速達俓御
太上无極大道三元三官大帝(御前)
請稱法位
具位臣某與臨壇官衆等謹同誠上啓
眞都元陽七寳紫微宫緫主上眞自然大聖
上元一品賜福天官大帝君中元太陽洞曜
元君二品赦罪地官元虚洞靈大帝君下元

金靈洞隂大帝三品解厄水官洞眞太皇元
光大帝君上元紫微宫左右中三府主隂陽
水火生死罪録官上元太極左宫左右中三
府主隂陽水火生死罪録官上元太極右宫
左右中三府主隂陽水火生死罪録官中元
洞空清靈宫左右中三府主隂陽水火生死
罪録官中元南洞陽左宗天宫左右中三府
主隂陽水火生死罪録官中元北酆都右隂
天宫左右中三府主隂陽水火生死罪録官
下元暘谷洞源青華宫左右中三府主隂陽

水火生死罪録官下元清泠左南水㑹宫左
右中三府主隂陽水火生死罪録官下元北
酆都右羅酆宮左右中三府主隂陽水火生
死罪録官上元三十六曹仙官中元四十二
曹仙官下元四十二曹仙官三元九宫二十
七府百二十曹考士考兵考吏虚空鑒察香
官土地醮筵内外一切威靈伏聞元始開圖
敷十華之祖炁虚皇御運宏三極之神功調
化瑟以斡隂陽運靈樞而裁經緯雲聮宮府
金符承紫闕之嚴星列班僚玉律握玄都之

峻包羅幽顯囊括玄黃凡歸陶冶之中悉囿
範圍之内今有弟子某洗心慕道潔已朝眞
津梁遵受度之科柱石建預修之典緬維主
宰籍紀玄綱爰陳采藻之眞忱恪贄傾葵之
庸敬伏願雲輿順動勑鹵簿以前馳鳯輦徘
徊列旌旄而後從俯臨玄墠曲鑒丹勤(臣)不
勝激切顒望之至再拜奉迎
聖駕
請聖初獻
重稱法位

具位臣某謹重誠上啓
三官大帝九府仙靈主執曹僚無鞅聖衆伏
聞道紀巍巍宏眞風於九地神威赫赫承化
雨於三天威儀昭靈寳之經科禁翼玄元之
簡三官職憲上檢天中檢地下檢仙九府操
權左主火右主水中主録羅萬靈而研毫髮
提羣品而校錙銖氷鑑無私若煥烈日嚴霜
之峻水衡有凖常宣光風霽月之和凡切切
以皈神必昭昭而度命今弟子某夙培慶運
獲際昌辰覩蘂笈之輝煌慨芝圖之煥耀念

三塗五苦易飄業網於千生而九戒二符可
棹慈航於萬劫清微神力黒鬱靈功爰崇虚
梵之壇肅啓飛玄之笈修齋稽顙遵黃籙以
祈恩行道勤拳企碧霄而謝過固期頥於今
世植純嘏於他時况四十九年之非回頭惟
省顧三百六旬之迅轉眼成空索裘宜謹於
先寒徹土匪求於後雨孰主張是願聖威昭
捨奮之恩式輔翼之廣愚悃勵自新之志不
在大不在小悉歸鶴赦疑惟輕疑惟重總被
鴻私一塵不染於靈天萬劫常居於樂地如

蒙丹禱允拜洪休(臣)無任䖍祝之至
亞獻
具位(臣)某謹重誠上啓
三官大帝九府仙靈主執曹僚無鞅聖衆伏
聞上帝宣慈丹簡侈度生之澤下民徯德玄
曹垂落死之尊况三元爲監察之都曹而九
霄付銓量之政柄蒼蓋虚無之境班列紫微
黃輿寥廓之墟權提黒朔統歸墟而莅政位
暘谷以承符黜幽陟明朱墨凛然於圖籍禍
滛福善丹青炳若於簡書况眞聖𡻕三㑹而

議愈公顧黔黎時屢遷而業益盛一朝失脚
九夜寒心匪憑提拔之功曷免顚㝠之苦今
弟子某籲天激切扣地凌兢禮道禮經禮師
冀徼後福皈身皈神皈命願削前愆拳拳推
赤之心切切回青之惠伏願爲民父母作帝
股肱體龍戒之慈雲賛鳯符之惠露移名眞
籍此生之𡨚囿氷清勒字青編他世之慶基
日闢運應歸於滅度神即證於超凌受化更
生不經苦惱升眞度品永脫輪廻成道果於
未來襲德釐於見在精神恍茂壷中之日月

長新歩武高華門外之風波不染金花潤曉
玉樹長春百年膺五福之全七世耀三華之
威傾葵激切采藻勤拳更願萬象澄輝百昌
茂育水池火沼消考對之因縁劒樹刀林息
推研之條目化夜壑爲春䑓之境變寒庭爲
夏屋之區均證無爲永超有漏(臣)等思眞宴
坐翊教徑行百八十科條慮乖丹律萬二千
戒行或冐玄章毎淵渉以兢兢願海涵而蕩
蕩庸逃三禠匪勤九遷(臣)無任䖍禱之至
終獻

具位(臣)某謹重誠上啓
三官大帝九府仙靈主執曹僚無鞅聖衆伏
聞黍稷非馨投李謾旌於蟻悃芻蕘可聽采
芹曷報於洪恩仰臨下之森羅露由中之懇
切幸殫萬一敢瀆再三以今玉漏聲微銀河
影轉息琳琅於鳯𥲤消縹緲於鸞篝翠葆雲
龍將返㝠濛之仗珠幡月駟行廻蒼莾之輿
萬仙翼駕以旋眞衆聖翊轅而騰景(臣)瞻仰
徒切攀戀無階寸丹誓罄於金蘭烟霞志適
尺素僭陳於環草風火驛傳(臣)無任不勝激

切攀戀之至再拜奉送
十二願
一願乾坤明素二願氣象清玄
三願聖人萬壽四願化洽八埏
五願天垂甘露六願地發祥煙
七願四時應候八願萬物生全
九願家多孝悌十願國富才賢
十一願齋功廣被十二願善瑞日臻
存神燒香
香官使者左右龍虎君侍香諸靈官當令臣

設醮行道之所自然生金液丹碧芝英百靈
衆眞交㑹在此香火爐前令(臣)學道得道求
仙得仙齋官獲福幽顯沾恩十方仙童玉女
侍衛蘭烟傳(臣)向來所啓速逹俓御
太上无極大道三元三官大帝御前
回軿頌
回軿五雲輿騰駕九章歌條忽冲天逺
醮壇香氣多玄恩覃宇宙福禄遍山河
緬想神仙路逍遥上大羅
焚燎

禮謝三官儀
切以性無今古由天道而輪廻形有去來企
人生之變化惟定水波翻於覺海故業山霧
擁於靈源衮衮百年旣業機而自織悠悠九
夜宜𡨚綱以相隨坎𡒄一朝凄涼萬古倘匪
今生之預禱曷繇來世之無憂今預修弟子
某籲天激切以陳情扣地凌兢而露悃念形
骸蹔寄惟欣見在之因縁而性識終迷孰滌
未來之罪垢莫伸手援第劇心馳仰龍符鳯
戒之玄津梁福壽而鸞笈虬籖之妙砥柱禎

祥生生克免於沉淪世世必臻於快樂靖惟
主宰實藉權衡敢殫懇禱之勤庸致皈依之
敬伏願昭回帝鑒垂憫民情敷善蘂以長新
斬惡根而永謝運應滅度疾登廣漢之郷神
證超凌無墮幽寥之境逍遥玄極遊宴緑羅
仰冀慈悲俯垂明證
福生無量天尊
引詣天官座前上香設拜
以今恭𤑔寳香供養
玄都紫微宮上元一品天官賜福紫微大帝

君恭望聖造權領天曹凡學士百姓子生前
結習惡縁犯上元威儀六十條他日身經太
隂則天官三十六曹攝之如能膺戒佩符可
免苦惱今有預修弟子某按金科而受度遵
玉訣以預修崇建寳齋懴祈瑶陛皈命
上元一品天官賜福紫微大帝君伏願憲天
宥過體道垂慈見在福基旣巍峩於一世未
來慶址應堅固於千生地司無逼合之憂天
府有超凌之望愆尤落滅考對停閑法衆運
誠輙伸善頌

天官赫奕位玄都賜福權尊握化樞
上斡權衡司憲令下提網紀典謀謨
停愆盡削三生籍受度應標萬古圖
惟願慈仁推有造形神無復墮三途
弟子拜退引詣
地官座前上香設拜
以今恭焚眞香供養
小有清虚宮中元二品赦罪地官大帝君恭
惟聖造權領地官凡學士百姓子生前結習
惡縁犯中元威儀六十條他日身經太隂則

地官四十二曹攝之如能膺戒佩符可免苦
惱今有修齋弟子某按金科而受度遵玉訣
以預修崇建寳齋懴祈瑶陛皈命
中元二品赦罪地官大帝君伏願赦過宥罪
紀德書功玉曆登名盡洗今生之業垢金符
度命益培來世之昌基數周而劫劫長新運
值而生生受福下經幽暗永處光明法衆運
誠輙伸善頌
地官班列鎮羅酆赦罪恩宏聞望崇
四十二曹承化日百千萬載賛眞風

刑編幸削書愆跡德籍應彰受度功
惟願覃恩昭萬𩔖他生遊宴玉華宫
弟子拜退天尊引至
水官座前設拜
以今恭焚寳香供養
晹谷清泠宮下元三品解厄水官大帝君恭
惟聖造權領水官凡學士百姓子生前結習
惡縁犯下元威儀六十條他日身經太隂則
水官四十二曹攝之如能膺戒佩符可免苦
惱今有預俢弟子某按金科而受度遵玉訣

以預修崇建寳齋懴祈瑶陛皈命
下元三品解厄水官大帝君伏願定名玉曆
列字金科萬業氷清此世皈神於爐冶千𡨚
雲散他生度命於陶鎔南丹之録籙昭彰北
鬱之簡書落滅超離地禁飛歩天關法衆運
誠輙伸善頌
水官位望領歸墟解厄恩隆典聖樞
德契雲層參紫極刑裁風澤耀黄區
金符身佩𡨚愆釋玉籙心持志氣舒
惟願慈悲矜受度他生歩武躡天衢

弟子拜退
舉天尊號道衆歸位
向來禮謝三官功德周圓伏願道炁羅敷靈
光煥映鑒善功之赫奕曲沛宸恩消惡業之
便蕃宻凝聖澤削罪録而玄曹敬聽蠲愆籍
而丹局丕承膺快樂於百年疾超凌於九夜
即俾弟子某性天超邁心地清夷秋風飄曉
榦之芳禍沉此日夜雨長春畦之秀福襲他
生黒都無考對之憂朱陵遂超凌之樂從容
受化逍遥返形紀姓字於玄圖不經輪轉標

功勲於丹格永遂升遷稽首皈依無極大道
志心稱念
三元赦罪天尊
九天錫慶天尊
萬福護身天尊
(和)不可思議功德



靈寳領教濟度金書卷之一百七十一











