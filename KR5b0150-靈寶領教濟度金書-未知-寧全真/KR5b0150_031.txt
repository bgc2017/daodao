










靈寳領教濟度金書卷之三十一
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度通用)
呪食儀
大聖元始天尊
大聖靈寳天尊
大聖道德天尊
三尊聖號不思議普爲亡靈薦福禧
仰扣髙明垂昭鑒願於今日體慈悲

重重念善皆無量浩浩良因自有期
惟願亡靈乗道力永辤苦海歩雲梯
(和)不可思議功德
伏以金飯玉漿嚥御陟九清之界交梨火棗
餐甞超五濁之郷欲道岸之先登冝法橋之
穩駕亡故某人駒牎倐忽蟻磨循環驚逝水
之不廻幸離隂暗悵藏舟之何在快覩陽明
欣逢開泰之期爰捧潔馨之薦神功變化攝
三景之華芒梵炁氤氲飛五靈之甘露雲殽
錯落霞饌芬芳騫香流七津陶神津而三宫

潤澤妙道生一炁廻祖炁而百體敷華徼羽
袂以加持啓瓊函而宣演伏願眞機不昧覺
體長存鑒瀹祭之弗彛矜齋誠之克享充悅
法食開闢仙基清衆運誠賛揚功德
奉爲亡故某人靈䰟仗兹往生仙界念
玉清慧命啓請呪焚符
稽首冥慧虚无尊稽首皈命重玄主
裁成天地无德稱悉爲衆生作恃怙
慈悲五道轉輪廻哀救三塗地獄苦
皈命金闕天中尊皈命六道慈悲父

皈命玉清无上尊永離生死長綿綿
出有入虚无所待能令枯朽變成仙
千劫萬劫難一遇爲衆廣說業因縁
廻骸起死永長存使其形神無變遷
金容玉相天尊
靈圖煥景飛丹詔以風行元炁開幽扇黒塵
而雲散旣荷提携之德載歌定慧之章庸薦
靈儀從容受食
焚符
奉爲亡故某人靈䰟仗兹往生仙界念

破酆都開業道呪
茫茫酆都中重重金剛山靈寳無量光
洞照炎池煩七祖諸幽䰟身隨香雲▲
定慧青蓮華上生神永安
逍遥快樂天尊
雲囊啓秘提六洞以超淩霞醴流精慮百關
之鬱結期潤玉樓之邃載歌金色之章庸薦
靈儀從容受食
奉爲亡故某人靈䰟仗兹往生仙界念
玉清甘露通眞呪

功德金色光暉暉開闇幽華池流眞香
蓮蓋隨雲浮千靈沖元和常居十二樓
急宣靈寳㫖自在天堂逰
法雨流潤天尊
瓊漿鳯饌實天地之英華玉笈龍文結隂陽
之精粹欲復英風之舊載歌甘露之章庸薦
靈儀從容受食
焚符
奉爲亡故某人靈䰟仗兹往生仙界念
玉清甘露法食呪

回首仰圓羅合景挹靈芒拘䰟制七𩲸
思審定中央行住禮虚無寢息宴雲房
飢飡黄蘖花渴飲瓊根漿神精命大魔
合體錬眞光復照觀太無長在空中遊
玄通敏波際眞化靡終期縹緲無終始
賢者當明知寂寥玄理教應運闡宏䂓
降道不自照要當先所施㑹歸無二處
隨心自合離
清涼甘露天尊
紫文丹策昭度命之津梁玉醴金津妙登眞

之徑路欲暢百骸之樂載歌六梵之章庸薦
靈儀從容受食
焚符
奉爲亡故某人靈䰟仗兹往生仙界念
玉清秘梵開藏腑法食呪
水火聚散路神炁往來衢焰焰燋枯盡
臓胃五方枯玉液廻清涼玄漿通潤舒
眞香流百脉逍遥常自如
焚符
奉爲亡故某人靈䰟仗兹往生仙界念

靈梵清涼法食呪
瀏瀏崑崙泉泛泛玉源炁施運庭苑中
幽香徹天地玉女灌眞香玄廚擁祥瑞
服之億萬年體力悉殊異
焚符
奉爲亡故某人靈䰟仗兹往生仙界念
玉梵甘露法食呪
召聚玄元炁濃噴流乳漿黄華洞霄珍
潤液多滋涼桂蒲雜靈根冉冉通肺腸
百神解歌舞來遊无何郷

焚符
奉爲亡故某人靈䰟仗兹往生仙界念
大梵恩重法食呪
異實出靈芳浮玉瑩清光泛景藹靈炁
廣滿難充量神清得超度當遊妙化堂
元周扣玄機壽永椿劫長
焚符
奉爲亡故某人靈䰟仗兹往生仙界念
寳梵玉函法食呪
寳梵演通妙開關溢九幽慶化精殊珍

瑞色長浮浮湌湌法炁盛深羽翠華樓
洗濯積劫穢穩歩朱宫遊
焚符
奉爲亡故某人靈䰟仗兹往生仙界念
眞梵通玄法食呪
長關天色光燁燁映寳器玄通无上食
靈寳无上味髙眞所樂施法音靡不至
快樂復飽滿浮遊三界外
蘇陀抹味天尊
芝廚鬱勃煥七寳之靈光蘂簡羅敷開五明

之妙炁欲固三華之妙載歌八㑹之章庸薦
靈儀從容受食
焚符
奉爲亡故某人靈䰟仗兹往生仙界念
三光流精錬化法食呪
妙道生一炁炁中分隂陽凝化日月星
燦然流三光九華合九道八色映八方
煥爛洞眞體流精皈大芒下生淵源宫
上徹无何郷縱體復飛跡欻然都相忘
七寳流精結混沌雜華房嚥服九雲散

此樂殊未央
焚符
奉爲亡故某人靈䰟仗兹往生仙界念
三光澤嬰錬化呪
玄絶九氣中澤嬰觀太无鬱儀煥暘谷
結璘耀天衢五星流寳光斗極廻乾樞
梵炁鬱勃散咽御方踟躕超跡天寳階
錬芝服華敷炁布萬神備舉形升太虚
焚符
奉爲亡故某人靈䰟仗兹住生仙界念

三光法氣錬化呪
浩精生法氣氤氲凝天中兩曜共澄徹
五緯交相通三光煥巳明寳炁盈三宫
帝郷㑹九老咽服百骸豐金華照光景
身與日月同念道上聖前萬劫壽无窮
焚符
奉爲亡故某人靈䰟仗兹往生仙界念
三光玉陽錬化呪
玉陽正眞炁妙道三景分玄和唱靈音
八㑹敷瓊文五老宴丹澤飄飄乗景雲

大聖諸天衆廻駕飲玉津三五定生籍
遊戲太上賔華光朗無際携乎朝玉宸
焚符
奉爲亡故某人靈䰟仗兹往生仙界念
三光雲華鍊化呪
引炁鬱羅外九芒結雲華七晨髙上道
三景耀朱霞捧香服晨精功滿解世羅
鍊化塵劫盡億劫不爲多落籍三界庭
結友太上家御景拱玄斗八極何足賖
焚符

奉爲亡故某人靈䰟仗兹往生仙界念
三光導仙鍊化呪
自然至眞道妙極玄中玄萬天朝玉陛
五老參華軒三光有靈炁所度惟聖賢
勤行道仙業咽漱吞華根神形合三象
渺渺歸本根鳳鳥翔十天飛舉不顧還
焚符
奉爲亡故某人靈䰟仗兹往生仙界念
三光寳炁鍊化呪
迢迢三天上落落九玄臺金童採芝集

玉女持華回天賔挹仙客俯仰升瑤階
天河灌東井寳炁營空來嚥納漱瓊津
兆劫不復衰矯首三清路振衣何樂哉
焚符
奉爲亡故某人靈䰟仗兹往生仙界念
三光定光鍊化呪
至矣上眞道妙哉靈寳章吸景導五星
咽漱存華芒流精灌百體皓晶凝雪霜
洞建照内外塵滓都消亡體肌不復老
契此名定光永宴太明館斯爲不夜郷

躡跡歸本根九轉凝眞常
變化無盡天尊
玄都紫闕開梵唱以歸眞霞饌雲漿燦華英
而嚥景欲備形神之正載歌生育之章庸薦
靈儀從容受食
焚符
奉爲亡故某人靈䰟仗兹往生仙界念
隂生梵唱生䰟育𩲸呪
靈芝無根衆化之原中凝七𩲸上結三䰟
二十四眞出入無門杳冥之内恍愡之中

隨劫存亡逐炁而生外凝混朴内養七經
五神植華三台敷榮紫闕素童返形皈英
騰雲而升騁霧浮空中有玉眞號曰神公
左挾无英右衞白元玄獸遏後丹禽摊前
上浮翠蓋下湧金蓮香炁凝空甘露無窮
食之無盡尋源不終
弘濟無邊天尊
三華寳曜凝雲液於玄符八角垂芒燦霞光
於碧落欲妙不窮之化再歌无量之章庸薦
靈儀從容受食

焚光明玉字符
亶婁阿薈無惒觀音須延明首法攬菩曇
稼那阿奕忽訶流吟華都曲麗鮮菩育臻
答落大梵散烟慶雲飛灑玉都明魔上門
無行上首回蹠流玄何陀龍羅四象吁員
大慈平等天尊
洞章振響一眞澄湛於靈源妙供森羅萬竅
光華於法味無邊利益不盡莊嚴伏願亡故
某人飲元和餐華芒帝郷遊宴駕虚無乗眇
莽仙圃翺翔請宴坐於几筵俟奉行於鍊度

膺圖御籙佩戒登眞稽首皈依無極大道爲
上良縁志心稱念
廣度沉瀹天尊
(和)不可思議功德
靈寳領教濟度金書卷之三十一
















