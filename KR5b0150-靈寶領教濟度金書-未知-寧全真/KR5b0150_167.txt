










靈寶領敎濟度金書卷之一百六十七(一百六十八一)
(百六十九同卷)道九
洞微髙士開光救苦眞人𡩋金眞授
靈寶通玄弘敎水南先生林靈眞編
科儀立成品(預修黄籙用)
第三日早朝儀
歩虚燒香頌
各禮師存念如法
衞靈
天書敷羅下眄太微元化生成靈烟九回

八景六周聖運所持左賔赤方右啓帝扉
東華南府灌錬辟非迴輪日耀轉眄月輝
今日大慶萬道同歸玄壇正炁保天無衰
普告三界驛龍風馳(和)與道合真
嗚法鼓二十四通
發爐
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里

域眞官正神急上關啓臣今奉爲入齋意以
今清旦陞壇行道願得
玉清道炁靈寶妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
臣所啓速逹俓御
太上无極大道至眞玉皇上帝(御前)
請稱法位
具位奉行預修黄籙大齋法事小兆臣某與
臨壇官衆等謹同誠上啓

太上无極大道虚无自然无始天尊太上道
君太上老君髙上玉皇十方巳得道大聖衆
至眞諸君文人三十二天帝君玉虚上帝玉
帝大帝東華南極西靈北眞玄都玉京金闕
七寶瓊臺紫微上宫靈寶至眞明皇道君三
十六部尊經玄中大法師上相上宰上保上
傳太平下教二十四眞人西城總眞王君太
乙眞人東嶽上卿司命茅君定録保命二眞
人名山洞府得道神仙三界官屬一切眞靈
臣聞一元凝妙旋道炁於大羅三極開光奠

陽精於翠蓋雲層煥峩峩之表天關開蕩蕩
之形五億𤓰分瞻紫虚之御炁四七碁布澄
碧漢之流輝南北端拱於紫垣東西迴旋於
黄道帝車中運司萬象之權衡天輻旁周作
羣生之主宰五靈煥彩二景耀光亘玉緯以
森羅列璇樞而洞煥上司帝政下職民生惟
丹悃之皈依必洪禧之衣被今齋主某潜陶
二炁宻戴一星幸際昌辰拱玉虚之化雨欣
逢道運覩金籙之慈雲事盍先憂心期後樂
惟形神逆旅等閑過眼於陽輝念生滅轉輪

倐忽驚心於隂垢雲駛月運舟行岸移暗室
之燭未明中流之壷何在撫膺切切勵己皇
皇抑九戒二符能植未來之神力而九幽六
洞可消巳徃之威章鳯篆徘徊龍章煥爛敢
先祈而佩奉庶永籍於維持蠲潔篷廬崇齋
壇之三級端嚴法陛象璇極之九重寶齋爰
建於預修玉訣敬嚴於受度仰瞻乾聖俯扣
坤靈俾蟻悃以上通祈洪恩而下邁蕘言慶
素葵志攄丹齊心九拜以階升造膝再言而
几奏爰有詞旨謹當宣奏

宣詞
按如詞旨備切眞誠臣等共按芝圖韋彰蘂
笈瞻芙蓉之寶蓋睇騫木之飛旌暘谷浮光
羲馭浴紫霞之影神州凝曉烏輪騰丹霧之
輝肅將振鷺之班肆覲和鸞之御寶花四雨
間煒燁之朝輝翠蕚層羅映陸離之霽色百
和藹蘭烟之瑞九成和鈞樂之祥十極朝元
三靈拱聖扣首玉墀之下傾心丹扆之前重
罄愚衷惠徼慈造
以今清旦行道請法衆等運茲初捻上香

願此香烟騰空俓上供養
无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願天錫九疇帝扶五運聖神御
極山河超禹迹之宏英武臨朝文軌越堯疆
之大等八溟而並福崇五嶽以齊齡中掖東
宫佐政克禆於景運内朝外屏承符共植於
昌基今故燒香自皈依
師尊大聖衆至眞之德得道之後保天長存

和與道合眞
以今清旦行道請法衆等運茲二捻上香
願此香烟騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某伏願一
和鬱勃百順繽紛南極流輝耀門闌之喜炁
東華衍慶凝院宇之祥光暖生桒梓之春陽
散枌榆之旦齊眉舉按歡聲日沸於家庭坐
膝扶床喜氣雲臻於筦簟今故燒香自皈依

師尊大聖衆至眞之德得道之後升入無形
和與道合眞
以今清旦行道請法衆等運茲三捻上香
願此香烟騰空俓上供養
无上至眞師寶臣等皈身皈神皈命首體投
地仰依
太上三尊願以是功德皈流金經玉緯列宿
垣星伏願祥曜珠䏈瑞光璧合溢金盤於沆
瀣甘露飛華調玉燭於璇璣卿雲耀彩福禄
流輝於宿分攙搶絶影於經𨇠聖境典樞機

扶三天之化日上界足官府衍九地之祥風
今故燒香自販依
師尊大聖衆至眞之德得道之後升入無形
和與道合眞
禮方懴方
三啓
樂法以爲妻愛經如珠玉持戒制六情
念道遣所欲淡泊正氣停蕭然神靜黙
天魔並敬護世世享大福
又

鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
又
大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮
太上无極大道

(臣)等志心稽首禮
三十六部尊經
(臣)等志心稽首禮
玄中大法師
重稱法位
具位(臣)某謹同誠上啓
太上无極大道元始天尊太上道君太止老
君无上玄老十方巳得道大聖衆至眞諸君
丈人三十六部尊經玄中大法師天師君上
相上宰四司五帝三界官屬一切眞靈臣等

芻狗巳陳木鷄未就佩九先之玉檢頂踵師
恩荷八㑹之金章勤拳帝力切切遷喬之想
悠悠運海之思飛烏兎於榆間徒乖素志友
麋鹿於林表莫遂丹衷勉厠跡於芝班强承
顔於楓陛退思補過期雨露之恩光進勉立
功逭雷霆之憲令申錫初誓印證終惋今齋
主某淬勵形骸磨礱炁質望青㝠而日遡極
碧漢以心馳稽首十華雪刑書於今世販神
三寶崇福祉於他生猶慮宿染客塵久縈業
垢履畏途以流曳趨愛景以盤桓舌在堪誇

罔悟是非之顚倒目成可羡豈思空色之回
環心無一視之仁性背三思之戒天魂地魄
朝朝霧暗於昏衢隂粹陽精日日烟迷於苦
海莫回頭於塵外惟曵尾於途中三元朱墨
之紛紜五帝簡書之錯綜罪花未落善果難
圓伏願天吏星馳頒丹綸於閶闔地祗風動
承紫誥於朔單慧光焚黑簿之繁威神勒玄
曹之衆移名朱府紀字青宫解身命戰闘之
威𨇠退運限刑衝之惡曜襟期閑雅碧潭澄
影於秋蟾歩武從容翠羽凝光於曉鑑雲醴

潤星星之鬢霞漿酣湛湛之容快樂今時歡
娱後世駕虚无乗渺莽衣食自然辭幽暗覩
光明形神俱妙劫劫長臻於福地生生永樂
於陽天蒙采丹忱允昭玄貺上願天綱髙晏
地紀輝華風雨均調隂陽恊泰璇極流彩尊
玉帛於中朝銀漢開祥慕衣冠於外域邊絶
狼烽之警野無䑕社之憂共樂太和同瞻大
定則上明
天尊大慈之化下副臣等販命之誠謹啓以
聞

發願
存神燒香
香官使者左右龍虎君侍香諸靈官當令臣
清旦陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主獲福幽顯沾恩十方仙童
玉女侍衞蘭烟傳臣向來所啓速逹俓御
太上无極大道至眞玉皇上帝(御前)
出壇頌
靈寶領敎濟度金書卷之一百六十七











