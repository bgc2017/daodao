










靈寶領敎濟度金書卷之一百五十四(五十五五/十六同卷)
　　　　洞微髙士開光教苦眞人𡩋全真授
　　　　靈寳通玄弘教水南先生林靈真編
　科儀立成品(祈禳黄/籙用)
　　第三日早朝行道儀
　　　各禮師存念如法
　　　衞靈
天書敷羅下眄太微元化生成靈烟九回
八景六周聖運所持左賔赤方右啓帝扉
東華南府灌錬辟非回輪日耀轉眄月輝

今日大慶萬道同歸玄壇正炁保天無衰
普告三界驛龍鳳馳和與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝開啓玄壇天帝君當召此間土
地里域眞官正神急上關啓臣今奉爲入齋
意以今早朝陞壇行道願得

玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝(御前)
　　　請稱法位
具位奉行黄籙大齋法事小兆臣某與臨壇
官衆等謹同誠上啓
太上无極大道虚无自然元始天尊太上玉
宸大道君金闕後聖玄元老君十方靈寶天

尊髙上玉皇十方巳得道大聖衆至眞諸君
丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方无極无量品至眞大神飛天神王
長生大聖无量度人君妙行眞人天眞皇人
三十六部尊經玄中大法師靈寶玄一經籍
度師侍經五帝玉童玉女歲德尊神土地主
執三界應感一切眞靈臣聞虚无祖炁凝玄
雲於五劫之先混沌神光流聖日於三靈之
後玉字開天而乍遐乍邇金書保運而或顯

或微皆裁雲翔鳳之章悉鏤月耀龍之䇿飛
奔揺御挹三景以凌霄豁落翼揮揚八衝而
擲火内融嬰姹外䇿魔靈妙哉三洞之竒大
矣八書之奥承天制地開隂混陽臣等通籍
金閨隨班玉陛翼慈風於紫極陶化雨於黄
輿凡有皈投理宜關奏
　　　宣詞
按如詞言誠深激越臣等肅將簮紱蠲潔圭
衡鷺序鴛行載覲天中之聖龍吟虎嘯周羅
象外之眞騫林騰翠霧之芳扶桒耀紫霞之

影玉霄逸響飛雲笙縹緲之音金炬騰輝振
月磬琳琅之韻龍烟舞翠虬蕚飛青緑輦丹
轝拊玄龍而翼乗瓊輪羽盖泛朱鳳以驂轅
俱入寶珠之中皆覲紫金之相靈光鬱勃神
景輝華對咫尺之天威敷再三之民欲爲齋
主某風清九厄日爍三災𥫄運限之禎祥迎
身家之慶瑞惠沾家國澤被人天伏以靈風
聚煙朗金眞而五神凝合流精洞景耀玉光
而四炁朗清上騰紫盖之祥下浹玄關之瑞
以今早朝行道請法衆等運茲初捻上香

願此香煙騰空俓上供養
无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願壽齊璇極福比銀潢彰白麟
赤鴈之符昭紫鳳青鸞之瑞政敷九有混文
軌以朝元化洽八埏來梯航而拱極掖著懿
柔之德庭羅忠貞之材今故燒香自皈依
師尊大聖衆至眞之德得道之後保天長存
和與道合眞

伏以道妙雌雄解二十四神之結節聖彰經
緯昭三十五分之輝華䇿玄景之金花𥫄靈
光於玉樹以今早朝行道請法衆等運茲二
捻上香
願此香烟騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某伏願五
靈恊度二極流祥諸福雲集於歲時百順霞
明於夙夜光風霽月煥院宇之歡聲景星慶

雲藹門庭之瑞色祥開桒梓喜溢絲蘿今故
燒香自皈依
師尊大聖衆至眞之德得道之後升入無形
和與道合眞
伏以五色雲營藹紫霄而流響九光霞室凝
丹谷以呈輝帝出震而廓落春陽聖乗乾而
陸離愛日以今早朝行道請法衆等運茲三
捻上香
願此香烟騰空俓上供養
无上至眞師寶臣等皈身皈神皈命首體投

地仰依
太上三尊願以是切德皈流
普天率土塞外寰中萬姓三軍百昌庶品伏
願烟雲藏靜風雨均調要荒無飲馬之虞隴
畆息遺蝗之警畊食鑿飲歌帝力於青春暑
葛寒裘樂天和於白日今故燒香自皈依
師尊大聖衆至眞之德得道之後升入無形
和與道合眞
　　　禮方懴方
　　　三啓頌

樂法以爲妻愛經如珠玉持戒制六情
念道遣所欲淡泊正氣停蕭然神靜默
天魔並敬護世世享大福
　　　又
鬱鬰家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又
太道洞玄虚有念無不契錬質入仙眞
遂成金剛體超度三界難地獄五苦解

悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位臣某謹重誠上啓

太上无極大道元始天尊太上大道君太上
老君髙上玉皇十方巳得道大聖衆至眞諸
君丈人大帝天帝三十六部尊經玄中大法
師三界官屬一切眞靈臣聞衣被宸輝涵濡
師澤佩三洞瓊瑶之䇿膺九霄鸞鳳之章烟
島棲神盍㝷眞而髙蹈風林寄跡乃逐僞以
卑棲中夜凝思崇朝浩難荷紫宸之終惠監
丹悃之初忱譴逭雷霆恩頒雨露俾立功而
補過許濟物以利人益勉芻衷上酬楓造今
齋主某扣紫清之大範露丹赤之小心壇按

丹墀齋遵黄籙奠金龍於五鎭羅玉帛於十
華皈依三元投誠五嶽燒香行道祈萬業之
風清謝過祈恩冀千祥之雲委尚慮宿塵混
混積垢滔滔乗流趨旣倒之瀾波飜定水逐
㬌驟長驅之駕埃𥫄靈源十八戒展轉而不
持三一關䫟㝠而莫識縱精氣神之流浪靜
與善違恣身口意之飄流動而惡㑹致玄曹
之紏察披黒簡以紛紜條奏三元關宣六洞
非頼聖天之日照曷期心地之氷清爰扣楓
樞願垂藻鑑頒丹綸於尺一金馬星馳飛紫

詔於函三玉龍風動爲削刑編之黒字即増
生籍之丹書倒挽天河注福源之浩渺仰瞻
地鎭増壽域之嶙峋命身調泰於星躔運限
和乎於枝榦春融院宇㴠聖日之神輝陽藹
門庭耀德星之瑞彩詩書永耀簮紱連榮千
倉萬箱顯潤屋豐饒之樂上筦下簟昭齊家
雍穆之祥永戴鴻禧克符蟻悃上願乾坤呈
彩河洛煥符五炁和乎百昌茂育𥫄泰和於
萬宇昭底定於八荒三光全寒暑平物無疵
癘五穀熟人民育家有詩書私無鷄犬之驚

隣公絶犲狼之當道則上明
天尊大慈之化下副臣等皈命之誠謹啓以
聞
　　　發願
　　　復爐
香官使者左右龍虎君侍香諸靈官當令臣
早朝陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭烟令臣所啓之誠速逹俓御

太上无極大道至眞玉皇上帝(御前)
　　　出堂頌回靜黙堂


靈寶領敎濟度金書卷之一百五十四
















