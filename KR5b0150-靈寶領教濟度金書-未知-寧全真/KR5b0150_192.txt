










靈寳領教濟度金書卷之一百九十二拱十一
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(七矅齋用)
　　晚朝行道儀
　　　法事陞壇如式
　　　各禮師存念如法
　　　宣衞靈呪
五星髙耀瑞炁飛浮元始集神天地交周
玉符寳節嘯命微幽擲火揚威奸凶無留

萬魔振伏紛葩却消摧恠伐惡道炁周流
神光照夜隂翳俱收萬仙降格扇景乗飈
羣生咸遂惠遍神州(和)與道合眞
　　　鳴法鼔二十四通
无上三天玄元始三炁太上道君太上老君
召出臣等身中三五功曹左右官使者左右
捧香驛龍騎吏侍香金童傳言散花玉女五
帝直符直日香官各三十六人出出者嚴裝
顯服冠帶垂纓關啓玄壇天帝神君當召此
間土地方域神眞臣今晚朝陞壇行道謹奏

爲入意其諸忱悃具載狀文願得
太上十方至眞道炁靈寳瑞光下降流入臣
等身中令臣所啓速達俓御
至眞無極大道
三清上聖
昊天玉皇上帝(御前)
　　　請稱法位
具位奉行七曜大齋法事小兆臣某與臨壇
法衆等謹同誠上啓
太上无極大道虚无自然元始天尊太上道

君太上老君无上玄元總監衆靈日宫太陽
太丹炎光上眞道君月宫太隂黄華素曜上
眞道君東方木徳重華上眞道君南方火德
熒惑上眞道君西方金徳太白上眞道君北
方水徳伺晨上眞道君中央土徳地侯上眞
道君諸天星宿璇璣玉衡周天二十八宿三
百六十五度河漢星君星中大聖五老上眞
玄中大法師三天大聖師五帝四司十方三
界玄虚應感一切眞靈臣聞天根凝妙流精
騰三景之輝聖蒂舒華垂象燦七辰之耀獻

歳宣調於玉燭授時昭運於珠𨇠甲虎庚龍
地應循環之徑離烏坎兔天張主宰之樞宻
承元始之威章潜授虚皇之惠憲洞眞三八
品瑶圖彰禱祝之辭靈寳四六司瓊笈顯禬
禳之法上列九霄而煥彩下昭八極以開祥
凡𢢽願之潜孚必蕃釐之宻被臣等蓬心内
曲𣏌性中傾天錫玄機快覩紫清之鳳牒師
傳妙韞幸窺玄碧之鸞書莫髙蹈以考槃乃
卑棲而出岫悠悠玩歳切切兢辰領教度人
盍踐丹青之誓憲天弘道冝堅金石之忱齋

主心詞謹當宣奏
　　　宣詞
按如詞言情文𢢽切臣聞函三御炁衆星燦
燦於空中得一分靈萬姓林林於宇内雖髙
厚之勢異而隱顯之機孚三十六禽職災祥
於地軸一十二次明休咎於天關圓樞羅分
野之權方域列封疆之界仰瞻七政實御群
生旣膺陶冶之司盍露皈依之請今齋主某
宿依化日乆慕玄風閏定四時期歩占之有
準疇推五福覬歛錫之无乖非上扣於楓宸

曷下符於葵禱爰殫素悃式建玄壇鳳葆葳
蕤爍千花於翠蕚霓旌晻靄楊萬蘂於珠篝
一天之星斗飛芒十極之風雲混合空歌逸
響前迎羽蓋以翩飜曲素流明後從飈輪而
容與紫炁徘徊於輦路祥光洞煥於天衢壇
舒白玉之光座擁紫金之相天顔載覲帝渥
宏敷願昭覆載之仁爲殄隂陽之難以今晚
朝行道請法衆等運兹初捻上香
願此香煙騰空供養
太上无極大道金闕髙尊臣等皈身皈神皈

命首體投地仰依
太上三尊願以是功徳上祝
皇帝陛下伏願徳邁赫羲功侔炎燧式九圍
而御政勢矻金湯來四極以朝元貢逾幽嶠
挹南溟而並福聳東岱以齊齡儲宫禀仁孝
之姿内掖著徽柔之徳公卿列辟昭成績於
雲臺牧守諸藩紀弘勲於煙塞今故燒香自
皈依
師尊大聖衆至眞之徳得道之後保天長存
和與道合眞

以今晚朝行道請法衆等運兹二捻上香
願此香煙騰空供養
三十六部尊經玄穹上聖臣等皈身皈神皈
命首體投地仰依
太上三尊願以是功徳皈流齋主某伏願玄
泉潤質丹液頥眞道力穹窿藹歡聲於庭宇
神功磅礡溢瑞炁於門闌壷中之日月長新
戸外之風波不染千殃雨散萬福雲臻潤屋
潤身紹先猷而濟羙學詩學禮垂後業以延
休今故燒香自皈依

師尊大聖衆至眞之徳得道之後升入无形
和與道合眞
以今晚朝行道請法衆等運兹三捻上香
願此香煙騰空供養
玄中大法師七曜皇君臣等皈身皈神皈命
首體投地仰依
太上三尊願以是功徳皈流
社稷尊靈山川聖佐幽關主執冥路班僚伏
願體道愛民法天育物陽功日懋宏九地之
祥禧隂徳雲滋遏六天之魔魅姓字新刋於

青簡班聮峻陟於玄階翼道統之昌期佐邦
基之休運仁涵夜壑有靜波息焰之歡恩浹
寒庭彰化樹變騫之喜今故燒香自皈依
師尊大聖衆至眞之徳得道之後永保安寧
和與道合眞
　　　禮方懴方三啓
　　　三禮
　　　重稱法位
具位奉行七曜大齋法事小兆臣某與臨壇
官衆等謹同誠上啓

太上无極大道虚无自然元始天尊太上道
君太上老君无上玄元緫監衆靈日宫太陽
月府太隂二曜皇君木火土金水五徳星君
諸天星宿璇璣王衡周天二十八宿三百六
十五度河漢星君星中大聖五老上眞玄中
大法師三天大聖師五帝四司十方三界玄
虚應感一切眞靈臣聞景星燦彩外垣端拱
於内垣列曜呈輝旁道斜經於中道𡻕節異
度交轉殊𨇠眞光照煥於五靈餘炁潜行於
九執或逆或順倐去倐留吉彰福禄之符凶

啓兵刑之兆上扶
帝座下濟民生惟鉤暦數之文可驗𨇠離之
實今齋主仰觀大象俯慮微生視聽自民期
播一元之福祉禍福由巳莫明四序之機祥
或宿襲於客塵或今縈於業垢或違天負地
或背陽返隂或躶露三光或觸穢二極或呵
風罵雨或怨暑咎寒或指虹霓而唾流星或
犯雷霆而冒震電或妄談神變或輕議天文
條目斯繁簡編備録因命限之戾炁兆身家
之災符願鍳蟻忱曲頒鶴赦鼎新革故挽天

河而洗前愆否去泰來御端門而敷後祉䔽
霏煙於次舍凝瑞炁於封疆度解刑衝敕吉
星而覆護宫臨權貴勒威曜以退藏至於推
歩之方猶廣參稽之術隂尊主宰陽受權衡
四柱三元司命身之休咎二運三限典歲序
之災祥基逰布於十神竒儀飛於九宿六壬
測候三劫周輪局顯驗於紫微數隱推於皇
極皆布穹蒼之化並資黎庶之衡等頼天恩
曲施妙化進福神而守照退凶煞以伏藏庶
殄千災聿來萬善圓九五箕疇之志願何福

不臻遂十三羲象之經營有求皆應永戴生
成之徳常依清淨之風切切忱恂依依覆燾
上願天元昭晏地紀澄寧經緯輝華山川靜
穆龍馬肇圖書之瑞鴈鱗昭文軌之同沈刁
斗於三邊來梯航於四塞朝多俊士野絶游
農仁含動植之生徳遂飛潜之性則上明
天尊大慈之化下副臣等𢢽禱之誠謹啓以
聞
　　　發願
一願大道流行溥天懷徳

二願一切有生咸皆悟道
三願九夜悲魂一時解脫
四願孤魂无依咸得受生
五願天下太平五榖豐熟
六願臣忠子孝君仁父慈
七願四海㑹同𡨚親和釋
八願潜胞處卵咸得生成
九願積疾新痾旋即痊愈
十願孤露衆生豐衣足食
　　　存神燒香

香官使者左右龍虎君侍香諸靈官當令臣
落景陞壇行道之所自然生金液丹碧芝英
百靈衆眞交㑹在此香火爐前令臣學道得
道求仙得仙齋官獲福幽顯蒙恩十方仙童
玉女接侍蘭煙傳臣向來所啓之誠速達俓
御
至眞无極大道
三清上聖
昊天玉皇上帝御前
　　　出堂頌引至六幕

　　　謝師



靈寳領教濟度金書卷之一百九十二





