










靈寳領教濟度金書卷之二百三十九
　　　洞微髙士開光救苦眞人𡩋全眞授
　　　靈寳通玄弘教水南先生林靈眞編
　科儀立成品祈嗣用
　　監生醮儀
　　　歩虚
　　　請稱法位
具位某與臨壇官衆等謹同誠上啓
九天无極大道無上自然生神上帝諸司眞
君九天監生大神九天衛房聖母九天司命

司馬主録太乙眞君九天定生大神九天感
化大神九天定胎大神九天易胎大神九天
順生君九天助生君九天速生君九天全生
六甲符吏催生童子保生童子速生童子南
昌分胎功曹南昌主産(力)曹九天掌胞胎䰟
魄臓腑竅景神聖衆本家土地司命六神醮
筵眞聖無鞅主宰伏聞上帝垂慈運神風而
化育下民承惠鼓聖百以生成胞胎旣囿於
九霄形氣乆資於四象敬諾敬順函三昭經
緯之玄唱奉唱恭太乙耀雌雄之妙驚天駭

地負隂抱陽凡居覆載之中孰出甄陶之外
今醮官某年踰知命嗣未副心曉夜憂惶敢
建齋而行道夙宵戰慄庸悔過以祈恩願符
抱送之祥早遂繼承之望輙脩禴祭聊寓㣲
衷伏冀羽葆飄揚御天風而來下霓旌晻藹
乗梵炁以逍遥不遺方寸之私式副再三之
祝(臣)无任懇祈䖍禱之至稽首再拜謹當奉
請
　　　請聖初獻
　　　重稱法位

具位某與臨壇官衆等謹焚香上啓
九天監生司眞衆一切應感威靈伏聞子孫
衆多槖籥本由於天錫門閭昌熾權衡悉自
於神休儻上玄之熊夢未符則下土之麟兒
莫育仰惟神武夙挺威靈蟬聯而劒履陸離
鷺立而佩環容與隂功昭著善惡皆藉以銓
量隱徳周流予奪悉由於選舉巍巍聖力赫
赫深仁今醮官某矍鑠將臨寧馨未遂企虎
關而禱爾乆然一瓣之香瞻獅座以勤祈願
賜九光之燭兹朝楓陛重啓芝函潔己登齋

期龍光之下映首愆行道希蟻悃之上通願
生福慧之男克紹英明之祖顧帷晝諾亶藉
裁成欲望嘯命玄曹指揮丹局申飾六甲之
天吏丙檄五行之神眞即俾醮官妻某氏臓
腑安和肥胎成就十月滿足永無災難之侵
淩晬日周圓㑹見精神之長大光隆門戸榮
顯宗親實依覆載之恩仰藉帡幪之貺(臣)不
勝䖍切俟命之至
亞獻
　　　重稱法位

具位某與臨壇官衆等謹焚香上啓
九天監生司眞衆一切威靈伏聞籲天激越
願神靈之挺生墮地材華胥仙眞之應運自
匪先世累積之厚與夫前生種植之深曷俾
投胎居然得子今醮官某旣昨非而電掃何
有𡨚愆幸今是以雲臻宜膺福慶仰頼九天
錫慶二極垂憐諸司漙推戴之功列職殫佐
助之力即使妻室某氏綵麟入夢王燕投懐
易養育而乳哺無虞乃生男子無災害而命
身有耀克勝凡流撞樓而甲第豐茸跨竈而

髙門煥赫五福俱備三夀作朋蒙垂藻鑑之
勤願露葵傾之切上徳不徳推誠恪冀於詢
蕘知恩報恩勵志敢忘於結草其或孤辰寡
宿六害三刑多守照於妻官未移臨於妾位
尚祈洪造曲降玄恩俾弄璋無嫡庶之分則
倚玉有宗祊之望是爲眞禱匪曰私談(臣)不
勝䖍禱之至
　　　終獻
具位某謹焚香上啓
聖位伏聞情見乎辭愧千言而莫罄儀不及

物幸三獻以云周以今銀漢西傾玉杓東轉
鸞旌杳藹將返㬌於霄衢龍葆葳㽔行旅班
於輦路(臣)等無從控挽惟劇依瞻不勝依戀
望恩之至謹稽首再拜奉送
　　　回軿頌
　　　焚燎


靈寳領教濟度金書卷之二百三十九

