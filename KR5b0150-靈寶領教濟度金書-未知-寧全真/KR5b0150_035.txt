










靈寳領教濟度金書卷之三十五(三十六同卷)
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(開度通用)
三塗五苦燈儀
歩虚灑淨
具位(臣)某謹焚寳香供養
太上元極大道三清上聖十極髙眞太乙慈
尊三界衆聖虚空鑒察應感靈祇願運慈悲
俯垂明證伏以乾蓋輕清煥陽光於碧落坤

輿重濁凝隂暗於黄冥清微儼仙聖之居黒
壊號鬼神之宅冥冥萬劫驚心死户之開張
慘慘億齡極目生門之閉塞願瞻鬱絶環列
幽牢軄水火之憲章典隂陽之刑禁報縁異
趣罪對殊因三業山髙寧斷三塗之考五藴
海闊難停五苦之輪非帝眞曲運於慈悲則
神識曷超於苦惱是以瓊章演教金籙垂科
著然燈破暗之儀定回耀降光之格龍章錯
落鳳篆昭囘期上接於神輝庸下提於幽爽
今有齋主某崇建某齋開度亡故某普及幽

冥𡨚親平等乞於齋次然㸃三塗五苦神燈
請光開幽頒符赦罪伏望元皇矜憫上帝垂
憐申錫智慧之光昭著威神之力惡根落滅
乗晨獲脫於昬衢累户毀摧騰景頓登於覺
地三晨回耀五道開幽疾登解脫之郷克禮
虚皇之聖拳拳丹悃切切玄恩清衆運誠關
行法事
流光法界天尊
旋行至天塗界
三塗之界第一名爲上尸色慾門一切衆生

神皆清涼心躭淫慾身謝之後受天塗驅雷
役電之考今有齋主某依按科格然懴神燈
請降落滅上尸道靈官奉爲亡故某溥及幽
冥𡨚親平等落滅色慾之根解脫天塗之考
伏願丹闕流恩黒單膺祉悟眞常道還固有
之虚靈趣玄元機契太无之智慧明霞髙歩
偃月怡神清衆運誠䖍恭讃詠
流光通道天尊
焚符
天尊惠澤浹群靈井井金科煥日星

梵炁彌羅周夜壑靈輝煥爛耀寒庭
業山霧障𡨚愆釋定水風収色慾清
今日神燈都照破上尸落滅任超淩
轉輪聖王天尊
旋行至地塗界
三塗之界第二名爲中尸愛慾門一切衆生
徇情迷物溺愛輕生身謝之後受地塗擔沙
負石之考今有齋主某依按科格然懴神燈
請降落滅中尸道靈官奉爲亡故某溥及幽
冥𡨚親平等落滅愛慾之根解釋地塗之考

伏願紫極流華黄泉沛澤根塵清淨超有漏
之荆林幻垢消澄歩無爲之騫逕瓊臺迅軌
瑶圃凝眞清衆運誠䖍恭讃詠
流光萬變天尊
焚符
天尊聖化號盈盈散作陽春遍九冥
丹鳳㗸來綸綍重金鷄飛下憲章停
根塵肅靜沖和現世網消除愛慾輕
今曰神燈都照耀中尸落滅任昇騰
轉輪聖王天尊

旋行至水塗界
三塗之界第三名爲下尸貪慾門一切衆生
貪逐虚浮躭樂榮利身謝之後受水塗漣汲
溟波之考今有齋主某依按科格然懴神燈
請降落滅下尸道靈官奉爲亡故某溥及幽
冥𡨚親平等落滅貪慾之根解釋水塗之考
伏願碧落飛芒黄垓耀彩六如悟入體天道
之惡盈三惑消除鑒帝心之福善芝墀侍聖
蓮▲登眞清衆運誠䖍恭讃詠
金容玊相天尊

焚符
天尊仁惠拯含生萬道靈光照鐵城
金籙開幽春浩蕩玊符破暗夜晶熒
業縁自息生根固貪慾知非報障停
今日神燈都照耀下尸落滅任驤騰
轉輪聖王天尊
旋行至苦心門
五苦之輪第一名爲色累苦心門一切衆生
馳騁淫心恣縱情慾身謝之後受泰山地獄
之苦今有齋主某依按科格然懴神燈請降

飛度色累户靈官奉爲亡故某溥及幽冥𡨚
親平等落滅飛度色累之門解釋心神之苦
伏願蒼靈降澤黒鬱承恩一性圓靈歩清明
之正路六塵蕩滌回昬昧之迷途躡景常陽
升神空洞清衆運誠䖍恭讃詠
智光普耀天尊
焚符
天尊說法御虚玄湛露輝輝下九天
嚴日融怡冰浦暖和風披拂火池寒
宸恩煥爛塵愆盡色累消除罪日閑

今日神燈都照破苦心飛度免沉論
轉輪聖王天尊
旋行至苦神門
五苦之輪第二名爲愛累苦神門一切衆生
飄蕩愛河流吹慾海身謝之後受風刀地嶽
之苦今有齋主某依按科格然懴神燈諸降
飛度愛累户靈官奉爲亡故某溥及幽冥𡨚
親平等落滅飛度愛累之門解釋精神之苦
伏願紫霄孚佑黄壤流輝捨妄歸眞茂心花
而調朗變凡成聖回性蘂以圓通遊宴騫林

逍遥蓮界清衆運誠䖍誠讃詠
靈光浩映天尊
焚符
天尊宴御坐騫林說法希微破積隂
霽色開春明鬱境靈光散景耀酆城
世縁妄想三生斷愛累塵情一羽輕
今日神燈都照破苦神飛度上天津
轉輪聖王天尊
旋行至苦形門
五苦之輪第三名爲貪累苦形門一切衆生

貪名徇利耗氣傷神身謝之後受摙山負石
之苦今有齋主某依按科格然懴神燈請降
飛度貪累户靈官奉爲亡故某漙及幽冥𡨚
親平等落滅飛度貪累之門解釋身形之苦
伏願玄穹霈澤方壤承華成清淨身蕩六塵
之隂垢證虚無道驅五賊之昬迷超悟大乗
游翔小有清衆運誠䖍恭讃詠
金光七素天尊
焚符
天尊演化御芳園萬聖朝宗溥聖恩

五道光舒仁廣大九幽春到惠瀰漫
塵縁斷絶休回首貪累捐除付逹觀
今日神燈都照破苦形飛度任盤桓
轉輪聖王天尊
旋行至苦精門
五苦之輪第四名爲華競苦精門一切衆生
貪競榮華耗散眞炁身謝之後受塡作江河
之苦今有齋主某依按科格然懴神燈請降
飛度華競户靈官奉爲亡故某溥及幽冥𡨚
親平等落滅飛度華競之門解釋精神之苦

伏願碧霄降祉黒絶蒙恩定慧雙圓悟心空
而寂照境智俱泯廓心瑩以髙澄丹界陶神
玄關御炁清衆運誠䖍恭讃詠
德光合成天尊
焚符
天尊睿號遍玄虚處處莊嚴拯世愚
赫奕靈輝開暗壘羅敷慧燭照昬衢
榮情無意迷途闢華競何心覺海舒
今日神燈都照破苦神飛度躡雲都
轉輪聖王天尊

旋行至苦魂門
五苦之輪第五名爲身累苦魂門一切衆生
躭迷妾境勞役神魂身謝之後受吞火食炭
鑊湯地獄苦今有齋主某依按科格然懴神
燈請降落滅飛人身累户靈官奉爲亡故某
溥及幽冥𡨚親平等落滅飛度身累之門解
釋魂神之苦伏願紫清鍚佑黄黝承流識破
客塵陶精神於大混斷除業垢融步武於眞
空西䦘淩虚東諸䇿景清衆運誠䖍恭譛詠
靈光四照天尊

焚符
天尊萬道玉毫光普照羅酆九夜郷
寂寂寒庭回暖景凄凄幽域耀朝陽
塵縁風散消愆業身累冰清罷憲意
今曰神燈都照破苦魂飛度任翶翔
轉輪聖王天尊旋行歸位
衆誦生天經一遍旋遶
向來然懴三塗五苦神燈功德伏願九幽罷
對五苦停輪心地澄曉鑑之輝破煩惱網性
天湛秋蟾之彩斷迷惑根俓離幽暗之郷升

入光明之界上窮有頂下極無垠一切有情
均沾無上爲上因縁忘心稱念
廣度沉淪天尊
和不可思議功德
請頒敕赦儀
靜黙堂序立
華夏頌至壇前歩虚
法師上香長跪
具位(臣)某誠惶誠恐稽首頓首再拜上言(臣)
聞祖炁周流於覆載造化宻移神功恢廓於

隂陽玄元獨運鼔群靈而不夜提萬類以皆
春恩浹幽冥惠均生死惟泉曲羅酆之鬼域
號鐵圍鬱絶之神郷昬霧沉沉縶苦魂於億
劫業風𢡖𢡖靡罪性於終天企獄吏以驚神
對冥曹而委命有心悔過無路求生自非綸
綍之誕敷曷俾網羅之開釋今有齋主某伏
念亡故某溥友幽冥𡨚親平等紅塵流浪寜
無縱意於七情青徫森嚴易致移名於六洞
乞頒勑赦庸滌惡愆庶停文墨之紛紜獲證
形神之快樂疾超隂地快覩陽天重念臣樗

櫟散材蓬茅賤質鍊胎仙於二景未明度命
之方熈帝載於三靈期賛廻骸之化旣承丹
悃盍扣洪鈞況兹九地之魂慮結三生之釁
業山崒嵂七情髙擁於迷雲慾海汪洋三惑
奔流於濁浪天常旣殞地業永罹痛萬苦之
備嬰嗟百身之莫贖皇皇孰告切切誰憐擬
存準於龍墀祈肆頒於鶴赦欲望帝恩曲運
聖德旁敷赦下三界十方三官九府酆都宫
洞泉曲河源嶽瀆山川城隍社令遵依開度
時刻升遷即使陽復隂郊暖回寒谷不在大

不在小之罪均削落於九幽無私覆無私載
之恩永逍遥於八極副微(臣)造請之願遂齋
主激切之忱(臣)無任瞻天望聖激切俟命之
至
法師再拜運神請赦如儀
靈符赦罪天尊
法師引衆官移班向地户侍軄喝
上清靈寳玄壇恭奉道㫖頒行太上生天敕
赦三宫九府百二十曹地水軄司嶽瀆社令
冥關幽路一切主執各宜恭肅拱聽宣示

宣赦
次吟飛空步盧頌
宣關焚赦次吟偈
虚皇聖澤浩元垠生意周流萬象春
温詔開幽天廣大恩綸耀景圯暄妍
萬縁逐妄迷靈府一炁回眞徹慧源
今日翶翔辭夜壑識眞離妄躡雲端
逍遥快樂天尊
法師回壇前叙謝
小兆(臣)某謹重誠上啓

太上无極大道元始天尊太上道君太上老
君玄中大法師三天大法師泰玄樞機三省
諸相天君三天門下聖眞仙衆虚空監察一
切眞靈伏以扣天閽而請命民欲無違開地
户以升神帝恩有赫興言感戴難鏧讃揚(臣)
向來奉爲齋主某開度亡故某普及幽冥𡨚
親平等請頒敕赦鍚福幽都曲荷慈悲俯垂
賜允準金科而布告獄掾丕承依玉律以宣
行冥曹敬聽罪爽咸升於道岸沉魂悉上於
法橋拜命欣欣敷心切切更願仁風動盪化

日流明圓盖方輿均宥涵濡之澤隂靈陽耀
永消輪轉之憂臣不勝激切望恩之至謹再
拜稱謝以聞
逍遥快樂天尊
引歸靜黙堂


靈寳領教濟度金書卷之三十五













