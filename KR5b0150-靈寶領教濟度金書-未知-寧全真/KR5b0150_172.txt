










靈寳領教濟度金書卷之一百七十二垂三
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(預俢黃籙齋用)
十王醮儀
歩虚燒香頌
各禮師存念如法
衛靈呪
五星虚映煥景神庭包羅無外合炁群靈
潜形杳黙周遊五經揚威耀日役使甲丁

却災除禍滌穢消氛萬魔恐怖龍虎飛奔
紫雲交覆萬炁齊并(和)與道合眞
鳴法鼓二十四通
無上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲入齋意以
今陞壇設醮願得
玉清道炁靈寳妙光下降流入(臣)等身中即

使玄壇清淨内外成眞天無氛穢地絶妖塵
琳琅振響十方肅清萬魔不干眞誠上徹令
(臣)所啓速達俓御
太上無極大道北隂酆都玄天大帝(御前)
請稱法位
具位(臣)某謹同誠上啓
北隂酆都玄天大帝泰素妙廣眞君秦廣大
王隂德定休眞君初江大王洞明普靜眞君
宋帝大王玄德五靈眞君五官大王最勝耀
靈眞君閻羅大王寳肅昭成眞君變成大王

神變萬靈眞君泰山大王無上證度眞君平
等大王飛魔演慶眞君都市大王五化威靈
眞君轉輪大王左右列曹文武班僚主執聖
衆城隍社令里域土地㝠關幽路一切威靈
伏聞一炁開光三極布清微之澤萬靈奉令
九幽彰黒鬱之權上承綱紀於玄穹下握權
衡於方域六天幅列禀玄憲以雷轟十地碁
分御丹章而日赫提封鬼域嘯命神郷凡居
化育之中悉囿生成之内今弟子某夙陶眞
䕃幸覩玄綱遵黄籙以預俢植因後劫佩赤

書而受度衍慶他生靖惟經歷之司盍贄皈
依之慶爰修芹采肅罄葵傾伏願風駟驅馳
乗靈光而莅止雲驂迅邁泛梵炁以來臨不
違萬一之忱式副再三之禱某不勝激切之
至再拜奉請
請聖初獻
重稱法位
具位(臣)某謹重誠上啓
北隂酆都大帝十殿眞君醮筵内外一切威
靈伏聞視聽自民上聖昭昭而鑒汝禍福由

巳下民切切以省吾自天和風靡於業機故
地禁霜明於憲網隂關受事陽域承符是是
非非倘昧修爲之政善善惡惡難逃考察之
公若稽度命之金書式按升神之玉簡二符
身佩眞功昭格於南丹九戒心修神力宻扶
於北朔不經苦惱可遂超凌合幽顯以俱崇
豆古今而共仰今弟子某夙宵氷履寤寐淵
臨念劫劫循環曷免陽塵之跋疐生生輪轉
寧無隂咎之顚躋𩔖蟻磨之弗停象蛾燈而
忘返百年彈指九夜寒心善縁冝逐於今時

福報廣膺於異日齋嚴星陛徼紫清濟下之
恩科演雲囊罄丹赤由中之禱爲落滅於尸
累更消釋於𡨚愆負籙膺圖咸依經法御符
佩劵悉按眞乗煥乎苦海之慈航妙矣昏衢
之慧燭此生運盡期不墮於迷途他世基培
應實躋於慶址旣承帝渥合溷神威䖍干執
法之㝠曹冀藉持衡之藻鑑儀不及物深慙
設醴之恭情見乎辭恪致投醪之敬某下情
無任不勝䖍祝之至
亞獻

具位(臣)某謹重誠上啓
北隂酆都大帝十殿眞君醮筵内外一切威
靈伏聞中極流恩仰巍峩之帝闕北酆秉憲
依赫奕之都曹三塗九壘以宣勞六洞十宫
而聮事山蒼萬仞水黝千㝷統東岱七十四
司列邳羅三十六獄下司地禁上賛天機倘
民情捨舊以圖新則人心轉禍而爲福今弟
子某皈神至道請命眞經佩金籙而歩武氷
清持玉戒而精神月瑩告盟三界證誓十方
願符作善之休申錫降祥之慶伏願聖明日

鑒靈赫時歆關攸司而移字玄圖勑所部而
刋名黒鬱身前御履冀常處於光明身後遊
神永不經於幽暗朱陵受記青極流華常臻
福慶之期每享太平之運更願寒庭啓旦夜
壑乗晨息飛戈飄㦸之威停泛雪凝氷之令
炎池火沼化澄湛之温泉劒網刀林變琳琅
之騫樹車停刃毒柱息銅燔㝠官推惻隱之
心獄吏發慈悲之念權收秋殺恩沛春生鬼
趣幽蓼悉化福堂之界㝠關凄楚咸成樂國
之墟除簡對於神郷絶盟言於泉曲三生四

負均遂逍遥九祖七玄俱蒙解脫允賴生成
之德式昭化育之仁某不勝䖍懇之至
终獻
謝十王
三上中案香啓白
具位某謹重誠上啓
北隂酆都大帝㝠府十殿佐理眞君醮筵内
外列位眞靈恭望
聖慈俯垂昭格切以生滅循環無柰駒䆫之
荏苒去來輪轉有同蟻磨之廻旋自迷雲鏁

慧日於青霄而業風鼓層瀾於素壑生前衮
衮誰操彼岸之舟身後茫茫曷整俢途之駕
倘非籲天而請命殆將無地以措躬今預修
弟子某切切皈依拳拳首謝念有形有累省
身已逼於桑榆而無德無功拊巳曷生於梨
棗一切坎𡒄九地凌兢惟二符九戒之津梁
倘知佩奉則五苦三途之羅網斯免顚淪幸
雲馭之遥臨肅風壇之莅止靖惟主宰亶藉
提携敢伸首謝之恭預致精勤之禱伏願靈
威昭廓聖鑒淵明體上聖之垂慈矜下愚之

樂善百年運盡七寳永遂於逍遥一旦神遷
五明常臻於遊宴不罹幽暗常處光明仰冀
慈悲俯垂印證
福生無量天尊
引弟子詣笫一殿上香設拜
焚香供養第一殿秦廣大王太素妙廣眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預俢之玉訣憑受度之金科肅按經儀聿
俢齋事皈命地府笫一殿秦廣大王太素妙

廣眞君伏願削落罪籍注紀生編此日徘徊
名不登於地府他年超邁神逕上於南宫永
免拘留常逢部衛輙伸善頌仰賛神功
皈依太素冠酆城權領隂曹耀德星
福被蒼生蠲宿翳等閑度品上朱陵
和不可思議功德
宣狀弟子拜退天尊號引至第二殿
焚香供養第二殿初江大王隂德定休眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某

遵預修之玉訣憑受度之金科肅按經儀聿
修齋事皈命第二殿初江大王隂德定休眞
君伏願惡根落滅善果周圓丹筆標名培今
生之福址青編紀字植他日之昌基不墮迷
途常歸覺地輙伸善頌仰賛神功
皈依隂德領圜扉下翊群靈暢德輝
億劫冤愆都洗宥乗晨凌景上丹墀
宣狀弟子拜退天尊號引至第三殿
焚香供養第三殿宋帝大王洞明溥靜眞君
恭惟聖慈位鎮幽都凡下愚生人運應滅度

身經太隂必詣司存銓量無隱今有弟子某
遵預修之玉訣憑受度之金科肅按經儀聿
修齋事皈命地府第三殿宋帝大王洞明溥
靜眞君伏願疾除罪簿宻紀善功苦惱不經
免遊神於黒鬱光明常御即受記於丹陵世
世夷猶生生快樂輙伸善頌仰賛神功
仰瞻普靜煥隂權威聳神郷福更鮮
此世今生常受度相歡劫劫宴桑田
宣狀弟子拜退天尊號引至第四殿
焚香供養第四殿五官大王玄德五靈眞君

恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預修之玉訣憑受度之金科肅按經儀聿
修齋事皈命地府第四殿五官大王玄德五
靈眞君伏願黒編削咎青簡移名福萃禄膺
襲禎祥於此世數周運盡耀吉慶於他生霄
暎有期陸沉無惱輙伸善頌仰賛神功
權尊玄德位隂郷推較陽靈善惡彰
願鑒微恂崇善果百年樂地任翺翔
宣狀弟子拜退天尊號引至第五殿

焚香供養第五殿閻羅大王最勝耀靈眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預修之玉訣憑受度之金科肅按經儀聿
修齋事皈命地府第五殿閻羅大王最勝耀
靈眞君伏願簡書削過符籍登名祥衍今生
身不逢於隂地慶昭他世神即證於陽天頓
悟無爲永辭有漏輙伸善頌仰賛神功
皈依最勝握金章赫奕威權化日長
願沛洪恩除罪咎逍遥永宴白雲郷

宣狀弟子拜退天尊號引至第六殿
焚香供養第六殿變成大王寳肅昭成眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預修之玉訣憑受度之金科肅按經儀聿
修齋事皈命地府第六殿變成大王寳肅昭
成眞君伏願名登紫府罪削玄圖身悟眞常
襲慶基於今世心遊道德培福址於他生得
見太平永無衰謝輙伸善頌仰賛神功
威崇寳肅冠隂僚珍重元勲鎮八遥

普扇仁風蘇障累佇看接武上雲霄
宣狀弟子拜退天尊號引至第七殿
焚香供養第七殿泰山大王神變萬靈眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預修之玉訣憑受度之金科肅按經儀聿
修齋事皈命地府第七殿泰山大王神變萬
靈眞君伏願罪消地禁名列天曹障難無侵
削灾危於此世禎祥有慶萃純嘏於他生穩
歩超凌不經幽暗輙伸善頌仰賛神功

隂曹神變御天機典領威神佐玉墀
惟願登名消罪籍生生自在任仙飛
宣狀弟子拜退天尊引至第八殿
焚香供養第八殿平等大王無上證度眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預修之玊訣憑受度之金科肅按經儀聿
修齋事皈命地府第八殿平等大王無上證
度眞君伏願移名眞籍定録仙圖俓上天門
紀南丹之善櫝永超地府朝北極之慈顔長

處逍遥永無報謝輙伸善頌仰賛神功
仰瞻無上典玄綱昭賛樞機萬化張
受度金符今願佩永辭惡趣歩仙郷
宣狀弟子拜退天尊號引至第九殿
焚香供養第九殿都市大王飛魔演慶眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預修之玊訣憑受度之金科肅按經儀聿
修齋事皈命地府第九殿都市大王飛魔演
慶眞君伏願消名隱暗紀績昭明世世生生

不經由於黒朔劫劫化化常遊宴於朱陵極
地無憂保天有慶輙伸善頌仰賛神功
逍遥演慶仰玄班下統風輪極壘寰
願滅無邊諸過咎劫塵消盡陟天關
宣狀弟子拜退天尊號引至第十殿
焚香供養第十殿轉輪大王五化威靈眞君
恭惟聖慈位鎮幽都凡下愚生人運應滅度
身經太隂必詣司存銓量無隱今有弟子某
遵預修之玉訣憑受度之金科肅按經儀聿
修齋事皈命地府第十殿轉輪大王五化威

靈眞君伏願紀名生籍削字刑編鳯戒身参
永安閑於大地龍符心佩常宴樂於中天不
墮迷塗常臻覺岸輙伸善頌仰賛神功
皈依五化聖中尊權領玄綱道性存
願福群靈垂雨露他生携手禮慈尊
宣狀
積功成聖天尊
送聖
重稱法位
具位(臣)某謹重誠上啓

北隂酆都玄天大帝十殿眞君醮筵内外一
切威靈伏聞神享克誠諒鑒勤拳之禱民懐
常惠敢忘赫奕之恩秩筵願鑒於蟻忱側席
諒垂於鴻造以今敷陳告備奠獻旣周鹵簿
凌虚諒返北單之駕威儀耀野須旋東岱之
輿隂風浙𤁋於風輪愛日融怡於日觀諸僚
復位列屬旋班投轄情鍾希恕獻芹之瀆升
車恩浹冀垂采菲之私庶下慰於民情爰上
符於天貺某下情不勝激切攀戀之至謹稽
首再拜奉送

存神燒香
香官使者左右龍虎君侍香諸靈官當令臣
設醮之所自然生金液丹碧芝英百靈衆眞
交㑹在此香火爐前令臣學道得道求仙得
仙齋官獲福幽顯沾恩十方仙童玉女侍衛
蘭筵傳(臣)向來所啓速達俓御
太上無極大道北隂酆都玄天大帝御前
回軿頌
寳華圓滿天尊引出
靈寳領教濟度金書卷之一百七十二











