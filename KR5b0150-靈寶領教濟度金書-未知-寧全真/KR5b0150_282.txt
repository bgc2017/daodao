










靈寳領教濟度金書卷之二百八十二臣八
洞微髙士開光救苦眞人寗全眞授
靈寳通玄弘教水南先生林靈眞編
存思玄妙品(開度祈禳通用)
錬穢變神歩罡
凝神定慮焚香兩手掐玉清訣定息八十一
次存絳宫紅光如日照耀逺近有一嬰兒疊
足而坐在紅光中忽五臓之氣化爲五色祥
雲載此嬰兒自紅光中歷十二重樓而上直
衝天門紅光圍繞出玄虚中去地五丈此身

忽化爲枯木内觀五臓分明兩手挑天地火
訣存心中火出如線紅色自透頂外良乆化
爲大火焚此枯木及所居宅舎悉爲灰燼次
存鼻風吹散灰燼無餘即存腎水漲滿飄蕩
此灰入此水中天地間恍無一物湛若太虚
再掐定玉清訣存水中一條白炁漸漸結聚
化成一團五方眞炁降入團中(如東方青炁九芒是也餘)
(同)化成五臓又以餘炁化六腑四肢百骸倐
然成我身形次思先所出空中嬰兒併五色
祥雲乗紅光自我天門而下入我身中直至

黃庭光明如日自左升上圍心中九轉與絳
宫混合其紅光滿十方界如瑠璃瓶照耀遠
近良乆見光中嬰兒湛寂端凝即元命眞人
也次左手廵十二官存青黃白三炁自泥丸
絳宫黃庭出纏繞光盈室内我身在三炁中
即以兩手掐變神訣(▲下)
念變神呪
心神崔宣意神揚德興速召集身中三部八
景二十四神五臓六腑三元八節七政九宫
三魂七魄四肢九竅三百六十骨節千二百

形影萬二千精光三萬六千毛竅等神各整
威儀與吾吉慶賜吾太道令吾身化爲靈寳
眞人冠碧玉交泰之冠衣飛玄紫綃之帔碧
裙朱履瓊珮瑶圭汝等神靈衞吾左右上使
紅光罩滿下使祥雲繞圍令吾存念啓祝上
應帝廬混元覆護變形王虚急急如律令
次兩手玉清訣存我身爲靈寳眞人服色如
上次存青炁從左眼出化爲青龍居左白炁
從右鼻出化爲白虎居右赤炁從舌出化爲
朱雀居前黒炁從兩耳出化爲玄武居後黃

炁從臍出化爲獅子九隻居前白炁從額出
(眉間入三寸即上田也)化爲白鶴十二隻各兩傍次日
紫赤色紅光九芒次月黃素色白光十芒自
兩眉角後六合宫出日左月右凝住面前去
面日九寸月十寸回光芒從鼻孔中入洞房
金華宫(眉間正入二寸)光明出額後化爲圓象徧體
光明朗照十方次北斗七星從兩眉間出罩
頂上斗柄前指去面七寸金光輝映混合覆
身次左扣天鐘七通召陽神念衞身呪
上方世界八僊人下方持地四將軍三五吏

兵除惡鬼四六童子護吾身六甲直符驅厭
魅六丁童子守吾形吾左青龍右白虎頭上
朱雀足玄武前有功曹後主簿驅除厭魅并
魘蠱若有魘禱還本主一切祅氛不得住須
更不去舉天斧急急如
上帝律令
次右扣天磬七通召隂神念塞鬼洞呪
太靈九宫太一守房百神森衞魂魄和同長
生乆視却滅邪兇急急如律令
次中扣天鼓七通以朝眞念集神朝眞呪

魂神澄正萬炁長存不經苦惱身有光明三
界侍衞五帝司迎萬神朝禮名書上天功滿
德就飛昇上清急急如律令
次歩豁落斗三座一順二逆三順手掐足歩
口念又每掐斗存金光隨掐訣飛起又隨足
歩飛起上接天星照耀十方
先歩第一順斗念
斗要妙𠔃十二辰乗光明𠔃威武陳炁彷彿
𠔃如浮雲九炁動𠔃上應天知變化𠔃有吉
凶合六律𠔃持甲乙履天英𠔃(一坎)乗天任(二坤)

倚天柱𠔃(三震)擁天心(四巽)從兹度𠔃登天禽(五中)
從天輔𠔃(六乾)望天衝(七兊)入天内𠔃(八艮)出天蓬
(九離)斗道通𠔃剛柔濟添福禄𠔃留後世出幽
明𠔃千萬歳急急如律令
次歩第二逆斗念
日月明乾坤配吾從天蓬(離一)入天内(二艮)略過
天衝(三兊)逢輔退(四乾)返歸天禽(中)與心對(六巽)抱
天柱(七震)任(八坤)英(九坎)㑹斗道通鬼道碎急急如
律令
次歩第三順斗念

戴九履一左三右七二四爲肩六八爲足吾
居中宫以爲腹實萬鬼千邪各還本郷當吾
者死逆吾者亡速出奔迸隱匿伏藏天丁力
士斬滅不祥急急如律令
以上錬穢變神歩斗三者若此歩至第三斗
看作何事攺變用之故名爲赤天三五歩罡
元命眞人也
大羅黙朝内誦
眞人在大赤天中煉穢變神歩罡了畢即以
舌拄上腭化爲虹橋五臓之炁化爲五色祥

雲捧橋直接天上遂結六眞訣祝云
謹召運神㑹道功曹四直玉文功曹引我朝
謁三天門下急急
即存運神㑹道功曹弁冠青衣皁縁穿黒履
佩玉又存四直功曹四人弁冠大袖佩符左
青右白左紅右黒凡六人成三對前引先四
直次運神㑹道遂挑訣閉炁存此功曹引眞
人乗雲炁自絳官上重樓度虹橋旣登橋覺
如歷數萬里之逺望橋外金闕崇樓紫雲掩
映有金牌玉字云三天門下有二守吏星冠

服守門旣到門外功曹不入祝云
謹告今爲某事朝謁三天金闕(玉陛下)伏望
天門守吏特賜矜允
次存守吏引入三重門裏見大殿金字崇嚴
神光徧照有直日靈官二人如功曹之服相
接引入大殿門見元始御五色獅子之座有
金光紫雲圍繞左右侍衞儼然遂從左廊而
上當殿墀再拜長跪具奏祝云
小(臣)某以今清旦朝謁誦經或爲某人某事
意乞賜感應

即誦經九過存元始與衆眞同誦經聲琅然
金光自經聲中發灌沐身心内外光明然後
懴罪祈恩不過十六字畢仍前再誦存
元始亦誦金光下映我身我乗金光上殿至
元始前左旋九匝與元始合爲一體誦經不
輟駕祥雲獅座與萬眞侍衞自大殿門而出
直度虹橋入絳宫端坐獅子之上再誦經三
徧咽液三過行神光大定之法乃寂無遺響
之時也
此黙朝大羅之訣也若不與元始合形只懴

罪祈恩畢伏在殿墀下以伺報應存元始降
金光下注得報應訖又再拜謝恩遂辭
元始自右廊而出至大殿門辭直日靈官出
三重門辭直日守吏出三天門下見運神㑹
道功曹四直功曹欣躍相引度橋度重樓至
赤天依前誦經序立叩齒咽液而退
誦經分章
祈雨誦
元洞玉曆龍漢延康眇眇億劫混沌之中上
無復色下無復淵風澤洞虚金剛乗天天上

天下無幽無㝠無形無影無極無窮溟涬大
梵寥廓無光急急如
靈寳无量度人律令
祈晴誦
琳琅振響十方肅清河海靜黙山嶽吞煙萬
靈振伏招集羣仙天無氛穢地無妖塵㝠慧
洞清大量玄玄也急急如
靈寳无量度人律令
祈雪誦
玉音攝炁靈風聚煙紫虚鬱秀輔翼萬仙千

和萬合自然成眞急急如
靈寳无量度人律令
禳火誦
鬱羅蕭臺玉山上京上極无上大羅玉清渺
渺劫仞若亡若存三華離便大有妙庭金闕
玉房森羅淨霐大行梵炁周廻十方急急如
靈寳无量度人律令
禳兵誦
神公受命普掃不祥八威吐毒猛馬四張天
丁前驅大帥仗旛擲火萬里流鈴八衝敢有

干試拒遏上眞金鉞前戮巨天後刑急急如
靈寳无量度人律令
護國誦
安鎮國祚保天長存世世不絶常爲人君安
鎮其方民稱太平急急如
靈寳无量度人律令
禳疫誦
赤明開圖運度自然元始安鎮敷落五篇赤
書玉字八威龍文保制劫運使天長存急急
如

靈寳旡量度人律令
安鎮誦
元始安鎮敷落五篇赤書玉字八威龍文保
制劫運使天長存梵炁彌羅萬範開張元綱
流演三十二天輪轉無色周廻十方旋斗歷
箕廻度五常三十五分總炁上元八景㝠合
炁入玄玄玄中太皇上帝髙眞汎景太霞嘯
詠洞章金眞朗郁流響雲營玉音攝炁靈風
聚煙紫虚鬱秀輔翼萬仙千和萬合自然成
眞急急如

靈寳无量度人律令
起土誦
一國地土山川林木緬平一等無復髙下土
皆作碧玉無有異色衆眞侍座急急如
靈寳无量度人律令
保安誦
眞中有神長生大君無英公子白元尊神太
一司命桃康合延執符把籙保命生根上逰
上清出入華房八㝠之内細微之中下鎮人
身泥丸絳宫中理五炁混合百神十轉回靈

萬炁齊仙急急如
靈寳无量度人律令
馘毒誦
青天魔王巴元醜伯赤天魔王負天擔石白
天魔王反山六目黒天魔王監醜朗馥黃天
魔王橫天擔力五帝大魔萬神之宗飛行鼓
從總領鬼兵麾幢鼓節逰觀太空自號赫奕
諸天齊功上天度人嚴攝北酆神公受命普
掃不祥八威吐毒猛馬四張天丁前驅大帥
仗旛擲火萬里流鈴八衝敢有干試拒遏上

眞金鉞前戮巨天後刑屠割鬼爽風火無停
千千截首萬萬剪形魔無干犯鬼無妖精三
官北酆明撿鬼營不得容隱金馬驛程普告
無窮萬神咸聽三界五帝列言上清急急如
靈寳无量度人律令
開度誦
三十二天三十二帝諸天隱諱諸天隱名天
中空洞自然靈章諸天隱韻天中之音天中
之尊天中之神天中大魔天中之靈九和十
合變化上清无量之奥深不可詳敷落成眞

普度天人今日欣慶受度歷關諸天請滅三
惡斬絶地根飛度五户名列太玄魔王監舉
無拘天門急急如
靈寳无量度人律令
攝召誦
普告三界无極神郷泉曲之府北都羅酆三
官九署十二河源上解祖考億劫種親疾除
罪簿落滅惡根不得拘留逼合鬼羣元始符
命時刻昇遷北都寒池部衞形魂制魔保舉
度品南宫死魂受錬仙化成人生身受度劫

劫長存隨劫輪轉與天齊年永度三途五苦
八難超淩三界逍遥上清急急如
靈寳无量度人律令
錬度誦
魂神澄正萬炁長存不經苦惱身有光明三
界侍衞五帝司迎萬神朝禮名書上天功滿
德就飛昇上清急急如
靈寳无量度人律令
三十二天黙朝内頌
赤天中歩斗作用如前度重樓度虹橋入三

天門下望紫炁祥雲照映四方有三十二天
宫闕布列環拱玄虚眞人入三天門下從西
北乾位爲始望見宫闕有金牌玉字云太皇
黃曽天即入闕門朝謁次亥位太明玉完天
次壬位清明何童天周圍三十二天朝謁都
畢即到三天門下黙誦中篇一徧祈恩懴罪
再拜辭出歷虹橋重樓過絳宫咽液而止若
毎天誦中篇一徧尤佳但只費時光耳
申發文檄
凡入壇作用一如鍊穢變神歩罡之儀但文

檄盡經凡人之手須歩破穢罡念淨身呪淨
天地呪以解其厭穢方得清淨法宜於眞人
入赤天之後即黙念淨身呪方宣解穢符
吾以日洗身以月鍊眞仙人輔已玉女侍形
二十八宿與吾合幷千邪萬穢逐炁而清急
急如律令
破穢罡
九(掐寅)鳳(辰)破(四指二節)穢(子)邪(中指中文)精(午)滅(申)亡(戍)
遂以手㸃破穢罡口念破穢呪畢存金光煥
發隨㸃而起照耀天地我面前有九鳳破穢

靈官乗九頭飛鳳衣朱衣右手執羽枝左手
執水盂鳳口吐火炎炎焚燒一切穢濁之氣
悉今清淨靈官以羽枝飛洒火勢漸滅天地
肅清即念淨天地呪呪畢方變神念左右中
三呪訖遂黙召本靖諸部承受發放官吏及
本靖主副監壇護道里域土地司命等神方
宣勑召符啓白三請初獻自此以後法師惟
黙念三天諱不輟至三獻畢讀文檄宣開天
符宣度火符焚燎法師存四直功曹三符使
各領本界文檄馳去有如風雲之速遂望天

門左手㸃
玉(掐四指第二節)清(子)扣(寅)關(二指二節)
剔出存金光隨剔而發文字直過星界次㸃
火(掐四指第二節)輪(子)火(寅)捷(二指二節)急(巳)
剔出存金光如前文字直入天門又手㸃
祛(掐四指第二節)魔(子)天(寅)君(二指二節)立(巳)正(未)
剔出存金光如前文字達御前法師遂念
吾本太上眞三千爲從神幹凡歸下界有命
達上清持此章奏詞須速入天門若還遲滯
者有誤害皇民左門錢明德右門張德麟提

軍魯曰正副將唐芒卿天文若到此急須達
眞靈急急如律令
呪畢黙召運神㑹道功曹歩九靈斗三座伏
地存諸將侍衞森列飛雲芳降華京二天丁
前引眞人直至玉几前奏陳文檄内事意允
與不允乞賜報應遂凝神俯伏殿下候得報
應訖再拜謝恩歸至絳官咽液而起如不得
報應只念九字呪十七字呪各一百徧亦退
其夜夢中必有昭報矣
禁壇淨穢

法師作用變神鍊穢如申發文檄法至焚四
靈侍衞符八方威神符五帝大魔符十方飛
天神王符各存其形貌服色儀衞各自其方
而來鎮守其方而巳其形貌服色儀衞備見
金書
開啓變壇
法師三拜伏地作用如常眞人自赤天中上
朝元始見元始天尊坐於五色獅子之座遂
宻祝降眞變壇之意兩手玉清訣存元始面
前有一寳珠去地五丈九芒注射忽然此珠

豁開見天地廓清无浮翳光祅塵惟見玉京
山在空玄中祥風慶雲景象融和三光煥耀
四炁朗清天樂和鳴神燈交煥天樂則金石
絲竹雲璈間作天燈則小大髙下閃爍齊輝
羽葆霓旌騫林琪樹青鸞白鶴飛繞周圍聖
眞仙靈乗龍跨鳳儀衞鹵簿羅列後先光彩
陸離互相映發所築三層之壇化爲玉京山
不在地面太上三尊坐玉京山中右虎左龍
千乗萬騎羣眞衆聖環侍周帀五帝兵馬及
天地飛仙神仙眞人神人日月星宿河海嶽

瀆等兵馬各衣其衣來朝左右各守其坐立
之處見朝奏次序品一時氣象與浮黎土說
經之時無以異也然後辭元始歸絳宫三拜
起次轉班宣召靈符召平日所用靈寳諸司
南北二院雷司列職土地監臨前來聽候翊
衞次宣誓宣牓獻茶酒散自開啓後入壇及
朝奏並依此存用建齋之次食息起居不可
暫息
呼隂召陽
振金鐘以召陽神鳴鐘時存上界諸仙眞皆

乗雲駕霧飛空歩虚而來振玉磬以召隂神
鳴磬時存下界諸神祇皆雲龍月駟追風躡
雲而過交振鐘磬以召中界神眞仙靈存中
界諸仙靈皆金輿玉輦雜遝而集各有隊仗
衣服儀飾悉依金書存之
宣表捲簾
法師存金闕寥陽殿内隱隱羣眞侍衞
元始星斗飛芒龍燈鳳燭並在簾裏惟遥認
而巳簾之外无景光也宣表後舉稽首虚皇
天尊前法事畢忽然捲簾内外華燈璀璨宛

如浮黎土矣
敷露安鎮
侍職宣白法師執東方眞文香上熏誦之吸
震炁吹存眞文上金光煥耀冲暎東方九炁
之天廻光下照東方世界悉皆開朗無有故
炁五方同此
衞靈宣呪
法師宣東方衞靈呪吸震炁吹存東方青靈
始老天君部領吏兵來駐東方斥逐鬼賊辟
掃氛穢五方同此

陞壇朝奏
法師先入靜黙堂變鍊如儀次焚解穢符宣
淨天地呪次序立次啓白朝奏之意存玉童
玉女鈞天廣樂龍燈鳳燭璀璨嘹亮並介於
衆官次序前行惟本派經籍度三師在法師
前將引過玄師幕本派三師宻陳啓奏事意
於玄師前吟道讃法師存下丹田有玄𡨋君
天尊服上至中田見丹元君揖曰願同朝謁
遂左轉九帀與丹元君混合爲一又上至上
田見華峯君揖曰願同朝謁又左轉九帀與

華峯君混合爲一又自上田下至中田仰望
三天金闕在泥丸中三尊坐其上光芒暎耀
侍衞儼然三田有青黃白之炁交煥彌羅内
過一室外至天地無不周徧次舉華夏序行
存玄師在法師前同三師將引左旋至都門
外存本靖四大神將盛服執器械守門吏兵
隨之遂念呪掐訣入都門左旋至地户外存
五方五帝兵馬騎乗並披甲冑執噐械隨其
方色廵守遂念呪掐訣入地户左旋至天門
外存十方飛天神王冠服如常部領儀衞廵

守遂念呪掐訣入天門依靈寳思神儀存思
見朝奏次序品然後上十方香次上三寳香
舉燒香頌存三寳降臨見朝奏次序品次存
玄師升在本方坐歸位舉各禮師鳴法鼓各
有存思作用並見朝奏次序品次稱法位啓
聖存本派三師在左本身七祖父母在右與
法師同起伏朝奏次宣科宣詞存萬聖千眞
寂黙侍衞三寳聽宣詞旨至三捻香存香煙
上衝結爲寳蓋在空玄中遥供養三寳次方
懴詣其方存三師同自身七祖父母俱至本

方長跪隨聲懴悔本方天尊冠冕服色俯首
傾聽次命魔作用見朝奏次序品次舉歩虚
縁太上居鬱羅蕭臺之上其臺有九層衆官
吟詠歩虚毎一首上一層至第十首方到其
上得見太上然後吟三啓頌衆官旋行法師
俓左旋至三寳前存三寳在御法師面奏乞
爲齋主某削罪録註生名天尊含笑令左玄
眞人取罪録來元明寫某人有何罪目逐一
並用紫筆勾却次取生籍進以朱筆明寫某
郷貫某人某年月日時生今註生名與天相

保遂心拜謝恩歸本位禮三寳次大謝盖自
入壇至懴方以前並有司之事未見太上面
奏至歩虚方見太上長跪面奏也次復爐存
眞人眉間有日大如錢光芒煥耀向來所出
諸項仙靈官吏及一切聖眞一切景象並化
爲五色雲氣來入眉間日中混合爲一寂無
遺響方出壇至玄師幕存中田丹元君下至
下田右轉九帀與玄𡨋君分爲二祝曰朝退
復位又上至上田右轉九帀與華峯君分爲
二祝曰朝退復位又自上田下至中田徐徐

咽液歸靜黙堂如係開度則攺削罪録註生
名一段作亡人累劫罪目今註徃生也
上章進表
先入靖端坐念三天諱一千徧然後出靖行
事將進章合用物件陳設如儀法師詣靜黙
堂校章先宣檢攝祅氛符洒水淨穢次啓白
本派祖師存祖師列坐幕中然後校章校畢
封章封畢華夏讃引迎章出章官幕前安奉
遂請章中官吏三獻焚錢馬倂五表焚之華
夏再讃引迎章上章壇師兩手玉清訣存思

依朝奏法次宣章普令三界知章中事意宣
畢召官將翊衞法師自入壇以後口黙誦三
天諱不輟至遣章時法師飛三罡如申奏文
檄法眞人在絳宫中歩九靈罡存章中官吏
及平日所用官將翊衞俓歷重樓度虹橋至
中天門下入第一重門榜曰陽精門見金碧
輝煥周將軍守門法師揖白進章事意將軍
許之入第二重門榜曰洞華門葛將軍守門
揖白如前再入第三重門榜曰正陽門唐將
軍守門揖白如前凡三門皆崇樓邃閣紅雲

祥霧隱暎輝煥旣入第三重門畢遂升入東
向詣太一玄生府次南詣鳳凰閣下次西向
詣少皥金樓次北詣北極門下次中詣泰玄
都省並存逐處仙官列坐眞人徧拜跪陳進
章事意仙官允許與眞人同升元始前見金
闕崇樓光芒煒燁眞人入門由左廊而上循
龍尾道至墀下長跪捧章進呈元始金光煥
耀見諸仙官並在元始兩邊侍立眞人長跪
奏允與不允乞賜施行見元始含笑命身畔
青衣眞人取筆於章後書一依字付省中施

行眞人遂伏在墀前仰瞻玉相口念九字呪
十七字呪不計徧數覺有報應訖遂拜辭元
始由右廊而出見隨行官吏踊躍欣抃眞人
乃出金闕崇樓由舊路過三天門下次中天
門下次虹橋次重樓歸至絳宫徐徐遥望三
天門再拜謝恩而退此拜大章法也若跪伏
墀下未有報應念呪百二十徧亦起其夜夢
中亦必有明報矣若進表則照進章表科儀
遣官進呈亦用此訣倘只白紙墨書不過行
駕前宣讀畢焚了剔斗遣官而巳則無許多

事也
進拜心章
先於宻室中齋戒如法黙念
心中神丹元君長三寸廣七分服赤衣繫絳
裙倐來徃猶風雲靜凝寂動飛奔升帝闕入
天門莫離身莫連身凡有事來告人
次念百徧閉炁凝神候鋪設了洒水解穢存
太虚中廓無纎瑕有一珠大如黍米凝住空
玄其珠光皎照耀八方忽然珠口劃開遂自
絳宫升元命眞人出天門俓趨入珠口中見

宫殿光明樓閣煥暎眞人從珠口入至殿門
外遥望元始天尊坐五色獅子之上金光煥
暎侍衞衆眞如儀眞人遂趨入殿下循左廊
而上至几前捧章進呈口奏章中事意覺得
元始欣恱以章付身畔朱衣眞人以朱筆寫
依字於章尾付都省直日官吏奉行眞人遂
從几前再拜謝恩循右廊而出見三天衆眞
欣恱相慶然後出珠口覺太虚中宛無一物
珠亦不見眞人自歸絳宫中凝神端坐靜息
行神光大定之法寂無遺響

出官啓事
三十九户上眞靈官自五臓六腑九竅四肢
歷歷而出二十四眞神自九竅四臓六腑而
出五體眞官自三田中出五色雲炁化成位
五方左領仙玉郎右領仙玉郎玉虚侍郎自
五臓中出飛龍功曹上元功曹飛行功曹自
頂中出飛仙使者太仙使者神仙使者自五
臓中出玉虚金童玉女飛行金童玉女自兩
肩出八節直言直事自頂門出執法開化隂
陽功曹度道消災散禍解厄君吏自心中出

前部效功自膝出後部效殺自膝出驛亭令
驛亭丞自心腎出監功謁者自肝肺心腎出
仙靈直使自胷出正一功曹自心出治病功
曹自脾出左右官使者自心腎出隂陽神決
吏自心腎出科車赤符吏古士形冠幘自左
膝下出剛風騎置吏自右膝下出驛馬上章
吏古士形自兩足下出飛龍騎吏自鼻出狼
吏虎賁自眉間出察奸鉤騎古士形自大腸
出天丁力士自額出天騶甲卒自臍出都官
僕射道士形自頂出治正執正吏自膝出收

氣食氣吏自鼻出收神食神吏收邪食邪吏
並道士形自背間出此依法出諸官吏也前
輩謂繁冗難記不如只自子上廵歷十二宫
再掐定剔出存諸官吏並從衆妙門出立於
四方侍衞極爲簡徑倘能毎日早朝出官晚
朝大謝後納官尤佳
設醮降聖
法師先洒淨醮筵存設醮處廣大無邊景星
慶雲祥風甘露神光瑞炁羅絡周帀銀燭華
燈玲瓏璀璨遂祝掌醮司存醮莚化爲三層

上層金器具中層玉器具下層銀器具仙果
仙醖闘巧擷竒仙花仙樂芬芳繚繞所有進
獻錢馬羅列如眞次祝降聖司存天門忽開
前有天燈天樂引導丹輿緑輦羽蓋瓊輪霓
旌翠幢雲旂絳節千官鹵簿侍衞至尊並自
天門而下然後依科行事至請聖時法師不
出班降聖存我泥丸宫各有九人天尊服飾
自九宫而出各有侍衞與空中所降九位混
合爲九人升座而坐又存我百關九竅皮毛
中各有千眞萬聖自關竅骨節而出與空中

所降預醮眞靈混合爲一倐升醮筵而坐方
三獻宣䟽然後送聖法師亦不隨班送聖存
九御各分形我身中者自泥丸入復還宫室
空中降者乗雲炁升入天門所有預醮眞靈
亦分爲二我身中者自關節毛竅入于原處
空中降者分三界各歸所司然後納官復爐
如常儀
修誦妙經
凝神端坐定息焚香東向黙召十方心拜十
過念開經玄藴呪呪畢即黙誦經自經題經

序道言起至飛昇上清遂扣齒三十二通上
聞三十二天心拜三十二過自東北皇曽天
爲始周廻十方毎扣齒一通響應一天黙念
一天名存見天宫樓閣帝君儼然侍衞整肅
然後心拜次存青黃白三色之炁在我座下
自然鬱藹蓊𡨋内徹五藏外盈一室宻羅盤
繞徧帀天地我身左有青龍右有白虎前有
朱雀後有玄武並在本方炁中獅子九隻自
臍中出白鶴左右各六隻自臍下出列爲二
行並在黃雲中次眉後上元六合府有日月

自其中出日紫色九芒去面九寸月白色十
芒去面十寸光映一室其日月光芒下注我
鼻中入腦後四寸名金華宫化成圓象大如
車輪照徹十方存令一一分明然後發爐黙
念无上玄元太上道君召出臣身中三五功
曹存三天更生傳言飛香奏事玄妙功曹各
三十二人五帝功曹亦各三十二人並幘弁
玄冠朱履大帶五色大袖方心曲領左右官
使者存各三十二人綉衣大袖五色包巾侍
香金童存三十二人頂分雙髻同心綉帶五

色飛衣朱履傳言玉女存三十二人七寳鳳
雲髻五色飛雲羽裙珂珮錦綾靴五帝直符
存三十二人朝天髙脚幞頭五色大袖綉抹
額錦文綺玉帶綉靴直日香官存三十二人
玄冠五色服存令逐一昭然遂黙念關啓所
言今日吉慶長齋清堂(不長齋不言)修行至經(不知)
(三洞之要則不言)无量度人(若爲一事而誦則不言)臣及甲乙
(亦看有何人誦)轉經受生(非度䰟不言)願所啓速達俓御
无上三十二天元始上帝至尊几前呪畢引
炁三十二過存各天眞炁自黃曽天爲始其

炁如玉霞之輝下灌我身吸咽之如東方八
天存歸肝其精則生无英公子南方八天存
歸心其精則生司命丈人西方八天存歸肺
其精則生白元尊神北方八天存歸腎其精
則生桃康大君也以上作用俱畢次存我赤
天中元命眞人冠服儼然我泥丸中祥雲瑞
炁流煥八方眞人自絳宫中歷重樓度虹橋
上朝元始絳宫中紅雲紫炁交映重樓左右
亦然虹橋兩畔有金龍夾之鬐鬛揺動俓入
天門存紫炁絳雲飛繞閣殿儼然在於雲中

元始披九色離羅之帔在殿中左右侍衞如
法眞人遂上朝跪奏誦經之旨畢再拜元始
左旋三帀與元始混合爲一乗紫雲下絳宫
五色雲炁結成獅子元始坐獅子上直下丹
田坐千眞萬聖各乗雲炁擁飛蓋寳輦光明
華煥在空中來衞護元始觀瞻衆庶有如細
雨宻霧叅聽法音元始遂引十方衆聖俓上
中田存一寳珠光明照徹在空玄中衆眞並
從元始俱入寳珠之内無欠無餘又存己之
魂神爲道君乗玉光自東方肝宫而來亦入

寳珠跪於元始前受經遂誦元始无量度人
上品妙經元始洞玄靈寳本章誦至東方无
極飛天神王存神王峨冠朱服皂襈環珮乗
青雲而至誦南方无極飛天神王則存神王
如前服飾乗赤雲而至西方神王乗白雲而
至北方神王乗黑雲而至四維俱乗梵炁上
方神王乗金光下方神王乗黃雲各部領鹵
簿儀衞來在空中誦至普告三界存元始自
珠中放百寳毫光直照珠外下破九幽諸獄
諸罪魂以符命攝之並出獄外鄷都大帝與

諸罪魂乗光俓入珠中萬罪悉皆清淨誦至
東方八天存諸天自北始南行毎天帝皆服
青冕青旒青服青裳坐梵炁中次誦南方八
天存諸天自東始西行毎天帝青冕赤旒朱
服黃裳坐梵炁中次西方八天存諸天自南
始北行毎天帝皆服青冕金旒白服白裳坐
梵炁中次北方八天存諸天自西始東行毎
天帝皆服青冕白旒皂服朱裳坐梵炁中其
梵炁皆如流霞之狀帀繞天地侍衛元始次
存五斗星君及五帝冠冕衣服如帝者服其

衣各隨其方色五魔王服色如五帝各乗雲
炁並存令眞直誦至无英公子存蓮花冠青
玉錦袍帶狀如王侯居肝白元尊神存蓮花
冠白玉錦袍帶狀如王侯居肺太一存紫衣
金冠腰有流金火鈴道士形坐日中居腦存
司命丹衣黃芙蓉冠眞人之服坐百寳光中
居心存桃康合延黄衣仙冠坐靈龜白炁中
居腎誦至各有生門存元始與己之魂在寳
珠之中乗五色雲炁直下至下丹田白炁中
誦欲界魔王章存魔王如五帝冠冕衣裳在

前稽首敬誦人道眇眇至我道日興隆存下
丹田珠中元始升中丹田黃炁中誦色界魔
王章存魔王亦如五帝冠冕在前稽首敬誦
落落髙張至故爲歌音次存中丹田元始升
上丹田青炁中誦無色界魔王章存魔王亦
如前誦三界之上至我當復奈何次元始又
誦至禍及七祖翁處却以經一卷手付與道
君衆眞監度存道君得經一卷再拜辤元始
歸肝宫次存元始在大羅之上放眉間白毫
光照耀天地起身光中右旋三帀眞人與元

始分形爲二元始仍坐獅子之上眞人遂再
拜辤謝歷虹橋度重樓直入赤天中端坐遂
自道言此二章誦至洞明至言也次黙誦諸
天中大梵隱語无量音元始靈書中篇東方
八天亶婁阿薈至四象吁貟扣齒九通存九
色玄龍導從前後青雲九重覆帀身形却再
念宻呪曰
赤明開圖八炁四眞總綂元關青帝大神流
化九外纏綿我身靈音八書六十四篇洞明
天地與我合仙運致龍駕上升帝轅

右呪畢引炁九咽止次誦南方八天南閻洞
浮至神纓自宫扣齒三通存朱雀鳳凰飛翔
前後絳雲三重覆帀身形念宻呪曰
三炁徘徊靈鳯來飛玉音八字煥爛紫微吉
日大慶我道明開朱丹哺飴仰吸雲輝身生
水火絳帔羽衣登言飛歩足踐鳳梯周旋八
天七祖相隨
呪畢引炁三咽止次誦西方八天刀利禪猷
至柏空度仙扣齒七通存白虎獅子導引左
右素雲七重覆帀身形念宻呪曰

七炁金靈八天尊神白虎衞輦獅子捧轅七
炁纏綿鍊我成仙身登金光映照青雲内外
變化升入洞門七祖出夜九幽旋魂億劫開
度隨運長存
呪畢引炁七咽止次誦北方八天玃无自育
至幽寂度人扣齒五通存飛龜羽蓋蓊鬱左
右黑雲五重覆巿身形念宻呪曰
元天徘徊流景上清大有啓運八字髙明飛
天澄空洞隂日生五炁綿綿灌我身形冠帶
北單受福洞靈腎府北出内外光精飛行三

界逰宴紫庭
呪畢引炁五咽止次黙誦此諸天中至大量
玄玄也宻祝云
(臣)某謹誦玉經存思旣周乞發龍軿天神下
降役使六丁七祖飛升我騰上清
祝畢引炁扣齒九通咽液九過北向心禮三
拜黙念
上皇太眞使我身靈清齋澡練誦詠金書七
玄披散上朝太虚延年長存刻名籙書畢次
東向黙祝云

(臣)某誦經巳畢向來所出(臣)身中三五功曹
左右官使者侍香金童傳言玉女五帝直符
直日香官各三十二人還(臣)身中復於宫室
母令差互後召又到一如故事
祝畢扣齒三通咽液三過存衆眞化爲雲炁
上升毎方心禮三拜以鼻引三色雲炁咽入
五藏存四靈各復本位然從行神光大定之
法寂無遺響
靈寳領教濟度金書卷之二百八十二
