










靈寳領教濟度金書卷之一百九十一拱十
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(七曜齋用)
　　午朝行道儀
　　　法事陞壇如式
　　　各禮師存念如法
　　　宣衞靈呪
丹靈朱火炎霞激風赤輪剛運天光八衝
迸威包羅交變萬方流金豁落群魔滅蹤

辟姦破妖明耀元功金符召制躡雲乗龍
謡歌慶會散花太空神化冥運四極安隆
伏御帝前罔有不恭(和)與道合眞
　　　鳴法鼔二十四通
無上三天玄元始三炁太上虚无道君當召
出臣等身中三五功曹左右官使者左右捧
香驛龍騎吏侍香金童傳言散花玉女五帝
直符直日香官各三十六人出出者嚴裝顯
服冠帶垂纓關啓玄壇天帝神君當召此間
土地方域神眞臣今臨午行道燒香謹奏爲

入意其諸丹悃具載狀文願得
太上十方正眞道炁靈寳瑞光下降流入臣
身中令臣所啓速達俓御
至眞無極大道
三清上聖
昊天玉皇上帝御前
　　　請稱法位
具位奉行七曜大齋法事小兆臣某與臨壇
官衆等謹同誠上啓
太上无極大道虚无自然元始天尊太上道

君太上老君无上玄元緫監衆靈日宫太陽
太丹炎光上道皇君月宫太隂黄華素曜上
眞道君東方木徳重華上眞道君南方火徳
熒惑上眞道君西方金徳太白上眞道君北
方水徳伺晨上眞道君中央土徳地侯上眞
道君諸天星宿璇璣玉衡周天二十八宿三
百六十五度河漢星君星中大聖五老上眞
玄中大法師三天大聖師五帝四司十方三
界玄虚應感一切眞靈臣聞一元肇運洪纎
該萬有之形三景開光隱顯配五行之化拱

紫樞於中極周赤界於外輪經張萬數以森
羅緯列七名而錯綜循環晝夜歷風澤以定
升況來徃西東配隂陽而分老少下權衡於
地紀上㕘賛於天綱昭一人福極之符權萬
姓眚機之兆凡丙聲於素悃必申錫於洪禧
臣等蹄涔卑職鮒轍餘生入室悠悠徒佩九
光之玉檢面墻凛凛莫明八會之金章心尚
滓於樊籠身慕棲於林壑織烏飛迅自慚榆
景以驚神蟻磨旋環誓勉芝勲而作聖凡伸
投告盍爲關聞

　　　宣詞
按如詞㫖備露丹忱臣聞奔景飛登控雲駢
而形神碧落晨芒採御𩥵霞駟而歩武紫霄
希夷保衞於瓊臺玄妙護蔵於琅韞上乗道
𧷤下教期遥惟呪演消災龍漢發玉音之祕
而教敷延福鶴鳴彰金格之竒眞風先襲於
寰區法雨爰滋於黎庶今齋主某仰瞻璇極
旁矚珠𨇠賦形既囿於鈞衡視履敢忘於爐
冶列卦候而分八節願沐瑶光歷春秋而備
四時期膺寳耀庶天根而泰定企人欲以咸

嘉庸殫葵藿之誠恭潔蓬茅之陋披翻蘂笈
式按芝圖玉壝三成蓮彩映銀篝之瑞瓊鍾
九奏蘭煙開金鼎之祥青鸞鼔舞於雲端丹
鶴翔飛於空際霓輪羽蓋覲旒扆於獅頭翠
葆珠幢羅珮環於龍尾流精洞煥聖彩羅敷
階升喜際於天威祥開碧玉几奏覬從於民
欲瑞映紫金拱十華妙有之尊儼中極虚无
之相天人蒙惠家國沾恩以今臨午陞壇行
道請法衆等運兹初捻上香
願此香煙騰空供養

太上無極大道金闕至尊臣等皈身皈神皈
命首體投地仰依
太上三尊願以是功徳上祝
皇帝陛下恭願儀璘並照覆載齊尊河漢循
環注福源之有永璇璣統御齊壽址以无疆
八荒鼔舞於堯天四鄙謳歌於舜日椒庭賛
禮恪著母儀槐幄論思克殫臣道問𥨊侍龍
樓之曉分符開鴈塞之春恊景運於天長延
皇圖於地久今故燒香自皈依
師尊大聖衆至眞之徳得道之後保天長存

和與道合眞
以今臨午陞壇行道請法衆等運兹二捻上
香
願此香煙騰空供養
三十六部尊經玄穹上聖臣等皈身皈神皈
命首體投地仰依
太上三尊願以是功徳皈流齋主某伏願景
星煥彩霏霧流輝福樹長春漱瓊泉而金花
耀日壽芽永茂酣玄液而玉蘂敷霞慶紫闕
之風雲宴丹臺之日月一簾晝寂襲和炁於

芝蘭萬宇春融藹懽聲於桒梓衣冠富堆床
之笏詩書盈挿架之籖餘慶川增嘉祥雨集
今故燒香自皈依
師尊大聖衆至眞之徳得道之後昇入无形
和與道合眞
以今臨午陞壇行道請法衆等運兹三捻上
香
願此香煙騰空供養
玄中大法師七曜皇君臣等皈身皈神皈命
首體投地仰依

太上三尊願以是功徳皈流臣等師資同學
道俗周親山棲谷隱之賢釣月耕雲之侣並
願玄雲垂䕃教雨涵濡心地開明登无爲之
道岸性天頴悟超有漏之昏衢姓名先紀於
丹臺勲行早書於瑶圃黄庭偃月觀龍盤虎
繞之竒紫戸凝煙任兔走烏飛之迅等桒田
之變化詣蓬島以逍遥今故燒香自皈依
師尊大聖衆至眞之徳得道之後永保安寧
和與道合眞
　　　禮方懴悔命魔

　　　歩虚
控轡適十方旋憇玄景阿仰觀劫刃臺
俯眄紫雲羅逍遥太上京相與坐蓮花
積學爲眞人恬然榮衛和永享無期壽
萬椿奚足多
　　　又
大道師玄寂升仙友无英公子度靈符
太一捧洞章舍利耀金姿龍駕歘來迎
天尊盻雲輿飄飄乗虚翔香華若飛雪
紛藹茂玄梁頭腦禮金闕擕手朝玉京

　　　又
騫樹玄景圓煥爛七寳林天獸三百名
獅子巨萬尋飛龍躑躅鳴神鳳應節吟
靈風扇竒花清香散人襟自无髙世才
焉能耽此心
　　　三啓三禮
　　　重稱法位
具位奉行七曜大齋法事小兆臣某與臨壇
官衆等謹同誠上啓
太上无極大道虚無自然元始天尊太上道

君太上老君无上玄元緫監衆靈日月兩曜
皇君木火土金水五行星君諸天星宿璇璣
玉衡周天二十八宿二百六十五度河漢星
君星中大聖五老上眞玄中大法師三天大
聖師五帝四司十方三界玄虚應感一切眞
靈臣聞内垣開閶闔之關萬靈綂御外舍首
攝提之座七政經行察升降以考陽精驗疾
遲以定隂粹木金碁布執規矩以賛天常水
火珠羅秉權衡而熈帝載土表沖和之徳光
騰温潤之輝皆倚伏之无常而去留之靡定

具有餘炁厥號隱𨇠自羲和彰暦象之靈而
甘石詳歩占之㫖察其好惡分𨇠次之灾祥
體其遲留驗封疆之淑慝有得經失經之用
有正照傍照之殊奕奕天文昭昭人事今齋
主某天形道貌幸叨萬物之靈鬼責人非願
殄四時之兆若稽成歳詳考流年慮身命或
配於刑囚而官福不臨於權貴彗孛拂洞微
之度攙搶掃竹羅之宫或減福於戰垣或奮
威於怒地局宜起釁格合興災匪繇帝造之
帡幪曷俾民生之快樂爰攄丹悃上扣清都

冀垂有造之仁俯賜无邊之祉降徳音於七
元喉舌之府頒明詔於二微綱紀之司五弱
七强進徳星而注福二明三暗退威曜以除
災氷消巳徃之殃雲集方來之慶春風庭院
精神永固於朝容秋月樓臺歩武益扶於夜
炁涼入壷天之枕簟煖生福地之房櫳萬景
俱融一塵不立堂植忘憂之萱草庭培難老
之椿華榮簮紱於階蘭襲綺紈於澗藻隴畒
富桑麻之潤倉箱豐絲粟之藏文獻聲揚詩
書譽藹蒙直垂於采菲誓曲賜於傾葵上願

圓蓋髙澄方輿靜晏三光朗耀二炁宣平禾
彰同頴之祥麥表兩𡵨之瑞烽祈旡警戈革
不揚動植飛潜均遂生生之性龍仙人鬼普
離化化之機凡在有情均霑无漏則上明
天尊大慈之化下副臣等𢢽禱之誠謹啓以
聞
　　　發願
一願大道澹泊虚无安閑空寂澄清自居廣
　開法門教導頑夫皆蒙惠澤精苦是修預
　以同學普得升虚與天相保長存無憂

二願諸天結炁澄清髙虚廣覆保眞固靈氣
　候調節四運和平國安民豐普天閑寧廣
　濟一切惠逮有生保劫長存億劫不傾
三願土地覆載无窮安平不䧟海淪不崩保
　鎮家國兆民興從養生安死惠同十方禾
　稼滋植營運日豐咸得厚載萬𩔖皆從
四願日月二景髙明无有孛蝕虧盈安清光
　照諸天洞消暗冥保固劫運世祚和平普
　加潤惠澤灑衆生
五願星辰與日齊光轉燭照耀朗映十方各

　安其位經緯直行保鎮家國無有災傷四
　海寧一普天興昌
六願四時隨節推遷景氣和調無有災患疫
　毒消滅普天安平五榖豐熟國富民歡
七願浮雲結炁聚煙飛空髙澄䕃覆玄玄隱
　則無爲散則彌天神仙同居結友衆眞惠
　流一切興國愛民普濟群生人同劫年
八願風雨流灑無窮普加施泄受其發揚萬
　物滋生國儲民豐
九願五嶽各安其方巍巍包藏長爲仙宫安

　鎭國祚保天无終護度一切莫不仰宗
十願江海蕩蕩无極含容恢廓无細不植淵
　奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
　天人歌唱吉應來翔敷教濟濟威化揚揚
　兆庶稱慶長樂未央
十二願蝖飛蠢動已生未生咸蒙安全普得
　生成皆見元氣受陽之形草木菓林經冬
　不零一切濟度靡不鮮榮
　　　存神燒香

香官使者左右龍虎君侍香諸靈官當令臣
午朝行道之所自然生金液丹碧芝英百靈
衆眞交㑹在此香火爐前當願臣學道得道
求仙得仙齋官蒙福幽顯沾恩十方仙童玉
女接侍蘭煙傳臣向來所啓之誠速逹俓御
至眞無極大道
三清上聖
昊天玉皇上帝御前
　　　出堂頌出戸引至六幕
　　　謝師



靈寳領教濟度金書卷之一百九十一







