










靈寳領教濟度金書卷之一百十七朝一
　　　洞㣲髙士開光救苦眞人𡩋全眞授
　　　靈寳通玄弘教水南先生林靈眞編
　科儀立成品血湖道場用
　　催召儀
　　　舉召魂旛在門前立
　　　上香
焚香上啓靈寳追攝總局一行官吏諸省府
院司追攝吏兵仰冀神聦俯垂鑒映伏以龍
漢開圖列星曹而賛化鶴鳴啓運敷雲篆以

度生靈寳立如意之司玄冥列倒生之職提
魂攝魄玉龍飛躍於幽關出隂入陽神虎駿
奔於寰極抱紫英之鐵劵承遣玉之金符威
令風行㝠曹雷動以今奉爲某資薦亡故某
痛苦海之顚零致血湖之沉没期行攝召疾
俾超凌預奏朱章巳親承於帝命曽頒玉札
庸召役於仙曹諒體德音副兹哀悃今則蘭
場嚴潔夜炁凄涼㧞領幽沉宜剋時而定令
開通㝠漠盍走籙以飛符不違方寸之私式
副再三之禱法衆運誠志心奉請

　志心奉請某靖靈寳追攝總局北魁玄範
　府神虎倒生玄司龜眞素握徐玉女如意
　萬司無義斷恩收魔攝精解釋追攝王大
　神正精火目攝炁聚英解對釋愆陸大神
　震鼓喧雷閃目出電聚體長肌胡大神眞
　性梗靈淨濁破穢生清徐大神威靈通感
　眷義全形洗浣周大神解釋𡨚愆生精致
　魄全形復體李大神解𡨚釋對正魄生形
　致影長津復體馮大神九天普度院八門
　開度桓眞人收魂召魄金將軍本靖主將

　副將護道監壇城隍社令當境土地里域
　眞官司命六神惟願以慈悲心妙靈通力
　來臨法㑹洞格䖍祈
　　　三獻
伏以元始威章溥昭天漏泉之澤青玄敕詔
實開幽破暗之樞惟應度之魂靈慮元神之
淪䧟血湖硤石東岱羅酆或九幽六洞之拘
囚或五苦三途之輪轉或鐵圍之大小或阿
鼻之重輕或縻向於岳瀆靈祇或覊連於城
隍社令悉憑追攝庸顯威靈凡宿劫之𡨚仇

曁多生之執對普行提命來詣壇場郎赴旛
而現形疾生神而受度聮雲鐵騎風馳三界
之中耀日金旌電掣八紘之表無逺弗届有
礙皆通玄壇牒文謹當宣示
　　　宣催召牒
　　　誦上天度人章
帝命森嚴宜㝠曹之敬聽神威昭晣諒地界
以恭承風火無停瞬息有待明彰報應疾速
奉行一如靈寳無量度人律令
　　　元皇開度天尊

　　　出門外召魂如儀
　　　召畢引魂旛詣壇前
洞章聲徹靈識歸來承元始之寳光離鬱單
之幽暗乃因産厄遽致身亡𡨚憎㑹而形神
穢腥疾病沾而經絡枯朽容儀未潔冠服尚
虧莫能朝覲於天墀詎可聽聞於經法盍依
齋格遍欵眞曹仗仙靈神變之功成亡爽清
靜之相庶蠲宿累獲領善功法衆運誠慈悲
引導
　　　元皇開度天尊

　　　引旛詣解結司上香
某上啓靈寳解結司靈官眞衆伏以萬生萬
死元神輪轉於終天一是一非𡨚累纒綿於
厚地非由解釋眞證眞常見前亡故某及一
切産魂神棲女質跡染世塵縱五賊以焚天
和歸七情而滋人僞或負財而負命成謀身
而謀家觸目𡨚増舉心恨積報對有同於影
響鉤連靡失於毫芒倐際惡縁遂罹産厄幸
鴻鈞之有造頒鶴赦以無方獲離血湖來臨
陽境慮積債𡨚之累難膺開度之功恭欵聖

帷曲祈靈貺伏願體天行道與物爲春握承
流宣化之機敷解𡨚釋結之惠輭言調伏頓
令異骨以成親和氣融怡坐見視人而猶巳
千生執對一旦消磨元始眞符謹當告下
　　　元皇開度天尊
　　　宣解𡨚釋結符
隂景長夜幽幽冥冥億劫無光黒風飄零
元始開化諸天齊明玉符所至萬神敬聽
𡨚結解釋執對和平業垢消蕩斬絶地根
身乗玉虚上度福庭

　　　宣拔罪解𡨚符
元始符命制魔奉行保舉亡魂度品南陵
酆都落燼三官解刑赦縛閉業受化更生
隨品受煉上登玉庭
　　　元皇開度天尊
　　　衆誦隱語
金符度命黒簿除𡨚荷帝力之潜加仰神威
之宻被㐲願亡故某及一切産魂形神夷曠
性識昭融塵盡鑑明宴御虚无之境波澄月
現逍遥寥廓之郷稽首皈依无極大道

　　　宣䟽
　　　元皇開度天尊
　　　引旛詣監生司上香
某上啓靈寳監生司靈官眞衆伏以出青入
玄二炁姤精於混沌迴黄轉赤五靈孕粹於
虚无一有夭傷坐増𡨚累見前亡故某及一
切産魂旣賦女身乃罹産厄或結胎先十月
而殞或分身未▲晬而亡故子母之俱傷或
神形之遽壞或瞑眩於毒藥或欺罔於野巫
神染穢腥含𡨚黒壤識縈業債置對黄泉幸

金闕之流光頒玉符而破暗獲朝陽景出離
血湖慮胞胎之未清致魂靈之難度敬趍聖
幕䖍徯洪恩伏望德佐三靈仁同一視握宣
化承流之柄成扶顚持危之功未生者生俾
形神而自在巳化者化無𡨚對之相連保命
　生根迴尸起死元始玉符謹當告下
　如正度子母未分娩則先告監生破胎出
　胎符如巳分娩而亡則先告生成度生三
　塗符
　　　宣監生符

玉清有命靈光耀羅生化神功二象輝和
紫霞絳霄百神巍峩三陽肇映萬化崇阿
宿根受報昭化惡魔𡨚纏未解長夜隂那
嘯命九陽監生衞房解散結滯子母混康
時刻昇遷上乗天光急急如元始度人律令
　　　宣破胎符
太上有敕蓬黄二神女爽抱胎未離形神
破胎急出子母速分急急如元始度人律令
　　　宣出胎符
天地之靈隂陽之精死炁受煉變化安寧

未分者分胎元急生混沌流行金光玉嬰
急急如元始度人律令
　　　宣皆得生成符
隂陽施化祖炁運精十月成胎生根和平
已生未生皆得生成惡根復連中傷天傾
血穢陷没魂魄飄零虚皇有命灌漑胞英
五臓調泰百節和寜急急如无始度人律令
　　　宣監眞度生符
元始符命時刻升遷胎根生化返靈向眞
斷邪除穢變化形神死魂受煉仙化成人

急急如元始度人律令
　　　宣永度三塗符
靈寳玉符永度三塗産尸之鬼出離幽都
紫文羅映梵炁召敷上帝有敕急詣仙廬
返胎更生與道同符急急如元始度人律令
　　　元皇開度天尊
　　　誦靈書
玉符保神青編定録荷帝恩之曲赦仰聖化
之潜扶伏望亡故某及一切産魂五體和平
三田通暢永離地中之地地界無拘送登天

上之天天光下接稽首皈依無極大道
　　　宣䟽
　　　元皇開度天尊
　　　引詣監生司幕裏右廂過天醫司
某上啓靈寳天醫司靈官眞衆伏以天地隂
陽乖炁每流行於愚俗金石草木神功端籍
於良醫倘有疾傷敢忘調理見在亡故某及
一切産魂賦質女流縈心世網鼓愛河之濁
浪翻業海之狂瀾産後胎前宿乖攝養陽左
隂右遂致傾危或胎未拆而雙亡或身巳分

而倐殞或庸醫之失手或毒藥之傷生抱痛
終天雪𡨚無地雖幻形之巳滅奈心病之未
除敢詣聖帷庸依洪貺伏望好生大德超死
深仁握承流宣化之權施續絶𥙷傷之惠君
臣佐使收十轉迴靈之勛針砭膏湯符二象
攝生之効玄功育物白骨成人元始玉符謹
當告下
　　　宣天醫使者符
天醫神仙攝化靈通扶生衞眞元氣鬱充
金芝玉露倒景凌空救療百疾天地齊功

五關通理百體調豐沉尸産鬼胎元惡攻
長夜寥寥抱痛無終神功補治經絡和同
急急如元始度人律令
　　　宣治病功曹符
治病功曹上承九天扁鵲官吏天醫神仙
尚藥童子神應保元丹芝療治玉晶延年
萬病急除百災莫干胎傷産魂金液瓊丹
鬼債速滅病者安然急急如元始度人律令
　　　宣醫子母俱亡符(若正度不係子母未/分身亡則後告此符)
靈寳符命天醫通靈榮衞乖傷經絡血腥

號曰産尸惡根沉零玉芝金液調和安平
未分者分巳生者生不死神藥鍊眞返形
南宫受化萬炁齊并急急如元始度人律令
　　　宣醫産死血尸符(若正度子母未/分則先告此符)
靈寳符命濟度幽冥隂陽化感胞胎混凝
𡨚牽所召命殞血腥天醫神吏九轉齊靈
玄泉灌注起死迴生三田快暢五炁充盈
來受帝敕注生福庭急急如元始度人律令
　　　元皇開度天尊
　　　誦靈書

玉簡遐頒沉痾頓愈荷天光之宏被仰聖力
之潜加伏望亡故某及一切産魂五炁混全
一眞湛寂識破生前之虚妄心月孤明翻思
身後之恩綸性天朗耀稽首皈依无極大道
　　　宣䟽
　　　元皇開度天尊
　　　引旛詣混元司上香
某上啓靈寳混元化生大將軍靈官眞衆伏
以元精混沌函三尊萬物之靈祖炁流行玄
一冠九霄之粹非由神變曷副生成見前亡

故某及一切産魂禀生女質渉迹世塵干劫
轉輪𡨚未消於宿累一朝報對神遽墮於幽
關惟四大巳歸於虚无故萬炁莫存於汗漫
柰形離於産厄而神䘮於驚危孰爲委炁而
聚功難俾升眞而度命幸天閽之降㫖開地
戸以䟽恩獲離血湖來朝陽境慮經絡之未
復致性識之尚偏爰詣聖惟恪祈眞䕃伏望
仁心發越生意周流握承流宣化之機昭攝
炁聚神之效歷三塗五苦而八門度命符靈
寳之權衡備五臓六腑而一時生神妙混元

之化育全形復質證品度眞元始玉符謹當
告下
　　　宣化生腎符
委炁之聚神之最靈混神六合生化腎經
身運自水大道生明亡魂受化返故復生
急急如元始度人律令
　　　宣化生心符
赤帝之宫聚炁爲王散亂無動百神皈降
萬國朝禮一體定康亡魂受化道相堂堂
急急如元始度人律令

　　　宣化生肝符
青炁鬱秀輔翼萬仙百骸之首肝腑爲先
神精形聚炁化成仙亡魂受化道德自然
急急如元始度人律令
　　　宣化生肺符
一白之炁混合肺房長意生志公子無忘
玉樓相串金室同郷亡魂受化升入天堂
急急如元始度人律令
　　　宣化生脾符
帝君有命敕下中黄安鎭營衞肢體鮮光

安魂侍鎭使神無藏亡魂受化反生福郷
急急如元始度人律令
　　　宣化生膀胱符
青黒之炁交結膀胱鎭於靈府毫竅混康
玉清攝景泥丸附旁亡魂受化聚魄神昌
三魂安泰大道生光急急如元始度人律令
　　　宣化生小腸符
赤白之炁二炁交從結我腸腑與胃相通
大腸合度纒絡和中亡魂受化攺體容隆
急急如元始度人律令

　　　宣化生膽符
靈炁所聚神炁混康鎭於膽腑赤書交光
精魄自樂魂形堂堂亡魂受化玉膽生芒
急急如元始度人律令
　　　宣化生大腸符
黒白二炁結生大腸混合表裏一體同堂
光散萬國交盤七廊亡魂受化攺貌形芒
急急如元始度人律令
　　　宣化生胃符
黄淡之炁胃管生津安神鎭室一體全眞

魂魄歸伏神精効靈亡魂受化大道自明
急急如元始度人律令
　　　宣化生三焦符
淡白之炁三焦無藏生津自然往來混昌
重樓通道骨節開張亡魂受化更生人郷
急急如元始度人律令
　　　宣化生胞絡符
黄白之炁結胞絡生五谷所變一體光明
神寧魄靜靈氣魂清亡魂受化與道合并
急急如元始度人律令

　　　宣全形符
混元施化經絡還眞迴骸起死整具形神
内外周備榮衛滋身大道自然上朝天門
急急如元始度人律令
　　　元皇開度天尊
　　　誦中篇
玉符告命祖炁生神荷帝力之潜加藉聖功
之宻賛伏願亡故某及一切産魂三關充恱
六氣舒調飛空歩虚孰礙去來之路登眞證
果永超劫運之津稽首皈依无極大道

　　　宣䟽
　　　元皇開度天尊
　　　引旛詣浣濯司上香
某上啓靈寳浣濯司靈官眞衆伏以達生死
岸津梁橐籥於天工成清靜身湯沐皈依於
聖化非由定水曷滌根塵見前亡故某及一
切産魂分流女質命厄産傷幻形淪没於汚
腥元神沾染於穢厭九泉抱痛幽幽莫覩於
陽光千劫羈囚𢡖𢡖常居於幽暗況業塵之
浩蕩與俗垢之紛紜總是罪縁故罹惡趣幸

德音之雷動頒詔敕以風行獲離血湖來遊
陽境慮氛葩之未洗致開度之猶稽敬欵聖
帷恪祈神化伏望慈悲應物澤潤存心握承
流宣化之機溥破穢清塵之効靈光洞朗黄
華飛石景之精道炁彌羅甘露洒玉胎之氣
表裏瑩淨生死澄清元始玉符謹當告下
　　　宣元皇淨血屍沐浴符
太上神水日月星光灌沐血尸腥穢潜藏
萬罪清淨百垢澄芳反形濯質上登南宫
急急如元始度人律令

　　　宣淨血尸清神符
扶桑合明七元流精光布三景天河西傾
清神去垢輪轉五行日有赤童中藏陽晶
光彩洞耀陽炁炎升混合玄元二炁交并
東井黄華玉醴金津澡煉魂魄日月髙奔
急急如元始度人律令
　　　宣淨血尸解汚符
元始符命錬化自然宿塵惡積天河蕩捐
今日沐浴腥穢光鮮玄水下注流衍無邊
流汨之沼黄華之源清淨血汚上朝帝軒

急急如元始度人律令
　　　宣蕩胎符
日精月華甘露金泉天漿下注灌沐靈源
化羅洞妙形神昭宣胞胎腥穢洗蕩神全
宿業罷對來詣帝前急急如元始度人律令
　　　誦中篇
玄符晃朗眞體澄清仰帝澤之無私荷聖恩
之有造伏願亡故某一塵不染五藴皆空悟
人世之虚花回頭猛省認天根之實果着意
超升稽首皈依无極大道

　　　宣䟽
　　　元皇開度天尊
　　　引旛自浣濯幕裏過巾笥司上香
某上啓靈寳巾笥司靈官眞衆伏以金容玉
體原九陽混化之精神霧縠煙綃應七寳自
然之衣服欲端容止必藉莊嚴見前亡故某
禀資女質没命産傷春秋逼而性命凋心未
忘於粧飾日月馳而生死隔神孰備於威儀
抱痛冥都懷𡨚夜壑況以腥穢之質猶懷濟
楚之恩幸天尊舒白玉之光而地祇禀清微

之運獲來陽境免墮血湖慮冠服之未周致
形神之虧欠恭趍聖幕期拜神功伏望五彩
彰施二儀合景握宣化承流之柄拯運神攝
化之機佩六銖而映三光儼上界神仙之服
舒八芒而含二景端清都冠帶之儀氣象雍
容歩趍閑雅元始玉符謹當告下
　　　宣化衣符
九曜扶衰眞炁變衣四時合衛五緯交輝
炁分羅綺綵集宣威六合扶挾三炁玄微
至眞煥爛仙女齊飛雲章冠帶嚴潔天機

圓華素明元始慈悲
　　　宣變衣符
金晶冶錬炁散玄黄沐浴丹池眞炁芬芳
二景冠帶天爲隱藏左振玉佩右䇿金璫
浣除諸穢遊行紫房雲霞鮮耀飛玄羽章
九軿洞煥流金振芒
　　　宣天皇象符
帝君玉女皇象靈符以合元炁運轉精軀
萬年嬰孩飛仙天樞生宫大神披丹絡朱
首戴紫冠與我同符

　　　誦中篇
眞符施化仙衣攝身荷帝力之潜敷仰聖威
之宻運伏願亡故某德容自在道炁相扶舉
手謝世人遊宴蘂珠之闕振衣朝上帝逍遥
閬苑之池稽首皈依无極大道
　　　宣䟽
　　　元皇開度天尊
　　　引旛詣壇前
伏以巍巍大梵九重髙拱於龍宸翼翼小心
五體合嚴於虎拜見前亡故某靈分祖炁命

奄重泉垂金符萬道之靈光羅敷洪澤離黒
都千重之幽暗莅止玄壇無人相我相而適
意逍遥滅身病心病而迴靈快樂形神清淨
冠帶鮮明亶由曠蕩之恩可昧皈依之敬虔
趍玉陛恭對金容稽首一忱皈命三寳
　　　道寳讃
稽首皈依道大羅元始尊杳冥開祖劫
混沌立天根願垂清靜力開度此亡靈
和住生神仙界
　　　大聖元始天尊

　　　經寳讃
稽首皈依經靈寳洞玄君錬成金鳯篆
揉玉冩龍文願垂清靜力開度此亡靈
和往生神仙界
　　　大聖靈寳天尊
　　　師寳讃
稽首皈依師靈寳洞神君先天傳大教
後地指迷津願垂清靜力開度此亡靈
和往生神仙界
　　　大聖道德天尊

寳號旣聞宿塵俱靜東諸耀九華之境西靈
書玉簡之名北玄凝三素之輝南上注金編
之字歸眞知命入聖超凡宜肅威儀前趍幕
帟聞經受食傳戒升神法衆慈悲玉音引導
　　　天垂開度天尊
　　　引旛至靈帷施食安奉
　此科只爲血湖設須先三日前依此科用
　三日後方見明眞黄籙

靈寳領教濟度金書卷之一百十七











