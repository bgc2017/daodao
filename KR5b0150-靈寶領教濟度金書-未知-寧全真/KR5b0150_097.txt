










靈寳領教濟度金書卷之九十七湯七
　　　洞微髙士開光救苦眞人𡩋全眞授
　　　靈寳通玄弘教水南先生林靈眞編
　科儀立成品(青玄/齋用)
　　普度淨供儀
　　　慈悲接引天尊引亡至浴所
　　　焚黃炁陽精洞明符
　　　焚普度解穢除塵符
　　　焚普度仙衣符
　　　清淨度䰟天尊引亡朝禮

　　　次引旛遶斛筵揷旛當中
天尊言混茫剖判眞粹運行天地人雖分三
極之殊精炁神實貫一元之妙廻黃抱紫出
青入玄五炁朝而靈液周流兩半合而雲泉
灌漑本無飢渴奚有沉淪自六賊之搶攘致
七情之流浪離眞䘮本心心業罪之修趨死
背生歩歩輪廻之苦是以清微教主无極道
師曲闡慈悲化身救苦處青華長樂之界居
東極妙嚴之宫耀百寳之光明洒一枝之甘
露設立淨供濟彼飢虚期脫沉㝠同登快樂

入齋意我以夙抱眞元之炁身膺濟度之章
庸按玄科普施法食神光璀璨攝萬類以同
歸寳呪宣揚檄千靈而共享幸離㝠漠來覩
陽輝冝生欣慶之心共迓逍遥之路所冀同
霑妙味充滿飢腸悟從前迷妄之非覺本來
正眞之性守雄抱雌二大將各按所部部衞
　　　形䰟前來受食
　　　清涼甘露天尊
　　　移旛至斛前
　　　道衆洒水如常

　　　衆念
功德金色光輝輝開幽闇華池流眞香
蓮蓋隨雲浮千靈冲元和常居十二樓
急宣靈寳㫖自在天堂遊
　　　焚甘露符
　　　清凉甘露天尊
悲夫長夜䰟熱惱三途中猛火入咽喉
常生飢渴念(二一/三)洒甘露漿如熱得清凉
神䰟生大羅潤及於一切
　　　焚開咽喉符

　　　清凉甘露天尊
泠泠甘露滋法味難思議騫香流七眞
明明何生疑享此法食者生天登紫微
　　　清凉甘露天尊
　　　衆念中篇旋洒如常
　　　大慈平等天尊
慈雲廣覆三途除熱惱之悲甘露周流萬類
飽醍醐之味妙哉化育大矣生成惟久滯於
幽關幸來臨於陽路宿根結滯積業纏縈非
憑錬質以蕩形曷俾超凌而駕景五龍槖籥

黃華飛東井之精九鳯徘徊炎光射朱陵之
炁盍依祕㫖宣演金章召役仙曹歡欣聽命
　　　水火錬形天尊
焚香謹召青玄黃籙左右府陶䰟錬𩲸司官
吏監察司命司官吏領䰟録功司官吏持符
告命飛雲通遊移籍司官吏專度曲度普度
司官吏朱陵火府火錬大將軍火錬靈官南
昌上宫錬度大將軍錬度靈官火錬童子火
錬玉女黃華冶錬玉女黃華蕩形玉女黃華
錬質玉女黃華錬度玉女光容玉女光容童

子瑩身玉女瑩身童子清神玉女清神童子
發光玉女發光童子水火交光大將軍水火
合形大將軍水火聚炁大將軍水火聚神大
將軍金木錬形玉女金木合炁玉女金木仙
衣玉女金木仙帶玉女金木仙車玉女九天
普度院火府度亡眞人水宫拔亡眞人火錬
丹界眞人水濟無邊眞人水火交錬眞人守
雄抱雌二大將錬度合屬官吏直日功曹主
事願遵玉敕尅赴玄壇應感分輝宣通役使
竊以青玄開府符經緯以同仁黃籙設官統

隂陽而宣德上藉三天之聖澤下提九地之
愚䰟劒佩蟬聮侍赫奕獅頭之座旌旄鷺立
環陸離龍尾之班元勛夙著於三靈弘業久
彰於萬劫凡伸召役必沐感通以今奉爲齋
主某開度某提䰟北鬱巳承帝渥之敷羅錬
𩲸南宫更賴神功之妙宻玄壇日近朱表風
馳諒上承於德音爲曲矜於哀悃欲望慈悲
廣運智慧張施建流火庭賜金膏而錬質立
黃華沼注玉醴以澄神運東西離坎之樞機
發南北乾坤之槖籥陶鎔翳累鋼百錬而愈

清䟽瀹昏塵金屢陶而始瑩察其良性録其
善功移名眞籍之崇定字仙班之峻專度曲
度永超離於神郷送迎保迎疾飛翔於帝所
遂齋主皈依之悃副慈尊開度之仁玄敕旣
頒神功速應某不勝䖍祝之至
　　　焚降眞召靈符
　　　衆誦隱語(一/遍)
謹請水池眞靈將吏隨我神運變現水池蕩
滌亡䰟
　　　焚青玄建水池符

東井真精天一生靈寳光霞映洞朗八㝠
渺渺御運神輝髙明絡羅鬱煥黃華降澄
經緯交并金池方盈雲眸玉質飛玄聚英
急急如
青玄老君運明保元上帝律令敕
　　　太乙救苦天尊
謹請火池眞靈將吏隨我神運變現火池冶
錬亡䰟
　　　焚青玄建火池符
陽光煥赫髙化炎輝丹陽寳耀朱陵羅機

流火炎烈紫金熾熺絳霞萬道瓊宫鬱儀
丙丁行事萬梵敷施南昌上宫炎帝之居
急急如
青玄老君運明保元上帝律令敕
　　　太乙救苦天尊
挹玄液於月庭素瀾流潤降炎光於日闕朱
火輝煌仙靈之冠佩雍雍眞聖之節幢濟濟
雖化城於玄陛實移境於丹宫所宜䇿將提
䰟運神入錬恭依祕旨次第宣行
謹召守雄抱雌二大將追䰟攝𩲸一行官吏

各按所部部衞形䰟前來受錬
今日大慶大道吉辰諸天降鑒萬眞齊臨
三界共㑹八景合并地司列職拔度幽㝠
部衞使者拘䰟壇庭引導亡爽受錬身形
各整威儀疾速來臨齊證妙果上登朱陵
急急如上帝律令敕
　　　移旛揷於水火兩池之間
　　　黃華蕩形天尊
謹請水池眞人玉女童子官吏隨我神運引
導亡故某入赴水池濯質蕩形滌除隂穢

　　　焚普度水君拔亡錬形符
元始運明保元天尊隂陽合眞水火精英
飛靈炁結水精液君北方黒帝水府將軍
司功濟苦聚𩲸度䰟水光流形臭穢爲塵
驅除惡炁炁灌身形䰟𩲸全備超昇朱陵
三十六眞人三十六將軍玉女擒伏眞人度䰟
紫液炁聚水灌亡人六壬六癸北坎大神
追䰟喚𩲸八大神君引亡攝付北隂水宫
水鈴扶桑主水調津手執水枝光炁錬形
眞人法水錬度亡䰟急急如上帝律令敕

坎落北帝水眞水君主水使者扶桑大神
眞人降水入於池中錬一䰟蕩𩲸解穢聚形
䰟𩲸全備隨誥往生朱陵火府南昌上宫
急急如上帝律令敕
焚青玄上仙聖光水錬符
　　　太乙敕苦天尊
　　　誦青玄左府華蓋玄靄眞凝炁章
　幽微蘂宫爲仙宅道貫樞靈圓景白
　飛根散葉翳翠條妙炁三葉貫幽徹
　鬱靈杳淑眞人壚雲景眸奔通烜赫

　泥丸三五合靈芝結珠固精神炁活
　飛煙妙靄却殘凶錬獲飛仙去否厄
　太玄太和左右府紫清眞人道爲主
　冲虚恬淡自怡然返老還胎導玄圃
　知雄守雌資天機回反乾坤鎭中土
　飛玄神炁合青玄含蘂吐芳明子午
　錬養靈根不復枯萬靈朝㑹群隂覩
　琅音玉霜灌死骸徘徊沉黙須周普
　擒龍捉虎坐飈▲隱韻流音遨妙府
　黃華朱醴濯陽晶萬道炁爲衆仙舉

　　　火錬丹界天尊
謹請火池眞人玉女童子官吏隨我神運引
導亡故某入赴火池錬質返陽仙化成人
　　　焚普度炎帝度亡錬形符
元始至眞運明保元乾坤合道日月精英
玉液炁津紫露盈凝南方炎帝擲火大神
司命保嬰聚䰟錬形帝炁神符火光度䰟
南斗六君助吾符中三十六眞人三十六將軍
守定䰟𩲸度上南宫六丙六丁炎帝侍形
追䰟拘𩲸玉女大神引亡攝付火府朱陵

朱陵火鈴主火火文手執火劒三昧火光
眞人寳鈴離坎錬䰟燒諸塵垢𦤀穢爲塵
急急如上帝律令敕
離昧赤帝火神炎君擲火玉女南斗將軍
火劒火炁降入池中燒䰟度𩲸燒煉身形
形影周備清爽生津接引亡䰟隨誥超昇
朱陵火府南昌上宫急急如上帝律令敕
　　　焚青玄上仙聖光火錬符
　　　太乙救苦天尊
　　　誦青玄右府妙英飛爽集玄炁章

　道貫青玄集素端靈寳飛眞瓊妙炁
　生䰟育𩲸返金容五藏生華凝景翠
　三田飛鬱映華峯寳耀玄皇端拱㑹
　提擕日月運璇璣九炁發春陽拆地
　含和吐蘂耀金蓮驪龍吐珠呈采翅
　鸞鳴鳯翔對上賔虎嘯虚巖華曲麗
　洞觀三界百關明六緯七經齊天地
　飛輪煥景擲炎靈東井天河灌幽渭
　九龍奔躍騫寳園圓景燦煒總翹轡
　飛霞採集咀玉根二景胎仙生萬彚

　千災却消摧凶殘幽室光明何所繫
　紫華混合青玄宫電掣雷奔絳霞閟
　雲臺碧落黍米珠導達光玄煥二炁
　注念左府悟玄機反復隂陽成上位
　　　朱陵度命天尊
錬質蕩形隂累巳消於地域復神返炁陽靈
方證於天衢假五行混合之功成二景參同
之妙謹召青玄水火交光合形聚炁聚神大
將軍金木錬形合炁玉女九天普度院水火
錬形眞人隨我神運交錬亡䰟合炁聚神全

形受度
　　　焚太乙注生錬䰟生肝符
東極帝君日月精英三台流光芝英素生
雷電使者甲乙將軍韓君丈人萬物重榮
肝膽受炁炁血通眞亡靈受錬超昇上清
眞人濟世六甲守䰟甲乙爲本庚辛作形
五行造化日月光臨眞人布化九陽灌身
永脫輪廻注生超昇蕩除臭穢黒簿消名
　　　焚太乙注生錬䰟生心符
東極帝君太乙至眞南方赤炁朱雀飛騰

炎火光迸金鼎丹紅金光輝照萬物發生
中凝七𩲸上結三䰟心腸紫戸隨炁而生
内外光照返形歸嬰萬神歸室中宫黄庭
准依帝命法水生心太乙守命五藏生津
騁落炁聚中有至眞白元无英紫葆神公
　　　焚太乙注生錬䰟生脾符
東極老君日月精英九天降炁炁化成形
五藏六府脾胃命門三焦炁聚泥丸絳宫
太微洞照内合乾坤千關百門天精液君
五色化散流布成身龍虎潜伏四正神寧

塵凡臭穢禀質成身水火旣濟符法錬形
聚䰟集𩲸妙道長存萬孽俱斷一性眞宗
三田周備四肢生津
　　　焚太乙注生錬䰟生肺符
東極老君運明至眞西方白炁仙化金晶
炁海下運炁血結凝紫液流滿玉户絳宫
肺腸生離乃及心胷巳枯再榮巳滅復生
九天上化反復成嬰臭穢蕩散表裏洞清
三光垂明眞人灌形仙人吐潤錬度亡䰟
百節骨肉肝肺心生金光降炁内外朗清

變化自然六府通眞
　　　焚太乙注生錬䰟生腎符
東極青玄太乙老君北方黒炁化生命門
丹田兩腎膀胱下分太乙守𩲸司命守䰟
飛靈眞炁炁入心中死源斷絶惡根沉零
五英交㑹三時停輪咸散罪名注生宫庭
陽䰟隂𩲸二炁來迎神入玉户百關生津
五行炁造造錬眞形大明蕩質玉眸詵詵
去除塵垢濟䰟奉行五藏六府開化重亨
　　　焚太乙注生錬度全形符

東極帝君五方降眞六甲爲肝六庚肺成
丙丁心主壬癸腎門戊已脾胃三焦命中
精朝玉戸炁在絳宫百骸七竅萬神化生
正炁來罩日月灌身四肢具足回形還嬰
靈寳上章溟泠玉文三十六神追度亡䰟
九天降炁太乙虚靈開化自然形影合眞
太真錬尸好生文君八將玉女無極度人
眞人度䰟驅除塵穢浴尸八難三欲以清
神炁内灌脫故錬新九地除罪太乙成形
水火旣濟隂陽運成五帝助法萬神咸聞

　　　焚九天普度亡䰟成形符
九天上帝元始至眞太乙召亡眞人度䰟
一炁成十百千萬人清水入形一一還嬰
五藏六府四肢皆成臣憑符呪玄上玉文
三宫昇降徃來無窮五苦咸解萬神保明
飛光昱昱普吿萬靈助吾大道太乙内經
符到爲形注生凡塵玉文符召普度亡人
玉女守戸眞人化身日月精炁隂陽乾坤
萬象合道䰟𩲸合成萬邪潜伏百關生津
北隂獄神稽首上清

百神混景旣錬化巳成人萬炁齊仙可回靈
而入妙合嚴冠帶周整威儀謹召青玄錬䰟
金木仙衣玉女仙帶玉女仙車玉女運神攝
化速俾巳錬亡䰟冠帶身形裝嚴受度
　　　誦青玄錬䰟玉章
　太上初炁混隂陽水火旣濟方玄黄
　錬質玉容合仙品飄飄飛歩遊仙郷
　滓穢消除神明清霞衣錦佩光琳琅
　靈寳青玄无上聖開度功德不可量
　一聲玄梵徹三界綿綿道德生仙郷

服六銖而映三光幸嚴容止導五靈而超二
景將反形神惟陽境之久離慮隂關之乍脫
性天幽鬱罔明解脫之機心地蒙迷莫認逍
遥之路倘不受持於經戒曷能保度於劫輪
仰三途五苦之慈尊實萬類群靈之慧逕將
依玉笈肆演金科當肅恭以披宣宜勤拳而
聽受
　　　移旛來法座前
　　　智慧頌
智慧起本初朗朗超十方結空峙玄霄

諸天挹流芳其妙難思議虚感眞實通
有有竟不有无无无不无
　　　又
智慧常觀身學道之所先緲緲任玄肆
自然録我神天尊常擁護魔王爲保言
晃晃金剛體超超太上前
　　　又
智慧生戒根眞道戒爲主三寳由是興
髙仙所崇授泛此不死舟倐忽濟大有
當此說戒時諸天皆稽首

　　　億劫化身天尊
我聞元始天尊昔在香林園内與无極聖衆
演說玄一了達希微放九色微妙光明照十
方无極世界上下洞徹等若瑠璃乃見九幽
地獄受苦衆生倐忽之間萬死萬生報盡輪
轉化形畜生或得爲人身相不具奴婢下賤
孤露貧寒億劫不休實堪慈憫時有法解眞
人上白天尊言如此罪䰟受苦無巳前生今
世何因何縁天尊答曰世末時訛人民澆僞
爲善者少爲惡者多營造罪根結諸惡業自

作自受猶響應聲終劫說之亦難可盡畧舉
其要名曰三途五苦八難此等罪趣出離最
難非我法門無由超度三途者一曰地獄考
對前非二曰畜生償酬徃業三曰餓鬼苦對
最深渴飲火精飢食灰炭五苦者一曰刀山
二曰劒𣗳三曰銅柱四曰鑊湯五曰漣汲溟
波八難者一曰得生人道難二曰去女爲男
難三曰形體完全難四曰得生中土難五曰
值有道君父難六曰禀性慈仁難七曰值國
土太平難八曰與三寳相遇難如是諸苦流

浪不還展轉漂沈與道長隔耽淫五濁執滯
六情外觸内侵殃纏禍染一失人路墮地獄
中長夜冥冥無由解脫過此境界東極天中
有尋聲救苦天尊大慈仁者發弘誓願普救
衆生億億劫中度人無量但能回向一念皈
依注想尊容稱揚名號尋聲赴感應念垂慈
一切苦中無不救護天尊又曰若有衆生三
業淨者不墮三途五毒淨者即離五苦修八
行者超度八難與道合眞亡故某藉東極之
慈光形䰟受錬離北都之幽暗歩武登眞可

謂萬劫遭逢夙生慶幸尚慮宿根貪着禀性
顓蒙一有背道忘眞坐使前功頓廢我今遵
依經㫖宣示戒條立三寳以證明仗衆眞而
監度願歸正道證立本心保護受持勤拳皈
命先稱三寳次演戒文清衆運誠人各恭敬
　　　按人各恭敬
　宣告亡靈皈依
无上道寳元始天尊
　　　道寳讃
稽首皈依道大无元始尊杳㝠開祖劫

混沌立天根願施方便力接引此靈䰟
(和)徃生神仙界
　宣告亡靈皈依
无上經寳靈寳天尊
　　　經寳讃
稽首皈依經靈寳洞玄君錬金成鳯篆
揉玉寫龍文願施方便力接引此亡䰟
(和)往生神仙界
　宣告亡靈皈依
无上師寳道德天尊

　　　師寳讃
稽首皈依師神寳洞神君先天傳大教
浩劫指迷津願垂方便力接引此亡䰟
(和)往生神仙界
　宣告亡靈皈依
青玄救苦太乙天尊
　　　太乙讃
稽首皈依玄尋聲救苦尊九幽蒙德澤
億劫度沉淪願施慈惠力接引此靈䰟
(和)徃生神仙界

向來所說
三寳上帝睿號東極慈尊徽稱生乎自然隱
於空洞二儀藉以覆載萬物賴以生成冝堅
尊禮之誠永奉玄元之教今當敷揚妙戒開
朗昏迷夫戒者智慧昭彰圓通無礙受持之
後即有虚空鑒察上聖天眞鑒映行藏絲毫
不漏宜勤諦受道不負八倘猶懈怠身心始
終異向再淪隂境善果難逢伏願專意靜心
肅容端已誓勤侍奉勿敗眞功必得劫劫長
存世世受福不經苦惱身有光明永侍仙官

常依正道請端容止恭聽宣傳
　　　大慈說戒天尊
　　　北帝頌
善哉元始尊衆生慈父母傾光紫微宫
曲映九幽户峩峩丘寒庭回照朗冰浦
炎炎烈火獄沛然洒法雨圓通大哀智
常善濟衆苦拔度長夜䰟今得稽首禮
天尊言欲免三途當淨三業淫殺偷盗是名
身業嗔貪愚癡是名心業綺語妄言兩舌惡
罵是名口業此十惡根障蔽善縁滋生罪惱

若能清淨永免三途和惟願亡靈持心聽受
天尊言欲離五苦當淨五毒眼觀五色耳聽
五聲鼻貪五香舌知五味心生五欲此五毒
根終劫纏綿無由解釋若能清淨永除五苦
和惟願亡靈持心聽受
天尊言欲超八難當修八行一曰孝行二曰
慈仁三曰貞廉四曰忠信五曰善忍六曰柔
和七曰奉戒持齋冥心大道八曰平等接物
無有𡨚親以此熏修善功充滿身超八難永
契眞階和惟願亡靈持心聽受

　　　慈悲證戒天尊
　　　奉戒頌
道爲無心宗一切作福田立功无定主
本願各由人虚巳應衆生注心莫不均
大聖崇至教亦由兩降天髙陵靡不周
常卑故成淵海爲百川王是能舍龍鱗
萬劫保智用豈但在厥年奉戒不暫虧
世世善結縁精思念大乗會當體道眞
天尊告法解曰此上法門修行要義轉麤入
妙證道登眞三世天尊十方大聖皆修此行

昇入無爲汝以慈悲憫念群品應當敷演宣
示未聞俾苦海愛河咸知修奉出煩惱網斷
疑惑根登解脫山到逍遥境身心清靜深入
法門今者依按玄科敷陳淨供代
天尊而說戒超衆類以登眞自此業垢澄清
靈源湛寂翺翔青霄之表洞妙金華之臺駕
景飛玄永無輪轉我今給授戒牒用作依憑
更運慈悲遍宣符籙各宜恭肅一心諦受
　　　宣九龍符大九龍符
　　　運明誥生天籙

　　　宣普度劵移籍劵
　　　宣超生符托生符
　　　宣功德牒
向來演說戒章給授符籙並巳周圓伏願縱
歩金蓮朝神玉闕辭
三寳以離席隨戒力以登眞名注丹書功標
紫字永無沉墮俱脫苦輪汎乘不死之舟俓
登長樂之界少須舉送平歩登天
　　　寳華圓滿天尊
　　　啓謝

(臣)聞空洞非迹神交經緯潜孚恍惚無形炁
應玄黄黙契内外混心珠之妙顯微符性玉
之眞匪去匪來奚升奚降(臣)等奉爲某錬度
某仰依玄澤喜遂釐功諒雜遝於塵葩莫稽
留於法從仰瞻碧漢巳傳翠蹕之音俯罄丹
悰曷挽瓊輿之影(臣)下情不勝攀戀激切之
至謹稽首再拜奉送
　　　𢌞軿頌
謹召九天普度院守雄抱雌二大將青玄黄
籙專度曲度普度司神吏靈官本靖主將副

將護道監壇諸大元帥疾速部衞今宵所度
衆䰟上詣
東極注生宫隨品受生一如
青玄上生律令
　　　宣䕶送牒
　　　送䰟如儀
　　　焚仙䰟符


靈寳領教濟度金書卷之九十七
