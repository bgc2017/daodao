










靈寳領敎濟度金書卷之一百五十三
　　　　洞微髙士開光救苦眞人𡩋全真授
　　　　靈寳通玄弘敎水南先生林靈真編
　科儀立成品(祈禳黄/籙齊用)
　　第二日晚朝行道儀
　　　各禮師存念如法
　　　衞靈
金眞空降神虎檢營玉帝披霞諸天命靈
九晨回駕萬魔束形九微迸煙神威攝精
流金擲火百惡消并神暉耀夜洞煥長庚

聖道蕩蕩十方肅清保制劫運元亨利貞
和與道合眞
　　　鳴法鼓二十四通
　　　發爐
无上三天玄无始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入
齋意以今晚朝陞壇行道願得

玉清道炁靈寳妙光下降流入臣等身中即
使玄壇清淨内外成眞天無氛穢地絶祅塵
琳琅振響十方蕭清萬魔不干眞誠上徹令
臣所啓之誠速逹俓御
太上元極火道至眞玉皇上帝(御前)
　　　請稱法位
具位奉行黄籙大齋法事小兆臣某與臨壇
官衆等謹同誠上啓
太上无極大道虚无自然元始天尊太上玉
晨大道君金闕後聖玄元老君十方靈寶天

尊髙上玉皇十方巳得道大聖衆至眞諸君
丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方无極无量品至眞大神飛天神王
長生大聖无量度人君妙行眞人天眞皇人
三十六部尊經玄中大法師靈寳玄一經籍
度師侍經五帝玉童玉女歲德尊神土地主
執三界應感一切眞靈臣聞英元拱妙聳玉
闕以嵯峨雌雄凝輝鎭金房而羅列灌紫霞
而流精鬱勃拱朱日而耀彩熒煌巍巍空洞

之宗赫赫虚无之祖丹臺偃月運龍虎以盤
旋玄谷籠雲䇿兎烏而飛走三神駕景五炁
朝元煥乎玄外之玄大矣妙中之妙臣等濫
承洪廕獲厠玄班對揚宜罄於葵誠敷奏願
頒於楓渥凡有投告敢不上聞
　　　宣詞
按如詞旨備切忱恂臣等蠲潔圭詹敷張瑶
陛象圓方於巽乾之室法隂陽於坤艮之宫
箕斗澄輝燦蓮缸於四界星河耀景騰蘭炬
於三成翠枝開舞於鸞楹丹蕋吐輝於龍欂

光騰碧落輝映清霄鳳鏞奏縹緲之聲歌揚
八素龍磬振琳琅之韻音恊七靈降清蹕於
雲衢延翠盖於寳座爲齋主某懴除宿垢迓
集新祥俾幽顯以承恩使人天而受福伏以
上極無上耀白玉之毫光眞中之眞融紫金
之瑞相處妙庭則凝眞太素游神室則駕景
虚玄以今晚朝行道請法衆等運兹初捻上
香
願此香煙騰空俓上供養
无上至眞道寳臣等皈身皈神皈命首體投

地仰依
太上三尊願以是功德上祝
皇帝陛下伏願聖邁三皇功髙五帝化日照
九垓之旦仁風揚八極之春社稷先靈陟玉
都而驂龍駕宗藩同姓衍銀漢而衛龜圖藹
文德於中朝著武威於外塞今故燒香自皈
依
師尊大聖界至眞之德得道之後保天長存
和與道合眞
伏以回車畢道瞻大洞之尊神檢眞御魔耀

靈虚之秘寶煥紫光於三十九户䇿玄輝於
二十七宫以今晚朝行道請法衆等運兹二
捻上香
願此香煙騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某伏願千
順雲臻萬塵風掃歩武有燕居之適門庭無
狼顧之憂宗祖超凌妙形神而玉虚侍聖雲
仍衍邁紹文獻而金籍登名長㓜穆穆於清

風尊卑怡怡於白日今故燒香自皈依
師尊大聖衆至眞之德得道之後升入無形
和與道合眞
伏以北酆嚴攝神公普掃於不祥諸天歷關
魔王監舉而受度煥清微之帝澤翼赤明之
聖功以今晚朝行道請法衆等運兹三捻上
香
願此香煙騰空俓上供養
无上至眞師寳臣等皈身皈神皈命首體投
地仰依

太上三尊願以是功德皈流三塗滯爽九野
窮魂並願氷絶盟言地除蘭對夜壑啓朝陽
之耀寒庭藹春景之華超神黒單滅惡根而
登眞度命䇿名朱火陶聖澤而受化更生永
無輪轉之憂常享太平之運今故燒香自皈
依
師尊大聖衆至眞之德得道之後升入無形
和與道合眞
　　　禮方懴方
　　　三啓頌三禮

　　　重稱法位
具位臣某謹重誠上啓
太上元極大道元始天尊太上大道君太上
老君髙上玉皇十方巳得道大聖衆至眞諸
君丈人大帝天帝三十六部尊經玄中大法
師三界官屬一切眞靈臣等一介愚蒙千生
慶幸仰玄雲之流布際道日之開明八會龍
章勤拳心佩九光鳳檢負荷身修自慚後進
之塵蹤雙丸暗邁徒羡前脩於聖軌萬氣齊
仙莫栖雲岫以精思罔憇烟巒而宴御三元

玉律四極金科氷淵戰慄於愚衷海嶽涵濡
於聖澤尚縈黼黻奏對璇墀盍補過以承流
庶立功而報德今齋主某丹青五體金石一
忱忘鱗觸以朝天集羽流而事帝霞明蕋笈
宏三籙之瓊儀日耀芝壇覲五明之寶座覬
濡湛露爲㵸塵雲庶身心之氷清俾門庭之
春永尚慮六根流浪三業紛紜玩十戒而不
思修身縱六情而罔知攝已逐昏衢而逸駕
人僞營營泛慾海以操舟天和役役致鼓三
官之筆遍謄五帝之編或祖玄遺殃幽壘宻

興於塚訟或𡨚憎結釁㝠關隂起於仇讎䟦
疐行藏纏縈起處匪提携於帝德曷懽樂於
民情鸐赦羅敷消三界雷霆之令鳳綸浩蕩
垂九天雨露之恩爲刋字於青編俾銷名於
黒簿萬愆削落千厄蠲除𥼶注訟以澄清解
𡨚仇而證悟精神閑暇朝霞隱映於簾櫳歩
武髙華夜月光輝於院宇倉箱日富隴畒雲
連䑕牙無撓於公私燕翼長覃於長㓜蒙如
所禱永拜隆恩上願日月輝華星辰明潤卿
雲煥耀甘露澄鮮姦魅絶跡於山林狐蜮沉

踪於藪澤緑林息警潤膏雨於春犂紫塞無
虞沉烽烟於夕柝普百昌而鬱秀躋萬壽以
光華則上明
天尊大慈之化下副臣等皈命之誠謹啓以
聞
　　　發願
　　　存神復爐
香官使者左右龍虎君侍香諸靈官當令晚
朝陞壇行道之所自然生金液丹碧芝英百
靈衆眞交會在此香火爐前令臣學道得道

求仙得仙齋主受福幽顯沾恩十方仙童玉
女侍衞蘭烟令臣所啓之誠速逹俓御
太上无極大道至眞玉皇上帝御前
　　　出堂頌
　　　回靜黙堂


靈寳領敎濟度金書卷之一百五十三













