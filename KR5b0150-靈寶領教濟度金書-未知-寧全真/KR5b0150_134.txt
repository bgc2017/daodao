










靈寳領教濟度金書卷之一百三十四問四
　　　　　　　　一百三十五同卷
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品師犮命過齋用
　　晚朝行道誦經儀
　　　燒香頌
　　　各禮師存念如法
　　　衛靈呪
五星髙耀瑞炁飛浮元始集神天地交周

玉符寳節嘯命微幽擲火揚威奸凶無留
萬魔振伏紛葩卻消摧怪伐惡道炁同流
神光照夜隂翳俱收萬仙降格扇景乗飈
群生咸遂惠遍神州(和)與道合眞
　　　鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域眞官正神急上關啓臣今奉爲宣意以今

晚朝升壇行道燒香誦經願得玉清道炁靈
寳妙光下降流入臣等身中令臣所啓所奏
速達逕御
太上无極大道至眞玉皇上帝御前
　　　謹稱法位
具位臣某與臨壇官衆等謹同誠上啓
虚無自然元始天尊无極大道太上道君太
上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳

瓊臺紫微上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道眞仙三界官屬一切眞靈臣聞
三洞開光耀玄雲於三極九華散景流紫炁
於九垓清虚騰騫翠之芳碧落燦黍珠之象
巍巍大梵落落髙張是爲玄妙之文實乃希
夷之典臣等枌榆末學蓬蓽微生雨露承恩
敢昭宣於帝載雷霆煥令願曲賜於皇靈今

有詞文謹當宣奏
　　　宣詞
按如詞㫖極切矜哀故三洞弟子某精進求
眞辛勤學道建齋醮而禳魔癘未究竒勲飛
章表而䇿罡圖莫圎妙義虚老時光之荏苒
每隨世路之﨑嶇幽夜倐罹乗晨難返臣等
痛師徃矣以父事之同學則云道無異學派
本同源痛切肺肝合舉悼亡之典哀縈心膂
願修追逺之儀爰潔塵居聿崇楓陛八鸞暢
轂降紫極之眞尊九鳯翼轅輅清微之元聖

借盈尺地露方寸天願垂遷抜之仁爲溥提
携之造俾故三洞弟子某登名南上削過北
都普萬國以均沾合三靈而共被以今落景
晚朝升壇行道誦經運茲初捻上香
願此香煙騰空逕上供養
无上至眞道寳臣等皈身皈神皈命首體投
地願以是功德上祝
皇帝陛下伏願車書萬里夷夏一宗天錫聦
明坐朝章而底治神資聖武提野俗以登眞
茅社詵詵椒庭侃侃今故燒香自皈依

師尊大聖衆至眞之德得道之後保天長存
(和)與道合眞
以今晩朝升壇誦經行道運茲二捻上香
願此香煙騰空逕上供養
无上至眞經寳臣等皈身皈神皈命首體投
地願以是捻香功德歸流師尹典牧蒞政臨
民伏願魚貫佐時蟬聮體國黄旗紫蓋證六
合以修文朱紱金章肅萬邦而偃武里無妖
蜮野絶遺蝗今故燒香自皈依
師尊大聖衆至眞之德得道之後升入無形

(和)與道合眞
以今晚朝升壇誦經行道運兹三捻上香
願此香煙騰空逕上供養
无上至眞師寳臣等皈身皈神皈命首體投
地願以是功德歸流四方九野萬姓兆民伏
願仁照覆盆化成擊壤雲聮隴畞野無鴻鴈
之憂月滿郊源里有鷄豚之樂金穰應運玉
燭宣和今故燒香自皈依
師尊大聖衆至眞之德得道之後長享自然
(和)與道合眞

　　　舉七眞讃第一首歸位
臣聞上無復祖超三極以包羅中有度人集
萬眞而校録仰玄元之巨澤沛靈寳之弘功
欲藉提携敢忘修誦以今謹率見前清衆升
壇轉誦太上洞玄靈寳无量上品妙經人各
一卷專爲亡故三洞弟子某消除多劫以來
故作誤爲宿罪重過所犯上方無極世界一
切玄曹悉祈赦宥仍乞開度上方無邊爽識
同遂超升清衆運誠平坐如法
　　　平坐讃靜念如法

　　　開經誦經經畢
　　　度人无量天尊結經
仰惟三寳髙尊十華上聖曲回鑒映克副傾
投臣向來祗率清衆轉誦太上洞玄靈寳无
量度人上品妙經人各一過專爲故三洞弟
子某消除所犯上方多劫罪咎普及上方幽
爽靈識咸希清靜獲遂周圓伏願帝𨷂垂慈
天關流惠羅敷鳯篆敕宿過以雲收浩蕩龍
恩收寸勲而雷動式宴空都之境面朝明皇
之尊爲如上縁請聖作證念

　　　大歩虚第九首詣上方
　　　禮方方懴啓神王
某上啓上方无極飛天神王長生大聖無量
度人君恭望眞慈曲映俯鑒微衷一如浮黎
法㑹之時不忘元始付祝之訓特遣上方飛
天使者下降玄壇承領符命下告所司開度
故三洞弟子某溥及上方幽爽靈識上登仙
都所有眞符謹當告下
　　　告符宣關
　　　焚簡頌

　　　七眞讃第七首歸位
臣聞上無復祖超三極以包羅中有度人集
萬眞而校録仰玄元之巨澤沛靈寳之弘功
欲籍提携敢忘修誦以今謹率見前清衆升
壇轉誦太上洞玄靈寳无量上品妙經人各
一卷專爲亡故三洞弟子某消除多劫以來
故作誤爲宿罪重過所犯下方無極世界一
切玄曹悉祈赦宥仍乞開度下方無邊爽識
同遂超升清衆運誠平坐如法
　　　平坐讃靜念如法

　　　開經誦經經畢
　　　度人无量天尊結經
仰惟三寳髙尊十華上聖曲回鑒映克副傾
投臣向來祗率清衆轉誦太上洞玄靈寳无
量度人上品妙經人各一過專爲故三洞弟
子某消除所犯下方多劫罪咎普及下方幽
爽靈識咸希清靜獲遂周圓伏願梵炁垂慈
靈光流惠寛三尺法過已削於北酆收八百
勲功頓超於南上式宴水運之境面朝洞神
之尊爲如上縁請聖作證念

　　　大歩虚第十首詣下方
　　　禮方十方總懴儀
臣等今故燒香皈身皈神皈命十方无極太
上靈寳天尊梵炁天君十郷神仙諸靈官懴
悔亡故某人爰從無始逮至今生三業不除
六情自恣五官搶擾八識昏迷輕慢科條浮
好道德是非顚倒善惡紛紜五臘三元多違
禁戒四時八節易缺朝修仙品未充帝恩莫
際致使運應滅度身經太隂莫測升沉善爲
懴悔以今修齋設醮行香誦經首過雪愆祈

恩請福无量之罪並乞赦原亡故某了悟玄
機圓明自性復還治職炁入玄玄髙歩天衢
永無輪轉得道之後升入無形(和)與道合眞
　　　啓神王
某上啓下方无極飛天神王長生大聖無量
度人君恭望眞慈曲映俯鑒微衷一如浮黎
法㑹之時不忘元始付祝之訓特遣下方飛
天使者下降玄壇承領符命下告所司開度
故三洞弟子某溥及下方幽爽靈識上登仙
都所有眞符謹當告下

　　　告符宣關
　　　焚簡頌
　　　七眞讃第八首詣三寳前
臣與臨壇官衆等罏炷寳香重伸供養
虚無自然元始天尊无極大道太上道君太
上老君髙上玊皇十方已得道大聖衆至眞
諸君丈人三十二天帝君玉虚上帝玊帝大
帝東華南極西靈北眞玄都玉京金闕七寳
瓊臺紫微上官靈寳至眞明皇道君三十六
部尊經玄中大法師上相上宰上保上傳太

平下教二十四眞人西城總眞王君太元眞
人東嶽上卿司命茅君定録保命二眞人名
山洞府得道眞仙三界官属一切眞靈臣聞
二章演奥超苦海之慈航三篇敷玄實昏衢
之慧燭隱韻空歌於萬聖靈音嘯朗於諸天
靈寳囿建大法橋無文不度玄元道出群迷
徑有感斯通故功德以難勝有禎祥之可兾
巍巍莫極蕩蕩難名凡攄眞切之忱亶頼提
携之造臣向來奉爲故三洞弟子某崇建師
友命過行香誦經道塲看誦太上洞玄靈寳

无量度人上品妙經莫不澄心瀹性滌慮清
神啓紫陽玉匱之條攝齋嘯咏遵丹禁金函
之律縮袵謳謌經聲朗振於十天願力容周
於三界人各十過彰十轉回靈之功經演一
乗表一致同歸之效以茲功德奉爲故三洞
弟子某削落夙過洗滌前愆南丹紀學道之
勲更生受化北鬱刋返眞之垢起死升仙永
無輪轉之憂常享太平之運福覃後嗣慶及
宗枝稽首皈依无極大道
　　　三聞經

　　　重稱法位
具位臣某恭焚寳香重誠奏啓
虚無自然元始天尊玉宸大道靈寳天尊混
元皇帝道德天尊十方无極太上靈寳天尊
三寳丈人三寳帝君五方五老上帝三十二
天上帝木公尊神金母元君上聖髙尊諸天
眞衆太陽太隂五星道君主筭紀名落死上
生大魁五斗星君護䰟侍魄養炁通血中主
五帝眞君諸天丞相南昌上宫韓司主録監
生大神度人不死尊神南極長生大君度世

司馬大神好生韓君丈人南上司命司録延
壽益筭度厄尊神回骸起死无量度人君玄
中大法師三天大法師天眞皇人妙行眞人
玄一三眞人太極太虚眞人太極左宫仙翁
沖應眞君三界五帝大魔王十方无極飛天
神王長生大聖无量度人君飛天眞人飛天
使者飛龍騎吏玄都紫微上宫侍經玉郎玉
童玉女神仙靈官靈寳經籍度三師眞君名
山洞府領教眞仙三十二天玉童玉女功曹
使者直符香官領仙監齋諸君吏靈寳玄壇

香官使者左右龍虎君三界直符使者四直
玉文功曹玄壇内外一切威靈臣等夙慶攸
鍾昌期欣際駒隂暗老徒窺肘後之丹章鮒
轍自慚莫瀹眼中之紅𡏖虚負承宣之寄未
全化育之功天宇春融幸逃瘝曠城位秋凛
莫遂升遷期五體以對揚庶百身而負荷故
三洞弟子某蒙恩罔極惟師是依同學派宗
之異唯喏眞常慮名掛於九霄而跡迷於五
濁三惑飄蕩其志氣内喪天和七情顚頓其
精神外令人僞誠莫殫於奏對志惟慢於設

施將吏弗臨神靈靡佑致功賖於五帝而過
犯於三官難逭天威曷逃鬼責自非籲天而
請命何由悔過以祈恩肆演沖科齊聿嚴於
懴謝爰結同志經庸演於勤修伏願上帝哀
憐元皇矜憫察其修眞學道志非惡死以貪
生憐其勞心苦神性惟濟生而度死赦除積
過紀録微功爲紀字於東華即受書於南上
永辭塵世得爲種民蒙監映於丹忱允昭宣
於洪貺上願二極平寧三辰朗晏隂陽順序
風雨均調瑞露凝甘卿雲耀彩鳥獸魚鼈而

咸若動植滋生山川鬼神以攸寧顯微安泰
寒庭息苦夜壑停酸則上明
天尊大慈之化下副臣等皈命之誠謹啓以
聞
　　　發願
　　　復罏
　　　出堂頌
　　　回靜黙
　　　謝師尊
　　　舉回向

靈寳領教濟度金書卷之一百三十四









