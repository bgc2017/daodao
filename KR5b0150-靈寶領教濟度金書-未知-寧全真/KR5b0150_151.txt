










靈寶領敎濟度金書卷之一百五十一(五十二五/十三同卷)
　　　　洞微髙士開光救苦眞人𡩋全真授
　　　　靈寶通玄弘敎水南先生林靈真編
　科儀立成品(祈禳黄/籙齋用)
　　第二日早朝行道儀
　　　歩虚燒香頌
　　　各禮師存念如法
　　　衞靈
五星虚映煥景神庭包羅無外合炁羣靈
潜形杳黙周遊五經揚威耀日役使甲丁

却災除禍滌穢消氛萬魔恐怖龍虎飛奔
紫雲交覆萬氣齊并(和)與道合眞
　　　鳴法鼓二十四通
　　　發爐
无上三天玄元始三炁太上道君召出臣等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝關啓玄壇天帝神君當召此間
土地里域眞官正神急上關啓臣今奉爲入
齋意以今早朝陞壇行道願得

玉清道炁靈寶妙光下降流入臣等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速逹俓御
太上无極大道至眞玉皇上帝御前
　　　請稱法位
具位奉行黄籙大齋法事小兆臣某與臨壇
官衆等謹同誠上啓
太上无極大道虚无自然元始天尊太上玉
晨大道君金闕後聖玄元老君十方靈寶天

尊髙上玉皇十方巳得道大聖衆至眞諸君
丈人三十二天帝君東華南極西靈北眞上
宰上相上保上傳日月星宿北斗南辰周天
眞宰十方无極无量品至眞大神飛天神王
長生大聖无量度人君妙行眞人天眞皇人
三十六部尊經玄中大法師靈寶玄一經籍
度師侍經五帝玉童玉女歲德尊神土地主
執三界應感一切眞靈臣聞三竒開九室之
書神風混炁八威吐五山之呪聖日融華希
夷佐運於隂陽變化妙凝於丁甲珠聮璧合

騰碧盖之明輝玉縷金裁藏紫微之祕禁凝
精炁神而宴景參玄元始以開光下敎恩隆
上乗道妙臣等天階奏對月陛參班殫螻蟻
之微忱承龍鸞之浩澤凡有投告敢不上聞
　　　宣詞
按如詞言情深懇切臣等羅敷蘂簡崇峻芝
壇列葆羽於華門耀霓旌於文陛鳳繒輝奠
龍璧華鋪流蘇飛筍簴之輝雲和縹緲闘綵
舞蘭篝之影煙裊舒徐香風蓊藹於清虚寶
霧輪囷於碧落黄旗紫盖拱虚无祖炁之尊

緑輦丹輿朝妙有靈光之相玉籟聲騰於騫
樹紫霞隱逸於扶桒四炁朗清五靈煥耀扣
首螭頭之座陳情龍尾之班今爲齋主某衍
慶消災迎祥度厄來壺天之喜氣集福地之
祥光幽顯相歡天人均慶
伏以紫宫隱藹育天上之華林朱實陸離耀
帝郷之玉樹碧落振空歌之韻黄舉騰逸響
之音以今早朝行道請法衆等運茲𥘉捻上
香
願此香煙騰空俓上供養

无上至眞道寶臣等皈身皈神皈命首體投
地仰依
太上三尊願以是功德上祝
皇帝陛下伏願道契三靈功該萬有藹堯雲
於方域舒舜日於圓區碧聳南衡等巍峩之
壽祉翠澄東海齊浩渺之福齡中朝羅𣏌梓
之英外屏萃圭璋之彦今故燒香自皈依
師尊大聖衆至眞之德得道之後保天長存
和與道合眞
伏以玄峯丹谷凝神景之雌雄紫户青房耀

靈光之顯隱超浩劫則不生而不滅妙造化
則無始以無終以今早朝行道請法衆等運
茲二捻上香
願此香煙騰空俓上供養
无上至眞經寶臣等皈身皈神皈命首體投
地仰依
太上三尊願以是功德皈流齋主某五炁朝
元萬神總極椿萱不老茂朱顔緑鬢之華蘭
桂齊芳膺紫綬金章之慶飲霞漿而邁逸宴
雲液以酣和門䦨襲喜炁之多庭户藹佳聲

之盛今故燒香自皈依
師尊大聖衆至眞之德得道之後身入無形
和與道合眞
伏以豁落七元御神虎金眞之武流鈴五鎭
挹雲龍玉䇿之威廓九軌之魔靈斥六天之
故炁以今早朝行道請法衆等運茲三捻上
香
願此香煙騰空俓上供養
无上至眞師寶臣等皈身皈神皈命首體投
地仰依

太上三尊願以是功德皈流普天率土塞外
寰中四民三軍百昌庶品並願陽春播德隂
霧収塵榆關宵息於烽狼麥隴晝開於𧁧犢
五風十雨開天時玉燭之和九榖八蠶闢地
利金穰之瑞萬姓相歡於絃誦四民克紹於
箕裘今故燒香自皈依
師尊大聖衆至眞之德得道之後升入無形
和與道合眞
　　　禮方懴方
　　　三啓頌

樂法以爲妻愛經如珠玉持戒制六情
念道遣所欲淡泊正氣停蕭然神靜黙
夭魔並敬護世世享大福
　　　又
鬱鬱家國盛濟濟經道興天人同其願
縹緲入大乗因心立福田靡靡法輪升
七祖生天堂我身白日騰
　　　又
大道洞玄虚有念無不契錬質入仙眞
遂成金剛體超度三界難地獄五苦解

悉歸太上經靜念稽首禮
　　　三禮
　(臣)等志心稽首禮
太上无極大道
　(臣)等志心稽首禮
三十六部尊經
　(臣)等志心稽首禮
玄中大法師
　　　重稱法位
具位臣某謹重誠上啓

太上无極大道元始天尊太上大道君太上
老君髙上玉皇十方巳得道大聖衆至眞諸
君丈人大帝天帝三十六部尊經玄中大法
師三界官屬一切眞靈臣聞福集今生慶縁
先劫荷帝眞之宻覆感師寶之相携肘歩膝
行膺鳳篆龍章之秘耳提靣命通鸞圖虬牒
之玄盍錬景於雲扄宜依光於霞岫混三入
妙存九通玄期超黄混之塵疾䇿青㝠之駕
乗非履過乃渉跡於氛葩走俗抗塵莫奮身
於埃𡏖曲承提奬尚逭譴呵忍彫似箭之烏

華誓暢如川之鴻澤承符宣德領敎度人今
齋主某切切撫膺拳拳勵志仰虚無之珠座
觀妙有之金容九厄三災願氷清於門户千
祥百順期雲集於家庭尚慮生後生前劫終
劫始有客塵之雜𥫄積垢染之紛紜上逆天
文下違地理陽干人紀隂忤神靈或九祖七
玄有勾連之注訟或三生四負有執對之仇
𡨚未消惡障之滋恐致業功之累匪干帝力
曷副民情願弘鸐赦之羅敷俯察蟻衷之激
切普告三界嘯命十華玉簡關盟遵修齋之

玄範金眞演敎宣懴罪之洪科蠲黒簿之愆
名紀青編之福字景星輝映攙搶無撓於命
身福曜髙明彗孛不干其運限百關融暢五
炁周流緑鬢凝華映翠竹碧梧之景朱顔潤
彩聳蒼松紫柏之齡無一事之縈懷有千祥
之𥫄履鼎新革故熈熈融筦簟之春否去泰
來湛湛映簾櫳之畫公私清吉中外和寧蒙
如丹禱之私允拜玄恩之造上願乾坤澄奠
日月輝華山澤輪玲要荒入貢四鄙化絃歌
之盛八遐昭文軌之同雨沭風披荷犂鋤而

滋地利雲飛川泳逃網罟而樂天和井閭無
鷄犬之驚邊塞息𧴀貅之集則上明
天尊大慈之化下副臣等皈命之誠謹啓以
聞
　　　發願
一願乾坤明素二願氣象清玄
三願聖人萬壽四願化洽八埏
五願天垂甘露六願地發祥煙
七願四時應候八願萬物生全
九願家多孝悌十願國富才賢

十一願齋功廣被十二願善瑞日臻
　　　復爐
香官使者左右龍虎君侍香諸靈官當令臣
早朝陞壇行道之所自然生金液丹碧芝英
百靈衆眞交會在此香火爐前令臣學道得
道求仙得仙齋主受福幽顯沾恩十方仙童
玉女侍衞蘭煙傳臣向來所啓之誠速逹俓
御
太上无極大道至眞玉皇上帝(御前)
　　　出堂頌



靈寳領敎濟度金書卷之一百五十一







