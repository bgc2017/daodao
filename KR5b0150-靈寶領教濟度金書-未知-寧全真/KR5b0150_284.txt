










靈寳領教濟度金書卷之二百八十四伏二
洞微髙士開光救苦真人寗全真授
靈寳通玄弘教水南先生林靈真編
存思玄妙品(開度用)
水火鍊度
法師入壇啓白召鍊度官將畢歩北斗玄樞
罡(即辰戌斗也春夏從魁起秋冬從杓起辰爲魁也)至水池前左手
輪十二宫(子至亥又至中)剔出再掐子念開放流通
次以右手劔訣劃定四隅念人門真炁入(申文)
天門萬真集(亥文)鬼道隂炁通(寅文)地道萬隂空

(巳文)歸玉文焚主水大將軍符存東方井宿中
有黄華泓池神仙真吏玉童玉女持旛執節
徃來無數法師頂中萬聖千真齊誦大梵隱
語其聲琅琅泥九中元始命赤龍奮鼔華池
之浪(以舌攪動口中津也)下灌膽宫如瀑布左頋咽下
腎宫覺水滿流漲來脊而上直入肝宫急存
東井之炁自空中注下接赤龍所攪之水傾
注黄華泓池即焚建水池符存兆肝宫亦出
諸神真符吏玉女森然與東井所降官屬混
合爲一侍衛水池候法師䇿役即焚月魄符

存水池彌滿廣大太空中有月皎潔影照水
池水光與月光閃爍交暎徧滿天地即焚降
真水符存月中有真水狀如水晶黄白之炁
照耀降注水池即見水池中白炁羅絡鬱勃
充廣遂焚真水合同符存月中炁水炁東井
炁法師腎中炁混然合繞如一即是建水池
也次歩南斗火鈴罡(即子午也子爲魁)至火池前左
手輪十二宫(子至亥又至寅)剔出再掐午文念開放
流通劔訣劃四隅念呪如前歸玉訣焚主火
將軍符存南方朱陵府中有火鍊池仙吏衆

官玉童玉女各持旛徃來無數法師頂中衆
真齊誦隱語我心中自然真火炎烈光騰火
炁外迸急存南方火膏金碧之炁自空注下
交媾我心中真火流迸光明亘天流入火鍊
池中即焚建火池符存兆心中亦出諸神真
將吏環列與南宫所降官吏混合爲一侍衛
火池樓閣森然𠉀法師呼召即焚日䰟符存
火池烈焰太空中有日光明影射火池火光
與日光燦爛徧滿天地即焚降真火符存日
中有真火狀如金碧紫赤之炁煥然降注火

池即見火池中赤氣交暎遂焚真火合同符
存日炁火炁南宫炁法師心中炁混然羅絡
如一即是建火池也遂召鍊度官吏引䰟入
鍊先入水鍊存水池炁象如初官吏各執旛
節擁衛亡䰟見之欣然入浴即焚水鍊符自
覺祥風和氣曖然如春四大薰蒸無不欣慰
即焚月華符存月中玉女七人仙衣執巾與
亡䰟澡浴次焚月簡符不見亡䰟但見水炁
狀如月光騰射次焚真水鍊形符存水炁上
下灌鍊交注次焚黄華蕩形符存亡䰟一經

水錬宿始諸穢盡除次焚太隂玄生符存亡
䰟身相清潔百體周備玉光瑩然次焚水錬
變仙符存亡䰟水鍊後變爲真人清心夷念
皈衣至道自入鍊至此並掐子訣吸子炁惟
月簡月華蕩形三符掐未訣吸未炁也次入
火鍊存火池炁象如初官吏各執旛節擁衛
亡䰟見之欣然入錬即焚火鍊符自覺慶雲
風景炁象温和神炁怡愉普得歡恱即焚日
精符存日中有玉童三人與亡䰟冶錬次焚
日簡符不見亡䰟但覺火炁狀如日光煥耀

次焚真火錬形符存火炁上下灌鍊交射次
焚玉眸鍊質符存亡䰟一經火鍊舊愆新瑕
盡巳鍊除次焚太陽玄生符存亡䰟身相嚴
妙百體完實面有金容次焚火鍊變仙符存
亡䰟自火鍊後變爲真人心平炁和一塵不
染自入鍊至此並掐午訣吸午炁二鍊既畢
然後交鍊焚符存見亡䰟出在火池邊存五
藏之炁擁成虹橋自玉池出俓接火池以口
吸引亡䰟自虹橋來咽液三過存亡䰟隨咽
入我黄庭中運心中真水在上腎中真火在

下肝中真金在水上肺中真木在火下脾中
真土在中五臟之炁交合灌鍊良久復以五
臟之炁擁我虹橋再自玉池出接于壇前亡
䰟並隨此橋出在壇前貌如嬰兒不間男女
並衣仙衣道冠朱履形貌雍容普得歡適次
焚化衣符存諸天綵女並捧天衣賜與亡䰟
著畢次焚大洞十八玉符毎符召本符神將
掐訣念祕呪取炁次焚五帝符次焚五茅符
次焚二十四真符次焚九炁符次焚九陽符
並遂符作用如前次焚元君鍊身符全形符

成形符各有本派㫖訣作用至此存見亡䰟
衣冠濟楚各到座下如先未曽說戒則說戒
如巳說戒則只授符籙存長跪俯伏接所宣
符籙欣喜領受畢法師下座送聖召諸將送
䰟存火龍一條(普度則存千百條)自火池光焰中飛
出以脊骨爲升天大法橋各載所鍊亡䰟歷
十二重樓俓上歷諸天境(額腦間)俓至天門面
朝元始謝恩畢各乗龍自我頂門俓出升上
天門化爲清炁而散即㝠心湛然寂然物我
兼忘休問亡者去住何地若稍掛一絲頭便

仍舊縈縛不成究竟然後扣齒歸神一如故
事焚全形成形符時念
興生(卯文)獨𨽻(辰文)可韓(巳文)功都(寅文)聚䰟對䰟攝
歷上彈吸天門炁吹
九錬生屍
凡修黄籙行九鍊生屍之法啓白畢請光燭
座一如所說寳光燁然身内身外並皆洞朗
寳光煥耀天地千真萬聖並在光中所錬亡
䰟亦乗光而至真人在赤天中如瑠璃瓶歩
斗上升入天門先詣第一太一救苦天尊前

見天尊青服碧冠青圭坐玉局九頭獅子之
座在空玄之中左右二侍真亦青衣碧冠光
景燦然真人跪奏乞破獄事意見天顔和恱
放百寳祥光自泥九直下洞照酆都九幽嶽
瀆地獄(即腸胃臍下之處)光中化無數天尊隨光入
諸獄並乗太一道炁妙光一時照破獄門盡
開北帝與㝠官列門外朝禮如儀所有隂界
亡䰟普得出離此第一鍊也次真人第二詣
九幽拔罪天尊前見天尊黒帔玄冠青圭坐
玉局座在空玄中左右二侍真亦青衣玄冠

執圭光景燁然真人跪奏乞焚罪籍解冤結
事意見天尊放白玉毫光紫炁慶雲照耀十
方取索罪籍大神乗光俓下九幽索亡䰟罪
籍來呈天尊發心火焚之一時燒盡所有三
生冤結隨光攝至亦以白玉毫光燭之自然
回心轉意爲友爲朋永離冤結此第二錬也
次真人第三詣轉輪聖王天尊前見天尊紫
帔芙蓉冠白玉圭坐玉局座在空玄中左右
二侍真亦青衣翠冠執圭光景燁然真人跪
奏乞解除苦根業事意見天尊傾聽降道光

妙炁洞煥天地有靈寳落滅惡根靈官三人
請滅三惡靈官三人斬絶地根靈官十人飛
度累户靈官五人乗天尊真光自泥九直下
照耀幽隂之處所有腸胃以下三塗獄五苦
獄六根三業獄並爲真光所燭無不照破亡
䰟出離此第三錬也次真人第四詣法橋大
度天尊前見天尊青帔青冠青圭坐玉局座
在空玄中左右二侍真黄衣玄冠執圭光景
燁然真人跪奏乞建法橋事意見天尊口中
放五色光明化成虹霓綿亘太空連天接地

天矯飛梁名曰升天法橋上接南丹流火之
庭其畔雲炁蓊藹寳光流煥此第四鍊也次
真人第五詣火鍊丹界天尊前見天尊絳帔
白玉冠青圭坐玉局座在空玄中左右二侍
真絳衣玄冠執圭光景燁然真人跪奏乞建
水火池鍊亡事意覺天尊含笑二錬賜衣並
同前水火鍊此第五鍊也次真人第六詣金
闕化身天尊前見天尊紫帔寳瓊冠白玉圭
坐玉局座在空玄中左右二侍真青衣青冠
執圭光景燁然真人跪奏乞爲亡人降炁生

神事意見天尊喜忧坐九色光炁中宻召大
洞生神内神先召腦神赤文混洞君字嘘嘘
攝(掐辰訣)上方炁念宻呪布炁灌注亡人生腦
凡十八符皆如此存亡䰟具體成人此第六
鍊也次真人第七詣朱陵度命天尊前見天
尊絳服青冠白圭坐玉局座在空玄中左右
侍真青衣青冠執圭光景燁然真人跪奏乞
降九天真炁灌鍊亡䰟事意見天尊放五色
光明上照諸天下徹諸地第一鬱單無量天
尊降蒼色黄演之炁掐乾訣念生神章灌鍊

亡䰟以真炁全其胊餘天依此法此第七鍊
也次真人第八詣逍遥快樂天尊前存見天
尊青帔緑冠青圭坐玉局座在空玄中在右
二侍真青衣玄冠執圭光景燁然真人跪奏
乞降五帝真炁灌注亡䰟見天尊放五也光
明亘天徹地先存青帝護䰟君青衣青冠在
青雲中降青炁保護亡䰟肝臟念青帝呪掐
震訣吸震炁與真人肝炁同護之次存曰帝
侍𩲸君素衣素冠在白雲中降白炁侍衛亡
䰟肺臟念白帝呪掐兊文叹兊炁與真人肺

炁同衛之次存赤帝養氣君赤衣赤冠在紅
雲中降赤炁榮養亡䰟氣脉念赤帝呪掐離
文叹離炁合心炁養之次存黒帝通血君玄
衣玄冠在黒雲中降玄炁灌通亡䰟血液念
黒帝呪掐坎文吸坎炁與真人腎炁同灌注
之次召南天巾笥司靈官乗雲炁金光同來
以仙衣仙冠付亡䰟著之存見亡䰟盡作道
士形像衣冠楚楚欣恱無量身有光明洞照
内外此八鍊也次真人第九詣寳華圓滿天
尊前見天尊白帔青冠白玉圭坐玉局座在

空玄中左右二侍真青衣青冠執圭光景燁
然真人跪奏乞降符籙給付亡䰟事意見天
尊頂中白玉毫光煥暎十華命玉童玉女乗
光各捧金籙及環劵及諸符自空中降下陳
列于前真人逐件宣給存亡䰟一一領受頂
戴欣喜然後升天真人遂辭元始陳辭敘謝
歸絳宫召將護送依科結果
青紅二旛
紅旛用於火錬後蓋以純隂化純陽也其法
於水火錬度後將紅旛來左玉清訣吸天門

炁書符於旛上左手斗訣剔存南離火炁鬱
勃照射諸亡䰟並自白旛中乗火炁炎炎來
入紅旛然後換白旛燒却也
紅旛符





青旛用於給付後蓋令乗生炁登天也其法

於給付後將青旛來左玉清訣吸東炁書符

旛背上左手掐斗訣剔存東方生炁青色照
耀諸亡䰟並自紅旛中乗火光來入青旛然
後將紅旛燒却也
青旛符




祭錬行持
入壇上香存斛筵爲三層壇紅光紫炁沖鬱

内外壇中有斛食自地至天廣大無邊壇左
有東井華池素光湛湛壇右有朱陵火府烈
焰騰騰並無邊際壇前有生天符籙六星光
芒閃爍洞煥遂啓白宣大行梵炁章真人自
赤天中上朝元始存度人不死之神南極長
生大君度世司馬大神好生韓君丈人司命
司録延壽益筭度厄上生尊神倶有慈悲之
色拱侍元始真人遂再啓自念中篇存三天
三十二天各降真炁下注斛食與日月星光
元始金光混合來下其斛自然化爲祥雲甘

露上窮有頂下極無垠天地間無非斛食所
衝周帀莫盡又再啓白念中篇存水池火沼
真炁沖勃東方井宿中有華池神泉自空中
注下真人以舌攪口中津液下灌如瀑布之
狀直咽入腎流出與井宿神泉混合爲一白
光注射水池官吏亦自空中下降與真人腎
中官吏混合侍衛水池又存南方朱陵火府
中有冶鍊之池炎炎火勢自空注下真人心
中自然真火騰湧逆流與朱陵火勢混合爲
一紫光注射火池官吏亦自空中下降與真

人心中官吏混合侍衛火池悉有金紫黄白
之光煥耀天地又再啓白念中篇存太上道
君降在元始之左光芒外暎洞朗天地南斗
六星降在壇前其星大如車輪光彩耀發閃
爍注射道君命玉童捧寳匣付真人奉行内
有生天寳籙光明華彩流煥九天遂請太一
啓白存元始放眉間白玉毫光下照諸地獄
光中有無量化身救苦天尊隨光入獄所有
諸獄一時豁開遂念破酆都呪畢然後當職
道士召幽䰟存天道人道神道幽靈皆在幽

暗中乗元始所降光明照耀而至衣衫襤縷
遂啓白宣五府錬形章召南宫官吏爲幽䰟
治病解冤降化生炁全九天炁並從元始差
撥下臨然後沉丹陽符宣丹陽呪投水錬符
宣水鍊呪運東井水存水池大海無邊所召
幽䰟盡入水池沐浴澡浣自覺祥風甘露和
炁盎然莫不歡欣頓悟前愆皈依正道又宣
化衣符存元始敕命金童玉女各捧天衣不
知其數賜諸幽䰟著畢又啓白朝禮三寳存
元始與萬聖千真各誦隱語以甘露法雨灑

諸幽䰟即得咽喉寛潤又宣施食呪又隱語
存諸天尊皆捧金盂玉匙貯以甘露玉膏寳
羹香飯玄雲碧脯幽䰟便覺飽滿充足次以
丹陽符存火池中宣丹陽呪焚火錬符宣火
錬呪存夾脊爲升天橋上接朱陵南昌上宫
金童玉女各執長旛寳節飛香散花引諸幽
䰟自水池上法橋直至朱陵火府入火地中
治鍊一經火鍊並貌如嬰兒無男女皆衣仙
衣道冠朱履形相雍容欣恱遂宣九真戒宣
生天籙存千百條火龍自火池出光焰耀然

各載所鍊幽䰟歷十二重樓俓上歷諸天境
(額腦中)對三清境面朝元始謝恩畢各乗龍自
天門出化爲清炁而散次啓白送聖宣護送
牒行超度法宣上天度人章而散
青玄存思
青玄齋諸項存思與黄籙盟真並同惟召䰟
錬䰟不用三塗五嶽訣及有元始處存爲太
一及請赦不存八相只存判府二人及官將
不同而巳惟開度變壇頗有玄妙今書于後
變壇時先存太一現於東方放百寳光明照

暎天地有如日輪之狀天尊頂俯仰碧玉冠
衣翠羽離羅之帔右手執空青羽枝左手擎
碧霞瑠螭寳瓶玉相金容慈悲慧目坐九色
九頭獅子金翠蓮花之座座下又有二小蓮
花捧足獅子口中各吐火焰圍繞身中天尊
於火焰中别有九色如虹霓之狀項有圓象
左侍大惠真人右侍救苦真人太一八十一
人天丁力士青玄功曹童子玉女神王金剛
侍衛天尊頂中出白毫慧光鋒芒外射如千
萬刀鎗之狀巍然坐妙嚴宫青華長樂界乗

寳光下降玄壇其召將翊衛玄壇則九司官
吏本靖四將而巳十方救苦天尊各降其方
侍衛與太一天尊無異壇中不立三寳牌但
以太一居中二真人左右侍立鍊度則法師
不用建水火池先存東方井宿中有黄華之
池仙靈玉女執符導旛徃來其中水光無極
南方火鍊丹界有流火神庭神真官吏亦麾
幢鼓節出入其間火光無盡次存我肝宫有
龍攪升腎水夾脊上升泥九流白炁以舌鼓
咽之即見水漲流滿徧衝天地上接東井之

水我肝宫亦出諸真將吏神仙玉女森衛與
東井所降官屬混合爲一南宫有火炁下降
滿庭中光明亘天我之絳宫亦出諸真將吏
神仙玉女森衛與南官所降官屬混合爲一
光焰煥彩水火二炁徧滿虚空日月五星南
北二斗各降真炁交暎十方存亡魂入水池
錬則化成玉相真人入火池鍊則化爲天尊
光明徧體良久天地十方爲碧玉瑠璃天尊
皆在瑠璃中其餘依普度院法掐訣吸炁而
巳書篆㫖訣品詳見之破獄則用青玄䇿杖

太一真光旛則遷神也諸項並見本科惟鍊
度後設六司幕先詣監察司命司次詣領魂
録功司次詣通遊移籍司次詣定生仙䰟司
次詣專度曲度司次詣普度部衛司各有作
用存思亦見本科
生神存思
九天齋法有三其一乃爲朝廷建立祈恩延
國祚其一乃爲萬姓宜男保胎其一乃爲開
度死䰟作用符命各不同各有齋名備載道
藏今所定九天生神齋乃開度死䰟也其法

與黄籙盟真一同惟存元始處則存三尊及
九天帝而巳開啓齋壇存九天帝尊下臨鈞
天詔濩間作龍燈鳳燭翠葆珠幢自然照耀
三界餘如常時作用
頒降符簡
法師長跪口奏頒符事意再拜起宣符簡法
師念遣符呪畢發符去以左手㸃剔
元(子文)始(丑文)符(中指中文)命(四指中文)時(四指二節)刻(中指三節)升
遷(中指上文剔出)
存金光如火衝徧天地功曹齎持簡文符命

乗光而去
藏棺解穢
法師詣幕啓白畢衆誦淨天地呪入幃灑淨
以大解穢符鋪於棺上存南方九鳳破穢靈
官衣朱衣乗九頭朱鳳口吐炎炎之火靈官
手執水盂楊枝灑此停棺之所萬穢悉除即
以左手㸃
飛(子文)火(丑文)流(中指中文)光(四指中文)尸穢(四指二節)速去(中指)
(三節)我道日興隆(午文)剔出棺四角焚梵炁符存
火光如焚注射天地存天門中有萬重道炁

綿綿而下漸見廣大蓋覆停棺之所棺爲道
炁所覆下入大地廓無蹤跡矣
呪獻法食
存食筵廣大無量金光道炁衝滿一室但見
日月星辰彌羅其上有玉童玉女各以金匙
玉筯瓊液琅膏餔飴亡䰟亡䰟食畢無不歡
欣飽滿感謝


靈寳領教濟度金書卷之二百八十四











