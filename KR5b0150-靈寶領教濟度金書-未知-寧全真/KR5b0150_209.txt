










靈寳領教濟度金書卷之二百九平九
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(資福齊合用)
早朝行道儀
啓堂頌
各禮師存念如法
衞靈
金眞緑霞煥映三天飛雲丹霄諸天控軿
晨輝啓旦隂翳俱蠲九微震空五星回旋

萬仙應感自然妙玄杳冥散景分形億千
玄珠光曜瑞降壇乾生死蒙惠灌煉金泉
魔王恐懼合景三田(和)與道合眞
鳴法鼓二十四通
發爐
无上三天玄元始三炁太上道君召出(臣)等
身中三五功曹左右官使者侍香金童傳言
散花玉女五帝直符直日香官各三十二人
出出者嚴裝顯服冠帶垂纓關啓玄壇天帝
神君當召此間土地里域眞官正神急上關

啓臣今奉爲入意以今早朝陞壇行道願得
玉清道炁靈寳妙光下降流入(臣)等身中即
使玄壇清淨内外成眞天無氛穢地絶祅塵
琳琅振響十方肅清萬魔不干眞誠上徹令
臣所啓之誠速達俓御
太上无極大道至眞玉皇上帝(御前)
請稱法位
具位臣某謹同誠上啓
太上无極大道虚无自然元始天尊太上大
道君太上老君玉皇大天尊玄穹髙上帝北

極紫微大帝南極天皇大帝南極長生大帝
東極青華大帝后土皇地祇九天生神上帝
三十二天上帝五靈五老上帝上清十一曜
眞皇君南斗六司眞君北斗九皇眞君二十
八宿星君三台華蓋星君六十甲子本命星
君泰玄樞機諸相眞君靈寳五師眞君天地
水府三官帝君北極四聖眞君九天諸司眞
君三洞經籙上聖髙眞諸省府院司仙眞將
吏五嶽五帝眞君五天聖帝洞天福地靖廬
治化主宰仙眞本靖祖玄眞師列位眞人經

籍度化列位眞人北隂玄天酆都大帝水府
扶桑大帝九壘土皇君十宫六洞四瀆四海
仙眞聖衆本州本縣城隍司主者當境土地
里域眞官齋主家司命六神三界應感一切
眞靈臣聞象帝之先一炁鴻濛而莫測開天
之後萬形混洞以難名隂陽判而精粹運行
經緯張而沖和流演受中得一與天地以並
生臨下函三貫古今而御化清微控綱維而
橐籥玄都裁政令以權衡爰彰七部之希夷
扶持人極庸演三乗之微妙護衞民生融化

日於八紘扇光風於九極(臣)等慶逢道運縁
際玄樞登名龍尾之墀奮庸帝載扣首螭頭
之陛奏對天顔旣承激切之情敢露殷勤之
請齋主青詞謹當宣奏
宣詞
按如詞旨備切忱恂齋主某運值災期身臨
厄㑹百關雲擾沉痾久滓其精神五臓煙迷
竒疾遽傷其經絡候浮沉虚實而罔効餌金
石草木以莫勲久綿歷於歳時慮顚隮於旦
暮仰惟大德夙軫同仁伏枕惶惶激切籲天

之敬拊牀切切勤拳事帝之恭爰修資福之
寳齋庸露迎祥之素悃琅音九奏舞丹鶴於
玄虚玉墤三成降玄龍於碧落耀蒨燦之珠
實飛縹緲之紫煙獅座端臨虬輿肆㑹慶雲
騰輪囷之采景星耀陸離之輝家國同休天
人蒙惠以今早朝陞壇行道請法衆等運兹
𥘉捻上香
願此香煙騰空俓上供養
无上至眞道寳天尊臣等皈身皈神皈命首
體投地仰依

太上三尊願以是功德上祝
皇帝陛下伏願功髙炎燧道契唐虞八海浮
天等福源而莫極五山鎭地齊壽祉以无疆
垂衣御車書之區凝旒拱磐石之宇麟符虎
節共乘盛世之風雲彤掖青宫式賛熈朝之
日月今故燒香自皈依
師尊大聖衆至眞之德得道之後保天長存
和與道合眞
以今早朝陞壇行道請法衆等運兹二捻上
香

願此香煙騰空俓上供養
无上至眞經寳天尊(臣)等皈身皈神皈命首
體投地仰依
太上三尊願以是功德歸流齋主家伏願千
靈視履萬聖扶躬南極書齡克衍莊椿之景
東華錫慶益培竇桂之芳壷天之紫炁長新
福地之玄雲永耀香生澗藻克承文獻之嘉
猷譽藹郷枌永䕃弦歌之世澤今故燒香自
皈依
師尊大聖衆至眞之德得道之後永保安寧

和與道合眞
以今早朝陞壇行道請法衆等運兹三捻上
香
願此香煙騰空俓上供養
无上至眞師寳天尊(臣)等皈身皈神皈命首
體投地仰依
太上三尊願以是功德皈流普天率土塞外
寰中動植飛潜蟲魚草木並願德輝臨照和
炁周流舜日凝華四極慕衣冠之俗堯天廣
覆八圓陶禮樂之風熈萬姓於郊圻滋百昌

於林野雲飛川泳永逃化化之機春育海涵
益廣生生之澤今故燒香自皈依
師尊大聖衆至眞之德得道之後昇入無形
和與道合眞
禮方懴方
三啓
樂法以爲妻愛經如珠玉持戒制六情
念道遣所欲澹泊正氣停蕭然神靜黙
天魔並敬護世世享大福
又

鬱鬱家國盛濟濟經道興天人同其願
縹緲入大乘因心立福田靡靡法輪升
七祖生天堂我身白日騰
又
大道洞玄虚有念無不契錬質入仙眞
遂成金剛體超度三界難地獄五苦解
悉歸太上經靜念稽首禮
三禮
(臣)等志心稽首禮
太上无極大道

(臣)等志心稽首禮
三十六部尊經
(臣)等志心稽首禮
玄中大法師
重稱法位
具位(臣)某謹重誠上啓
三清上聖十極髙眞玄虚之主宰仙僚洞府
之神靈主執三界内外一切聖衆(臣)聞一元
布慈悲之化惠露涵濡群靈陶生育之恩仁
風披拂圓蓋上羅於五億方輿下布於三千

人分二炁之精性禀五靈之秀禍福由巳昭
昭光影之符視聽自民赫赫谷聲之兆故疾
病切呼天之禱而急難攄饗帝之忱惟丹誠
懇懇以星馳則洪貺穰穰而日錫今齋主某
三彭奮迅二竪陸梁疢在腹心覺起居之跋
𨇈病成肘腋驚飲食之支離聚廬扁而未神
如彭成而莫聖切慮宿生禀命今世流形縱
十業以構非恣七情而逐物機忘存六塵塵
茅塞於心天識熾昧三衮衮棗凋於性地綱
常易失禁戒多違司非司然以書愆主録主

刑而紀過致招譴責遂降災危匪繇帝渥之
陸離曷使民生之慶泰恭陳經法庸啓齋盟
燒香散花企紫垣而稽首朝眞懴罪望碧落
以傾心願飛丹鳯之書肆湛金雞之詔削名
黒簡紀字青編灌中極之瑤光布元皇之正
炁俾消九厄即納千祥天醫彰神聖之能靈
丹宻餌地癘收毒濁之炁痼疾蠲消即完榮
衞之常坐見形神之復无災无難有翼有嚴
融瑞炁於于門藹祥光於鄭里蒙如丹禱允
荷玄恩上願天地清寧隂陽昭煥三光朗耀

四象吁員榆關无飲馬之勞麥壠息遺蝗之
孽賢和朝物和野歌帝力以熈熈圖出澤車
出山承天休而奕奕春融幽顯日麗山河則
上明
天尊大慈之化下副臣等懇禱之誠謹啓以
聞
發念
一念爲道四大合德齋主七世父母免脫憂
苦上昇天堂衣食自然
二念帝王國主道化興隆庠序濟濟皇教恢

弘威儀翼翼普天所瞻民稱太平四夷賔
伏祅惡自滅賢聖日生
三念法師功德大建教化明達俱獲飛仙
四念同志學人早得仙道更相開度
五念九親和睦好尚仁義貴道賤財行爲物
範
六念損己布施道士及飢寒者天下人民各
得其所
七念蠕動跂行一切衆生咸蒙成就
八念赦貫前生今世罪對立功補過

九念家門隆盛宗廟有人世生賢才
十念尊受師經不敢中怠平等一心廣度一
切克獲上仙白日登天拜見太上永成眞
人雲車羽駕和與道合眞
存神燒香
香官使者左右龍虎君侍香諸靈官當令臣
早朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯蒙恩十方仙童玉女
接侍蘭煙傳(臣)向來所啓之誠速達俓御

太上无極大道至眞玉皇上帝(御前)
出堂頌
引至幕
謝師
午朝行道儀
法事如式
各禮師存念如法
衛靈
瑤歌空洞帝君存壇五帝校録受符三官
備衛四門束魔去姦流鈴擲火除穢焚殘

身佩金書錬液芝顔玄虚素合心動三關
騎龍▲鶴控虬乘鸞衆星守舎千魔不干
道炁常存萬仙悉安(和)與道合眞
鳴法鼓二十四通
發爐(同前)
請稱法位
具位(臣)某謹同誠上啓
太上无極大道虚无自然元始天尊太上大
道君太上老君玉皇大天尊玄穹髙上帝北
極紫微大帝太微天皇大帝南極長生大帝

東極青華大帝后土皇地祇九天生神上帝
三十二天上帝五靈五老上帝上清十一曜
眞皇君南斗六司眞君北斗九皇眞君二十
八宿星君三台華蓋星君六十甲子本命星
君泰玄樞機諸相眞君靈寳五師眞君天地
水府三官帝君北極四聖眞君九天諸司眞
君三洞四輔經籙上聖髙眞諸省府院司仙
眞將吏五嶽五帝眞君五天聖帝洞天福地
靖廬治化主宰仙眞本靖祖玄眞師列位眞
人經籍度化列位眞人北隂玄天酆都大帝

水府扶桑大帝九壘土皇君十宫六洞四瀆
四海仙眞聖衆本州本縣城隍司主者當境
土地里域眞官齋主家司命六神三界應感
一切眞靈(臣)聞七部開光煥虚无之祖炁三
乗演妙昭大有之神光散碧落以飛玄蔵紫
微而空洞鑄金編玉翔騰龍鳯之章裁月鏤
雲飛躍虬鸞之篆數九六而開圖保制劫四
萬而啓笈流傳道宏龍漢之先教闡鶴鳴之
後上扶帝祚下育民生凡居範圍之中孰出
陶鎔之外臣等眞乘心佩玄籍名聮衮衮隨

時悵織烏之飛迅悠悠循景羨孤鶴之髙翔
旣激切於民情盍宣揚於帝渥凡有投告盍
爲關聞齋主青詞謹當宣奏
宣詞
按如詞言情切修奉齋主某心淺天機身罹
地網内傷情性失喜怒哀樂之常外擾起居
歷風雨寒暑之變繇飲食之失節致榮衞之
乖和紊三部九候之經亂五蔵六府之度積
成疾疢彌歷旬時坐令異證之叢生遂使災
危而未巳捫心自嘆拊巳誰怜惟天地之大

德曰生無求不遂而日月之容光必照有感
皆通兹求續命之恩庸副更生之願爰修齋
法恭啓玄科珠篝騰寳霧之華翠蕚舞芳騫
之影雲和玉振導羽蓋以飄颻風罄金聲引
霓旌而容與㑹十極无爲之聖降三天浩劫
之尊咫尺天顔望龍墀而肆覲萬千民欲趨
獅座以對揚期均家國之祥式慰天人之望
以今午朝陞壇行道請法衆等運兹初捻上
香
願此香煙騰空俓上供養

无上至眞道寳天尊(臣)等皈身皈神皈命首
體投地仰依
太上三尊願以是功德上祝
皇帝陛下伏願道隆軒昊德契勲華萬里梯
航慶朝宗於聖治九圍文軌欣拱極於熈朝
皇圖垂億萬之基聖域越京垓之運著徽柔
於中掖彰仁孝於東朝藩輔忠良宗枝敦睦
今故燒香自皈依
師尊大聖衆至眞之德得道之後保天長存
和與道合眞

以今午朝陞壇行道請法衆等運兹二捻上
香
願此香煙騰空俓上供養
无上至眞經寳天尊(臣)等皈身皈神皈命首
體投地仰依
太上三尊願以是功德皈流齋主某伏願雲
臻五福冰釋千災道炁扶搖庭戸克躋於壽
域德星輝煥門闌常享於春臺融三百六旬
之和暢一十二時之慶内外之姻聮穆若遐
邇之宗族懽如簮紱連榮詩書自樂今故燒

香自皈依
師尊大聖衆至眞之德得道之後永保長生
和與道合眞
以今午朝陞壇行道請法衆等運兹三捻上
香
願此香煙騰空俓上供養
无上至眞師寳天尊臣等皈身皈神皈命首
體投地仰依
太上三尊願以是功德歸流臣等三師四友
同學門人伏願金丹駐景玉液凝和嘯傲煙

霞紫炁藹飛雲之谷棲遲泉石靈光耀偃月
之爐清歩武以無塵葆形神而益妙勉脩眞
業益振宗乘今故燒香自皈依
師尊大聖衆至眞之德得道之後昇入无形
和與道合眞
禮方懴方命魔
歩虚三啓三禮
重稱法位
具位(臣)某謹重誠上啓
三清上聖十極髙眞玄虚之主宰仙僚洞府

之神靈主執三界内外一切聖衆臣聞出青
入玄二炁毓天關之粹廻黄抱紫三花融神
谷之精分靈天地之先儲秀隂陽之表超凡
入聖飄飄駕景於圓霄和光同塵奕奕留形
於混域骨清氣潤神爽心靈御萬炁以齊仙
後三光而不老人人具足性性圓成奈迹履
於業山而身飄於欲海玄元始之妙化轉眼
凋零精炁神之聖基隨心飄蕩一身爲無主
之宅百邪趨寄客之庭安期玉樹之長春曷
保金花之永茂今齋主某體膺一疾證渉百

災三省淵臨懼自貽於過咎九思冰履恐久
造於愆非五賊汨其靈源七情迷其覺地神
狂妄動不知離欲以求眞心荒坐馳罔識廻
光而返照三田枯槁百體空虚致生經絡之
深災遂構腹心之竒疾或運限纏於惡曜或
命身照於威躔匪賴赦除曷臻福慶旣直陳
於懴謝願曲副於𢢽祈申敕玄曹移名青簡
天醫聖吏頒九還七返之靈丹太一威神驅
三災八難之沴炁九宫捍厄八卦護身俾病
證以蠲消使邪門而閉塞延生注福廻未老

之容顔益算扶衰固常新之歩武融光風於
萬宇澄霽月於四時與道合眞爲善最樂仰
乞紫清之澤俯潤丹赤之忱上願圓虚髙澄
方輿靜晏山靈煥瑞川后呈祥被髪含齒之
徒謳歌舜日披羽帶毛之𩔖鼓舞堯雲制六
平九十三
合於泰和廓九圍而大定蛸翹蠢動各遂生
生人鬼龍仙均陶化化則上明
天尊大慈之化下副臣等懇禱之誠謹啓以
聞

發願

一願大道澹泊虚无安閑空寂澄清自居廣
開法門教導頑夫皆蒙惠澤精苦自修預
以同學普得升虚與天相保長存無憂
二願諸天結炁澄清髙虚廣覆保眞固靈廣
濟一切惠達有生保天長存億劫不傾
三願土地厚載無窮安平不䧟海淪不崩保
鎭家國兆民興隆養生安死惠周十方禾
稼滋植營運日豐咸得厚載萬𩔖皆從
四願日月二景髙明無有孛蝕虧盈安清光
照諸天洞消暗冥保固劫運世祚和平普

加潤澤惠灑衆生
五願星辰與日齊光轉燭照耀朗映十方各
安其位經緯直行保鎭家國無有災傷四
海寧一普天興昌
六願四時隨節推遷景氣和調無有災患疫
毒消滅普天安平五谷豐熟國富民歡
七願浮雲結炁聚煙飛空髙澄䕃覆玄玄隱
則無爲散則彌天神仙同居結友衆眞惠
流一切興國愛民普濟群生人同劫年
八願風雨流灑無窮普加施泄受其發揚萬

物滋生國儲民豐
九願五嶽各安其方巍巍包蔵長爲仙宫安
鎭國祚保天无終護度一切莫不仰崇
十願江海蕩蕩无極含容恢廓无細不植淵
奥柔惠潤加蠕息天人獲慶年同劫石
十一願帝王國主日昌四鎭安睦兵革不揚
天人歌唱吉應來翔敷教濟濟威化揚揚
兆庶稱慶長樂未央
十二願蜎飛蠢動巳生未生咸蒙安全普得
生成皆見元氣受陽之形草木果林經冬

不零一切濟度靡不鮮榮和與道合眞
復爐(同前)
引至幕
謝師
晚朝行道儀
各禮師存念如法
衞靈
神光朗耀瑞炁帀旋箕斗澄輝芝宇晏然
玉眸金眞寳壇純乾變夜作晝回子午前
太華流綵丹鳯飛圓息魔滅姦髙歩祥煙

天眞並集齊到帝前(和)與道合眞
鳴法鼓二十四通
發爐(同前)
請稱法位
具位(臣)某謹同誠上啓
太上无極大道虚无自然元始天尊太上大
道君太上老君五皇大天尊玄穹髙上帝北
極紫微大帝太微天皇大帝南極長生大帝
東極青華大帝后土皇地祇九天生神上帝
三十二天上帝五靈五老上帝上清十一曜

眞皇君南斗六司眞君北斗九皇眞君二十
八宿星君三台華蓋星君六十甲子本命星
君泰玄樞機諸相眞君靈寳五師眞君天地
水府三官帝君北極四聖眞君九天諸司眞
君三洞四輔經籙上聖髙眞諸省府院司仙
眞將吏五嶽五帝眞君五天聖帝洞天福地
靖廬治化主宰仙眞本靖祖玄眞師列位眞
人經籍度化列位眞人北隂玄天酆都大帝
水府扶桑大帝九壘土皇君十官六洞四瀆
四海仙眞聖衆本府州縣城隍司主者當境

土地里域眞官齋主家司命六神三界應感
一切眞靈臣聞元炁凝混茫之表无形无名
眞精運溟涬之中有生有象鑿帝江於太始
鼓聖海於肇初周流六虚孰非靈光之洞煥
廻旋八極悉瞻道炁之森羅亭▲隂陽範圍
經緯斡洪纎而應運制髙下以提封今古津
梁幽明柱石臣等夙叨玄䕃喜際昌時遡雲
谷以馳神莫諧肥遁歩塵衢而逐景徒慕髙
搴誓宣暢於皇風庸叅承於帝化凡有投告
盍爲關聞具有心詞謹當宣告

宣詞
按如詞旨志切忱恂齋主某識昧函三之妙
命逢陽九之災以地水火風假合之身病魔
風動企金石草木調和之性藥聖雲迷縁四
肢百體以受邪蓋七表八裏而遘疾悠悠旬
月悵啓處之靡寧戚戚朝昏懼形神之易瘁
痛矣措躬之无地懷哉拊己以呼天惟清微
萬炁之尊仁周三極而紫樞七元之聖恩覆
群靈敢殫激切之情庸致皈依之禱齋修資
福燈按延生熒煌蓮炬以飄煙縹緲蘭缸而

擁霧寳花四雨鈞樂九成降翠蓋於霄衢羅
珠幢於禁路虎拜稽首恪殫事上之誠鷺立
趨朝益罄由中之禱冀徼多福庸息餘災以
今晚朝陞壇行道請法衆等運兹初捻上香
願此香煙騰空俓上供養
无上至眞道寳天尊臣等皈身皈神皈命首
體投地仰依
太上三尊願以是功德上祝
皇帝陛下伏願帝祚天明皇圖地闢聖神文
武凝旒而九軌朝宗睿智聦明負扆而八荒

拱極壽等岱嵩之峻福滋溟渤之深麟趾振
振固邦基於磐石虎頭矯矯屹國勢於金湯
今故燒香自皈依
師尊大聖衆至眞之德得道之後保天長存
和與道合眞
以今晚朝陞壇行道請法衆等運兹二捻上
香
願此香煙騰空俓上供養
无上至眞經寳天尊臣等皈身皈神皈命首
體投地仰依

太上三尊願以是功德歸流齋主家伏願瑞
煙粲戸紫炁充庭潤屋潤身作善著日新之
德學詩學禮導和迎雲委之祥介眉壽以慶
春暉擁蕃釐而存夜炁松蘿穆穆閑白日以
謳歌桑梓熈熈樂青春而鼓舞今故燒香自
皈依
師尊大聖衆至眞之德得道之後永保長生
和與道合眞
以今晚朝陞壇行道請法衆等運兹三捻上
香

願此香煙騰空俓上供養
无上至眞師寳天尊臣等皈身皈神皈命首
體投地仰依
太上三尊願以是功德皈流齋主家九玄七
祖億劫種親伏願春融寒域陽狹幽關慶雲
輪囷白簡風馳於天吏祥煙馥郁丹書雷動
於地祇無拘留逼合之憂有侍衞送迎之喜
朱陵受化歩寥廓以游神青極廻生泝虚無
而駕景今故燒香自皈依
師尊大聖衆至眞之德得道之後昇入无形

和與道合眞
禮方懴方
三啓三禮
重稱法位
具位(臣)某謹重誠上啓
三清上聖十極髙眞玄虚之主宰仙僚洞府
之神靈主執三界内外一切聖衆臣聞道判
三乘煥金書之微妙教分七部演玉字之希
夷慈雲覆䕃於幅圓惠露涵濡於混域下禳
地禍封山澤而制魔靈上消天災召璇璣以

正宿緯昭昭威神之化赫赫仁聖之風提拯
黔生飄罪花而風散翼扶黎兆滋福樹以春
榮孰非元始之綱維亶自虚皇之槖籥勤拳
皈命赫奕流光沉棲遲苦海之昏迷紛擾病
源之浸潤天根旒綴生意髮如旣激切以攄
誠諒哀矜而從欲今齋主某三災命值一疾
身沾驚神藥之徒甞嗟聖勲之未顯語心内
省㓗已反觀切慮積劫以來受生之後三宫
雲擾縱意馬以奔馳九府煙迷放心猿而騰
躍傲睨天地輕慢神明人紀不修民極不立

虧忠信而背仁義逺廉耻而棄謙和齊家有
昧於檢身接物惟知於徇已罪無大小過有
隂陽皆紀録於玄曹悉䟽刋於黒簿一經譴
責多惹凶災或七世之宗祖沈淪宻興塜訟
或三生之仇讎執對潜起冤憎致炁體之顚
連而歩武之跋𨇈非賴上穹之錫慶曷令下
土之迎祥膝歩肘行旣罄再三之悃精馳神
注重殫萬一之忱願勑攸司各嚴所𨽻爲齊
釋於冤對即升遷於祖玄天醫靈童運神丹
而續命尚藥仙吏傳聖散以延生六脈和平

百關調泰無災無害門迎駟馬之榮多慶多
祥家衍五龍之盛詩書奕奕簮紱輝輝蒙如
丹禱之陳允拜玄恩之被上願儀璘煥耀經
緯輝華河洛呈祥山林肅晏慶金穰於地紀
益固皇基調玉燭於天綱克承景運絶䑕竊
於四鄙息狼燧於三邊戾天躍淵咸遂逍遥
之境耕雲釣月疾超清淨之郷則上明
天尊大慈之化下副臣等懇禱之誠謹啓以
聞
發願

一願大道流行溥天懐德
二願一切有生咸皆悟道
三願九夜悲魂一時解脫
四願孤魂無依咸得受生
五願天下太平五榖豐熟
六願臣忠子孝君仁父慈
七願四海㑹同冤親和釋
八願潜胞處卵咸得生成
九願積疾新痾旋即痊愈
十願孤露衆生豐衣足食

存神燒香
香官使者左右龍虎君侍香諸靈官當令臣
晚朝行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋官受福幽顯霑恩十方仙童玉女
接侍蘭煙傳臣向來所啓之誠速達俓御
太上无極大道至眞玉皇上帝御前
出堂頌
引至幕
謝師



靈寳領教濟度金書卷之二百九







