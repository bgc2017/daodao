










靈寳領教濟度金書卷之六十四
　　　洞微髙士開光救苦真人𡩋全真授
　　　靈寳通玄弘教水南先生林靈真編
　科儀立成品(淨供/合用)
　　大獻告札儀
　　　靜黙堂序立
　　　華夏頌引至壇前
　　　歩虚長跪上香
具位臣某誠惶誠恐稽首頓首再拜上言臣
聞九清布化群靈咸遂於生成三洞流光萬

象均依於化育況顛㝠於業網尤矜軫於淵
衷敢扣紫霄爰攄丹悃今有齋主某乞就某
處修設玉山淨供遵依大獻靈文普賚幽沉
均超輪轉臣職惟領教理合陳情切慮九趣
三途四生萬𩔖悽悽慘慘化機鼔動於泉關
縮縮寥寥報障循環於㝠路非賴帝恩之曲
映曷令鬼爽之髙躋頃奏朱章擬特頒於玉
札諒飛丹詔爲布告於玄曹兹召役之有期
冀感通之無外欲望慈雲覆廕慧日流明許
微臣如律以宣行勑有司關盟而遵奉下開

地禁上接天光猶細雨宻霧而來普受開度
皆飛空歩虚而去不得拘留宇宙春臺乾坤
夀域臣下情不勝伺命之至
　　　八門開度天尊
　　　引札至神虎幕
　　　灑淨普獻頌
普獻無邊聖香煙散十方願乗七寳臺
垂光五濁世運度人天衆咸令上法橋
同㑹證無爲勤修不退轉
伏以上帝垂慈布仁風於八極下愚苦惱希

法雨於九霄故清微宏七部之金書而赤明
演三乗之玉範廣提㝠漠丕拯沉淪班列真
曹北魁著雌䧺之職恩周㝠部東華建左右
之曹有萬司如意之大神有九天普度之官
將追魂攝魄寒庭被照育之仁聚精㑹神幽
夜沐生成之惠將伸召役盍罄懇祈以今奉
爲某人修設玉山淨供普賚幽沉十方三界
市區域以星羅六道四生列寰瀛而棊布欲
宣威於玉札期散惠於金章匪仗威靈曷符
應感輙奉蘋蘩之禮少攄葵藿之恭伏願天

駟載馳雲旌順動𢚺副再三之禱不違方寸
之私清衆運誠至心奉請
至心奉請北魁玄範府神虎内真倒生玄司
　　七玉女追魂攝魄官吏隂陽玉札二十
　　四大將軍靈寳如意萬司主行玉札三
　　大神追攝諸𩔖傷亡五十三大神九天
　　普度院追攝諸𩔖傷亡三十六真人三
　　十六將軍守䧺抱雌二大將二玉女四
　　大神玉清七道功曹玄虚掌六道四生
　　使者掌九州社令功曹掌十方道功曹

　　掌山林功曹掌城隍功曹靈寳玄壇諸
　　司追攝官吏本靖主將合屬官吏惟願
　　風馬雲車來屇香筵和受兹香花供養
　　　初獻
伏以晨陽赫赫帝頒鳳詔以風行幽夜寥寥
神領龍章而雷震溥萬聖无私之惠敷九原
有造之仁仰企威靈夙欽聖武佐先天而立
極功典樞機賛太極以開圖籌參帷幄陸離
劒佩晻藹旌旄玉轡凌雲頃刻遍虚无之境
金戈耀日須㬰周汗漫之郷職司追攝之崇

位列班聮之右權衡攸在變化難量今有齋
主某人憫念重泉矜憐滯爽遵玄都大獻之
㫖設玉山淨供之筵上降天恩下提地魄普
追呼於六道咸嘯命於四生五苦三途九趣
萬𩔖均離隂關而莅止俱朝陽景以超凌請
命帝庭巳拜允俞之命敷心神御盍殫懇切
之忱諒宣德以承符必效勤而受事儀不及
物情見乎辭不揆瓣香恪祈采矚
　　　亞獻
伏以重泉碧落孰非道炁之提封紫簡丹章

悉藉神威之管領兹遵依於青律庸追攝於
幽關亶冀靈通廓施神變上召玄虚之主執
接引群迷下提黒壤之魂儀超離衆苦或淪
於刀兵疫癘或殞於水火飢荒爰分文武僧
俗之殊勿問士農工商之别有主无主凶終
善終或曠野之游魂或寒林之寄影或悲愁
於地獄或凍餓於㝠郊或胎卵濕化之流形
或鱗介羽毛之異性並乗丹綍攝赴玄壇俾
解脫於業縁各逍遙於道岸剋時定今母違
大道之章起死更生端藉同仁之惠拳拳素

悃切切洪恩
　　　三獻宣札
　　　宣七玉女符如意萬司符
　　　九天普度符諸使者符
　　　宣牒
天章誕布壇律具嚴請宻運於神功爲速宣
於帝澤凌雲掣電擲火流鈴明撿鬼營勑寒
池而部衞駿奔靈馭開地戸以追呼母負盟
言自干玄憲敢有遏截束送羅酆一如
靈寳玄壇律令

　　　向來
　　大獻靈官醮儀
　　　歩虚灑淨
　　　入戸各禮師存念如法
　　　宣衞靈呪
元始虚皇集炁居中三境洞杳肇生穹窿
七轉九虚混合迴風變化萬神天地開通
吉日行道萬魔敬從晨暉朗照黙運元功
執節建麾散花太空十方普慶劫運元終
和與道合真

　　　鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴裝關啓玄壇天帝神君當召此間土地里
域真官正神急上關啓臣今奉爲齋意以今
陞壇行道願得
玉清道炁靈寳妙光下降流入臣等身中即
使玄壇清淨内外成真天无氛穢地絶祅塵
琳琅振響十方肅清萬魔不干真誠上徹令

臣所啓之誠速達俓御
太上无極大道至真玉皇土帝(御前)
　　　請稱法位
具位姓某上啓
靈寳玄局玉山大變神王六龍普變靈官溟
涬大梵靈官破獄司追攝司天醫司監生司
五帝全形司解結司浣濯司巾笥司鍊度司
攝化司變鍊司填掗司給散司合屬仙靈臨
壇受事一切威靈伏聞元始開圖三洞啓金
書之祕虚皇演化九清昭玉範之玄開夜壑

以光明昭寒庭而化育玄曹爕理共揚慧日
之輝丹簡羅敷誕布慈雲之澤故列僚寀俾
握機衡化雲厨而妙絶芳鮮破幽關而追提
攝取九轉顯成人之効五靈昭復質之功蕩
萬古之𡨚輪洗千生之業網天經地緯迎水
火於南昌隂坎陽離鍊形神於東井凡兹造
化具有司存或列職於紫府玄都或建官於
青玄黄籙上奉三天之令下敷九地之仁儻
際齋修盍伸皈向今齋主某人憐憫業𩔖胥
溺幽㝠期垂曠蕩之恩庸拯沉淪之苦故陳

瀹祭爰奉靈斿伏望葑菲不遺承天符而來
下葵藿可鑒從民欲以照臨清衆運誠志心
　　　奉請
志心奉請靈寳玄局玉山大變神王六龍普
　　變靈官溟涬大梵靈官青玄破獄入獄
　　出幽㝠司官吏北魁玄範府倒生玄司
　　七玉女靈寳如意萬司諸大神九天普
　　度院三十六真人三十六將軍玉清七
　　道功曹天醫六職尚藥靈官九天監生
　　大神主産功曹五方五帝君吏靈寳追

　　魂聚炁功曹全形功曹混元十二炁化
　　生大將軍靈寳解𡨚釋結靈官能談善
　　說靈宫聚魂復魄靈官脫形離苦靈官
　　玉清攝魂屏穢靈官九鳳破穢靈官五
　　方解穢官吏天河東井君浣濯夫人靈
　　寳巾笥司仙吏青玄黄籙金木仙衣玉
　　女曲度司普度司仙真靈官南昌上宫
　　朱陵火府鍊度仙吏主水主火大將軍
　　火池水沼使者火鈴靈童黄華玉女擲
　　火萬里大將軍十二河源大將青玄黄

　　籙鍊度官吏玄都茭龍金龍驛吏靈寳
　　攝化司變鍊司填掗司給散司仙靈宫
　　吏臨壇受事一切威靈上遵帝勑下副
　　凡情風馬雲車來臨法㑹
　　　初獻
伏以傾光迴駕紫清洞煥於天恩監真度生
丹赤皈依於聖力仰惟神武夙著威靈修功
行於五劫之先三靈推戴典樞機於九霄之
上十極宣揚御節鉞以逶迤森佩環而容與
霓章雲綬羽儀端拱於玄班月駟風輪鹵簿

周流於碧落承恩綸而下邁提苦爽以上征
仁化羅敷德威煥耀今有齋主某人憫兹地
𩔖蕩彼天常遵蘂笈之真科建玉山之淨供
尚慮九趣萬𩔖六道四生隂陽㓂於生前精
神未復水火考於死後形骸猶羈況𡨚業之
互縈與塵根之久積魂歸惡趣魄墮畏途非
憑陶冶之神功曷使返還於祖炁囊封露奏
已承楓禁之允俞馹騎風馳諒遍槐庭而播
告願不違於悃愊庸恪副於忱恂
　　　亞獻

伏以東極慈尊體清微而應化北酆鬼帝拱
紫極以承流玄曹恢廓於威風黒壤皈流於
聖日壇儀告備將開大獻之筵惠澤敷施願
鑒小心之切當局行事列職宣符六龍妙化
於芳筵九鳯肅清於塵宇張門毀鎻振雌䧺
提攝之威保真固靈蠲榮衞疾傷之患千𡨚
開悟萬業消鎔蕩隂垢之芬葩復陽靈之精
粹華池澄湛天魔騰玉兔之輝炎冶陸離地
魄射金烏之影洗千生之死炁妙八景以生
神穩上法橋俓登道岸庶藉神威之普被共

霑靈貺之旁敷至於異𩔖沉淪久循環於業
趣亦賴同仁拯援俾還復於人身青律森嚴
洪恩赫奕恪期應感不負勲庸
　　　終獻
三獻旣周一忱畢露願䄡帷之暫駐勒英蕩
以遲留伺臨召役之期重賜提携之德銀潢
散彩玉籟收聲黄道雲開溥十極慈悲之澤
紫垣日近舒群靈功德之光帝有恩言神其
善應某不勝激切屏營伺
命之至

　　　復爐
　　　向來


靈寳領教濟度金書卷之六十四





