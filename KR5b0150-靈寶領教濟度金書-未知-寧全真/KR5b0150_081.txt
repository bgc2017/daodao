










靈寳領教濟度金書卷之八十一殷九
洞微髙士開光救苦眞人寗全眞授
靈寳通玄弘教水南先生林靈眞編
科儀立成品(生神開度齋用)
鍊度儀
歩虚洒淨
設鍊度壇賛引升座
祝香
此香雲凝三素炁藹七靈丹谷流精離坎混
金華之粹玄臺孕秀雌雄符玉蘂之祥恭𤑔

寳香供養
無上自然三寳虚皇大道元始天尊玉晨元
皇大道君後聖玄元老君九天帝主昊天玉
皇上帝九天採訪應元保運普化天尊九天
自然生神上帝九天帝眞元君九天丈人眞
王元父道君九天眞母聖后元君九天金籙
無量壽生神君九天丞相魄靈帝君九天司
命魂靈帝君九天諸司眞君列位眞人九天
好生韓君丈人度人不死尊神廻骸起死監
生大神玄中大法師三天大聖師三洞侍經

典法仙靈聖衆玄虚應感一切眞靈願運慈
悲俯垂省録(臣)聞三寳開圖敷希夷之鳯䇿
九霄御運宏微妙之龍章仁風鼓舞於幅圓
惠露涵濡於寰宇朱陵南上明水火之玄機
丹火中樞宣隂陽之正化提夜壑而朝陽煥
爛拯寒庭而春淑熈怡自帝眞開玉匱之竒
故師寳啓金囊之秘燈燈續燄葉葉傳芳妙
哉化育以難量大矣生神而莫測(臣)等心涵
淵粹迹襲紛葩玄元始之心傳靣墻自嘆天
靈神之口授入室未諧莫融經緯於三田未

混儀璘於六合冐領芝壇之渥濫聮楓陛之
班宣德開幽期棹慈航於苦海承符破暗誓
明慧燭於昏衢下慰群靈上禆三極今齋主
某伏爲亡故某瘁生根而杳杳飄命蔕以茫
茫黑鬱返魂巳頼虚無之帝力青㝠御炁更
資妙有之神功恭卜今宵奉行鍊度降隂靈
於坎室交羅東井之華結陽耀於離方融㑹
南閻之彩含烏育兎走虎飛龍澄清萬劫之
根塵䟽瀹千生之業垢庶使心天不滓性地
無埃升地户而鬼官送迎佩符受戒入天門

而魔玉保舉御籙膺圖十華扶汎景之輪五
靈登導眞之軌身朝玄極面禮紫霄不經輪
轉之期常享太平之運流祥後裔衍慶前聞
伏願大道好生洪慈度死丹輿緑輦五色鬱
勃於玄虚羽蓋瓊輪四象吁貟於碧落飛丹
綸而風動敕玄局以雲奔駐景傾光登眞度
命恕微臣再三之瀆副齋主萬一之忱(臣)下
情無任不勝䖍切之至
九天生神天尊
上清靈寳玄壇炷香關啓

九天司命府主水靈官主火靈官陽精玉胎
鍊仙符吏石景水母鍊眞符吏九天鍊度眞
宰南昌上宫朱陵火府水火鍊度合㑹眞靈
願遵玉敕克赴玄壇應感分輝宣通役使切
以三天布化鍊逝魄於朱陵九地承恩度死
魂於黑朔故列玄曹而輔極庸羅丹掾以敷
仁濟物心圓度人功大我以夙縁慶幸昌運
遭逢丹谷凝神運乾坤而坐忘入妙玄關御
炁符子午而宻鍊融眞旣膺濟度之權盍賛
生成之德以今奉爲齋主某崇建某齋開度

亡故某克卜今宵奉行鍊度願此爽識夙抱
眞元隂垢溟濛旣分離於四大陽華流蕩遂
顛躓於千生非由委炁以生神曷俾全形而
復質伏冀廓施妙化宻運神功流火之精鍊
而爲胞灼火之明鍊而爲胎乗木之精鍊而
爲魂柔金之形鍊而爲魄合土之英鍊而爲
藏致坎之精鍊而爲府昭離之精鍊而爲竅
激震之聲鍊而爲景和兊之榮鍊而爲神二
象攝生九炁合德徘徊經絡羅遶身形庶得
本始生神根元凝妙百關和暢消隂否以復

陽明萬竅光華飛天芳而澄地垢集玉眸而
槖籥降黄華以裁成即俾亡故某結炁全形
還元復質千和萬合得隨刻以昇遷七混五
成可計日而受度永離惡趣即證樂郷咨爾
威靈隨我感應太極丹篆次第宣行
九天生神天尊
平坐讃
道塲衆等人各運心平坐如法
大行梵炁周廻十方中有度人不死之神
中有南極長生之君中有度世司馬大神

中有好生韓君丈人中有南上司命司録
延壽益筭度厄尊神廻骸起死無量度人
今日校録諸天臨軒
謹請九天主水靈官隨我神運變化水池蕩
形濯質
焚石景水母眞符
侍職洒水池
玄玄无上眞寳籍契天仙神機妙澄湛
東井自淵仙返胎生太虚鸞鶴齊翩翩
至哉萬化祖生根保自然

九天生神天尊
謹請九天主火靈官隨我神運變化火池鍊
神成眞
焚陽精玉胎鍊仙符
侍職洒火池
朱明鍊金池陽景煥天中元始披寳笈
眞文朗太空鬱鬱丹霞敷諸天紀玄功
死魂離幽夜妙用流初終
伏以育炁金池有換骨度生之妙陶形玉沼
施廻骸起死之功惟兹二景之英華可滌萬

生之垢翳超凡入聖百神瑩徹於玄宮返胎
更生五炁充盈於丹室坎離交媾子午循環
三田辭惡濁之塵萬竅備輕清之質飛行自
在嘯朗虚空疇非水火之玄功能結隂陽之
正化謹請鍊度眞靈部衛正度亡過某即赴
玄壇依科受鍊
九天生神天尊
引旛詣鍊度所
九天有命普告萬靈地水社令列職眞靈
部衛亡魂鍊質還精玉符所告風火無停

萬召萬至受鍊更生疾證妙果上升玉京
咨爾眞靈部衛亡過某隨我神運赴水池受
鍊
移旛詣水池
焚水鍊第一符
結璘孕粹東井澄瀾飛流降炁鬱勃廻環
亡魂一鍊萬滓莫干九天有命舉形天關
九天生神天尊
焚水鍊第二符
天乙孕化華池耀明扶桑合景七炁齊并

亡魂二鍊神炁充盈天河灌沐上升紫庭
九天生神天尊
焚水鍊第三符
隂精布化石景飛鮮黄華蕩形玉質輕圎
亡魂三鍊形儀自然還眞離妄飛行帝軒
九天生神天尊
焚水鍊第四符
坎隂水帝坎玄含虚流華降英混炁東諸
亡魂四鍊萬冤消除玉田雲滿遊行天衢
九天生神天尊

焚水鍊第五符
玄英御炁瑶漢垂精暘谷布化萬神豐盈
亡魂五鍊太乙返生洞觀逍遥億劫無傾
九天生神天尊
焚水鍊第六符
石景水母靈耀玄光寳津下注潤澤无疆
亡魂六鍊乗晨希陽罪根解化飛行神郷
九天生神天尊
焚水鍊第七符
長庚結秀水神孕眞三河四海寳梵絪緼

亡魂七鍊隂翳俱蠲九霄八極髙歩賔天
九天生神天尊
焚水鍊第八符
天河東注炁灌崑崙結炁寳池離合自然
亡魂八鍊玉貌凝仙水帝有敕昇入九天
九天生神天尊
焚水鍊第九符
太隂眞水五行玄機北隂大淵涵停泓池
亡魂九鍊佩服天儀更生受化神覲彤墀
九天生神天尊

咨爾眞靈部衛亡故某隨我神運赴火池受
鍊
九天生神天尊
移旛詣火池
焚火鍊第一符
太陽流景南閻洞浮炎光下灌丹天度幽
亡魂一鍊梵炁逍遥洞朗太空髙登紫霄
九天生神天尊
焚火鍊第二符
金輝列耀炎熾凌空太陽布化流鈴激風

亡魂二鍊返形易容行之帝郷浩劫無終
九天生神天尊
焚火鍊第三符
鬱儀布景赤紫凝霞委炁流汨混合三華
亡魂三鍊蕩滌芬葩罪根咸原升餌雲芽
九天生神天尊
焚火鍊第四符
南丹朱火受化更生中有炎池陶冶爽靈
亡魂四鍊血氣滋榮雲衢遊宴御景無形
九天生神天尊

焚火鍊第五符
南離垢質紫金凝烟赤爐丹景炎花飛天
亡魂五鍊消釋隂愆返胎還元翺翔雲駢
九天生神天尊
焚火鍊第六符
金霄流火注射光鮮赤明和陽洞照無邊
亡魂六鍊本始根源俱脫胞節登眞自然
九天生神天尊
焚火鍊第七符
金晶啓運左攝炎輝玉眸詵詵陽燧發舒

亡魂七鍊宴景太虚上朝仙宗後天無衰
九天生神天尊
焚火鍊第八符
朱陵丹華大帝司鈞分光降炁枯朽發生
亡魂八鍊故爽咸新汎景鬰羅飛覲紫宸
九天生神天尊
焚火鍊第九符
洞陽擲火披丹衣朱炎精射注絳霞呈舒
亡魂九鍊身服瓊琚眞元湛寂周流帝廬
九天生神天尊

焚九天全形符
侍職引旛至九炁壇中
(臣)聞恍惚无象光明凝空洞之中溟涬有生
精化孕飛玄之表散太微而接景分華蓋以
流英九天結形媾隂陽之本始三元成德合
混沌於根源期胞胎魂魄藏府竅景神之經
絡周圓籍混洞浩旻景遊融炎演之輝光鬱
勃金樓玉室萬神俱備以得生紫户黄房五
炁充盈而耀景亶繇造化恪證希夷載念所
度亡故某四大各離六如巳化茫茫宫府飄

命蔕以沉淪寂寂機關散生根而陷溺雖役
隂陽而鍊質更資離坎以還形非慿九炁之
功曷返五行之妙欲望
三寳九天上帝至尊飛玄景於三田鍚眞光
於萬竅敬諾敬順備還太極之精明唱奉唱
恭宻契先天之形象降九霄之正炁纒萬體
之靈源一時生神諸天品命全大道回生之
力昭帝眞起死之功稽首皈依無極大道
第一鍊焚九天眞炁符
志心皈依奏啓

无上大羅天无鞅玄臺中鬱單无量天尊
焚鍊胞符
混合空洞炁飛爽浮幽寥延康無期劫
眇眇離本條苦魂沉九夜棄晨希陽翹
大有通玄户鬱單降晨霄黄雲凝靈府
隂陽炁象交胞元結長命惡根應化消
桃康合精延二帝秀玉飄灌漑胞命門
精練神不凋九天命靈章生神神自超
元君遏死路司馬誦洞謡一唱萬眞和
九遍諸天朝稽首恭劫年慶此榮舊苗

九天生神天尊
第二鍊
志心皈依奏請
无上大羅天旡鞅玄臺中上上禪善无量壽
天尊
焚鍊胎符
無量結紫戸炁尊天中王開度飛玄爽
凝化輪空洞故根離昔愛縁本思舊宗
幽夜淪遐劫對盡大運通帝眞始明精
號曰字元陽孾兒伯史元結胎守黄房

斬根斷死戶熈頥養孾童禪善導靈炁
玄哺飛天芳華景秀玉質精練自成容
務玄育上生羅列備明堂太虚感靈㑹
命我生神章一唱動九玄二誦天地通
混合自相和九遍成人功大聖慶元吉
散花禮太空諸天並歡恱一切稽首恭
九天生神天尊
第三鍊
志心皈依奏請
无上大羅天无鞅玄臺中梵監須延天尊

焚鍊魂符
須延緫三靈玄元始炁分落落大梵布
華京翠玉尊明梵飛玄景開度長夜魂
遊爽赴期歸炁炁返故根太帝號陽堂
字曰八靈君九關緑廻道胎炁生上元
陵梵度命籍太一輔精延泥丸敷帝席
三部八景分魂生攝遊炁九轉自成仙
琅琅九天音玉章生萬神三徧列正位
炁參八辰門玄關遏死户靈鎮津液源
應㑹感靈數明道潜廻輪慶此孾兒蛻

稽首讃洞文
九天生神天尊
第四鍊
志心皈依奏請
无上大羅天无鞅玄臺中寂然兜術天尊
焚鍊魄符
寂然無色宗兜術抗大羅靈化四景分
萬條翠朱霞遊魄不顧返一逝洞群魔
神公攝遊炁飄飄練素華榮秀椿劫期
乗運應靈圖空洞生神章瓊音逸九霞

一唱萬眞㑹鶱爽合成家九轉景靈備
鬱鬱曜玉葩兜術開大有一慶享祚多
上聖廻帝駕孾兒歘以歌不勝良晨㑹
一切稽首和
九天生神天尊
第五鍊
志心皈依奏請
无上大羅天无鞅玄臺中波羅尼宻不驕樂
天尊
焚鍊藏符

翻翻五帝駕飄飄玄上門遊歩黄華野
廻靈驕樂端採集飛空景舊爽多不存
太微廻黄旗無英命靈旛攝召長夜府
開度受生魂公子輔黄寧總録具形神
玉章洞幽虚五轉天地分炁練元藏府
紫戸自生仙數周衆眞㑹啓陽應感繁
玉女灌五香聖母慶萬年三界並歡樂
稽首禮天尊
九天生神天尊
第六鍊

志心皈依奏啓
无上大羅天无鞅玄臺中洞元化應聲天尊
焚鍊府符
應聲無色界霄映冠十方廻化輪無影
㝠期趣道塲靈駕不待轡朗然生神章
空洞諒無崖玄爽亦爲疆練胎返本初
長乗飛玄梁蘄畜䘮天眞散思候履常
斬伐胞樹滯心遊超上京願㑹旣玄玄
悟我理兼忘介福九天端交禮地辰良
混化歸元一髙結元始王稽首儔靈運

長謝囂塵張
九天生神天尊
第七鍊
志心皈依奏請
无上大羅天无鞅玄臺中靈化梵輔天尊
焚鍊竅符
玄㑹統無崖混炁歸梵輔務猷運靈化
潜推無寒暑乗數搆貞條振袂拂輕羽
瓊房有妙韻汎登髙神所圓輪無停映
眞仙參列序上上霄▲𨗿洞元深萬巨

秀葉翳翠霞停䕃清泠渚遨翫怡五神
繁想嘯明侣五難縁理去冲心自怡處
爽魂隨本根亹亹空中佇七誦重關開
豁滯非神武運通由中發髙唱稽首舉
九天生神天尊
第八錬
志心皈依奏請
无上大羅天无鞅玄臺中髙虚清明天尊
焚錬景符
清明重霄上合期慶雲際玉章散冲心

孤景要靈㑹煥落景霞布神衿靡不邁
玉條流逸響從容虚妙話靈音振空洞
九玄離幽裔感爽無凝滯去留如解帶
明識生神章髙遊無終敗玄景曜雲衢
跡超神方外應感無方圓聊以運四大
研心稽首誦衆聖共稱快
九天生神天尊
第九錬
志心皈依奏請
无上大羅天无鞅玄臺中無想無結無愛天

尊
焚錬神符
無結固無情玄玄虚中澄輪化無方序
數來亦叵乗誰云無色平峩峩多丘陵
㝠心縱一徃髙期清神徴良遇非年歳
劫數安可稱浮爽縁故條返胎自有恒
靈感洞太虚飛歩霄上氷津趣鼔萬流
潜凝眞神登無愛固無憂髙觀稽首昇
九天生神天尊
具位(臣)某仰謝

三寳至尊九天上帝(臣)幸承昌運叨際眞風
宻謝恩慈法乾坤而化育廣施濟度運經緯
以裁成重念亡故某降炁天關流形人境賤
形神渉塵垢巳䘮失於玄宗取死壞離本根
遂顚迷於妄趣是以體玄元之至化運靈寳
之眞機坎實離虚升水降火剥隂柔而陶魂
魄圓滿眞身復陽徤而返胞胎光明本相出
輪廻於五户脫流轉於三途受錬更生廻骸
起死實帝三天之䕃溥淵九地之恩更願證
果周圓傳符授戒超凡入聖與道合眞法衆

運誠賛揚功德
九天稱慶天尊
侍職引旛詣法座前
咨爾眞靈部衛亡故某來詣座前傳符授戒
返胎更生
扶桑啓靈運鬱鬱吐青芽妙用流金母
和合自然葩神炁凝九宫靈物耀絳霞
自然生人道㝠寂契仙家
九天稱慶天尊
見前亡靈結炁生神還眞復質聞經聽法通

微悟玄旣承大道之洪恩當禀上眞之慈訓
澄思注念諦聽奉行蓋以九天之炁生其神
三光之炁育其質黃白相致混沌合形六甲
周流五行交感法天象地含隂吐陽萬象森
羅千眞備列旣尊且貴天地同仁是以首爲
崑崙髪爲星辰眉爲華蓋眼爲日月鼻爲天
柱耳爲天聦口爲天門靣爲天鑑五嶽四瀆
八海九江一元二儀三光四象五行六律七
元八景九宫十方莫不備焉皆天道應妙至
神之滋生也所以德虚正念陶洗端思聚炁

養神招神合形心無苦惱身有光明自然升
入無形逍遥永劫或狂躁役志混濁存心傷
氣疲神奔神散炁關擾動萬竅失迷即使
魂魄沉淪三途流動靜善惡隨念升沉不
可忽也今當遵依法宣示戒條導滌昏蒙
開通智慧可辭塵綱永證法輪法衆運誠稱
揚妙範
智慧頌
智慧起本初朗朗超十方結空峙玄霄
諸天挹流芳其妙難思議虚感眞實通

有有竟不有无无无不无
又
智慧常觀身學道之所先緲緲任玄肆
自然録我神天尊常擁護魔王爲保言
晃晃金剛體超超太上前
又
智慧生戒根眞道戒爲主三寳由是興
髙仙所崇授泛此不死舟倐忽濟大有
當此說戒時諸天皆稽首
道本虚中戒惟正已持純一而端恪屏浮穢

以精專清靜根塵却除魔惱脫俗趨幻離妄
明眞濟度迷津戒爲良筏提携苦海戒作慈
航自錬魄於洞陽即返生於太漠胎英入妙
神炁回靈孰非戒之神竒功用也蓋自元始
法王慈悲教主希夷養素空碧錬眞矜萬類
之沉淪示九天之科戒倘能勤心持受潔志
操修生則貴炁養神保身固命死則聚神返
炁登眞復靈内外清虚始終快逸永與道合
保天無疆豈不樂哉今當恭依經㫖宣演妙
戒先皈三寳次授戒條法衆運誠人各恭信

億劫化應天尊
第一皈依
混洞太无元髙上玉皇之炁无上自然天寳
第二皈依
赤混太无元无上玉虚之炁无上自然靈寳
第三皈依
㝠寂玄通元旡上玉虚之炁无上自然神寳
三寳旣巳皈依大戒今當諦受
北帝頌
善哉元始尊衆生慈父母頃光紫微宫

曲映九幽户峩峩丘寒庭廻照廓氷浦
炎炎烈火燄霈然灑法雨圓通大哀智
常善濟衆苦㧞度長夜魂今得稽首禮
第一戒者忠孝國君師資父母
第二戒者仁慈百品衆生昆蟲草木
第三戒者敬奉天地日月星辰
第四戒者欽奉三洞上經一言一偈
第五戒者尊仰一切仙聖神靈
第六戒者愼損三寳物色
第七戒者和顔恱心忍辱修行

第八戒者端眞謹潔清心淨體
第九戒者勿生嫉妬隂謀詐妄天人含生
第十戒者不得㗖食辛膻腥臊葷穢
第十一戒者不得大醉浮狂呌喚
第十二戒者不得評論一切是非髙下
如上十二戒乃九天帝尊金口宣演佩奉者
升入九天輕慢者墮入九地今對亡靈依科
傳授切宜審聽終始勿忘次有十二大願乃
成眞之梯階志心宣傳尤宜諦聽
第一願者願三寳流演化及一切普使知聞

第二願者願供養片善師資不闕常遇提携
第三願者願修齋奉戒圓成無諸魔試
第四願者願竭力竭財建立道堂救恤貧之
第五願者願賑接山林學眞使功不替
第六願者願拂拭三光五行常得明朗
第七願者願普開九幽魂神皆得超生
第八願者願潜胎處卵濕化普遂生成
第九願者願萬品枯朽皆得再榮
第十願者願救度劫災時厄永保平安
第十一願者願制召萬靈升降鬼神

第十二願者願依訣修行功成行備骨肉同
如上十二大願乃九天帝眞玉音流誦普使
天上人間陽神隂鬼平等一心堅固受持願
心不退諸天稱慶千生萬劫常植經教不墮
輪廻清衆運誠稱揚奉戒
奉戒頌
道爲無心宗一切作福田立功無定主
本願各由人虚巳應衆生注心莫不均
大聖崇至教亦由雨降天髙陵靡不周

常卑故成淵海爲百川王是能舍龍鱗
萬劫保智用豈但在厥年奉戒不暫虧
世世善結縁精思念大乗㑹當體道眞
十二戒旣巳受持十二願復堅佩奉乗心專
恪勵志精修自得智慧妙圓清淨無漏諸塵
永脫升入眞仙然大戒科條皆包世諦何也
衆生深入塵縁流蕩忘返形雖變滅心病未
除故上聖髙眞以生前所當戒者毉其病使
去病根在心政宜䟽瀹生生世世念想不忘
出入起居常依正道戒旣受矣願亦如之萬

業消鎔六根清靜精思陽梵駕景飛玄旋行
紫極之宫洞妙金華之境今者敷揚戒願巳
按冲科更就齋壇給牒爲據所給符籙并用
告宣
宣戒牒宣金書寳篆
向來給授符牒巳獲周圓伏請悟道登眞超
凢入聖逍遥自在徑上南宮返胎更生轉神
證妙少須發遣保舉登天
寳華圓滿天尊
(臣)聞二儀布化九炁凝神千眞聚㑹於三宫

萬象森羅於六府百關和暢九竅開通魂靜
魄寧神清炁爽所錬亡魂仗兹良因隨果受
度得爲眞人(臣)等草茅賤類螻蟻微軀輙膺
命以求眞仗鴻慈而濟物䖍伸懇悃普被恩
光乗大道之甄陶涵萬天之景貺伏望雲車
風馬却返於層霄玉蘂珠華飄零於碧落(臣)
等仰謝
天恩下情不勝激切攀戀之至
回軿頌
回軿五雲輿騰駕九章歌倐忽升天逺

醮壇香氣多玄恩覃宇宙福禄遍山河
緬想神仙路逍遥上大羅
謹召九天普度院守雄抱雌二大將本靖主
將副將護道監壇諸大元帥疾速部衛亡故
某人上詣朱陵火府上帝有敕風火無停玄
壇功德具有牒文謹當宣示
宣功德牒宣天門劵
宣命魔前驅符
亡故某騰光南上離暗北酆禮道禮經禮師
一眞日皎錬形錬神錬炁萬妄風清兹登寥

廓之郷徑達虚無之境寳戒眞願銘鏤不忘
玉劵金符佩奉無忽敕眞靈而護送命將吏
以衛扶飛歩雲衢永無輪轉好去好去母怠
母荒
送靈如儀


靈寳領教濟度金書卷之八十一













