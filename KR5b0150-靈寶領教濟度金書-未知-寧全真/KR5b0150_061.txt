










靈寳領教濟度金書卷之六十一發三
　　　洞微髙士開光救苦真人𡩋仝真授
　　　靈寳通玄弘教水南先生林靈真編
　科儀立成品(淨供/合用)
　　玄都大獻玉山淨供儀
　　　門外設香案
　　　清衆序班召魂
伏以天性虚靈奚有去來之迹地塵翳幻爰
彰終始之形迷雲惟滓於三明慧日斯離於
四大業輪葉葉堪嗟巳死之元神𡨚網鱗鱗

孰軫未生之祖炁泛驚濤之飄蕩走峻坂以
馳犇快樂福堂報盡尚趨於惡趣悲酸罪壘
期超猶履於畏途鬼畜酬嗔神人暫喜回眸
萬劫昧兔角之真空轉盻千生慘羊腸之妄
垢誰爲援溺庶俾凌虚惟
三天敷定慧之光則九地歩真常之景今有
齋主某人筵開大獻壇輅洪慈仰致敬於聖
賢俯宣仁於品彚排空御炁巳飛役將之金
符倒景騰霄諒煥召靈之玉勑悉風行於六
道巳雷動於四生上窮碧落下黄泉遍提萬

𩔖右秉白旄左黄鉞嚴制群魔關津無阻遏
之虞里社禀送迎之令兹也靈光鬱勃梵炁
彌羅珠星隱隱於踈林銀漢輝輝於逺岫天
門肆闢九霄垂浩蕩之恩地戸遐開諸趣切
提携之望甘露降而醍醐味雋靈風扇而道
德香浮冝申命於神威俾疾徼於靈識帝恩
無外壇律有嚴法衆運誠依科攝召
　　　灑淨
　　　誦甘露呪
泠泠甘露滋法味難思議騫香流七真

㝠㝠何生疑受此法食者生天登紫微
　　　持旛出門外向鬼門立
伏以將天炁而制天魂體該妙有開鬼關而
來鬼爽聲契虚无靈旛䫿颺於空中寳鐸琳
琅於雲際或逺或近如聞謦欬之音若有若
發三二
無恍曵歩趨之影精神所致形魄潜孚庸歌
普召之玄章宻動回靈之丹旐
　　　衆歌
　太隂㝠㝠黒波重中有羅酆六天宫
　萬鬼成羣痛哀泣悲惱毒烈太惡崇

　无上洞音徹九夜飄飄吹下慈悲風
　吹向𡨚魂召億魂聞者奔赴寳壇中急
　急如東華夜光召魂律今攝
伏以精魄强而遊魂爲變本有英明形貌皺
而見性不移初無生滅循環雖分於六道精
微實貫於一元寳範遥宣若認陽聲而應感
靈旛髙裊似瞻華表以歸來返炁聚神歸真
復命載歌祕語遍召隂儀
　　　衆念
北酆萬鬼羣六道苦沈淪江海山嶽中

幽魂長㝠昏太乙玄元壇王音降至尊
普召悉來赴咸悟如生存急急如
上清靈寳召魂律令攝
伏以凝空洞而有别體祖炁飛浮赴期歸而
返故根靈光照耀奚分於善道惡道靡間於
旁生正生上下四方既追㝷而迅速前後三
際諒弃赴以徬徨永超地禁之幽克履天常
之煥三歌玉範庸格遊魂
　　　衆念
一炁生萬物萬物歸一炁吾復統一炁

再使萬物生故知一炁中不復失吾意
攝召汝真靈諦聽慈悲旨
伏以一炁盈虚孰測鬼神之情狀五行聚散
奚𧇊性識之精明靈光璀璨於瑤空道炁玲
瓏於瓊宇銅烏轉午玉兔凝霄陽靈隂靈檄
神真而下赴故鬼新鬼偕爽魄以均臨各生
慶幸之心普暢歡欣之願冝依壇律恭召真
儀臨清靜之法筵受慈悲之開度
　至心召請一切天仙道等衆及其眷屬惟
　願仰承三寳力今夜今時齊附靈旛來赴

　玄壇和受兹開度功德
　至心召請一切神明道(同前)
　至心召請一切人倫道
　至心召請一切地獄道
　至心召請一切餓鬼道
　至心召請一切畜生道(結並/同前)
六道㝠靈既來遊於陽境四生猥劣幸脫迹
於隂郊極目而夜月茫茫凝眸而晚風淅淅
山林藪澤萬神録送於游精郊野丘墟列將
搜尋於苦爽墮邪途者三十六𩔖失正命者

二十四門筵啓玉山冝幽沈之普召恩頒金
闕盍㝠漠之均提願振肅於精神姑停留於
歩武伺徼諸趣普侍羣靈同朝
楓陛以參真共詣蘭場而受饗真光遍覆寳
範遥揚敬唱祕章庸伸感格
　隂陽爲炭𠔃天地爲爐陶魂鑄魄𠔃南機
　北樞四大分離𠔃奔飛萬炁㝠㝠漠漠𠔃
　歸根虚无太上慈悲𠔃返攝遊炁太一混
　合𠔃百神來居迴骸起死𠔃五行造化歸
　真歸元𠔃復汝本𥘉感此徬徨𠔃無遲無

　逆賜汝靈書𠔃飛凌玄都急急如神虎夫
　人召魂律令攝
伏以天地隂陽之變轉輪真機死生夜旦之
常循環妄業秩秩羣靈之渺莾幽幽萬姓之
泬寥水逝不回均棲身於寒谷舟藏何在皆
寄迹於㝠郷人間之日月巳非世上之春秋
永隔顛㝠萬劫罔思利渉於慈航沈滯千齡
弗念陸沈於覺海幸蘭場之照夜欣蘂簡之
頒春將翺將翔冝躡神光而莅止相呼相喚
願乗聖彩以來臨其有御籙膺圖繼圓盖而

制六合履符乗運裂方輿而䩗九州椒房昭
彤管之輝茅社耀紫泥之寵萬鍾禄貴端劒
履於槐庭九鼎威尊奮鉞旄於柳塞文擒鳳
而古今第一武揚鷹而宇宙無雙其生也禀
霄漢光嶽之精其死也佐經緯玄黄之運願
迂飇馭俯御塵樊爲接引於羣迷以昭宣於
萬化其有雲扄霞岫探道德而葆玄元月嶂
煙巒樂菩提而味禪蛻或厭膏梁以精進或
棄鉛華以勤修或藜錫經行心希五施或蒲
團宴坐志勵十齋或守戒定慧以俱圓或混

精炁神而入妙或永劫探玄珠於象罔或中
道滓白玉於紛葩皆脫隂塵咸翔陽景願提
携於後覺俾紹續於前修特降芳筵庸歆菲
供其有操觚弄翰秀擢儒林繫綬綰章榮聮
仕版或効顰東陵而學圃或襲迹南陽以躬
耕或隴畒雲聮操犂鋤而櫛風沐雨或舟車
日闢歷江湖而挾霧披霜或習𡵨黄神聖工
巧之傳或精𡊮李靈竒變通之授或風斤月
斧業超匠石或雲笙煙笛技冠鈞韶六藝箕
裘百工陶冶心惟期於温飽志豈羡於輕肥

雖無善業以升天亦之惡縁而墜地普乗芝
檢來赴蘭場其有變朱墨以舞文虎扉威凛
艶綺羅而鬻巧鳯閣香融業屠劊而恣殺心
典庖厨而戕生命飛鷹走犬操網張羅雖生
前之口腹貪饕諒死後之形神淪墮既縈幽
暗膺苦惱於千齡幸沐靈光際歡欣於一旦
來聞經而聽法爲解咎以除𡨚以至九野之
中八紘之内際天所覆極地所載遐陬僻壤
萬姓四民士農工商衣冠俗𩔖文武醫卜男
女耄倪孤滯億名沈淪干姓或有主無主或

凶終善終或炎火燒焚或江河没溺或虎狼
食啖或蛇虺傷殘或霜雪涷凌或雷霆震擊
或凶荒殞命或牢獄喪身或盜賊殺傷或刀
兵殘害或木石壓損或道路傾摧或王法死
亡或訟庭怨恨或鬼神執滯或軍陣誅夷或
自縊自殘或投河投塹或中蠱服毒或飲炁
含𡨚或呪咀勾連或仇讎執對或財命纏繞
或盟誓牽縈或神識顛邪或肢體零落或瘟
疫瘧痢或癆瘵㿈疽或傳癩傳尸或中風中
氣或拳攣癱瘓或瘖瘂盲聾或髫齓喪生或

胎産殞命或生遭䧟害或死受釘埋或惸獨
孤鰥或奴婢厮役或尸柩焚毀或墳墓夷陵
或舊塚頽塋久𧇊祭祀或他郷客路近缺烝
嘗或曠野潜形什什伍伍或寒林寄影兩兩
三三或雨暗風悲怨聲來往或天隂月淡幽
影縱横無極無窮無邊無量覉魂旅魄飛爽
遊精乃至山巔水涯魑魅魍魉林幽麓際祅
怪㝠靈鱗介羽毛胎卵濕化蛸翹蠢動喙息
跂行若有情若無情若非有情若有想若無
想若非有想若有色若無色若非有色寓形

宇内一切衆生均聆寳鐸慈悲之音各認華
旛光明之景疾辭黒壘來覲玄壇領
金闕之洪恩歆玉山之淨供法衆運誠至心
召請
　至心召請九州十道儌外寰中原野丘墟
　㝠陽水陸山林城郭村落泉源滯魄孤魂
　幽靈惡趣二十四門苦爽三十六道傷亡
　惟願仰承三寳力今夜今時齊附靈旛來
　赴玄壇和受兹開度功德
陽華散彩隂景騰輝萬𩔖靈儀既雲臻而霧

集諸司將吏冝風動以霆奔恪殫部衞之勞
疾罄監臨之績調伏貴賤母凌暴於孤寒和
合𡨚親俾齊同於慈愛游泳玄元之聖澤涵
濡靈寳之真光無傲無華肅容旅進有嚴有
翼潔已翔趨先爲復質以全形庶獲登真而
度命謹召守雄抱雌二大將各按所部部衞
六道四生諸𩔖幽魂等衆隨我神運齊到帝
前整具形神朝真受鍊法衆運誠慈悲接引
　　　慈悲接引天尊
　　　引旙詣法師座前

　　　宣呪
幽魂及苦爽死魄與隂靈遊蕩幽㝠域
喪失天地根我以元始炁反復汝胎嬰
聚魂鍊尸魄鍊陽去九隂元始召魂章
斡運南北辰陶鎔坎離問顛倒結胚腪
勿滯愛河浪流蕩生死門隨我元始炁
斷絶苦迷津悟理玄元道離合自成真
出入无爲地常居天地春逃形九天關
不墮於苦輪來赴玄壇鍊隨章心自明
我聞天形道貌輝輝而混合百神海欲波情

翳翳而奔飛萬炁惟昧有无於真妄斯分聚
散於死生興言本始之初俱混希夷之妙金
花鬱勃凝陽粹以毓天根玉𣗳扶踈落隂精
而超地帶三彭振伏二竪驚馳自𡨚魔剖破
於藩籬致塵㓂震凌於宫府風火寒暑燥濕
之變莫際九還夢幻泡影露電之如遂臻五
解回首三途之展轉驚心六趣之漂流深可
悲矜孰爲援拯今有齋主某人修奉玉山淨
供仰承
天渥俯罄民衷靈光開宇宙之春玉符誕布

恩詔啓幽㝠之旦金簡周敷徼萬𩔖以均臨
檄羣靈而齊到頓還舊觀快沐新釐然念報
對多𡵨品𩔖不等自善道來者冝停容止自
惡道至者盍整形神或死後肢體之未完或
生前疾病之未治或懷𡨚對或抱震驚或易
失於正途或巳淪於異𩔖非假攝化曷復真
元我以膺籙御圖憲天體道竭誓微忱而度
死式昭大德之好生會道運神恪遵玉訣承
流宣化式籍玄曹俟反景以回靈當觀光而
序進參朝宸幄嚥味芳筵稽首皈依召役如

法
　　　回靈養素天尊
謹召靈寳玄局火鈴大神玄靈大神羯磨大
神疾赴玄壇向來召集幽魂有乆縈地獄枷
鎖未去繫索未除衣冠不備之衆願乗符命
隨我神運速爲拯濟俾苦具解脫衣服周圓
　　　宣去枷鎖斷繫索借衣符(三道)
幽幽㝠㝠罪根流營長夜腥霧萬劫沈零
玄元施化金馬驛程枷鎖消散形魂肅清
衣冠周備生根命靈飛升太漠身有光明

天尊慈化五炁交幷
　　　回靈養素天尊
謹召靈寳玄局開咽潤喉靈官疾赴玄壇向
來召集幽魂有久墮隂鄕夙抱飢虚咽喉枯
槁之衆願乗符命隨我神運速爲拯濟俾重
樓流潤飲食宣通
　　　宣開咽喉符
浩浩㝠㝠太上靈泉潤枯育物流注自然
神津生液澄清太玄生魂育魄靈𤓰綿綿
清靈保命猛火施烟華池浩渺莫測其源

育嬰耀化三炁飛天
　　　回靈養素天尊
謹召靈寳玄局全形復質靈官青帝護魂君
白帝侍魄君赤帝養炁君黑帝通血君黄帝
中主君疾赴玄壇向來召集幽魂有生⬤惡
報肢體不完死非正命形骸零落㝠關考掠
身軀壞散之衆願承符命隨我神運速爲拯
濟俾骨肉完全經絡聮續
　　　宣十續符(十道)
　　　宣五帝全形符(五道)

玄靈妙光廓落三元内灌臓腑外養身田
斷者爲續欠者爲全盲者得視聾者得聞
病者得甦弱者得痊生生咸遂大化無邊
乾元宻運四象吁員
　　　回靈養素天尊
謹召靈寳玄局脫形離苦靈官九天普度院
真人將軍疾赴玄壇向來召集幽魂有身墮
異𩔖形受旁生之衆願乗符命隨我神運速
爲拯濟俾脫離苦報還復人身
　　　宣脫形離苦符

　　　宣攺形易貌符
元始慈勑普度无窮智慧法水流潤神通
畜生異𩔖惡業所崇一灑神變苦趣形空
羽毛鱗介飛質潜蹤均還人身冠帶潔豐
聞經聽法上朝仙宗
　　　回靈養素天尊
謹召靈寳玄局主胎大神變胞大神助生神
君順生神君分胎功曹主産功曹六甲符吏
催生童子疾赴玄壇向來召集幽魂有懷胎
殞命未産喪生之衆願乗符命隨我神運速

爲拯濟俾子母分離炁體康復
　　　宣監生符
宣下胎符
返英育靈正胞鍊精釁縁執對惡業交并
女爽抱胎未離身形今日鍊化母子速分
玉嬰金光腥穢沈零巳生未生皆得生成
五臓調泰關節和平
　　　回靈養素天尊
謹召靈寳玄局天醫六職尚藥靈官治病功
曹疾赴玄壇向來召集幽魂有疾病亡身凶

惡喪命生前痛毒死後沈淪之衆願乗符命
隨我神運速爲拯濟俾形神完整榮衞調和
　　　宣天醫符
　　　宣醫治二十四𩔖幽魂符(二十/四道)
五文開廓普植神靈聾病開聦盲者目明
瘖者能言跛痾起行久病痼疾一時復形
老壯少强髪黑齒生四百四病永保安寧
玉帝至真雲芝灌精
　　　回靈養素天尊
謹召靈寳玄局逺離怖畏靈官疾赴玄壇向

來召集幽魂有雷電震繫覆舟墜馬戰闘殺
戮精靈執讎魂魄飛揚形神怖畏之衆願乗
符命隨我神運速爲拯濟俾精神强盛志炁
安和
　　　宣離怖畏符
天帝命靈太一觀形六虚九素生根孕英
飛雲流珠洞耀杳㝠精爽遊散攝炁回嬰
神力潜化周遊玄經慈悲廣覆大道開明
死骸回童乗運齊征
　　　回靈養素天尊

謹召靈寳玄局解𡨚釋結靈官如意萬司解
釋𡨚對大神疾赴玄壇向來召集幽魂有呪
咀執對𡨚憎報復之衆願乗符命隨我神運
速爲拯濟俾怨恨開釋慈愛齊同
　　　宣解𡨚結符
　　　宣淨明解𡨚十符(十道)
隂景長夜幽幽㝠㝠億劫無光黑風飄零
元始開化諸天齊明玉符所至萬神敬聽
𡨚結解釋執對和平業垢消蕩斬絶地根
身乗玉虚上度福庭

　　　回靈養素天尊
謹召靈寳玄局能談善說靈官疾赴玄壇向
來召集幽魂有自失正途樂從邪道故生迷
戀罔知解脫之衆願乗符命隨我神運速爲
拯濟俾捨邪歸正離妄求真
　　　宣捨邪符(二道)
洞玄施化渺渺大羅周遊六合祖炁敷華
赤書玉字弘濟愛河九幽昬煙滃濛天和
開通慧智神功浩多太上有勑正道常華
速離返觀永歸仙家

　　　回靈養素天尊
萬病蠲除風掠秋雲於碧漢千𡨚解悟日溶
曉露於清霄況體魄之周圓復神魂之澄正
上承
帝力下藉神功第惟久隔陽光夙淪隂昧瓊
樓丹室多凝死炁之塵紫戸玉門難復生神
之景盍遵蘂簡爲煥芝符飛元聚神復神神
於本蔕命靈攝炁反炁炁於故根運太極之
樞機賛先天之槖籥凌騰耀景羅絡成人
　　　回靈養素天尊

謹爲幽魂攝降玉清混元生腎生炁生精少
隂之炁生心生神生榮生志少隂之炁生肝
生魂生筋生骨厥隂之炁生肺生魄生衞生
毛髪太隂之炁生脾生肌肉生意四肢太隂
之炁生膀胱生水胞太陽之炁生小腸生水
道太陽之炁生膽生汗少陽之炁生大腸生
谷道陽明之炁生胃生水源陽明之炁生三
焦生三宫少陽之炁生心胞絡生百脉厥隂
之炁灌注身中周流遶布俾形體整具經絡
完成

　　　宣混元十二化生符(十二/道)
陽明景精隂貫陽形内結外續一炁神凝
五回七轉流運黄庭九九華敷經絡纏身
二景九陽混合百神流攝九宫八卦分形
元始混化整具形神
　　　回靈養素天尊
炁以全形炁聚而形亦聚神以御炁神留而
炁亦留一合三成三凝一化歸根復命幸五
炁之流華保真固靈冝萬神之耀景再行招
攝庶返生源

　　　回靈養素天尊
謹爲幽魂攝降玉清大洞腦神泥丸赤文混
洞嘘嘘君左目神通光玄㝠君右目神晨嬰
隂精君舌神騰陽正生君心神玄珠玄玄君
肝神青帝孟光君脾神紫庭延澤君肺神皓
洞黍成君賢神太淵飛都君隂神續命伯强
君胞神元常秋夫君胎神含生宣和君結神
九華遐彦君節神杳浩空猷君血神中幽良
弼君精神元除祝祝君炁神元英毳毳君神
神天生靈父君命神正中幽田君安鎮身中

周帀羅布俾宫室全復神炁固凝
　　　宣大洞十八生身符(十八/道)
玉符鎮勑大洞自明白雲流布靈神降身
五方混合玄上之精充布五臓六管鮮明
内灌外溢表裏俱清滅穢招真身飛太靈
生根永固周旋天經
　　　回靈養素天尊
若𡨚若病心爲機關曰炁曰神心爲郛廓心
空則二妄何有心靈則一真可全幸承
天寳之慈輝獲脫地塵之暗垢隂陽攝聚雖

復質以同流性命圓明冝回光而返照庶得
真元獨露妄有潜消神炁相保於身中𡨚病
永離於形表願精䟽㵸母再沈淪更振肅於
襟期即舒徐於歩武均澄芝字恭赴蘭湯守
雄抱雌二大將各按所部部衞諸𩔖幽魂隨
我神運前詣浴室伺候沐浴
　　　清水度魂天尊
　　　引旙至浴室前立
伏以光騰三景煥銀漢之靈芒慶藹五華挹
瑤崑之神景龍負瓶而蘭池湛湛鳯灑枝而

蓮沼輝輝定水風涵灌沐一真而玉皎道山
霞潤潔清萬妄以金澄大哉變化之玄至矣
靈通之妙今有齋主某人修設
玄都大獻玉山淨供檄召萬𩔖還返一源切
慮歴劫寒都多生㝠境客塵滓性尚纏繞於
生前業垢縈心益溟濛於死後昬霧鎖重泉
之杳迷煙籠積夜之幽幸藉陽光獲超隂暗
匪降黄華而浴質曷朝丹禁以升神仰惟道
炁充周宸輝羅絡願分靈於神水更申飭於
真曹布蘭湯清淨之花霏煙滃藹飛芝液慈

悲之水寳梵騰凌疾澄衆垢以逍遙爲洗羣
迷而容與見前清衆同爲讃揚
巍巍道德尊功行巳圓齊降身來接引
師寳自相携慈悲灑法水以用洗羣迷
永度三清岸長辭五濁泥
　　　　宣變浴室符
儀璘耀彩經緯騰輝金童灑七寳之華玉女
灌五香之瑞冝恢神化爲滌真源謹召靈寳
玄局濣濯司靈官天河東井君浣濯夫人部
領幽魂分男女兩班入左右浴室隨我神運

自在沐浴
　　　天河灌沐天尊
　　　宣沐浴蕩穢符(即蕩/形符)
扶桑合明七元流精光布三景天河四傾
清神去垢輪轉五行日有赤童中蔵陽精
光芒潤耀混合交并東井黄華玉醴金津
澡鍊魂魄日月髙奔
　　　宣沐浴清塵鍊真符(即孤魂/沐浴符)
日精月華甘露金泉經緯羅絡四象光圓
今日沐浴清塵滌源元始符命洗蕩宿愆

左輝東井右挹丹淵流灌飛灑泠泠自然
乗晨鍊化上朝瓊軒
　　　宣沐浴澄神去穢符(即返/生符)
天炁澄清五色髙明玄黄施化沐浴玄精
三晨朗煥五緯交迎胞胎結節洗滌氛營
光鮮萬炁靈漿自生玉樓金室祖炁流行
惡對落滅寳梵雲征
　　　天河灌沐天尊
灌金泉玉醴以澄神旣端容止被霓裳羽衣
而映質冝儼威儀耀五銖而隨意粧嚴佩三

光而稱性周遍謹召靈寳玄局巾笥司靈官
攝化司靈官青玄仙衣玉女仙帶玉女部領
幽魂變化衣裳嚴新冠帶隨我神運自在佩
服
　　　金容出世天尊
　　　宣變衣符
九曜扶衰真炁變衣四時合衞五緯交輝
炁分羅綺綵集宣威六合扶挾三炁玄微
至真煥爛仙女齊飛雲章冠帶嚴潔天機
圓華素明元始慈悲

　　　宣化衣符
金晶冶鍊炁散玄黄沐浴丹池真炁芬芳
二景冠帶天爲隱蔵左振玉佩右策金璫
浣除諸穢遊行紫房雲霞鮮耀飛玄羽章
九輧洞煥流金振芒
　　　宣普化衣冠符(即天皇/象符)
梵炁彌羅三光洞符玄黄煥彩沐浴雲波
今日冠帶神景交和六銖輕清八芒流華
身不受塵混合天樞旋歩雲綱豁落玄圖
靈寳玉文道炁相扶

　　　金容出世天尊
靈泉瑩質寳飭華躬沐浴而宿垢潔清冠帶
而新衣濟楚飄飄舉動乗靈光而揺曳徐行
湛湛歩趨躡神輝而蹁躚讓畔男左女右少
後長前盍端肅於一忱即肆覲於三寳守雄
抱雌二大將各按所部部衞幽魂齊到
帝前至心朝禮
　　　十方靈寳天尊
　　　引旙詣大道前
伏以蒼蒼正色仰金闕於碧霄渺渺大羅聳

玉京於紫漢孰凌虚而倒景能飛歩以朝元
惟瑤壇法象於龍墀而寳座空浮於獅御借
盈尺地可殫事上之恭露方寸天冝潔由中
之敬見前衆𩔖久淪隂暗幸履陽光被服陸
離覩容儀之端潔𡨚愆飄忽碩神炁之周迴
澄死去之業形還生來之本相喜從民欲實
荷天恩潔巳造朝爰仰瞻於象魏齋心肆覲
期俯罄於蟻衷少酬化化之恩庸謝生生之
德雲鏞朗徹月磬舒徐法衆讃揚幽靈朝禮
　　　引旙朝禮至心朝禮

无上至真道寳大聖元始天尊至心朝禮
无上至真經寳大聖靈寳天尊至心朝禮
无上至真師寳大聖道德天尊
望天關而稽首虎拜勤拳扣
帝闕以傾心鳬趨肅穆旣覲祥雲之座可趨
甘露之筵惟玉山供儀先獻陳於真聖俟瑤
京玄澤方回施於幽靈冝辭芝陛以回形姑
詣茭城而隱迹候聆呼召即歆雲霞之珍羞
母自蹺踰有越雷霆之憲令守雄抱雌二大
將各按所部部衞幽魂徃詣茭郭伺候受食

　　　十方靈寳天尊
　　　引旙詣茭郭
　　　衆於斛前立班
伏以宫結紫煙三寳御虚无之座臺流朱日
萬真策空洞之輪上混景於風雲下依光於
日月扣瓊萬舞龍厨羅六甲之珍佩玉聮班
螭陛映三辰之粹敢耀人間煙火食冒儕天
上雲霞羞翹格洪釐曲歆丹悃念蘋繁可薦
依俙嚮帝之恭顧黍稷非馨髣髴事天之敬
尚祈粹穆特賜感通今有齋主某人修奉

玄都大獻玉山淨供肅按瑤圖弘開瓊席上
奉
三寳中普供於聖賢下賚羣神希回施於品
𩔖仗慈光而變化徼梵炁以靈通金玉層層
耀霏煙於几席珠珍錯錯凝寳霧於尊彛伶
華奏鈞璈之音符寳擁龍華之仗竒花錯落
異果騈蕃瓊瑤映香飯之光琅玕騰寳漿之
炁伏望玉毫逺照金景來臨灑法雨以飛空
耀慈雲而擁布千真圍繞翼轅嚴九鳯之吟
萬聖周迴啓駕肅八鸞之唱皆依次第恪副

邀迎俯歆芹采之忱庸鑒葵傾之悃芝壇備
物蘭鼎騰芳法衆運誠至心奏請
　至心奏啓
无上大羅三境至尊三寳上帝昊天玉皇上
帝願運慈悲流光法會
　皈依无上大羅境三寳希夷福慧尊
　道炁鴻濛羅五億靈光鬱勃覆三千
　琅函瑤笈開玄運玉局琳房暢妙言
　願降慈悲歆菲薦回資幽夜惠無邊
　和不可思議功德

　至心奏啓
東極青宫大慈大悲太乙救苦天尊无上九
天上帝三十二天上帝五靈五老十極十華
應化分身無窮無盡天尊上帝太虚太極太
霄空洞雲衢霄𡼑天胎靈神玄斗華神八靈
三素承天象極開德宣符上宰鼎司兩臺公
輔左省右武内班外聮五帝四司三官四聖
天曹列職星曜真靈南丹洞陽東華神府流
傳至教三洞尊神東西南北四維上下過去
見在未來正法慈悲救苦左右侍真經籙法

部無鞅聖衆主執禍福採訪巡遊靈局真司
一切聖賢願運慈悲普臨法㑹
　皈依上界天中貴萬帝森羅梵炁居
　紫極巍巍提化籥亥班奕奕賛神樞
　聖真仙業分三境日月星光照八區
　願降慈悲歆菲薦回資幽夜潤飢虚
　和不可思議功德
　至心奏啓
雷霆主執風雨職僚善惡權衡玄虚真宰五
嶽聖帝洞天福地靖廬治化得道真仙本靖

靈官將吏齋壇防禦傳言奏事承宣典吏受
事功曹効職真靈十方主者九州社令里域
五道司命神靈盡玄虚界一切聖賢願運慈
悲普臨法會
　皈依中界玄虚際風雨雷霆體好生
　上翊玉宸慈棹鼓下提金粟慧燈明
　權司萬化分滛善威耀三靈定德刑
　願降慈悲歆菲薦回資幽夜溥惟馨
　和不可思議功德
　至心奏啓

北隂玄天酆都大帝水府四帝泉曲神君江
河淮濟四海八溟川澤潭洞主執神祇九壘
九幽拔録掾吏地水二府官僚主宰願運慈
悲普臨法會
　皈依下界幽寥際風澤承天浩莫窺
　聖憲霜明司鬱絶神章日赫典歸墟
　八圓槖籥秋潭似九軌權衡曉鑒如
　願降慈悲歆菲薦回資幽夜澤之餘
　和不可思議功德
空浮雲盖聖真臨三秀之筵霄映風驂神靈

御五明之席分一炁於妙道流七津於鶱香
瓊饌瑤漿象天厨之鬱勃琅華琪果來仙境
以玲瓏依依庸敬之旌切切克誠之享光風
耀彩願千真宴景於雲霄甘露流華俾萬𩔖
承光於澤壘洪恩浩蕩丹澤熒煌流智慧之
真光下提愚昧回慈悲之法食俯施幽㝠庶
承天渥之餘均脫地輪之累空歌振響梵唱
騰和激揚鳯𥲤之鳴晻藹龍篝之粲望停鹵
簿爲駐虚无即監真而度生庶迴骸而起死
仰惟大道曲賜鑒知

　　　十方靈寳天尊
　　　衆官就坐
伏以降靈光開昏暗帝渥雲滋回法食濟飢
虚宸恩雨施仰威顔之咫尺敷德悃之再三
冝提品彚以開春庶饗珍羞而不夜守䧺抱
雌二大將各按所部部衞幽魂來詣法筵伺
候受食
　　　弘濟無邊天尊
　　　引旙詣斛前
我聞象帝之先凝真精而獨運開天之後鼓

元氣以同流分有物有則之靈禀无形无名
之粹迴黄抱紫胤火棗於玄關出青入玄毓
交梨於丹谷渴飲黄華之雲液飢餐玄蘂之
烟芽沖漠留丹希夷養素髙歩隂陽之表性
命雙融超靈經緯之中形神俱妙奚驚心於
六趣曷喪魄於三途自倐忽鑿七靈之扄致
英元離五神之御華池風動資九榖以頥形
玄谷煙生假百昌而胤質況生根淪於夜壑
而死蔕昏於寒庭慘慘千齡幽幽萬劫雖形
歸臭腐若無假於飼飴奈心本神竒莫遽忌

於餔餟是以
虚皇教主元始法王駕八景之琅輿擁五華
之寳御靈風九奏飛龍遊戲於玉林慶雲四
纏神鳳激揚於金籟紫霞羅絡碧霧流明因
仙真啓請之勤敷靈寳廣大之㫖謂流吹惡
道悲莫悲於飢縈而羅敷善縁歡莫歡於食
施有玄都大獻之訣實清微普度之恩異果
竒花寳漿香飯立山盤於空界象雲厨於天
中供
三寳奉千真圓虚廣獻徧群神徼十極方澤

均沾以兹法味之希夷回施幽途之沈滯庶
令飽滿可免飢虚巍巍玄範之星羅赫赫丹
恩之日皎今有齋主某人憫矜幽類廣闢法
筵遵聖訣以敷揚徼靈斿而鑒映金章振響
羽枝灑而梵炁俓行玉字飛浮雲和奏而宸
輝發越帝尊克饗仙聖來歆神風陶經緯之
和愛日啓圓方之瑞冝呼地類普拜
天恩俾歆供聖之餘羞克遂回靈之至願見
前幽爽盡入茭筵隨我靈音從容受食
　　　清涼甘露天尊

　　　引旛遶斛三帀當前挿
　　　當職執水盂楊枝灑斛法衆旋行
　　　宣甘露通真符
功德金色光輝輝開闇幽華池流真香
蓮盖隨雲浮千靈沖元和常居十二樓
急宣靈寳㫖自在天堂遊
　　　宣甘露法食符
泠泠甘露滋法味難思議騫香流七真
㝠㝠何生疑享此法食者生天登紫微
　　　宣普濟法食符

自然天厨食吾今與加持一粒遍十方
河沙共沈迷飢渴永消滅食之赴瑤池
今將獻亡靈功德不思議
　　　弘濟無邊天尊
　　　宣祕梵開臓腑法食符
水火聚散路神炁往來衢熖熖焦枯盡
臓胃五方枯玉液回清涼玄漿通潤舒
真香流百脉逍遙常自如
　　　宣靈梵清涼法食符
瀏瀏崑崙泉泛泛玉源炁施運庭苑中

幽香徹天地玉女灌真香玄厨擁祥瑞
服之億萬年體力悉殊異
　　　宣玉梵甘露法食符
召聚玄元炁濃噴流乳漿黄華洞霄珍
潤液多滋涼桂蒲雜靈根冉冉通肺腸
百神解歌舞來遊无何郷
　　　宣大梵恩重法食符
異實出靈芳浮玉瑩清光泛景藹靈炁
廣滿難充量神清得超度當遊妙化堂
元周扣玄機夀永椿劫長

　　　宣寳梵玉函法食符
寳梵演通妙開關溢九幽慶化精殊珍
瑞色長浮浮飡飡法炁盛深羽翠華樓
洗濯積劫穢穩歩朱宫遊
　　　宣真梵通玄法食符
長關天色光燁燁映寳器玄通无上食
靈寳无上味髙真所樂施法音靡不至
快樂復飽滿浮遊三界外
　　　大慈平等天尊
　　　宣三光流精錬化法食符

妙道生一炁炁中分隂陽凝化日月星
燦然流三光九華合九道八色映八方
煥爛洞真體流精皈大芒下生淵源宫
上徹无何郷縱體復飛跡歘然都相忘
七寳流精結混沌雜華房嚥服九雲散
此樂殊未央
　　　宣三光澤嬰錬化法食符
玄絶九炁中澤嬰觀太无鬱儀煥暘谷
結璘耀天衢五星流寳光斗極回乾樞
梵炁鬱勃散咽御方踟蹰超跡天寳階

錬芝服華敷炁布萬神衛舉形升太虚
　　　宣三光法炁錬化法食符
浩精生法炁氤氲凝天中兩曜共澄徹
五緯交相通三光煥巳明寳炁盈三宫
帝郷㑹九老咽服百骸豐金華照光景
身與日月同念道上聖前萬劫夀無窮
　　　宣三光玉陽錬化法食符
玉陽正真炁妙道三景分玄和唱靈音
八㑹敷瓊文五老宴丹澤飄飄乗景雲
大聖諸天衆回駕飲玉津三五定生籍

遊戲太上賔華光朗無際携手朝玉晨
　　　宣三光雲華錬化法食符
引炁鬱羅外九芒結雲華七晨髙上道
三景耀朱霞捧香服晨精功滿解世羅
錬化塵劫盡億劫不爲多落籍三界庭
結友太上家御景拱玄斗八極何足賖
　　　宣三光導仙錬化法食符
自然至真道妙極玄中玄萬天朝玉陛
五老參華軒三光有靈炁所度惟聖賢
勤行道仙業咽漱吞華根神形合三象

渺渺歸故根鳳鳥翔十天飛舉不顧還
　　　宣三光寳炁錬化法食符
迢迢三天上落落九玄臺金童採芝集
玉女持花回天賔揖仙客俯仰升瑤階
天河灌東井寳炁縈空來嚥納漱瓊津
兆劫不復衰矯首三清路振衣何樂哉
　　　宣三光定光錬化法食符
至矣上真道妙哉靈寳章吸景導五星
咽漱存華芒流精灌百體皓晶凝雪霜
洞達照内外塵滓都消亡體肌不復老

契此名定光永宴大明館斯爲不夜郷
躡跡歸本根九轉疑真常
　　　廣度無礙天尊
　　　焚赤明真文
亶婁阿薈無惒觀音普施慧雨總攬菩曇
稼那阿奕忽訶流吟華都曲麗鮮菩育▲
答落太梵散煙慶雲飛灑玉都明魔上門
無行上首回蹠流玄阿陁龍羅四象吁員
南閻洞浮玉眸詵詵𣑽形落空九靈推前
澤𠗂菩臺緑羅大千眇莽九醜韶謠縁邅

雲上九都飛生自騫那育郁馥摩羅法輪
霐持無鏡攬姿運容馥朗廓奕神纓自宫
刀利禪猷婆尼咎通宛藪滌色太渺之堂
流羅梵萌景蔚蕭嵎易邈無寂宛首少都
阿繿郁竺華漠延由九開自辨阿那品首
無量扶盖浮羅合神玉誕長桑栢空度仙
玃無自育九日導乾坤母東覆形攝上玄
陀羅育邈眇炁合雲飛天大醜總監上天
沙陀劫量龍漢瑛鮮碧落浮黎空歌保珍
惡奕無品洞妙自真元梵恢漠幽寂度人

　　　酥𨠑抹味天尊
　　　衆官就坐
香雲鬱鬱湛夜炁以澄清燭影輝輝象晨陽
而蒨燦三寳傾光於碧落群真御景於玄虚
甘露涵濡檄三途而共饗慈雲覆䕃召萬類
以同歆瞻華京翠玉之尊覲東極紫金之相
百關充悅萬竅豐腴諒生慶幸之心獲覩太
平之運然食乃外假性本中空仗煙火之粧
嚴慰幽靈之想慕母因外假再貪凡食之塵
當悟中空疾證法身之妙惟虚所有勿實所

無乃究竟之工夫爲超凌之徑路願言心聽
莫墮耳聞載惟㝠境輪迴體性夙淪於業垢
幽途展轉形神久鬱於迷塵匪由變錬之功
曷遂升遷之樂玉杓中轉瑤漢斜飛瞻六隂
之將消慶一陽之初復陶鎔隂染禮亦冝之
成就陽靈時則可矣冀安和於神炁俟召役
於真靈恭按科儀宣行錬度傳符受戒保舉
登真守䧺抱雌二大將各按所部部衞幽魂
再詣茭城伺候受錬
　　　十方靈寳天尊

　　　引旛入茭城



靈寳領教濟度金書卷之六十一





