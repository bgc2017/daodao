










靈寳領教濟度金書卷之一百八十一
　　　　洞微髙士開光救苦眞人𡩋全眞授
　　　　靈寳通玄弘教水南先生林靈眞編
　科儀立成品(自然/齋用)
　　晚朝行道儀
　　　燒香頌
　　　各禮師存念如法
　　　宣衞靈呪
五星髙耀瑞氣飛浮元始集神天地交周
玉符寳節嘯命微幽擲火揚威奸凶無留

萬魔振伏紛葩却消摧恠伐惡道炁周流
神光照夜隂翳俱收萬神降格扇景乗颷
群生咸遂惠遍神州(和)與道合眞
　　　鳴法鼓二十四通
　　　發爐
無上三天玄元始三炁太上五靈玄老君召
出臣身中三五功曹左右官使者侍香金童
傳言散花玉女五帝直符直日香官各三十
二人出出者嚴裝關啓玄壇天帝神君當召
此間土地里域眞官正神急上關啓臣今落

景燒香行道奉爲入意其諸情悃具載緘謄
願得
太上十方至眞道炁靈寳瑞光下降流入臣
身中令臣所啓速逹俓御
太上無極大道虚無自然金闕七寳上帝玉
陛下
　　　請稱法位
具位奉行靈寳自然大齋法事小兆臣某與
臨壇官衆等謹同誠上啓
太上无極大道虚无自然元始天尊太上玉

晨大道君金闕後聖玄元老君髙上玉皇十
方靈寳天尊十方巳得道大聖衆至眞諸君
丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方无極无量品至眞大聖飛天神王
長生大聖无量度人君妙行眞人天眞皇人
玄中大法師靈寳玄一經籍度師侍經五帝
玉童玉女歳徳尊神土地主執三界應感一
切眞靈臣聞一炁流形元始御清微之運三
靈成象玄黄開赤明之圖上宰制於天經下

斡旋於地緯玄雲垂䕃散十華陽域之春惠
露涵濡闢九壘隂關之旦天人受慶幽顯承
恩是謂苦海之慈航實乃昏衢之惠燭臣等
草萊賦質荆𣗥蒙心縁際夙因身逢昌運佩
瓊笈龍文之籙修丹臺鳳炁之書宜宴坐於
煙霞修眞練景乃經行於埃𡏖履過乗非曲
荷洪慈尚寛玄律憲天從欲矢心闔賛於同
仁守職承流潔已敢期於獨善凡有沒告庸
爲關聞具有心詞謹當宣奏
　　　宣詞

按如詞言備殫誠素臣聞道生萬物赤文開
廓於諸天教出三乗玉曆恢張於五劫先乾
坤而御極後天地以財成小物不遺大鈎無
外今齋主某恪遵祕範䖍奉明科象玉陛以
三成振金聲而九奏紋繒效信金璧輪誠皈
神虎豹之關徼福龍鸞之御伏願紫宸日近
黄道雲開放九色之光明鍳一忱之激切天
无私覆雲蒸五福於行藏帝有恩言電掃千
灾於動止普十華而同慶與萬物以皆春以
今落景行道請法衆等運兹初捻上香

願此香煙騰空俓上供養
无上至眞道寳臣等皈身皈神皈命首體投
地仰依
太上三尊願以是功徳上祝
社稷尊靈宗祧先聖伏願證品太虚登眞玄
極昌帝祚而銀潢流潤福皇圖而金鏡澄清
皇帝三景齊明八溟並福山河萬里昭白麒
赤鴈之符宇宙千齡顯天馬神龜之瑞内掖
著母儀之化儲宫禀齊聖之姿槐幄論思竹
符宣化均際半千之運共扶億萬之基今故

燒香自皈依
道尊大聖衆至眞之徳得道之後保天長存
和與道合眞
以令落景行道請法衆等運兹二捻上香
願此香煙騰空俓上供養
无上至眞經寳臣等皈身皈神皈命首體投
地仰依
大上三尊願以是功徳奉祝齋主家億曽萬
祖過徃靈儀伏願北鬱削名南丹成化超形
神於沖漢垂福䕃於雲仍所冀齋主某福樹

長春徳星永耀波澄定水吉祥允萃於壺天
日照氷山厄難潜消於福地悟谷神之妙㫖
開天竅之玄機宴樂无爲逍遥乆視瑞炁溢
絲蘿之懿祥光遍桑梓之居庭宇无塵絃歌
有耀今故燒香自皈依
經尊大聖衆至眞之徳得道之後昇入无形
和與道合眞
以今落景行道請法衆等運兹三捻上香
願此香煙騰空俓上供養
无上至眞師寳臣等皈身皈神皈命首體投

地仰依
太上三尊願以是功徳皈流普天率土中夏
外夷動植飛潜无邊含識伏願一元布徳萬
象皈仁三光全而寒暑平道風披拂五榖熟
而人民育化日舒明山林遂動植之生水陸
全飛沉之性幽冥職守地水司存悉騰景於
陽光均登名於眞籍三塗罷對五道停輪人
鬼龍仙普入黍珠而聽法蛸翹蠢動悉登碧
落以聞經一切有情同躋道岸今故燒香自
皈依

師尊大聖衆至眞之徳得道之後昇入无爲
和與道合眞
　　　禮方懴方三啓
　　　三禮
　　　重稱法位
具位奉行靈寳自然大齋法事小兆臣某與
臨壇官衆等謹同誠上啓
太上無極大道虚無自然元始天尊太上玉
晨大道君金闕後聖玄元老君髙上玉皇十
方靈寳天尊十方巳得道大聖衆至真諸君

丈人三十二天帝君東華南極西靈北眞上
宰上相上保上傅日月星宿北斗南辰周天
眞宰十方無極無量品至眞大神飛天神王
長生大聖無量度人君妙行眞人天眞皇人
玄中大法師靈寳玄一經籍度師侍經五帝
玉童玉女歳徳尊神土地主執三界應感一
切眞靈臣聞三洞瓊綱煥萬天之惠日九清
金䇿敷十極之慈雲洪惟靈寳之中乗實貫
玄元之衆妙七經騰景八緯升神攝炁聚煙
翼萬仙而和合敷篇保運歷五劫以超淩齊

仙而十轉迴靈證品而八門度命莫窮徼妙
孰測希微消災上翊於
帝王禳害下安於兆庶凡殫忱而請命合謝
過以祈恩今齋主某潔已崇玄洗心慕道念
受生於多劫實禀炁於一元與物推移易失
五靈之精粹順時俯仰毎増三業之波瀾違
天地而負隂陽忤神靈而傷動植萬二千之
威儀罔知檢束千二百之戒行莫識修持愆
紀玄曹咎書黒簡或𡨚憎之際㑹或注訟之
勾連運限刑衝隂陽戰尅匪仗天恩而掃蕩

曷令人事之潜通伏願金闕好生玉京從欲
頒龍符於三界敷鶴赦於十方祖玄證朱火
之庭身命定青華之籙階籣澗藻栖福地以
春融竇桂莊椿樂壺天而日永門闌清穆眷
序和平蒙如丹禱之私實拜玄恩之造上願
二儀昭朗六炁宣平
皇祚隆昌
聖躬和暢均沐陽光之照同符至道之機普
及際蟠俱沾景福則上明
天尊大慈之化下副齋主歸謝之誠謹啓以

聞
　　　發願
　一願大道流行溥天懷徳
　二願一切有生咸皆悟道
　三願九夜悲魂一時解脫
　四願孤䰟无依咸得受生
　五願天下太平五榖豐熟
　六願臣忠子孝君仁父慈
　七願四海㑹同𡨚親和釋
　八願潜胞處卵咸得生成

　九願積疾新㢌旋即痊愈
　十願孤露衆生豐衣足食
　　　復爐
香官使者左右龍虎君侍香諸靈官當令臣
落景行道之所自然生金液丹碧芝英百靈
衆眞交㑹在此香火爐前令臣學道得道求
仙得仙齋主受福幽顯霑恩十方仙童玉女
侍衞香煙傳臣向來所啓之誠速達俓御
太上无極大道虚无自然金闕七寳上帝玉
陛下

　　　出堂頌
　　　謝師


靈寳領教濟度金書卷之一百八十一
















