










靈寳領教濟度金書卷之二百五十九黎三
洞微髙士開光救苦眞人𡩋全眞授
靈寳通玄弘教水南先生林靈眞編
科儀立成品
禳蝗設醮儀
歩虚燒香頌
各禮師存念如法
宣衞靈呪
五星列照煥明五方水星却災木德致昌
▲惑消禍太白辟兵鎮星四據家國利亨

名刋玉簡字録帝房乗飈散景飛騰太空
出入𡨋無逰宴十方五雲浮盖招神攝風
役使萬靈上衞仙翁和與道合眞
鳴法鼓二十四通
无上三天玄元始三炁太上道君召出臣身
中三五功曹左右官使者侍香金童傳言玉
女五帝直符直日香官各三十二人出出者
嚴装關啓玄壇天帝神君當召此間土地里
域眞官正神急上關啓(臣)今奉爲八齋意以
今陞壇設醮願得

玉清道炁靈寳妙光下降流入臣等身中即
使玄壇清淨内外成眞天無氛穢地絶妖塵
琳琅振響十方肅靜萬魔不干眞誠上徹令
臣所啓速逹俓御
太上无極大道至眞玉皇上帝(御前)
請稱法位
具位(臣)某與臨壇官衆等謹同誠上啓
太上无極大道玉清聖境元始天尊妙无上
帝上清眞境靈寳天尊太清仙境道德天尊
混元皇帝玉皇大天尊玄穹髙上帝中天北

極紫微大帝太微上宫天皇大帝后土皇地
祇九天生神上帝五靈五老上帝三十二天
帝君上清十一大曜星君南斗六司眞君北
斗七元眞君二十八宿星君天田星君八榖
星君泰玄樞機三省上相眞君靈寳五師眞
君三元三官帝君北極四聖眞君三天曹局
諸司眞君十方無極飛天神王五天三界大
魔王三天門下三元眞君上章詞表靈官三
洞四輔經籙法科上相髙眞神仙將吏五嶽
五帝眞君五天聖帝名山洞府洞天福地靖

廬治化得道仙官本𣲖祖玄眞師經籍度師
眞人東嶽掌苖稻稼仙官掌蝗蟲案仙官田
家祀典聖衆地水二司城隍社令里域土地
三界官屬一切眞靈(臣)聞祖炁鴻濛宻彌羅
於五太神光混洞潜昭煥於三才眞風磅礴
以恢張聖日陸離而斡運上極無上莫逃經
緯之中髙拱彌髙孰越隂陽之表生成有頼
化育無私臣等螢爝短材蚓鳴弱韻廽黄抱
紫徒縈塵𣗥以卑棲出青入玄莫附煙林之
髙蹈由中切切語上兢兢緬惟補過以立功

所貴學眞而領教今醮官某等動拳蒭志激
越葵忱慨田禾之將成遭妖蝗之盡蝕修齋
築壝諒荷掃除設醮鋪壇盍陳報効敢露獺
豺之敬爰伸螻蟻之私欲望帝監昭囬天心
洞煥千乗萬騎俱行幸於玄虚九鳳八鸞普
來臨於碧落十極之丹輿混合九華之緑輦
叅隨三界翼轅萬仙𩥵駕式副再三之禱不
遺萬一之懷臣等不勝拳切祈俟之至謹稽
首再拜奏請
請聖初獻

重稱法位
具位(臣)某與臨壇官衆等謹同誠上啓
三清上聖十極玄尊圓穹之帝后仙眞方域
之曹僚主執醮筵内外一切威靈臣聞八威
龍文微妙散赤明之始九霄鳳炁光華凝延
康之初皆上賛於九皇而下敷於三極道非
常道建日月而運星辰玄之又玄奠山川而
毓草木人禀靈於四象性並立於兩儀得一
分精凾三孕粹倘殫誠之傾禱盍昭聽以留
情今醮官某籲天拳拳扣地切切念田疇之

將熟罹蝗螟之肆災結陣如雲歷林木盡殘
其枝葉逐群若雨遇禾稻都嚙其根株掩白
日以無光障青山而失翠農人愁歎野老顰
呻旣顆粒之無收曷豐登之有望切慮居聮
井落家近町畦指日月而唾星辰怨虹蜺而
怒風雨厭棄五榖不思衣食之有源傲忽三
綱自恃飢寒之莫及殺生淫祀送死虚悲感
應篇之條律昭然豈知戒懼中誠經之憲章
爛若弗念脩持致顯録於玄曹遂大書於黒
籍易招神怒因降天災首過雪愆倘不精於

懴謝迎祥集慶曷克保於康寧庸築星壇恭
鋪月陛奠十華之龍璧旌葆飄颻羅四極之
鳳繒香花蒨粲修齋諄切設醮勤渠願盡掃
於前非期普録於今是驅蝗遣戾赦惡除殃
俾穰穰豐髙下之田庶離離實小大之粟全
家飽暖闔室歡愉寸丹恭露於青詞尺素敬
陳於洪造謹當宣奏仰冀監知
宣詞
詞㫖具陳聖心昭應威顔咫尺格葑菲以時
歆睟容再三詢蒭蕘而日監蘋蘩可薦黍稷

非馨月籟流明間歩虚之縹緲雲鏞振響隨
梵唱之徘徊龍篝騰百和之芳鳳炬粲五華
之麗珠彛泛玉翠斚流金冀垂惠下之仁恪
副由中之禱臣不勝䖍切俟命之至
亞獻
重稱法位
具位臣某與臨壇官衆等謹同誠上啓
三清上聖十極玄尊圓穹之帝后仙眞方域
之曹僚主執醮筵内外一切眞靈(臣)聞視聽
自民孰謂人道邇而天道遠禍福由已誰察

此心𥚹而彼心奢故災祥發在德之言而慶
殃由作善之判奉幣以告旣精祲之潜通設
醴而陳諒監臨之宻應伏願蝗蟲遁迹戾炁
除蹤田畒豐盈行是刈而是穫黍稷成熟獲
以𥳽而以春入廪之烏邪如雲翻匙之白粲
若雪室家鼓腹閭里舒眉坐看大有之登奚
啻小康之喜村村鼓舞處處謳歌白日舒遲
長幼歡生於夏屋清風宴樂尊卑喜浹於春
臺夀域挺椿桂之榮福郷茂芝蘭之秀鼓琴
鼓瑟有鏡鸞好合之華吹塤吹箎表原鴒急

難之盛蒙如丹禱允拜洪休次願臣等宴坐
學眞脩持領教精凝偃月黄庭黙運於雌雄
炁貫徊風丹室潜通於經緯獅頭綴武龍尾
承顔入賛天工證隂功之八百出禆帝化全
陽行之三千克爲金闕之臣永侍玉皇之案
上願三光煥耀四炁朗清地紀安寧天綱昭
晏醴泉應瑞圖書開九有之華湛露流祥文
軌顯八荒之象極武功於底定敷文治於時
雍草鞠圜扉慶熈熈而阜俗芝頒方域樂侃
侃以綏邦動植咸寧飛潜均茂臣不勝䖍切

之至
終獻
重稱法位
具位(臣)某與臨壇官衆等謹同誠上啓
三清上聖十極玄尊圓穹之帝后仙眞方域
之曹僚主執醮筵内外一切威靈以今銀河
南轉璧月西沉夜漏正中企瓊輪之欲返宵
躔巳半覺瑶輦之將廽龍衢之響蹕聲沉鳳
路之鳴鞘韻冷諸天復位萬聖旋班奕奕靈
光遍十華而煒燁葱葱佳氣覆八極以絪緼

臣不勝瞻戀激切望㤙之至謹稽首再拜奉
送聖駕
囬軿頌
存神燒香
香官使者左右龍虎二君侍香諸靈官當令
臣設醮行道之所自然生金液丹碧芝英百
靈衆眞交㑹在此香火爐前令臣學道得道
求仙得仙熒惑消滅民物安全十方仙童玉
女侍衞蘭煙傳臣向來所啓速達俓御
太上无極大道至眞玉皇上帝御前

寳華圓滿號引出
焚燎


靈寳領教齊度金書卷之二百五十九
















