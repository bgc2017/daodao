










靈寳領教濟度金書卷之二十三(二十四/同卷)伐十
　　　洞微髙士開光救苦眞人寗全真授
　　　靈寳通玄弘教水南先生林靈真編
　科儀立成品(開度/通用)
　　竪遷神旛儀
　　　歩虚洒淨上香
具位(臣)某恭爇寳香遥瞻供養
太上無極大道玉清聖境元始夭尊上清眞
境靈寳天尊太清仙境道德天尊東極青玄
老君太乙救苦天尊三界應感一切眞靈恭

望洪慈俯垂鑒映伏以秉陽秉隂一氣鼓太
元之治昱晝昱夜群靈乗妙有之輪輝紫極
以裁成耀赤書而保制惟玄惟元惟始同流
凝覺海之津曰精曰氣曰神獨照混靈源之
徑自塵葩之風靡致性蘂之日漓道德宻而
地網踈罔知葆御嗜慾深而天機淺遂致顚
躋抱九死以莫回閱千生而無巳是以玉京
元聖金闕眞尊敷法雨以涵濡布慈雲而覆
育香園駐景旌東極救護之仁黎土傾光飛
北都升遷之令䢖明眞之寳典植遷神之華

旛左提右携超金剛而辭有漏前導後從升
玉虚而入無形妙哉亭毒之功至矣慈悲之
化今齋主某痛矜苦爽深軫遊魂齋按三天
肅玄壇而籲帝恩沾九地開瓊圃以提魂爰
依蘂笈之琳琅式䢖芝旛之縹緲影揺碧落
朱竿髙聳以騰蛟光湛澄虚絳練斜飛而舞
鳳映虹霓而天矯擷烏免以翩翻太乙流華
彷彿凌霄之慧徑大千耀彩依稀騰景之飛
梁仰接金門俯通鐵壘貫玄黄而咸覩廓幽
顯以均瞻回太微命無英九霄肆覲通𡨋漠

飛明梵三寳班朝殫激切以前陳罄皈依而
稽告法衆運誠皈依奏請
　　　太乙救苦天尊
伏以碧霧玲瓏耀騫林之七寳蒼精混沌挹
蓮座之九華慶雲流彩於赤圓祥烟凝芒於
玄曜青童校籙玉龍飛度死之輪丹聖檢符
金虎翼回生之令遷神東極度命朔單超四
景以逍遥後三光而遊宴法衆運誠恭吟寳
偈
　靈旛髙掛𣻌朝陽上接青華百寳光

　絳彩凌飇翔碧漢朱竿耀景挹丹皇
　九幽啓旦慈光燭三極乗晨聖澤昌
　齊拱妙嚴升閣道超凌劫石邁天長
　　　(和)不可思議功德
伏以炎光洞煥耀流火之神庭丹梵彌羅鬰
黄華之寳井九鳳飛金於南上五龍鳴玉於
中池紫蓋浮空二氣煥靈洲之秀瓊臺流景
萬眞嚴寳御之華錬質丹靈遷神朱火翔九
霄之妙景消萬劫之聲塵法衆運誠再吟寳
偈

　靈旛揺曵晚風微髙挹朱丹火玉墀
　百尺鷹揚雲影動千尋螭舞露光垂
　騫林蒨燦澄霄路粟澤彷徨脫夜扉
　觀此眞光俱㑹悟形神飛錬自然池
　　　(和)不可思議功德
伏以雲層峩峩仰鬱羅之流日霞光奕奕挹
劫仞之靈風翠條振響於瓊林朱實流光於
瑶界紫金凝妙琅音揚八素之吟碧玉流輝
寳座拱三華之唱遷神無色悟性眞空膺瑶
䇿以更生刋璇圖而起死法衆運誠再吟寳

偈
　靈旛縹緲駕晴空雲映虚無梵氣中
　慧日籠晨翔碧鳳神風披曉舞玄龍
　影揺黒鬱華芒燦光映清微玉彩瓏
　遊爽期歸均快樂似瞻華表返靈蹤
　(和)不可思議功德
伏以風旛匪動動繇兼愛之慈心水鴈非留
留表互融之妙體一刹纔標於黄混萬魂俱
證於清虚影響神交鼓桴氣應韻揚玉簴歩
虚流空洞之音香藹珠篝梵唱恊飛玄之妙

霏烟紛郁寳霧回旋融幽顯以均歡合天人
而稱慶靈旛有呪謹當宣揚
天尊開度三界十方四生六道咸到道塲
生神遷魄萬劫不忘旛之爲體隨風飛揚
風之所被各從其方泉曲之府寒夜之郷
地獄餓鬼旁及无鞅皆得解脫上升天堂
向來豎旛功德並巳周圓伏願道氣旁周神
光洞照玉隆聽法如細雨宻霧而來青梵登
眞駕飛雲游烟而去絶苦聲於地獄享樂事
於天堂即俾亡故某保固生根斷除死蒂一

眞了悟頓超有漏之關萬業消磨疾詣無爲
之岸恩沾八表仁被十華爲如上縁請聖明
證志心稱念
　　三清無上天尊十方靈寳天尊
　　九幽㧞罪天尊太乙救苦天尊
　　　(和)不可思議功德
　　豎回耀旛儀
　　　歩虚洒淨上香
具位(臣)某恭爇寳香遥瞻供養
太上無極大道玉清聖境元始天尊上清眞

境靈寳天尊太清仙境道德天尊東極青玄
老君太乙救苦天尊三界應感一切眞靈恭
望洪慈俯垂鑒映(臣)聞三洞流光道散玄黄
而御世九清垂象教敷紫赤以開圖範圍化
化之機橐籥生生之鍵陽靈朗耀輝八極之
禎祥陽景飛華廓九幽之膏澤游宴福郷之
旦周旋夀域之春皆天心丕冐於矞雲故地
性涵濡於甘露緬懷苦魄愈極酸神壇列輝
光象寥陽而璀璨旛崇回耀開鬱絶以玲瓏
中嚴宸極之隱名旁列儀璘之顯象委氣合

氣迎聖彩於十華以神召神攝靈光於二景
庸兹煥爛破彼溟濛亶回夜壑之幽肆啓晨
庭之燦今齋主某伏爲入意崇䢖某齋一念
激切五體勤渠期臣破暗之功俾契回光之
妙爰披寳笈肅䢖靈旛雲錦囊開宣日星之
丹範烟綃竿聳迎雨露之玄釐鳳篝騰垂䕃
之華龍簴恊空歌之韻諸天懽恱列壘欣愉
法衆運誠讃揚功德
　天尊鬱勃玉毫光下洞幽泉煥八方
　左躡炎輝迎赤御右提素曜覲西皇

　風羅功製飛龍躍霧縠功裁舞鳳翔
　接引靈華開暗域遊精啓道歩天堂
　　　(和)不可思議功德
伏以寳梵遥宣靈旛髙舉晚風曵玉影浮五
億之天曉日籠金光湛三千之界緋烟罩而
回旋旁舞碧雲零而揺曵低垂旛迎光以飛
流光隨旛而映照黄華素曜開火池毒霧之
昏太霞炎光廓氷浦迷雲之暗復靈明之正
性回清靜之初心有感斯通無幽不格法衆
皈依恭吟善頌

　　　面東方
靈旛耀太眞回風映青華扶桒駕陽燧
煥爛流朱霞下携無極爽逍遥玉寳家
神光洞萬微齊齡大地多和與道合眞
　　　面南方
靈旛耀太空飄飄舞朱英鳴玉扣陽韻
炎光燭幽靈生神翔碧漢飛錬流火庭
玄雲彌八遐徘徊萬氣并和與道合眞
　　　面西方
靈旛耀太虚鬱藹招白元眞光啓三素

祥烟徹有玄金剛歘揺落振袂翔珠騫
雲生七寳臺結嬰固丹田和與道合眞
　　　面北方
靈旛耀太無慈光浹幽都飛龍鼓玄液
洞煥丘寒池仰瞻瓊樓𨗉飛歩近鬱羅
香風扇十方流鈴斥萬魔和與道合眞
　　　面中央
靈旛耀太玄八逹䕃流精空歌振瓊條
葳㽔舞飛鯨金光御寒壑回骸接漢升
永保玄元始誰憂輪劫傾和與道合眞

伏以上帝垂慈敷善心於十極下民苦惱淪
惡性於三途自非紫極之眞光曷拯黒風之
妄暗惟兹旛刹實象梯梁挹河漢之流精見
聞互映飛虹霓之耀景遐邇交融熈熈下照
於無垠拂拂上華於有頂十宮煥耀六洞輝
明靈旛赦罪神呪謹用宣揚
天尊開度三界十方四生六道咸到道塲
生神遷魄萬劫不忘旛之爲體隨風飛揚
風之所被各從其方泉曲之府寒夜之郷
地獄餓鬼旁及無鞅皆得解脫上升天堂

向來豎旛功德並已周圓伏願三晨朗煥四
象輝華弗予耶尼之畿光騰晝朗浮提單越
之域明耀朝霞即俾亡故某乗功德光滅煩
惱暗神超北闕常遊珠黍以聞經形錬南宫
永憇翠騫而聽法後天難老與道合眞溥四
生六道之繁均超覺地拯九壘十宫之衆俱
悟靈天爲如上縁志心稱念
　　三清无上天尊十方靈寳天尊
　　九幽㧞罪天尊太乙救苦天尊
　　　(和)不可思議功德

　　豎告盟旛儀
　　　歩虚洒淨上香
具位臣某恭爇寳香遥瞻供養
太上无極大道玉清聖境元始天尊上清眞
境靈寳天尊太清仙境道德天尊東極青玄
老君太乙救苦天尊三界應感一切眞靈恭
望洪慈俯垂鑒映臣聞元始開圖敷瓊房之
妙韻虚皇撫運宏琅笈之玄章流化日於八
圎振靈風於六合上無復祖九幽之科品昭
昭中有度人三籙之威儀井井上智啓回靈

之教下愚陶復性之恩化育隂陽裁成經緯
凡㳙期而修奉必先事以關聞今齋主某卜
取某日崇䢖某齋開度某人恭依壇律預告
齋盟靈篆徘徊廓十華而共覩華旛縹緲恢
三祭以咸知爲停黒鬱之威俾輅清微之澤
雲鏞振響月磬騰華流梵唱於清虚光凝大
混藹鈞容於碧落輝映眞空稽首皈依無極
大道
　　大聖元始天尊大聖靈寳天尊
　　大聖道德天尊

伏以天去地八萬四千聖司綱紀日繫月三
百六十神職權衡雖群品之散殊可一忱而
應感亭亭淨植朝天竿聳於陞龍翼翼翔飛
曵地綵翻於躍鳯盤薄遍九垓之大回旋周
四極之遥普見普聞匪遐匪邇悉佇聖恩之
昭漏期彰凡悃於際蟠清衆運誠皈依讃詠
普告三界無極神郷泉曲之府北都羅酆
三官九署十二河源今日吉慶諸天臨軒
弟子告齋請命玄元上解祖考億劫種親
疾除罪簿落滅惡根生身受度劫劫長存

元始符命風火驛傳不得拘留預釋苦魂
虚空監察萬神咸聞請依青律莫不如言
伏以齋悃既敷玄恩肆被開明三景似梵氣
之彌羅周回十方若靈光之洞煥風動旛動
而齋盟朗徹聲應谷應而惠澤周流謹召四
直功曹三界符使玄虚受事里域神祇咸造
玄壇聽宣丹檄
　　　宣告盟符牒
　天尊垂化玉京山蘂簡羅敷教雨頒
　三極提封飛鳳䇿百靈嘯命耀鸞關

　齋期巳徹寥陽䆳玄澤先希鬱絶寛
　從此陽春回暖律輪停五苦溥歡顔
　　　(和)不可思議功德
向來告盟功德普已周圓伏願圓蓋開祥方
輿薦祉煥祥烟於死户死氣飛浮流慶雲於
生門生神凝妙夜壑罷業機之對寒庭停𡨚
網之覊人鬼龍仙悟有有無無之妙飛潜動
植離生生化化之玄溥及含靈均登道岸爲
上因縁志心稱念
　　三清無上天尊十方靈寳天尊

　　九幽㧞罪天尊太乙救苦天尊
　　　(和)不可思議功德
　　又豎命靈旛儀
　　　歩虚洒淨上香
具位(臣)某焚香奏啓
太上無極大道無上至眞道寳無上至眞經
寳無上至眞師寳三界應感一切眞靈(臣)聞
金書御運清微開七部之光玉字浮空赤明
煥十方之界慈雲覆䕃法雨涵濡况三籙井
井於威儀而九幽昭昭於科品將伸修奉盍

預奏聞今齋主某巳於某處修䢖某齋開度
某人靈魂(臣)職在關謄理難拒抑佇恢張於
蘂笈先䢖立於華旛證誓結盟上徹三天之
寥廓停威息苦下通九地之幽深期肅迓於
宸恩庸徯承於齋福朱竿髙聳素練低垂法
衆運誠讃揚功德
　　　靈旛赦罪天尊
今日大慶三界臨軒小兆弟子敢奏微言
修齋行道七祖昇遷植旛預吿上聞諸天
元始玉敕希降重泉三途九夜萬罪咸原

剋時定令齋期吉蠲來朝壇陛受錬飛仙
十方一切快樂無邊(和)與道合眞
伏以縹緲祥龍舞千尋於碧落翩翻舞鳯揺
百尺於玄虚三極均瞻群方快覩靈風披拂
烟綃揚寳耀之光𣑽氣彌羅霧縠映彩霓之
象旌下民之悃懇徼上帝之鑒觀鶴赦希頒
預開明於夜暗龍符荐布漙浩蕩於春光伺
䢖齋功同超聖化庶拯有情之𩔖均陶無上
之縁法衆運誠讃揚功德
　　　靈旛赦罪天尊

普告三界無極神郷泉曲之府北都羅酆
三官九署十二河源今日吉慶諸天臨軒
弟子告齋請命玄元上解祖考億劫種親
疾除罪簿落滅惡根生身受度劫劫長存
元始符命風火驛傳不得拘留預釋苦魂
虚空監察萬神咸聞請依青律莫不如言
(和)與道合眞
　　　宣符
伏以通齋誠於髙厚旛彩風飛流帝渥於幽
𡨋壇光日晈將按金科而蕆事先遵玉律以

告盟覬竭精誠宻符應感檄十方而敬聽關
三界以知聞魔試不干佇看善功之廣大蕃
禧溥被頓令齋悃之周圓昭回骸起死之仁
慶度命吏生之樂蒙如丹禱允荷洪恩法衆
運誠稱揚功德
　　　靈旛赦罪天尊
元始開化普植神靈玉文敷落長夜開明
今日普告萬神咸聽消愆五户赦罪九㝠
敕制地祇侍衛送迎永離鬼官上昇福庭
皆得受度錬化更生(和)與道合眞

向來豎旛告盟功德周圓伏願眇眇大羅俯
鑒丹誠之激切塵塵刹土仰瞻洪貺之羅敷
幽關無執對之聲𡨋路有超凌之徑普天同
慶極地相歡爲如上縁志心稱念
　　三清無上天尊十方靈寳天尊
　　九幽㧞罪天尊太乙救苦天尊
　　　(和)不可思議功德


靈寳領教濟度金書卷之二十三











