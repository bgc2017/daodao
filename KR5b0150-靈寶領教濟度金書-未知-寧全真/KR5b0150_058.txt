










靈寳領教濟度金書卷之五十八周十
　　　　洞微髙士開光救苦眞人寗全眞授
　　　　靈寳通玄弘教水南先生林靈眞編
　科儀立成品(開度黄/籙齋)
　　散壇儀
　　　燒香頌
　　　各禮師存念如法
　　　衛靈呪
　　　東方
九炁青天明星大神煥照東郷洞映九門

轉燭陽光掃穢除氛開明童子號曰玄卿
備衛我軒上對帝君收魔束祅討捕兇羣
奉承正道赤書玊文九天符命攝龍驛傳
普天安鎮我得飛仙
　　　南方
三炁丹天煥景流光熒星轉燭洞照太陽
上有赤精合契虚皇開明童子號曰華芳
總御火兵備守玊堂斬邪束妖剪截魔王
北帝所承風火衝當流鈴交煥翊衛壇場
正炁流行敢有猖狂我享上功坐運魁罡

億劫長存保天無疆
　　　西方
七炁素天太白流精光耀金門洞朗太冥
中有素皇號曰帝靈保神安鎮衛我身形
斷絶邪源王道正明宫殿整肅三景齊并
道合自然飛昇紫庭靈寳符命普衛萬生
元皇正炁來合我身功加一切天地咸寧
　　　北方
北方玄天元始徘徊辰星轉燭洞煥大微
黒靈尊神號曰層威統冠飛天仙𥚑羽衣

備守五門檢精捕非敢有干試豁落斬摧
玊符所告神真八威邪門閉塞正道流輝
三光映照我身無衰䇿空駕浮舉形仙飛
　　　中央
黄炁中央調理乹坤陶鎔隂陽總統玄真
鎮星吐輝流耀九星開明童子號曰天璘
陽炁燄上朱煥炎精洞照内外運我身形
百邪摧落攝役鬼靈中山神呪普天使聞
五靈安鎮身飛上清
　　　鳴法鼓二十四通

无上三天玄元始三炁太上道君召出臣等
身中三五功曹左右官使者侍香金童傳言
散花玊女五帝直符直日香官各三十二人
出出者嚴裝關啓玄壇天帝神君當召此間
土地里域真官正神急上關啓臣今奉爲齋
意其諸情悃具載狀文願得
太上十方至真道炁靈寳妙光下降流入臣
等身中令臣所啓之誠速達俓御
太上无極大道至真玊皇上帝御前
　　　請稱法位

具位奉行无上黄籙大齋法事小兆臣某與
臨壇官衆等今故燒香願以是功徳上爲七
世父母
天子王侯土地官長經師籍師度師及山林
岩棲學真道士同學之人九親門族天下人
民蜎飛蠢動跂行喙息一切衆生皈身皈神
皈命
无土靈寳自然至真大道並匃原赦前生今
世生死宿罪重過得免離三惡之道五苦八
難九厄之中臣等身得道真飛行虚空白日

升天侍衛道君逍遥无上七寳自然宫殿永
與道合所啓玄感應聲上御
至真无極道前
　　　禮十方坐懴
臣法衆等志心皈身皈神皈命
十方无極大道靈寳天尊懴悔修齋弟子及
臣法衆等自從曠劫以來至于今日或身業
所犯四肢舉措動違戒律不依經典或心業
所犯志念不專情浮意動馳騁不息或口業
所犯善惡反論綺語飾非華辭惑衆因今懴

悔並乞蕩除皆願臣等及齋主某身入至仙
㑹道合真神合真寂洞八自然性命合道玄
㑹無爲志心稽首禮謝
无上至真三寳
　　　三啓
樂法以爲妻愛經如珠玉持戒制六情
念道遣所慾淡泊正氣停簫然神靜黙
天魔並敬護世世享大福
　　　又
鬱鬱家國盛濟濟經道興天人同其願

縹渺入大乗因心立福田靡靡法輪升
七祖生天堂我身白日騰
　　　又
大道洞玄虚有念無不契煉質入仙真
遂成金剛體超度三界難地獄五苦解
悉歸太上經靜念稽首禮
　　　三禮
　臣等志心稽首禮
太上无極大道
　臣等志心稽首禮

三十六部尊經
　臣等志心稽首禮
玄中大法師
　　　重稱法位
具位奉行无上黄籙大齋法事小兆臣某與
臨壇官衆等謹同誠上啓
太上无極大道元始天尊太上道君太上老
君髙上玉皇无上玄老十方巳得道大聖衆
至真諸君丈人三十六部尊經玄中大法師
天師君上相上宰上保上傅四司五帝三界

官屬一切真靈臣等韋生化日獲際真風八
㑹龍翔行未圎於修奉九光鳳躍勲莫契於
操持徒切切以惜分尚悠悠而進寸塵籠混
迹驚心入谷之慚烟岫馳神勵志沖霄之喜
誤承帝渥曲湛師恩俾領教於靈虚爰開幽
於鬱絶凡有投告敢不上聞具有青詞謹當
敷奏
　　　宣詞
按如詞㫖備切忱恂仰惟三籙簡文混有靈
而佐命九幽科品㑹三極以皈誠陽春騰寒

谷之輝膏雨發枯根之潤仰瞻宸極提舊爽
以飛翔俯軫幽泉沛新釐而洞煥爰肆陳於
丹笈庸鋪設於黄壇龍璧投誠鳯繒效欵鏘
金鳴玉珮環羅振鷺之班舞翠流珠旌葆降
和鸞之御自今月某日爲始崇建
无上黄籙大齋幾晝夜爲亡故某披流宿對
解除前愆然法炬於迷途俓超地禁鼓慧舟
於彼岸穩歩天衢曲荷帝恩俯從民欲九朝
禮罄荷辟斥於魔靈三日功圎沐開張於聖
運天人同慶幽顯相歡死籍解除詣南宫而

煉炁生名移注朝北闕以登神天人䝉開度
之仁動植被生成之澤歡聲無量喜氣難言
以今香冷金爐聲沉玉籟齋功遐被釐事告
成羽蓋飛霄返清都之仙仗霓旌翳景回玄
闕之琅輿凝妙粹於空無融真精於大混寂
無所寂玄之又玄恩惟
太上三尊十方衆聖垂慈鑒映省覽奏陳其
有建齋之初上請三洞兵馬六部仙真護道
辟非承符宣徳侍經護法通真命靈十極神
靈諸司將吏虚空鑒察土地神祇營衛齋盟

具嚴勞績願遵玄格爲遷賞而校勲庻表丹
忱俾升班而進秩臣等承顏玉陛接武瑶班
昧西靈進退之儀修持弗恪背東華俯仰之
格存念莫專慮五帝之書愆恐四司之紏過
希垂恩露曲逭迅霆俾永佐於玄功庻上禆
於道化所有解壇謝罪言功黄素朱表一通
在臣洞案之上請省表文
　　　宣表遣表
　　　舉願念
一願軋坤明素二願氣象清玄三願聖君萬

壽四願化洽八埏五願天垂甘露六願地發
祥烟七願四時應候八願萬物生全九願家
多孝悌十願國富才賢十一願齋功廣被十
二願善瑞日臻
　　　存神燒香
香官使者左右龍虎君侍香諸靈官當令臣
建齋之所自然生金液丹碧芝英百靈衆真
交㑹在此香火爐前令臣學道得道求仙得
仙齋主受福幽顯沾恩十方仙童玉女侍衛
香烟傳臣向來所啓之誠速達俓御

太上无極大道至眞玉皇上帝御前
　　　出堂頌下壇
　　　回師

靈寳領教濟度金書卷之五十八





