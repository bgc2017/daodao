










三經同卷盈十二
　太上昇玄消災護命妙經
　三光注齡資福延壽妙經
　太上長生延壽集福德經

太上昇玄消災護命妙經
爾時
元始天尊在七寳林中五明宮内與無極聖
衆俱放無極光明照無極世界觀無極衆生
受無極苦惱宛轉世間輪迴生死漂浪愛河

流吹欲海沈滯聲色迷惑有無無空有空無
色有色無無有無有有無有終始暗昧不能
自明畢竟迷惑
天尊告曰汝等衆生從不有中有不無中無
不色中色不空中空非有爲有非無爲無非
色爲色非空爲空空即是空空無定空色即
是色色無定色即色是空即空是色若能知
空不空知色不色名爲照了始逹妙音識無
空法洞觀無礙入衆妙門自然解悟離諸疑
網不著空見清靜六根斷除邪障我即爲汝

説是妙經名曰護命濟度衆生傳教世間流
通讀誦即有飛天神王破邪金剛護法靈童
救苦眞人金精猛獸各百億萬衆俱侍衛是
經隨所供養样扶衰度一切衆生離諸無
著爾時
天尊即説偈曰
　　視不見我聽不得聞離種種邊
　　名曰妙道

太上昇玄消災護命妙經











