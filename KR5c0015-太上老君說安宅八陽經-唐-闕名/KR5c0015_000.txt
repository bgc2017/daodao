








太上老君説安宅八陽經
爾時
太上老君在福徳天中召集十方聖衆天神
地祇俱來集會講説妙法時有太極眞人端
簡上告
老君爲見閻浮衆生修造宅舍頻遭厄難作
何方便以救凡愚
老君答曰若有善男子善女人起造宅舍驚
動龍神屋宇鳴喚地華土裂南堂北屋東廊
門戸井竈碓磨庫藏船車寓止六畜欄圈莊

舍寺院但是屋宇房廊窟穴觸犯天煞地煞
年煞月煞日煞時煞四方諸煞五方地衹青
龍白虎朱雀玄武將軍太歳黄旙豹尾十二
時神六甲禁忌土公土母土府伏龍一切惡
煞宜轉此經禳謝所犯神煞悉皆隱藏逺送
四方各鎭方隅不敢爲害念誦此經是諸惡
鬼皆自消滅疾病驅除身强體輕念誦此經
功徳無量若有善男子善女人匡保蚕桑至
心念誦此經福徳報應或起造屋宇修營倉
庫牛欄馬坊猪圈雞栖掘鑿動土轉誦此經

三徧至百徧令土府相生隂陽和合向坐宜
良龍神匡賛百福咸臻眷屬和平悉無障礙
所求皆得所願皆成於是大衆聞説此經皆
大歡喜作禮而退信受奉行
太上老君説安宅八陽經
















