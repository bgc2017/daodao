










嵩山太元先生氣經卷下
修存訣
凡胎息氣者其道皆先叩齒三十六通集諸
神然後轉頸一匝其胎息巳咽喉嚥之如此
三通方以舌内外磨料取玉津液滿口漱溜
昂頭嚥之上補泥丸下潤五臓至夜半及五
更展脚握固展兩手去身五寸其枕髙三寸
閉目依前法嚥之梳洗了煖取一杯酒飲之
胎息滋六府酒引氣潤百關聖人言人在氣
中氣在人中人不離氣氣不離人人藉氣而

生氣散人死人死生之理盡在氣中但調鍊
元氣求死不得王老云久而行之求死不得
此之謂也老君云甘雨潤萬物胎津潤百體
黄庭經云晝夜不寐廼成真上致神仙下益
其壽在身所有疾病想氣攻之其疾立愈其
眞氣逐濁氣下泄即覺神情爽利器宇冲和
老君曰靈谷玉英並在巳身名山大澤採藥
服食可以滋助正氣若全使之即與道有乖
若久服胎息不亂者自然氣圓成眞妙不假
羽翼而乃昇騰也夫胎藏嬰兒握固服元氣

握固是天地之間握者猶心閉門邪氣不入
也夫嬰兒所以握固在母腹中飲其元氣故
號曰胎息合本元氣不動不摇自然不飢不
渇也學胎元者若閉氣極悶即微吐其濁氣
呵而出之旋便却閉常守其元自然成妙矣
夫人身禀元氣所生還須以胎元補之故曰
保其元氣是曰自然還丹歩虚曰冲虚太和
氣吐納流霞津胎息静百關寥寥究三便泥
丸洞明鏡遂成金華仙又曰常念餐元精鍊
液固形質學道之人常含元氣挹漱流霞充

灌關府津潤骨節廻凋朽之頺齡復童嬰之
怡顔吐納改容若非鍊液如此凡胎息上衝
咽喉用何物爲應以雷鳴應候為胎息矣握
固亦常行夫咽喉下有十二樓胎息氣上通
頭嚥之名曰補腦之法祕之故曰飢食太和
自然之氣即胎息也渇飲華池漿口中津液
也得津液還歸漑灌神門腎宮滋潤玉液甘
甜深宜保之夫五臟上應列宿下應五行常
須以清淨保之矣
愼氣法

慎氣法曰夫氣之爲理也納而難固吐而易
竭難固須保全易竭須潜而勿泄眞人曰學
道如憶朝餐未有不得之者惜氣如惜面目
未有不全者又曰若使惜氣如一身之先急
者吾少見枯悴也其於接對言笑須冝省灼
運動呼呌特宜調緩觸類愛慎方免損矣夫
人與天地合體隂陽混氣皮膚骨髓腑臓榮
衞呼吸進退寒暑變異之事莫不同乎二儀
五行也是知天地否泰隂陽之氣亂焉臓腑
不調經脉之候病矣因外寒暑之病起於風

因所致者百病起於氣故曰恬淡虚无眞氣
從之精神内守病從何來是故須知形神以
性和而全之審内外之病而慎之夫人有三
丹田以合三元上中下也上丹田泥丸腦宫
也其神赤子字元先一名帝卿其神赤衣冠
治上元也中丹田絳宮心也其眞人字子丹
一名中光堅其神赤衣冠治中元也下丹田
臍下氣海精門也其神嬰兒字元陽一名谷
下玄赤衣冠浩下元也此三丹田以應三元
中各有一神若虧損即氣漏精泄精泄即氣

散也夫精者身之根根者氣之位精全即氣
全精泄即氣泄唯精與氣須全耳又云精能
食氣形能食味夫嚥氣不得和津液嚥之津
液須别嚥若和津液恐招生風入腹成疾咽
津液時須候出息嚥之尤妙也



嵩山太无先生氣經卷下(終)












