










嵩山太无先生氣經卷上(并序下同卷)盡七
夫形之所恃者氣也氣之所依者形也氣全
即形全氣竭即形斃是以攝生之士莫不鍊
形養氣以保其生未有有形而無氣者即氣
之輿形相須而成豈不皎然余慕至道備㝷
祕訣自行氣守眞向三十餘載所聞所見殊
未愜心大暦中遇羅浮山王公自北岳而返
倚策高昂依然相顧余奇異人延之與語果
然方外有道之君子也哀余懇至見授吐纳
须一二理身之要逍其恩罔極非言詞所能

盡毎云道之要法不在經書悉傳口訣其二
景五牙六戊諸服氣法皆為外氣外氣剛勁
非從中之事所能冝服也至如内氣己正是
曰胎息身中自有非假外求不得明師之口
訣徒爲勞苦终無所成今所撰錄皆承師之
㫖要以申明之諒非愚䝉所自裁王公甞謂
余曰老君云我命在我不在天地又曰吾與
天地分一氣而自理焉天地焉能死吾哉斯
實眞言要訣也修奉之士冝三復之恭承誘
訓敢不佩服有偶時得此訣者須愼勿輕傳

示无或泄露以致其殃耳
服氣訣
脩眞服氣訣毎日常卧攝心絶想閉氣握固
鼻引口吐无令耳聞唯是細微滿即閉閉使
足心汗出一至二數至百巳上閉極微吐之
引少氣還閉熱即呵之冷即吹之能至千數
即不須粮食亦不須藥時飲一盞酒作水通
暢耳數至五千則隨處出入有功當自知也
則有入水卧功矣夫眼食生貴有恒眞氣旣
降方有通感豈有縱心嗜慾而望靈仙羽化

必无此事也但仙人至士行功未滿尚不能
致況凡俗乎但信老人言勤行之即當自知
矣
進取訣
進取訣曰凡欲服氣先須得一髙燥靜宻之

室不在大務絶風隙而巳室中左右常燒香
不用乳頭者床須厚軟脚須稍髙眞誥曰床
髙免鬼吹蓋言鬼物者善因地氣以吹人而
爲薬忤床髙三尺可矣衣被寒煖使枕髙三
寸二分裏内一寸九分餁令與背平毎夜半

後生氣時或五更睡之初覺先呵出腹中濁
惡氣一九下止若要而言之亦不在夜半之
與五更但天氣調和腹中空則爲之閉目叩
齒三十六通以警身中神畢以兩手煴目大
小眥兼按之左右抵耳摩面爲眞人起居之
法隨事導引先以宣暢關節乃以舌拄上腭
料口中内外津液滿口則咽之令下入胃神
承之以此三者三止是謂漱咽靈液灌漑五
臟面乃光矣此之法熟大體同略便兀然放
神使心同太空身若委蛻情累都遣然後服

之毎事皆閉目握固唯散氣時即展指也夫
握固所以閉關防而却精邪初服氣之人氣
水流行則不得握固待至百日或半年覺氣
通暢掌中出汗即可握固黄庭經云閉塞三
關握固停漱咽靈液吞玉英遂至不飢三蟲
亡心意常調致欣昌是也
陶氣訣
陶氣訣曰凡人五臓亦各有氣夜卧閉息覺
後欲服氣則先陶氣轉令宿食消故氣得出
然後始得調服其法閉目握固仰卧倚兩拳

於乳間竪兩膝舉背及尻固閉氣海中氣使
自內向外軿而轉之呵而出之一九二九止
是曰陶氣訖還則調之
調氣訣
調氣訣曰鼻爲天門口爲地户則鼻納之口
吐之不得有忤忤則氣逆逆則生疾吐納之
際尤冝愼之亦不欲自耳聞之或七或九令
和平也是曰調氣調畢則咽之夜卧閉之不
可口吐也常須在意意久則得調也
咽氣訣

咽氣訣曰服內氣之妙在乎咽氣世人將外
氣以爲内氣不能分别忤何甚哉吐納之士
宜審而爲之氣或錯忤耳夫人皆禀天地元
氣而生身中分之元氣而自理毎吐咽則内
氣與外氣相應自氣海中隨吹而直上直至
喉中但惟吐極之際則轉閉口速鼔而咽之
令郁然有聲汨汨然從左邊而下經二十日
即如水瀝坎聞之分眀也女則右邊而下如
此則内氣之與外氣自皎然别次以意送之
以手摩之令運入氣海中氣海在臍下三寸

也亦謂之下丹田初服氣人上膲未通以手
摩而助之令速下若氣巳通流不摩亦得一
閉口即三連咽號曰雲行一濕咽謂之雨施
初服人氣未通流每一咽則施行不可遽至
連三也氣通暢然後稍加之直至於小成也
一年後始可流通三年功成乃可恣服夫人
氣既未通咽或未下須以一咽爲候毎咽吐
極則大鼓口微用少力蹙而咽之務令郁聲
汩汨而下直入氣海中如此了然後為三連
咽則便成也且此訣要益余身並深咽之非

久用心者焉能較量而洞見眞理初服氣人
及久服未得其妙者有得此訣何其幸歟何
其幸歟輕於傳示必招譴罰愼之愼之毎爲
之向東終而復始准前所爲候也
行氣訣
行氣訣曰下丹田後脊二穴通脊脉上達泥
丸泥丸腦宫也每三咽連則存下丹田中所
納得元氣以意引之令入二穴因想見兩條
白氣夾脊雙引直上入泥丸薰蒸諸宫森然
徧下毛髮面部頸項兩臂及手指一時而入

胷中丹田心也灌注五臟却歴下丹田至三
里徧尻經膝腂下達湧泉足心也所謂分一
氣而理則鼓之以雷霆潤之以風兩之義亦
由天地有泉源非雷霆動則氣不能潤盪萬
物人身有津液非咽漱則无以漑五臟蒙光
彩還精補腦非交會則不能通而上之咽服
内氣非吐納即不能抽而用之逆知廻薄之
道運用之理所以則天法地也想身中濁惡
結滯邪氣瘀血被正氣盪除皆從手足指端
出謂之散氣即展手指不須握固如此一度

則是一通通則氣痞痞則復調使平平則復
鼓咽如前也閉氣鼓氣咽至三十六咽為之
小成爲未絶粒但且至此即得常須少食務
令腹中曠然虚浄无問坐卧但腹空即咽之
通夕至十度自然三百六十度咽矣謂之大
成是謂大胎息如胎息但閉氣數至一千二
百息亦謂大成然亦不能鍊形易質縱得長
生尤同枯木無精光也又有鍊氣閉氣委氣
布氣諸事并雜訣要列於下同志君子詳而
行之萬不失一也

鍊氣訣
鍊氣訣曰服氣餘暇入室脫衣散髮仰卧展
手勿握固梳髮令通垂席而布之即調氣咽
之訖便閉氣候極乃冥心絶想任氣所之過
理絶悶則吐之喘急即調之候氣平又鍊之
氣通加至二十三十四十五十即令徧身汗
出如有此狀是其效也安心和氣且卧勿起
衝風乃却老延年之良術也神清氣爽則爲
之欲睡勿爲也常爲之不必每日要獨清爽
時為之也十日五日一度爲之候黄庭經云

千災巳消百病痊不但虎狼之兇殘亦以却
老年永延是也
委氣訣
委氣訣曰委氣之法體氣和平心神調暢无
問坐卧則可爲之依門户調氣或身於床或
兀然而坐似无神識寂寂沈沈使心同太空
因而閉十氣或二十氣皆須任氣不得與意
相爭良久氣當從百毛孔出不復吐也縱有
十分氣一二也復調爲能至十或百息巳上
彌加候行住坐卧皆爲之如此勤行百關開

通顔色潤恱氣清而長如沐浴但體有不和
使爲之亦必當清泰也黄庭經曰髙拱无爲
魂魄安清浄神見與我言是也
閉氣訣
閉氣訣曰忽有修養乖冝偶生諸疾宜投宻
室依法布手足則調氣咽之有所苦之處閉
氣以意想經氣以攻之氣極即吐之訖復咽
繼之急氣即止氣調復攻或二十三十四十
五十攻覺所苦之處汗出通潤即止如未愈
即毎日夜半或五更晝日頻作意攻之以差

爲度病在頭面手足但有疾之處則攻之无
不愈者知心之使氣於手足有如神即功力
難言也
布氣訣
布氣訣曰夫用氣與人療疾先須依前人五
臟所患之疾取方向之氣布入前人身中令
病者向方息心靜慮此與布氣令其自愈亦
咽氣息念求除也自然邪氣永絶正氣布訖
邪風自退也
六氣設

六氣訣曰六氣者呬呵呼嘘吹嘻是也五臟
各属一氣餘在三膲此都包矣呬屬肺主鼻
有塞熱不和及勞極依呬吐納兼皮膚瘡病
有此疾者則依狀理之立愈呵屬心主舌乾
澁氣不通及諸邪氣呵岀之大熱大開口小
熱小開口大須作意量冝理之違度則損呼
屬脾主中宮土如氣微熱不和腹肚脹滿悶
不泄以呼理之即愈嘘屬肝肝主目如目温
熱可嘘以理之即愈吹屬腎腎主耳腰脚冷
陽道衰以吹理之即愈嘻屬三膲如不和以

嘻理之六氣雖各有所管但五臟三膲冷熱
極風邪不調都屬於心呵之以理諸疾皆愈
不必用氣也諸家說准此行可立見功效
調液訣
調液訣曰人食五味五味各歸一臟毎臟濁
氣同出於口又六腑三膲之氣亦湊此門衆
穢緫投合成濁氣毎睡覺濁穢之氣自不堪
聞審而察之知其時候口中乾苦舌澁頰熱
少津液或咽唾喉中痛不能食是熱也即須
開口呵之必須依門户岀入之十呵二十呵

即鳴天鼔或七或九以舌漱華池而咽津液
復呵察熱退心但候口中清水甘泉生即是
熱退五臓凉也若口中津液冷淡不受水即
冷狀也即以吹治之法候口中自美心調即
止黄庭經云玉池清水灌靈根審能脩之可
長存又曰漱咽靈液災不干也
飮食訣
飲食訣曰服氣之後所養有序次其可食之
物有損有益有益者冝可食之有損者即可
節之益乃長服每日平旦食少許淡水粥甚

宜人理脾氣令人足津液日中食淡麫餺飥
並佳及葱薤羮糯米大麥飯鹿肉作白脯巳
上並佳食後吞生椒三五枚及先咽氣三五
咽消食引下氣通三膲和五臟趂惡氣助正
氣特冝長服辟寒凛暑濕明目和中理氣功
不可備具在太清經上卷更有別方妙忌食
十二屬三十六禽本命父母本屬特忌熱蒸
餅亂正氣肥豬肉生莱令人脉閉瓜棗栗芋
菱芡獐鴈野雞並可食之不欲其心首脂也
齋戒須總絶之天師所種木中之玉名曰南

燭草毎叢七十二莖毎莖二十四枝毎枝五
葉應七十二候五行二十四氣也江東少室
山南岳湘江化中並有之作飢飯食之佳作
煎亦得不必依太清經中所須但單南燭草
即得凡食乍可飢不得令飽飽即傷心氣難
行也仍忌蘿蔔羮生冷辛辣之物酸滑粘膩
陳硬難消之物切忌若偶然食此等物一口
則物所在處當微微有痛愼之愼之但食軟
物無慮凡服氣後有氣下則泄之愼勿絶絶
即成疾毎朝空腹隨性飲一盞好清酒佳冬

煖之夏冷亦得助正氣排邪又不得多多則
昏醉昏醉則傷神損壽若遇尊貴事不得巳
則須且飲但可呵三五下盞飲併則開口呵
十數下遣麴之毒調理之常時飲二三升是
日乃可一斗不至於醉亦不中酒亦不先食
味亦不退如故
調護訣
調護訣曰凡脩鍊服氣休絕之法不居産房
不昇喪堂六畜死穢一切雜穢不淨中驢馬
惡氣之物並不冝聞況近之乎如見不祥臭

穢即須念解穢咒不然甚損正氣不意卒然
逢遇巳上之穢則速閉氣自取上風疾過則
解之兼兩杯酒以盪滌之佳如惡氣入覺不
安穩即須調氣逐去勿㽞又恐有逆氣勿使
出則却咽下更納氣以逆之當定以手摩助
之便含椒及飲一兩杯酒令散矣如不散亦
不使和平也斯必乃食油膩雜犯觸正氣用
意有省當知向前所犯必是憂恚房事者勿
再有悞也所服氣一年氣通二年氣行三年
功成元氣遂凝結玄珠於丹田縱有犯觸无

能爲患日服千咽亦不懼多即返老還童轉
從此也於是氣化爲血血化爲精精化爲髓
一年易氣二年易血三年易脉四年易肉五
年易髓六年易筋七年易骨八年易髮九年
易形十年之内三萬六千神備在身中當化
爲仙眞號曰神人勤修至道鍊氣爲形形化
爲神神形一體白日上昇大道靈驗好仙君
子詳而學焉勤修不怠即性開通五臟相固
黄庭經云千千百百自相連一一十十似重
山是也内氣不出外氣不入寒暑不侵兵刃

莫害昇騰變化夀同三光无窮盡也
休粮訣
休粮訣曰凡欲休粮但依前勤修三年之後
正氣流通體實骨滿百神守位三尸遁逃如
此轉不欲聞五味之氣常思不食須絶則絶
亦復无難但覺腹空即須咽氣不問早晚何
論約限久久自和節度時候無煩具言亦可
兼藥物大有服藥之人多不服氣區區終身
唯以藥物爲務固未得亦非上士用心也黄
庭經云百穀之實上地精五味外美邪魔腥

臭亂神明胎氣零那從反老得還嬰何不食
氣太和精故能不死入黄寧
愼眞訣
愼眞訣曰世上之人率多嗜慾損生伐命今
古共然不早備防悔將何及仙經曰夫人臨
終而始惜身罪定而思遷善病成而方求其
藥天真巳散何可追之故賢哲上士惜未危
之命懼未禍之禍治未病之病遂拂衣塵寰
攝心歸道道者氣也身之主者精精者命之
根愛精重氣然可庶幾乎長生矣黄庭經曰

方寸之中念深臟三神還歸老方壯又曰長
生至愼房中急何爲死作令神泣忽之禍郷
三靈沒但當吸氣録子精寸田尺宅可治生
若當決海百瀆傾葉去樹枯失青青此禁養
精神之術凡學長生久視未有不愛精保氣
而致也陰丹百御之道人莫不知雖務於氣
而不絶慾亦不免危殆故曰人常失道非道
夫人人常去道非道去人修養君子深冝自
省也夫氣者道也道者虚无也虚无者自然
也自然者无爲也无爲者心不動也心不動

者謂内心不起内心不起即外境不入内外
安靜即神妍神妍即氣和氣和即元氣目至
元氣自至即五臓滋潤五臓滋潤即百脉流
通百脉流通即津液上應津液上應即不須
五味五味止絶飢渇不生飢渇不生三田成
體堅骨實肉返老還年漸從此矣故其氣化
爲血血化爲精精化爲髓一年易氣二年易
血三年易脉四年易肉五年易髓六年易筋
七年易骨八年易髪九年易形三萬六千神
住在身化爲仙人是心體玄微理生不測也

五臟和津液生三膲通氣不壅此謂瓊丹非
世間丹也夫神者无形之至靈故神禀於道
靜而合乎性人禀於神動而合乎情故率性
則神凝久則神止擾則神遷止則生遷則死
皆情之所移非神之所使也夫欲服氣先須
静坐一覺向上想過欲界色界无色界更過
太始太素太初太極太髙想元氣下從頂門
入念至涌泉端坐記入息莫記出息但用一
覺使元氣隨意而到三丹田轉輪如流水王
老經云元氣流通不死之道至人可知也蚩

蚩者不足與議愼之又曰胎息守中上與天
連名大道行之立得飛仙祕之愼之保之


嵩山太无先生氣經卷上





