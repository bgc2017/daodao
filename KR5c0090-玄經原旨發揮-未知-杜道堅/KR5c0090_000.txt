








玄經原㫖發揮序彼九
老子自孔子稱曰猶龍莊周尊曰玄聖歷代
尊行其教上尊號者至矣竊觀由商歷周九
百餘年三度散關四掌史職著道德玄經二
篇橐籥天地玄同有無實一天人之書道堅
嘗著玄經原㫖亦既脱藁思昔觀復謝高士
所編實録年譜紀載頗詳然引用年代尚多
異同乆懷考正未能也今採摭皇極元會運
世參訂經㫖輯爲十有二章非敢有作吾猶
及史之闕文也夫孔子本魯史作春秋始周

平王邵氏本連山著皇極經世書自堯始愚
之本玄經著原㫖復徴古史爲發揮故不得
不自先天始也此書之㫖不惟有極以來已
然之世代可徴而無極以前未然之眹兆庸
有可推後之有志古始者當有考云大德十
年中和後二日教門後學當塗杜道堅謹序




