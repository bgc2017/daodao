








元始無量度人上品妙經内義表暑一
臣應叟言謹按
靈寳度人妙經撰著内義成書鋟木流傳者
元始祖劫是謂先天靈寳本章故曰上品造
化獨還丹可擬範圍非大梵誰能已遂刊行
敢忘昭吿臣誠惶誠恐稽首頓首竊惟湛湛
一眞乾坤並體紛紛萬化生死同根雖云含
靈有識之殊皆本契虛合无之妙夫何名利
勃志意氣繆心源一而流分性近而習遠皆
縁執幻安有知常五色亂目誰肯回光萬變

紛葩誰能轉物謂壑舟藏之已固奈曦馭駐
之不留與其哀夭而貪生莫若修眞而重命
故我
虛皇聖主演妙道於空劫之前
玉晨至尊受眞詮於黍珠之内度人无量介
福奚窮顧大道無非正中自後世因仍踳駮
觀妙至爲之金鎖迷源有類於盆魚談虛无
清淨溺於苦空論砂汞鉛銀執於固有非明
祖炁之造化曷證大梵之幽微按眞經以爲
之宗暢玄機不泄其旨在昔烏焉成馬未免

糾紛於今目無全牛觸知戒止挽迷車而回
指南之鄉障狂瀾而順從下之流普令下民
咸躋仁壽恭惟
太上昊天至尊玉皇上帝(玉陛下)
巍巍莫量蕩蕩難名大公無私至幽靡察利
物常善救物度人故無棄人遂令蕞爾之材
輒肆菲然之作倘有禆於萬一願鑑勤誠若
無補於毫釐冀原狂妄所有内義一部分爲
二卷鏤版印集申納都省乞賜敷奏外謹具
表上吿以

聞冒犯
天威(臣)誠惶誠恐稽首頓首謹言
　寶慶二年太歲丙戌七月甲寅朔初七日
　庚申上清大洞玄都三景法師臣蕭應叟
　上表
　　　經㫖
　太上者无極至尊也元始之始也即父母
　未生以前一點眞陽之精二炁相感而生
　兩腎兩腎既生便生兩目然後攢簇五臟
　已圓其容方有身也始曰於洞洞者形骸

具足降生成人即見其身耳玄者玄一之
精也身旣存即精守於關元精既守於關
元則氣周流氣周流則神全耳神全則百
竅開關萬物感矣眼通光則能視萬物鼻
開孔則能聞香氣耳開關則能聽音聲口
通心則能味百物此四者備足則靈矣所
謂萬物之中惟人最靈此之謂也然而人
靈不悟夫人所以長生不老者能以一靈
不泄於外令眼不視於色其魂守之於肝
固木氣不泄於外令鼻不聞於香則魄守

於肺固金氣不泄於外令耳不聽於聲則
精守於腎固水氣不泄於外令口不言語
則神守於心固火氣不泄於外令一身端
坐四大不動則意守於脾固土氣不泄於
外五方固蒂則神氣精混合爲一返本還
元歸根復命則萬神會聚化爲嬰兒棄離
幻殻出入與造物了不相干與道合眞即
寳矣人得此寳於身出入縱横飄然自在
長春不老與天齊休布眞炁而能化土石
土石爲寳布眞炁而能起枯骨枯骨成人

　布眞炁而能救萬病萬病自痊布眞炁而
　能辟妖邪妖邪自滅布眞炁而能動風雷
　風雷自震布眞炁而能扶萬物萬物自暢
　布眞炁而能抜幽魂幽魂自抜此即无量
　度人矣上品者大乘之法也妙者玄奥之
　捷也經者修眞之徑路也若能口誦其經
　心悟其奥則隨念有玄應耳至於修眞學
　道濟生度死無不在此矣密而行之方得
　成道
　靈寳妙經義宏理奥非鉤深索隱通玄究

　微者未易窺測愚曰不然故經有云苟得
　一萬事畢
天尊豈作艱難事以惑人乎凡人日用常行
　皆此經也善究竟者如富貴之觀飲器雖
　觥觴盃斝錯落盈前知其金也爲何難哉
　不善觀者隨器所轉得不惑歟是經也道
　而已妙談玄理幽演洪名無非梵炁分根
　眞空闡化人作境會散漫難入欲明是經
　者莫若以我與造化同揆彼亦如是我亦
　如是熟觀諦思必有所契非特此經爲然

　一大藏教皆如是也老泉蘇公有言天之
　所以與我者豈偶然哉夫其所以與我者
　必有以用我也我知之不得行之不以告
　人天固用之我實置之其名曰棄天自卑
　以求幸其言自小以求用其道天之所以
　與我何如而我如此也其名曰褻天棄天
　我之罪也褻天亦我之罪也愚每以此爲
　戒自惟天幸師友琢磨而於靈寳之宗竊
　有所覩是亦天其與我矣既得之力行之
　不敢棄天也詳言之謹藏之不敢褻天也

　不棄不褻游於斯息於斯修於斯藏於斯
　此其願矣同志或知之俾與衆共愚懼其
　褻天而辭焉彼乃曰子不聞李光玄之事
　乎昔光玄精勤求道積有年矣一日於少
　室山遇異人告之爾今求道唯當提抜世
　人耶唯當只了自己耶若止爲一身神仙
　不取矣又不聞宋之愚人乎昔宋之愚人
　得燕石藏之以爲寳周客聞而觀焉胡盧
　而笑曰此特燕石也其與瓦甓不殊愚人
　大怒守之愈固若子之言是即與李光玄

　同科若子之説非即蹈宋愚人之轍儻與
　衆共大方之家或能糾子繆戾開子窾啓
　非特益人天之果於子有得亦豈淺哉愚
　雖不敏謹奉斯語仍取嚴薛成李四家註
　解撮其明白者并以師友之説繼于句下
　(正卷中/小字是)以明經旨若夫義因象明象因義
　顯經㫖丹道一致無殊者並附象說書之
　于後管窺天蠡測海雖未能以究涓埃蓋
　亦見量如是也嗚呼孔子曰知我者其惟
　春秋乎罪我者其惟春秋乎

　寳慶二年歲在丙戌七月甲寅朔觀復道
　子蕭應叟識
　　　太極妙化神靈混洞赤文圖












　混洞赤文旡旡上眞此所謂无極而太極
　也元始祖劫化生諸天開明三景是爲天
　根上无復祖唯道爲身此所謂太極動而
　生陽動極而靜靜而生陰靜極復動一動
　一靜互爲其根分陰分陽兩儀立焉
　五文開廓此所謂陽變陰合而生水火木

　金土五炁順布四時行焉五行一陰陽也
　陰陽一太極也太極本无極也五行之生
　各一其性
　普植神靈無文不光無文不明無文不立
　無文不成無文不度無文不生此所謂无
　極之眞二五之精妙合而凝乾道成男坤
　道成女二炁交感化生萬物萬物生生而
　變化無窮焉學者當究其辭索其意則先
　天之道不謀而契造化之妙可得而窺故
　儒者知幽明之故周乎萬物原始反終窮

　理盡性得不怵死生之妙老氏則曰深根
　固蒂長生久視蓋各有所宗也夫如是何
　以致之經曰知其雄守其雌復歸於嬰兒
　知其白守其黑復歸於無極此乃金液還
　丹之道故能深根固蒂長生久視矣
　　　體象陰陽升降圖








　　　譬喻
　此身爲天地爐竈中宫爲鼎身外乃太虛
　乾宫髓海坤宫精房神室丹鼎名曰三宫
　乾坤者天地之綱紀也陰陽運乎其中天
　地爲大冶陰陽爲化機一炁爲藥物凡鍊
　丹憑乾坤牝牡之炁運養周星而爲鼎器
　金母居中以妙化發生之炁遞互感激名

　曰修鍊陽精日熾眞神化生謂之聖胎陰
　剥陽純謂之嬰兒所謂太一含眞契合虛
　无復歸无極者也神室之所運飬之機輕
　泄有愆誓盟授受爲其師者明指以吿毋
　誤志士墮迷津耳








　第一環八卦者地也八卦成象互用也
　第二環二十八宿者天也明用周天行度
　大數起天元
　也第三環三十圓缺者一月火數應六十卦
　　　　互用也

　第四環一百白點黑點者陰符陽火刻漏
　　　應天符動靜也
　第五環十二卦者爻象進退龍虎起伏也
　第六環十二辰者火候升降攢天符也
　第七環者顯周天之大數感合四時五行
　　　應内象也
　第八環者列陰陽五行萬象入鼎中輔助
　　　金火龍虎離女坎男陰陽夫妻交媾
　　　生成眞砂眞汞而爲神丹也
　右眞一子彭曉所撰大還心鏡火候之圖

　取以明大梵隱語之用
　　　誦經訣(有五戒十/無益之言)
夫誦經之訣不可不知齋潔沐浴捐去情
慮欲表裏相映則爲善也嘗見
太極葛仙公誦經之法有五戒十無益之
言高人求善能遵斯語則利益無涯豈止
一身昇度必福流後裔也夫五戒者
第一不得口誦心違第二不得輕慢辭理
第三不得自作生人我想第四須謙退師
問第五慈惠接引更相發明十無益者不

　忠於君不孝於親不慈於物執無明較人
　我嫉諸賢妬勝己訕良善辱孤貧惡口兩
　舌欺心害物嗜酒肉好邪娌生貪嗔起憎
　愛儻能遵此則何灾不滅何罪不消
　諸天録名魔王保舉不然則雖終身誦之
　欲求福慧不可得也高人達士宜鑑而愼
　焉
　凡誦經之人(不拘道/俗男女)清齋(内無雜想/外絶肥葷)入靖
　(謂淨潔/之室也)整其法服(衫褙皆可/但須潔淨)啄齒(啄正中/板齒曰)
　(鳴法鼓/集身神)焚香(豐香烈火/通達誠心)心拜東南西北四

　方次拜東北方東南方西南方西北方上
　方下方方各一拜拜訖東向平座(拜十方/者經文)
　(關涉故也身拜不如心拜東向者昇天之/序自東西上平座正座也或蟠膝或垂足)
　(初無/拘限)次啄齒誦淨心口呪及淨身呪戒飾
　身神次啄齒念淨天地呪開經玄藴呪(誦/此)
　(呪畢然後開卷誦經其餘/訣目一一詳註備具于後)




