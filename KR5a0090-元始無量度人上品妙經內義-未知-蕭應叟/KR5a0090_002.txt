










元始無量度人上品妙經内義卷之二暑二
觀復子蕭應叟學
道言是時
元始天尊
說經一徧東方无極無量品至眞大神无鞅
之衆浮空而至
說經二徧南方无極无量品至眞大神无鞅
之衆浮空而至
說經三徧西方无極无量品至眞大神无鞅
之衆浮空而至

說經四徧北方无極无量品至眞大神无鞅
之衆浮空而至
說經五徧東北无極无量品至眞大神无鞅
之衆浮空而至
說經六徧東南无極无量品至眞大神无鞅
之衆浮空而至
說經七徧西南无極无量品至眞大神无鞅
之衆浮空而至
說經八徧西北无極无量品至眞大神无鞅
之衆浮空而至

說經九徧上方无極无量品至眞大神无鞅
之衆浮空而至
說經十徧下方无極无量品至眞大神无鞅
之衆浮空而至
内義曰以經而言天尊說經十徧十方大
神至者乃三元九聖九眞九仙高眞上聖
天神地祇俱會始青天浮黎國聽法也以
丹而言元始說經即眞鉛爲藥祖玄精作
丹基也十徧者天地生成之數十方者五
行配合之數一三五七九天數二十有五

陽精也二四六八十地數三十陰華也一
二三四五應四正上方六七八九十應四
維下方陽之生數五五行之本也陰之成
數十萬化之根也一九四六各合爲十金
水同宗二八三七各合爲十木火同體總
而言之五十有五分隸五方一六居北二
七居南三八居東四九居西五十居中以
法除之五方除一二三四五乃水火木金
土之元也又除一二三四五乃五行之本
也除外五方各剩五數共而二十有五爲

五行之根是眞陽戊土之體也復將根數
二十有五除去五方之本北一南二東三
西四中五即見北剩四數象金金本生水
金反自水而生如鉛自銀炁而有鉛中生
銀乃兒産母也金虎也金在水中乃虎向
水中生也南剩三數象木木本生火木反
自火而有如汞感鉛炁結砂砂自汞成乃
兒産母也木龍也乃龍從火裏出也東剩
二數象火火生於木砂中抽汞乃七返朱
砂返本也西剩一數象水水自金生一炁

還元是九還金液還眞也中央虚无以四
象相合而成十乃見眞陰己土自然妙用
故張紫陽曰震龍汞自出離郷兑虎鉛生
在坎方二物總因兒産母五行全要入中
央又曰赤龍黑虎各西東四象交加戊己
中復姤自兹能運用金丹誰道不成功太
一眞人曰五行顛倒術龍從火裏出五行
不順行虎向水中生者此也无量大神至
者乃取乾坤眞純潜運之跡而爲法象分
三百八十四爻循環火内運五星二十八

宿環列鼎中蹙三千六百之正炁回七十
二候之要津驅六十四卦之陰符鼓二十
四炁之陽火(幽微詳密見於隱語心鏡)故天地不能匿
造化之機陰陽不能藏亭育之本由是神
變无方化生純粹盡歸把握之内混合空
洞之中矣或問程伊川云聖人不師仙厥
術異也聖人能爲此等事否曰此是天地
間一賊若非竊造化之機安能延年故陰
符經曰人萬物之盗所謂竊造化盗萬物
則天地間皆吾所有取之無禁用之不竭

十徧周竟十方无極天眞大神一時同至一
國男女傾心歸仰來者有如細雨密霧无鞅
之衆迮國一半土皆偏陷非可禁止
天尊開國萬聖咸集威德崇重厚載不勝
故至偏陷蓋有非常之事則有非常之應
牛頭法融襌師講大般若經至成靜品地
且爲之震動况虚皇演化乎
内義曰十徧周竟十方天眞大神一時同
至者乃息住神凝炁歸室也一國男女傾
心歸仰者一身陰陽之炁混合融鍊也神

炁之聚薰蒸蓊鬱參同契曰金砂入五内
霧散若風雨金者天地之至精乃神也砂
者陰陽之純粹乃炁也故曰來者有如細
雨密霧无鞅之衆至於金精飛肘後眞炁
過陽關乃性情相盪天機默運陰陽感激
眞神化生雖曰體自然而運用尚在作爲
之境不能無躁勝寒靜勝熱之變蓋由持
而盈之性情未冥性情屬土故曰迮國一
半土皆偏陷非可禁止
元始懸一寳珠大如黍米在空玄之中去地

五丈
寳珠喻道懸於空玄亦同玄珠之義於内
傳經則寳中更寳玄中又玄眞中之眞道
中之道去地五丈者令人去五濁之世脱
五行之用五濁皆出自無衆患五行不用
永離相尅是故五行不相尅萬物悉可全
自然長生久視得道成眞玄師曰此乃玉
清寳珠神化胎仙之道
内義曰元始懸珠者神與道俱也向來説
經獅子之上者是神凝室中從無求有者

也今此懸珠空玄之中者乃超神物外出
有入无也天尊慮後世末學不達此理徒
守頑空故顯示妙化明其至无之中有至
眞至精者存經曰杳兮冥兮其中有精其
精甚眞其中有信以理而言乃神冥性復
卓爾圓明豁然無覆空然無基熙熙怡怡
昏昏默默固非五行之數可得而拘五濁
之境可得而溷川老云有相有求俱是妄
無形無見墮偏枯堂堂密密何曾間一道
寒光爍太虚

元始登引天眞大神上聖高尊妙行眞人十
方无極至眞大神无鞅數衆俱入寶珠之中
天人仰看唯見勃勃從珠口中入既入珠口
不知所在
天尊施玄妙大化懸珠在空玄之中莫測
所懸之系登引三元九聖九眞九仙俱入
其中其一切天人非天眞上聖眞人故難
隨无爲化機不能同入空玄之妙秖仰看
而已見勃勃從珠口中而入既入珠口不
知所在且如下格小仙有芥納須彌之妙

壼懸天地之境何況大聖天尊敷宣大化
示現神變也所言寳珠大如黍米已是微
妙更去五丈能見寳珠在空玄之中者非
天人亦无此明慧又况見其珠口者實天
尊登引聖眞入妙有虚无之境當時隨天
尊入於寳珠之時天人仰看即見入寳珠
之中不能見珠内玄妙之化
内義曰眞神旣冥炁亦隨寂契虚合无升
玄入妙所謂斂萬有於一息散一息於萬
有迎之不見其首隨之不見其後其來无

從其去无在
國人廓散動地還平正靜无復欹陷
内義曰動靜兩忘有無俱遣
元始即於寳珠之内說經都竟
内義曰元始者神寳珠即性説經者指明
祖炁爲丹之體都竟者謂神性圓明了無
一物
衆眞監度以授於我
内義曰衆眞者妙化發生之炁我即道君
也

當此之時喜慶難言法事粗悉諸天復位儵
欻之間寂无遺響
内義曰行功之際妙應難述如人飲水冷
暖自知工夫已竟萬神還元恍惚之中遺
明息照
是時天人遇值經法普得濟度全其本年無
有中傷
内義曰考古鑑今其則不遠經法丹道一
理無殊六租有言我今説法猶如時雨溥
潤大地汝等佛性譬諸種子遇兹沾洽悉

得發生此乃值遇經法普得濟度之理内
象之作體此意矣得之者知其神而愛之
明其炁而寳之可以全其本年無有中傷
本年者不遭横天之謂若夫向上一著當
進步焉
傾土歸仰咸行善心不殺不害不嫉不妬不
婬不盗不貪不欲不僧不𡜍言無華綺口無
惡聲齊同慈愛異骨成親
斷命曰殺殘傷爲害惡他勝己曰嫉憎同
儔曰妬男女不以禮交爲婬竊人之物曰

盗無猒曰貪嗜好曰欲嫌人曰憎猜疑曰
𡜍十惡既滅則異骨成親萬行玄同則聲
無勃戾○婬之一節謂男女不以禮交者
蓋欲正人倫也若修行之士當屏絶之故
太微靈書以婬欲爲十敗之首昔紫虚元
君與茅君校勘天下眞仙得失之事頓落
者四十七人復上者纔二人蓋爲抱婬欲
之心行上眞之道非止頓落又將被考於
三官求長生者豈宜不絶此念乎盗之一
節非止竊人之物但得之不以道皆是也

欲之一節非止嗜好蓋謂私己也太上曰
罪莫大於可欲咎莫大於欲得夫欲心一
萌我則有已如上諸惡皆因此致以致黷
亂國經羣生失寧利用之心可不戒乎
内義曰人心皆善無不善者因物欲所蔽
昩其本初一聞道要諸惡冰消人我一如
親踈無間如上諸事感應篇言之持詳乃
世人日用錯處蜀士李昌齡解釋報應因
縁十萬餘言讀之寒慄毫髮之私不敢萌
於心端有益於世教也諦觀經旨謂咸行

善心不殺不害云云者乃絶無惡念也若
毫芒惡念潜藴於心不得謂之善矣何則
玉有微瑕謂之良玉可乎蓋善惡不待見
於行事一念纔興神明已録昔衛仲達爲
館職被攝至冥司冥官命吏呈其善惡二
録比至則惡録盈庭善録如筯冥官變色
索秤稱之而小軸乃能壓起惡録地爲之
動官乃喜曰君可出衛曰某年未四十安
得過惡如是之多乎官曰不然但念不正
此即書之不待其犯也衛曰然則小軸所

書何事官曰朝廷嘗大興工役修三山石
橋君上疏諫止之此諫藁也衛曰某雖言
之朝廷初不從於事何益而能有如是之
力乎官曰朝廷雖不從然念之在君者已
是向使聽從則君善力何止如是將見乘
此立獲度世尚安得攝君乎奈何惡念太
多力已减半不可復望大拜矣嗚呼空有
其念尚在損福況眞犯乎夫善惡報應難
以盡録但觀范文正公述竇諫議陰德録
足以知其善可爲也或曰我雖待之以善

彼爲不善報我豈能平乎不然若知南嶽
赤君之言則炁自平矣南嶽赤君曰人若
遇我以禍但以福往自然福德之炁常生
於我害炁重殃自生於彼此學道之大行
矣南嶽赤君豈誑人者乎
國安民豐欣樂太平
此乃咸行善心之所致也
内義曰按老君授干吉眞人太平之道其
要曰夫人之生也天付之神地付之精中
和付之炁人能保精愛神護炁内則保身

長生外則致國太平又曰人臣之行當上
愛其君欲其長生爲人子者當念父母畏
其將死風化其意使之入道常爲求索奇
方殊術以奉君親爲人弟子者當念録師
恩夫人生於父母成道德於師得尊榮於
君每念君父師將老無以復或行學更事
賢明求奇方異法而資益之此乃應太古
上皇最善忠臣孝子順弟子也人皆爲之
則天下太平矣夫有其内必有其外故善
行著而謂之福神性明而謂之慧福慧雙

修内外兼濟則國猶身也民猶炁也國則
有君身則有心君治則民安心正則炁和
經曰我無爲而民自化我好靜而民自正
我無事而民自富我無欲而民自朴治國
修心其致一也
經始出教一國以道預有至心宗奉禮敬皆
得度世
内義曰經出教立人依道行預之爲言先
也前也人禀道炁而生是心寧無有乎蓋
由耽著幻妄迷昩昏蒙一遇經法此心復

明謂如今之指出丹體乃人人本來之物
非昔無而今有雖得之於聞經聞道之後
實先有於聞經聞道之前故曰預有至心
也所謂宗者祖其道也奉者崇其文也禮
者尊其法也敬者欽其德也故本起經云
夫爲道者當知道德經行之法道謂路道
德謂善功經謂徑路行謂行步法謂有成
道經可修而得道也謂有成道路可隨而
行之也人能依是而行必皆得度世矣
道言元始天尊說經中所言並是諸天上帝

内名隱韻之音(即天帝玉字内音是也)亦是魔王内諱
百靈之隱名也非世之常辭
内義曰所謂上帝内名隱韻魔王内諱百
靈隱名者亦如丹經云日魂月魄庚虎甲
龍水銀朱砂紅鉛黑錫黄芽白雪姹女嬰
兒黄婆金公爐竈鼎器之類雖名殊號異
並是先天一炁非别陰雜之物也
上聖已成眞人通玄究微
内義曰上聖修行妙道已得成功眞人洞
明奥旨識達玄微蓋有實用非執虚文如

混洞赤文元始祖劫開明三景大行梵炁
皆知其底藴得其要機則天地造化之妙
生死有無之理都在睫前不遠身外也
能悉其章誦之十過
内義曰既能通玄究微則能知其道十過
之效功齊元始以丹而言十過者功則十
月入室理則九轉
諸天遥唱(讚其功)萬帝設禮(尊其經)
河海靜默
周公居政海不揚波眞人誦經河清海晏

事殊理一功異德同
山嶽藏雲
蓄雲爲雨澤及萬物
日月停景璇璣不行
十過之效功齊元始此之謂也
羣魔束形鬼精滅爽
經謂束送妖魔精斬馘六鬼鋒是也
回屍起死白骨成人
老君起徐甲枯骨是也
内義曰諸天遥唱萬帝設禮者莊子所謂

澹然無極而衆美從之天地之德聖人之
道者也河海靜默者愛河苦海也皆人之
心妄幻所有愛從情生苦由識致旣已德
合天地道同聖眞則愛河靜息苦海淵默
山嶽藏雲者黄庭經曰五嶽之雲炁彭亨
即五臟雲炁也眞人者其息深深五臟炁
盈如山嶽之蓄雲也日月兩目也景光也
光即神也眞人神不外馳目雖視物而凝
然之不動故曰停景璇璣斗極也人心象
之極者旋而不移視而察之似若不動眞

人者任其自然心雖應物而湛然常寂故
曰不行也羣魔者紛紜萬緒惑亂我心者
也旣任其自然則應之若無事是謂束形
也鬼精者三尸也三尸不去道無由而成
能體純素三尸自絶故謂滅爽也回尸起
死白骨成人者丹成之士非特獨善其身
更宜推功及物故淨明法云吾丹既成變
化自在所不足者上帝之詔未至於是積
功以期眞命焉凡羣品有善可與延年益
筭不幸病死者救以活之如吴猛眞君起

于慶之死是也
至學之士
至學之士心堅如鐵石操列於水火天地
不能逾鬼神不能惑行人之所不能行太
極之上有眞名者也又至學者不待念起
事至而後學故能於有念无念有事无事
之間力行也此之眞人抑又次焉
誦之十過則五帝侍衛三界稽首
此經乃妙炁結成靈文是爲萬炁之宗在
處有五行之炁從之五炁之神謂之帝故

曰五帝侍衛季康子問五帝於孔子孔子
答以五行佐成上帝而稱五帝三界者即
三界大魔也至學之篤行積功立三界魔
王保而敬之故曰三界稽首也
魔精喪眼鬼妖滅爽
大魔旣已保敬鬼神焉敢正視亦束形滅
爽之理也
濟度垂死絶而得生
内義曰五帝五臟之神也肝䰟肺魄心神
腎精脾意此五者若人恬淡則神定䰟清

意安魄寧精不走失若人躁競則神疲䰟
濁意亂魄散精逐潰耗夫人非不欲安而
壽然而日日應酬神稍疲倦則三尸九蟲
作我蟊賊所以絳宫之眞爲其所擾修鍊
之士則尸蟲消絶五臟之神各安其職故
曰侍衛也三界三尸也乃人身三部陰濁
昏邪之氣以屬三徒之界上尸彭踞居人
頭中尸彭躓居人腸下尸彭蹻居人足人
之嗜欲貪婬種種不善之事皆尸鬼所使
至於庚申之曰則諸天曹言人罪過毫髮

不遺欲人速死彼則欣躍故葛稚川曰子
能絶三彭之仇乎三彭者三尸也除絶之
法極多備載道藏庚申部然不若金丹爲
妙古詩曰窮盡世間无限法除非丹藥殺
三尸張眞人曰由來庚甲申明令殺盡三
尸道可期此乃鑄惡成仁化頑從善被其
制伏故曰稽首也魔精鬼妖者乃九蟲六
賊之類三尸是渠魁蟲賊是徒伴勦其渠
魁則徒伴自潰故曰喪眼滅爽也若然者
故能延垂死之年續已絶之命則神炁壯

盛學者勉而行之其功不言可知矣
所以爾者學士穢氣未消體未洞眞召制十
方威未制天政德可伏御地祇束縛魔靈但
却死而已不能更生
内義曰學者欲心未絶性理未明採鍊雖
勤玄虚未達只可保神嗇炁制伏陰魔駐
景延年辟却疾病長生之道未可冀矣
輕誦此章身則被殃
謂不整形服不按科儀行立眠卧聊耳誦
念若夫誦而不敬不若不誦而敬矣

内義曰輕誦此章謂輕行是道夫金丹之
要全在燮調首則勤於采取次則戒於持
盈以俟鼎器圓成藥物全備則運符進火
添抽汞鉛時晷相符節候無爽故得陰陽
炁足離坎珠圓神化成眞長生久視若乃
情躁心怠妄作謾爲緯候相差符節不應
則隆冬大暑盛夏嚴霜姹女逃亡赤龍奔
逸神精既失金液難求氣索體羸形衰身
殁矣
供養尊禮門户興隆世世昌熾與善因縁萬

災不干神明護門
内義曰若修行篤敬外則宅舍昌盛内則
身心安寧日新其德動與吉會禍患無侵
神明衛護
斯經尊妙獨步玉京度人无量爲萬道之宗
巍巍大範德難可勝
内義曰七籖經教部云夫三洞者蓋是一
乘之妙旨三境之玄言了達則上聖可登
曉悟則高眞斯陟龍章鳳篆顯至理之良
詮玉簡金書引還源之要術所謂斯經尊

妙獨步玉京者又爲三洞之冠矣從古至
今仙眞上聖未有不由是而修證者録籍
具載莫知幾何萬法千門靡不出此巍巍
蕩蕩非可以名言思議
道言凡誦是經十過諸天齊到億曾萬祖幽
䰟苦爽皆即受度上昇朱宫
凡誦者不限高下之格是能依法精心誦
持十過者則諸天齊到衆聖降集於房廟
拔祖禰之幽䰟及昆宗之苦爽下離北府
上入南宫也

格皆九年受化更生得爲貴人而好學至經
功滿德就皆得神仙飛昇金闕遊宴玉京也
格皆九年者即九年之格法三火之數三
三如九朱宫是南方屬火以火鍊形故云
三火九年受其鍊化然後更生貴族生則
便修此經昔熏習之仍在萬徧之功旣滿
三千之德復圓遂超然昇度徑得神仙登
金闕而事聖君遊玉京而謁元始按三元
品誡朱陵度人之格有三等大福三年中
福九年小福二十四年九年者約中福之

格也
内義曰此言十過者則月之理也諸天齊
到者萬神混歸元一也億曾萬祖乃父母
假合之物幽䰟苦爽即有身之後昏濁之
炁皆即受度上昇朱宫者乃鍊化假合昏
濁之氣超入靈明炳煥之域格皆九年受
化更生得爲貴人者謂融鍊假合昏濁之
氣俱化陽神更生眞炁萬神爲一神萬炁
爲一炁長養聖胎也學士到此地位已得
神全炁足延生長年所謂仙者未可言也

故曰而好學至經功滿德就皆得神仙更
須進修内功成就德行庶可以冀内功者
火候脱胎神化之道(修行之法詳著于後)德行者要
在濟物利人如漢天師區别人鬼葛仙翁
普度幽魂許眞君誅剪蛟蛇是矣經云學
者雖守道不作功德亦不能得道昔漢天
師丹成未服謂王長眞人曰神丹成就若
服餌之當必沖天便爲眞人然吾未有大
德宜須爲國爲民除害興利後可服丹輕
舉上昇臣事三境則無愧矣如是方能飛

昇金闕遊宴玉京也
上學之士修誦是經皆即受度飛昇南宫
上學者聞道勤行見法必學始終不替寒
暑無虧此太清九宫以下有仙名者既修
誦此經使身得道而飛昇仙域受鍊南宫
朱陵之府夫魂魄升仙則火鍊鬼質生舟
得道則火鍊垢穢是故皆入南宫然後登
眞本位矣
世人受誦則延壽長年後皆得作尸解之道
䰟神暫滅不經地獄即得返形遊行太空

世人即常流之人非出羣之士既以租因
福淺身業功微生前享壽遐齡殁後解形
暫滅然不拘三官之制不受九府之艱期
限數登則神歸形復既改形容於三宫之
館易童顔於九鍊之房故不入南上之宫
便歷太空之境矣○尸解有四種一者兵
解若嵇康寄戮於市淮南則託形於獄二
者文解若次卿易質於履長房假形於竹
三者水火鍊質若馮夷溺於大川封子焚
於火樹四者太陰鍊質視其已死足不青

皮不皺目光不毁屈伸從人亦尸解也肉
皆百年不朽更起成人眞誥云尸解仙不
得御華蓋乘飛龍登太極逰九宫但不死
而已
内義曰修誦雖殊成功則一金丹之道難
遇易成儻宿命合眞得之者努力而行必
契經旨無疑矣
此經微妙普度无窮一切天人莫不受慶无
量之福生死蒙惠
内義曰此經隱奥是道玄微廣濟有情普

度无量經功滿足丹道圓成先亡蒙解脱
之恩兆身被生成之澤
上天所寳不傳下世至士齋金寳效心盟天
而傳輕泄漏慢殃及九祖長役鬼官
長役鬼官者死魂被謫於天徒驅雷役電
官地徒擔沙負石官水徒摙汲溟波宫
内義曰三洞眞經列于金格玄都所祕萬
劫一開傳授效盟經有明旨在昔劫數蹇
屯世蓮否塞西臺龜母有請玉京由是降
授用濟斯民玉晨道君付于玄一眞人玄

一眞人付太極徐眞人徐眞人付葛仙公
傳行於世法有内外事仍兩存以丹而言
禁戒尤重須嚴盟誓不敢漏洩内象之作
已露機緘告天而行廣用提拔凡得此者
切勿慢輕威神護持靈官司察若違此祝
身必禍殃貽累九玄冥責難逭
侍經五帝(五帝巳解在前)玉童玉女各二十四人營
衛神文保護受經者身
童女都四十八人既常營衛神經亦兼保
護誦者必薦舉精誠司察慢泄受誦之士

宜慎之焉若出入逰行必宜携帶使持文
而護身免灾而無慮
内義曰經者祖炁也五帝者妙化五行之
炁也玉童玉女二十四人者内外二景眞
神眞炁也保養元神是謂營衛神文保護
受經者
道言正月長齋誦詠是經爲上世亡䰟斷地
逮役度上南宫
正月上元大慶之月故能福及上世祖曾
幽䰟苦爽斷鬼神連逮之役受仙官拔度

之慶齋者謂身無雜務心不外想内外清
虚抱元守一終乎此月故言長齋南宫已
解在前
内義曰正月者寅也修丹採藥以寅申爲
起伏之候寅乃陽起之候欲於申時行功
則於寅時先守以至申時施用長齋者清
心也誦經者攝炁也謂之採藥上世亡魂
乃陰炁也陽炁雖曰子時發生一陽尚在
五陰之下至於寅時猶陰陽相半陰上陽
下鬱而未暢故曰逮役至於申時以法薰

蒸陽炁奮發上騰入于離宫得不謂之斷
地逮役度上南宫乎
七月長齋誦詠是經身得神仙諸天書名黄
籙白簡削死上生
七月中元大慶之月中及己身諸天上生
名於白簡酆都落死籍於黑書身得神仙
位登天府黄籙白簡者以黄金爲書白玉
爲簡也凡修道之法普度九窮通濟生死
内義曰七月者申也乃陽伏之候欲於寅
時行功則於申時先守至寅時運汞投鉛

入鼎成寳亦名採藥亦鑄鼎器如此則陽
炁日盛陰炁日消所謂純陰鬼也純陽仙
也陽炁既壯即修仙之漸功滿炁足神化
長生故曰身得神仙凡得道之士皆酆岱
落名移注仙籍膺圖受籙乃獲上昇故曰
諸天書名黄籙白簡削死上生也
十月長齋誦詠是經爲國玉帝主君臣父子
安鎮國祚保天長存世世不絶常爲人君安
鎮其方民稱太平
正月寅爲鬼道故拔先亡七月申爲人門

故度己身十月亥爲天門故上爲
帝王安鎮國祚永保太平
内義曰採藥足備鑄鼎圓成預先十月入
室調和神炁去冬至十五日爲始謹存神
腎間謂之築固靈根使根元本始神炁俱
生國者身也神爲身之主炁爲神之臣神
滿炁盈百骸俱理丹成質蛻久視長生骨
肉同飛形神俱妙一如經之謂矣
八節之曰誦詠是經得爲九宫眞人
八節日元始分遣天尊天君天帝神仙兵

馬教化人間開度羣品北斗南辰四司五
帝亦復下降條録罪福含炁之流每至是
日各有變化翾飛蠕動草木飛沉隨縁感
應改故易新輕或更重重或更輕善惡回
换炁象之運自然而然上學之士每於此
日自當存想祈謝因變行化習吉除凶進
善黜惡陞明棄暗入正去邪鍊偽成眞勵
思登眞開度羣品生成萬彙夫八節與八
卦九宫相表裏故八節誦經得爲九宫眞
人矣

内義曰八節八卦入室運符進火以冬至
之日子時爲首起火神存在腎陽火運行
其神隨逐而進腎中根也神室蔕也自根
至蔕根帶相連結胎成果矣一舉三時自
子至寅末住金火逼逐至神室其丹漸結
應冬至立春節坎艮卦卯時沐浴辰時進
火至巳末住金火逼逐至髓海應春分立
夏節震巽卦陽火至極午時運符至申末
住金水推運從雙關鵲橋入室玄珠漸兆
應夏至立秋節離坤卦酉時沐浴戌時運

符至亥末住眞炁歸元一陽來復應秋分
立冬節兑乾卦周而復始循環不已蓋促
一年之功於一日之内以應八節用符八
卦凡此運用陽火陰符皆歸中宫長養聖
胎十月炁足寳鼎功成脱胎神化是爲眞
人夫八卦環列外實中虚易曰八卦成列
象在其中矣此其所以爲九宫眞人
本命之日誦詠是經䰟神澄正萬炁長存不
經苦惱身有光明三界侍衛五帝司迎萬神
朝禮名書上天功滿德就飛昇上清

人身有三䰟一䰟居直本屬宿宫一䰟居
地府一䰟居形内七魄常住而不散也遇
本命日䰟神降體就尸合同循環歸降不
絶則生人安穩灾病不生若其日清淨身
心不酒不色著新衣服焚香習善更於其
日眠睡少時即䰟與魄合陰與陽并道炁
内隆命根堅固若嗜酒色昏亂形體則䰟
當歸時去身三步之遠取合不能穢惡衝
射䰟復而往若三度昏亂魂不合魄者則
陽衰陰旺魄靈與陰鬼交通致使逰夢衆

惡耽睡迷亂灾病俱生將至於死人能於
本命齊誦則有如上感應功滿德就則飛
昇也既以我本命之日修誦故能存我神
炁聖人作則皆有由然以此推之則修眞
之理自明矣
内義曰火候畢行脱胎神化之道聖胎存
於髓海之中以周星六十日爲期本命一
周以合周星之數忽然如霹靂之聲天門
裂開聖胎脱出凡蛻爲仙長生不死魔王
保舉諸天奉迎功備德隆飛騰可待李昌

齡曰功者日用之謂德者日新之謂苟能
閔閔然如農夫之望歲汲汲然如啇賈之
營財今日積德明日又積德今日累功明
日又累功所謂天仙一千三百善行之只
在四年地仙三百善行之只在一年第人
不能多至中廢不聞穿石禮樹之説乎紫
虚元君曰昔有傅先生者自少好道入焦
山石室中積七年忽遇太極眞人授以木
鑽使之穿一磬石戒曰石透吾當度汝石
厚五尺餘傅穿之不息積四十七年石忽

穿透太極眞人果來度之又南嶽夫人曰
昔有人勵志於道然不知求道之方唯日
夕禮一枯樹求丏長生如是不已積二十
八年樹忽生花有汁如蜜其人取花并汁
吞之遂獲度世鳴呼鑽石禮樹尚得度世
况持經行妙道寧有不得者乎
道言行道之日皆當香湯沐浴齋戒入室東
向叩齒三十二通上聞三十二天心拜三十
二過
誦經之日先被服盥漱置經於案然後焚

香禮請跪啓修誦之意即東向正坐焚香
披讀注心歷目微聲誦詠若或錯悮則却
上三十字讀忽使匆速苟貪徧數翻爲失
功悮人不少調聲誦詠令神魂和暢常令
香炁不絶於室叩齒者當以中齒上下兩
兩相叩令響内以集神外以徹天眞誥云
叩齒以集神咽津以和眞次則存拜三十
二天每想天帝存一拜之從東北方首始
東行左旋止於西北
閉目靜思身坐青黄白三色雲炁之中

玄炁青元炁黄始炁白
内外蓊冥有青龍白虎朱雀玄武獅子白鶴
羅列左右日月照明洞煥室内項生圓象光
映十方如此分明
青龍左白虎右朱雀前玄武後獅子左右
各兩行行有其八對坐相望白鶴亦然日
在額左月在額右光明一室項生圓象九
色相間青赤黄白黑緑紅紫紺照徹十方
存令分明如睹
密呪曰(密者口動而無聲也)

貪羅鬱羅符無蘇陀太沖太極陰陽包和
出有入無出生入死鬼神莫測變化自如
元始混炁玄中又玄上干有頂下洞太淵
誦之一徧沉痾自痊鍊魂浴魄頁陽自全
齋戒禮誦萬過飛仙无上祕呪萬神綿綿
心中心呪重復宣傳貪羅洞明與道合眞
玉清上極梵炁氤氲分靈布炁降注臣身
形神俱妙變化飛昇一如令格統攝萬靈
急急如律令
无上三天玄元始三炁太上道君

玄元始三炁化生三寳君各居一天三天
在人額上髮際中爲清微天天寳君治之
左爲禹餘天靈寳君治之右爲太赤天神
寳君治之凡誦經當存思三帝君
召出臣身中三五功曹左右官使者侍香金
童傳言玉女五帝直符直日香官各三十六
人出
上中下三境每境八人三八二十四人并
三䰟七魄陰陽二君共三十六人
關啓所言(受法籙者即具位如未受法籙即稱奉道弟子當盡心中所欲言詞)

(然亦貴在簡當至誠默奏)今日吉慶長齋(今某日吉慶隨其日言之如長)
(齋即言長齋如不長齋即不言也)清堂修行至經(若知三洞中盟之道)
(見行事即言修行至經自非此人即不言修行至經但言清堂誦經)无量度人
(或爲一事而誦即言爲某事誦經若爲十方普度乃可言无量度人)臣及甲乙
轉經受生(若常時自誦即言臣及祖考若爲他人即言臣爲某人但以意而陳)
(述甲乙者某人某人之理也)願所啓上徹徑御
无上三十二天元始上帝至尊几前(元始上帝者即)
(非元始天尊乃上帝高尊位齊元始者或云元始上帝即天尊也)畢引炁三
十二過(引者以鼻引而咽之三十二過者東南西北方每方八天各一引東方青)
(炁納於肝南方赤炁納於心西方白炁納於肺北方玄炁納於腎洞徹五内然後誦經)

東向誦經(東方乃長生之方諸天所尊重誦經之格初一徧從序誦起至此存)
(思畢即誦後經第二徧則宜從元始无量度人上品妙經起誦每十徧爲一過若欲禳禬)
(濟拔須得十徧爲佳以遵十回度人之義或有事務暫起亦得若經時稍久即須依前法)
内義曰如上發爐密呪乃誦經行持啓出
宫將通奏齋意以祈感格若夫三炁蓊冥
六神侍衛日月洞煥圓象照明皆備内象
之中矣萬法皆有内外事仍兩存有内無
外皆非大道乃屬旁門内修祕密外用顯
明是故
太上微示内修彰顯外用令人泝流尋源

窮末知本使其自悟自得兼而行之以取
仙道也
元始無量度人上品妙經内義卷之二







