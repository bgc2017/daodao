










元始無量度人上品妙經内義卷之四暑四
　　　　觀復子簫應叟學
元洞玉曆
　此章論劫運成壞按龜山玄録曰天尊結
　元洞之炁爲玉曆之書
　内義曰太極妙化神靈混洞赤文章云九
　霄總梵八帝治天非混洞赤文不能攝化
　九陽而明天度此九霄九天皆混洞赤文
　之所開化故赤文化混洞混洞化彌羅五
　劫開化元洞玉曆章云昔混元溟涬大梵

　彌羅諸天未分九陽冥合三因九轉六變
　七回元始肇形五劫初化乃命道君筆録
　天元運乗五劫故元洞者以明祖炁玉曆
　者以紀天元劫運五周復歸其一是以五
　劫旣周昊天成象也即此而推混洞赤文
　而曰太極妙化神靈者先天自然之道也
　元洞玉曆而曰五劫開化者後天修證之
　理也故李少微謂此章論劫運成壞是也
　以丹而言元洞乃先天虚无之祖炁空炁
　金胎是矣玉曆則炁之結而成象乃我之

　本來面目丹基藥租也與混洞赤文一理
　無殊故曰元洞以明祖炁玉曆以紀天元
　天元則人之根本是也即此而修證眞道
　者矣
龍漢延康
　劫之名號龍者神也漢者大也延者長也
　康者安也
　内義曰嚴東云元炁始結而成玉字顯乎
　龍漢隱乎延康光乎赤明耀乎開皇逮至
　上皇也夫龍漢之劫玉字初顯類乎人之

　分炁初生也延康之劫玉字淪隱類人身
　之没也赤明之劫開圖玉宇復光類乎人
　之再出世也開皇上皇之劫玉字耀明類
　乎人之處世也所謂劫運五周復歸其一
　五劫既周昊天成象者也天地以三界空
　壞爲劫人身以死爲劫天地不知幾經成
　敗人身不知幾度生死而虚无自然之炁
　歷劫常存劫終之後三界空壞萬物精爽
　長在太空人之老死百骸枯朽一靈眞性
　亦復如是西昇經曰上世无始以來所更

　如沙塵動則有載劫自惟甚苦勤所以爲
　生死之根本升沉六道苦輪不息唯得道
　乃己
渺渺億劫混沌之中
　言此二劫眇邈久遠莫知歷數在於溟涬
　之中矣
上无復色下无復淵
　每劫蓮終三光冥暗天地混沌上有何色
　下有何淵
　内義曰陰符經云立天之道以定人也上

　清經云大蓮之交也天炁窮於太陰地炁
　極於太陽陽極則孛陰極則否陽極則其
　精化爲水陰極則其精化爲火先焚以大
　火次漂以大水上至九天之下下至九地
　之内毫末無遺然後元炁復合謂之混沌
　混沌再分亦如初劫如比變革總名爲元
　炁離合夫龍漢延康之前與夫此身之先
　不知其幾經變革離合歸乎空洞而无色
　无淵矣
風澤洞虚金剛乗天

　風澤者道之炁金剛者精之炁道炁至柔
　則洞洽於虚精炁至剛則運乘於天
　内義曰風者有炁無形澤者有形無質乃
　虚无自然之理也薛幽棲云道之炁是矣
　易曰澤上有風中孚其爲卦也内外
　皆實而中空象乎虚无道德經云天地之
　間其猶橐籥乎虚而不屈動而愈出乃能
　順信一切造化萬物故曰説而巽孚乃化
　邦也麻衣曰中孚則始生之理也道之炁
　豈非始生之理乎金者亘古不變剛者堅

　貞不壞是純眞至妙之精薛云精之炁是
　矣乃合乾道夫乾者六爻皆陽反覆
　顛倒其體不變四德俱備萬物以之亨長
　遂成麻衣曰乾者造化之樞機精之炁豈
　非造化樞機乎此兩者道德經所謂惚兮
　恍兮其中有象恍兮惚兮其中有物窈兮
　冥兮其中有精其精甚眞其中有信自古
　及今其名不去者也即是人之一靈妙有
　夫劫運變革三界消壞而種民之上寂然
　不動故此炁洞虚无之妙乘不壞之天分

　化開圖成立三界如人一靈復胚胎而生
　身者也是炁也金液還丹之基本矣
天上天下无幽无冥无形无影无極无窮
　謂天上天下不可觀測唯混成自然而獨
　立也
　内義曰類人之死殞其形骸眞性獨存者
　也道德經曰視之不見名曰夷聽之不聞
　名曰希搏之不得名曰微夫如是故曰无
　幽无冥无形无影无極无窮不可得而致
　詰故混而爲一是謂大行梵炁也

溟涬大梵寥廓无光
　劫壞之後唯有大梵之炁溟涬寥廓三景
　无光矣
　内義曰張子平靈憲曰太素之前厥中惟
　虚厥虚惟无斯謂溟涬道之根也玄師曰
　人自溟涬大梵而生亦自溟涬大梵而死
　夫溟涬大梵者乃自然之炁渾沌未分者
　也父母搆精之始此炁欻然感附成胎强
　名曰神(於混洞赤/文下詳註)自是而生者此也寥廓
　无光者乃混沌未分陰陽屈鬱日月滅景

　天地冥然象人受胎於母腹之中未出世
　也及其生也動之死也故莊子曰南海之
　帝爲儵北海之帝爲忽中央之帝爲渾沌
　儵與忽時相遇於渾沌之地而渾沌待之
　甚善儵與忽謀報渾沌之德曰人皆有七
　竅以視聽食息此獨無有嘗試鑿之日鑿
　一竅七日而渾沌死註云儵有象也忽無
　形也渾沌乃清濁未分喻自然也其鑿之
　者不順自然强開耳目矣蓋喻七情開發
　走失大梵祖炁而致衰朽所謂自是而死

　者也
赤明開圖運度自然
　元始於延康之中開啓赤明之運開圖籙
　之煥爛運陰陽之分度因此遂號赤明之
　劫也
　内義曰赤明者劫壞之後陽炁復肇立劫
　之名也開圖者劫運再立天尊開演圖籙
　運度自然之道圖籙者混洞赤文元洞玉
　曆是也由是天地成立日月光明羣生遂
　性萬彙亭育以人而言出離母胎立劫之

　始也性識萌動開圖之理也口言目視鼻
　嗅耳聞手執足行心明意達乃蓮度自然
　之道也而愚者不及知者過之以是失中
　自然之道喪矣
元始安鎮敷落五篇赤書玉宇
　祖炁復肇安天鎮地五文開廓混洞赤文
　宣布復出
八威龍文
　乃八威召龍之籙能禦伏妖異策役神靈
保制劫運使天長存

　大樸既散炁結成文有無相資顯仁藏用
　經曰有之以爲利无之以爲用在道則造
　化不忒在天地則長久不壞在人則長生
　不死故曰保制劫運使天長存
　内義曰元始安鎮乃純精一炁鎮靜坤宫
　敷落五篇乃妙化五行簇置神室赤書玉
　字乃元精眞炁八威龍文乃八景陽神保
　度此身不終之劫超越生死使與天而長
　存夫人之禀生有命有性命有限而性不
　滅性雖不滅庸愚之流命終之後不能無

　淪蕩逹者戒慎修持死生一致命雖有終
　性無革變然雖如是不若金丹之道形神
　俱妙故彭眞人云將无涯之元炁續有限
　之凡軀元炁乃天地長生眞精聖父母之
　炁也凡軀乃陰陽短促濁亂凡父母之身
　也故將此聖父母之炁變化凡父母之身
　爲純陽眞精之形乃得與天地同壽矣
梵炁彌羅萬範開張
　内義曰道炁彌綸包羅太虚萬物軌範由
　此開張如日月星辰人民品彙皆因梵炁

　生成肇化也按開化置品經曰吾於无名
　无形濛澒溟涬之中開導玄黄分靈散炁
　從大羅下生三境次生九天立九天帝爲
　三寳之玄津二十七天爲境界之修品三
　十六部爲三景之玄根下爲三十六天之
　域宅次三十二天三十二帝潜運開化下
　分三界傍貫璇璣二十八宿五星躔度以
　明五方清炁上騰重濁下凝下生九地中
　生九人天地人物無不備焉故陽和正炁
　化生上聖高眞柔和冲靜之炁化生元君

　聖后仙妃玉女剛烈英勇之炁化生天丁
　力士神兵將吏陰陽五行之炁化生男女
　雜謬之炁化生禽獸咸承一炁萬種不同
　隨其生化夫太虚既在道炁彌綸包羅之
　内則此身亦在其中矣如萬物軌範日月
　星辰人民品彙者類一炁升降而應陰陽
　寒暑推運而爲砂汞鉛銀者也此蓋无中
　化有强名法象若執而有之即非妙道返
　而合无是爲丹矣
元綱流演三十二天輪轉无色周回十方旋

斗歷箕回度五常三十五分總炁上元八景
冥合炁入玄玄
　五常者五行也三十五分者日月五星及
　二十八宿也
　内義曰元始祖炁綱維一體三宫升降往
　來无窮是謂元綱流演三十二天輪轉無
　色周回十方也旋斗歷箕回度五常者明
　大梵祖炁始旋於斗終歷於箕周回天度
　而成五行也斗箕屬東北之方艮寅之位
　以人身而測天度則下丹田之上是矣元

　炁初發沖漠幽隱寅時於下丹田之上始
　得舒暢當是之際以鉛攝汞以陰召陽類
　大鈞之播物无不發生者也參同契曰混
　洞鴻濛牝牡相從滋液潤澤施化流通始
　於東北斗箕之郷旋而右轉嘔輪吐萌潜
　潭見象發散精光者也然後陽炁上升陽
　極生陰陰炁下降返本歸源匝繞周身運
　化五行故易玄子云還丹命可延返覆陰
　陽炁父子與君臣循還歸一位春仁煦於
　木夏火存於禮秋則義屬金冬以水爲智

　黄君獨守信土符稱戊己此是眞五行五
　行固同類道德甚分明祖師專味是耳
　夫一日之間一年節炁天地萬物皆備於
　我元炁發而陰陽分陰陽分而四時成四
　時成而炁節周炁節周而五行備五行備
　而造化成(陰陽二炁曰月也四時者四象/也二十四節炁火候也五行藥)
　(物也陰陽五行應北斗四時二十/四炁應二十八宿是謂三十五分)造化成
　者皆由一炁綱維八卦變化密蓮妙機潜
　符玄理故曰三十五分總炁上元八景冥
　合也不可以致詰故混而爲一繩繩兮不

　可名復歸於无物故曰炁入玄玄
玄中太皇上帝高眞
　凡稱皇者即天尊之號與元始之齊位
　内義曰玄中者仙中之仙眞中之眞聖中
　之聖道中之道太皇即元始也上帝即道
　君也高眞即老君也紀云元始是大羅天
　人道君是西那國人老君乃元生之至精
　兆形之至靈也三號雖殊其道則一以内
　而言元始大羅天人者租炁也道君西那
　國人者金母也老君元生之至精兆形之

　至靈者丹體也皆我眞性初非别物道經
　云無狀之狀無物之象是矣釋氏所謂自
　性具三身者也六祖云清淨法身汝之性
　圓滿報身汝之智千百億化身汝之行儒
　書亦然中庸曰天命之謂性元始也率性
　之謂道道君也修道之謂教老君也一以
　貫之皆道也儒者以之治世禮君臣正上
　下功及於物亦能度世故元始上仙記云
　自古至忠至孝至貞至亷者不同常流皆
　擢仙職釋氏以之出世故曰諸行無常是

　生滅法生滅滅已寂滅爲樂玄門則有無
　互用虚實相通聚則成形散則成炁故曰
　玉符保神金液鍊形形神俱妙與道合眞
　也
汎景太霞嘯詠洞章
　泛者浮也景者身也言天尊汎景霞霄而
　吟詠洞章也
　内義曰汎景者經所謂大道汎兮其可左
　右之理太霞者常陽之炁蓋道无不在汎
　兮所至無非常陽之域而嘯詠洞章乃雍

　容自適之理若人之眞性涵泳於元和之
　中熙熙怡怡者也莊子曰遊心於淡合炁
　於漠之謂也
金眞朗郁流響雲營玉音攝炁靈風聚煙紫
虚鬱秀輔翼萬仙
　金眞者自然之章流響慶雲之宫玉音玉
　光之章侍晨一嘯而靈風聚煙
　内義曰金眞朗郁眞神明盛也流響雲營
　炁歸神室也玉音攝炁鉛炁感汞也靈風
　聚煙眞汞結砂也紫虚鬱秀輔翼萬仙乃

　陽神隱煥萬炁簇擁居於神室之中是謂
　金丹之體故文始先生讚紫虚陽光籙曰
　虚元无上紫虚祕籙乃三洞之玄根天地
　之眞祖至高至極至妙至靈修之長年神
　仙行之還淳返樸諦觀此言紫虚之道金
　丹無殊矣
千和萬合自然成眞
　内義曰千神和爲一神萬炁合爲一炁自
　然之理契合成眞
眞中有神長生大君

　内義曰即性中之眞神長生不死之本道
　經所謂其精甚眞其中有信自古及今其
　名不去者也是謂金液還丹矣
无英公子白元尊神太一司命桃康合延
　无英公子乃肝神也白元乃肺神也太一
　乃百神之主司命爲南上之眞桃康合延
　乃左右腎神也
　内義曰帝一混合法曰白元无英桃君司
　命太一混合五神捧籍列侍五神各有所
　主混合九變三五洞化於是三宫鎮眞百

　節受靈帝君寳籍宿命無傾周旋虚煙啓
　通玄精二十四眞忽然化生上開上元下
　開八冥左朝六甲右使六丁玉華引日太
　一并形千乘萬騎舉身登晨修帝一眞道
　功成百神混合如此金丹之理道備亦然
執符把籙保命生根
　内義曰符籙者以有象而言則文字也以
　無象而言則靈炁也修丹之士把握陰陽
　挈提天地明造化之妙用運鉛汞之玄微
　神全炁備與道合眞眞神保其性命靈炁

　護其生根
上遊上清出入華房八冥之内細微之中下
鎮人身泥丸絳宫中理五炁混合百神十轉
回靈萬炁齊仙
　華房玉清三華房也八冥即八極也細微
　毫芒也泥丸腦宫也綘宫心也此等眞神
　以太一爲主則逰行三清出入三華之房
　周於八極之内徧於毫芒之中下鎮人身
　則大一在腦總衆神也司命處心納生元
　也无英在肝制三䰟也白元在肺拘七魄

　也桃君處臍保精根也延康居腎守命門
　也中在空洞則理於炁和合百神易曰神
　无方陰陽不測之謂然則神无不在所在
　皆無不可以識智知不可以有無定
　内義曰内外之理一致無殊上清華房八
　冥細微此乃外象一炁所化泥凡絳宫五
　炁百神此乃内象亦一炁所化夫炁大无
　不包細无不入神之爲物不疾而速不行
　而至孟子曰浩然之炁塞乎天地之間莊
　子曰精神四達並流無所不極上際於天

　下蟠於地若乃順而養之則三部八景三
　關五臟六腑九宫金樓玉室十二重門紫
　户玉閤三萬六千關節根源本始神全炁
　足是謂純素者也故曰能體純素謂之眞
　人則遊躋上清出入華房大包八冥細入
　毫芒聚則爲形散則爲炁天關爲之十轉
　諸眞爲之度靈萬炁還元俱成仙道
仙道貴生无量度人上開八門飛天法輪罪
福禁戒宿命因縁普受開度死魂生身身得
受生上聞諸天諸天之上各有生門

　天中有无量大聖衆常簡學仙之人生死
　録籍開度九幽之魂升入八方法輪之門
　也(已上正文元/始天尊所説)
　内義曰仙道所貴唯在長生初無限量應
　度即度感應篇曰欲求長生者是道則進
　非道則退積德累功慈心於物忠孝友悌
　正己化人所謂善人人皆敬之天道佑之
　福禄隨之衆邪遠之神靈衛之所作必成
　神仙可冀欲求天仙者當立一千三百善
　欲求地仙者當立三百善諸惡莫作衆善

　奉行故吉人語善視善行善一日有三善
　三年天必降其福凶人語惡視惡行惡一
　日有三惡三年天必降其禍人之善惡皆
　由心造夫心者出入以象其門運動以象
　其輪心機成於内天機應於外由是有八
　方法輪之門中有罪福之場禁戒事跡因
　縁所由具載法輪經雖曰大慈之化善開
　濟度而福有淺深報應有差等是謂夙命
　皆聞上天隨其善功禀賦受生死魂則有
　隨果受生之門生身則有仙階高下之品

中有空洞謡歌之章魔玉靈篇辭參高眞
　内義曰上文諸天之上各有生門道君繼
　而述云中有空洞謡歌之章或云空洞者
　三界總名或云即洞章之理合而言之三
　界者諸天在其中蓋諸天之中有空洞歌
　章乃三洞經籙所載天眞著迷讚頌之類
　玄文妙理開悟後學者也魔王所作飛空
　歌音義在儆戒理契天眞道君叙述于左
　即非靈寳本章故不在内象之列唯釋其
　義矣(已上正文玉/晨道君叙述)

第一欲界飛空之音
　内義曰欲界魔王作歌凡人口業淨盡有
　十善功上生欲界六天
人道眇眇(輕/浮)仙道莽莽(難/明)鬼道樂兮當人生
門(邪僻/趨死)天道貴生(欲人/長生)鬼道貴終(欲人/終死)仙道
常自吉(知常明/故吉也)鬼道常自凶(妄作是/以凶也)高上清
靈爽悲歌朗太空唯願仙道成不欲人道窮
　内義曰謂明則高眞上聖幽則清靈精爽
　哀憫世人聲明物理警覺至學之士昭彰
　天地之間唯願仙道成不欲人道窮也古

　德云幽林鳥叫碧澗魚跳雲片展張瀑聲
　嗚咽如是景象示人入處由是觀之紛紜
　萬化無非悲歌洞山云若將耳聽終難會
　眼裏聞聲始得知莊子曰無聽之以耳而
　聽之以心有如湍水逝川白駒過隙日鳥
　月兔顯示丹基蛇脱蟬蛻彰明解理靈龜
　服炁蜣蜋轉丸漆園濠上之魚濂溪窗前
　之草皆可心領意會目擊道存是謂不言
　之教无聲之聞也
北都泉曲府中有萬鬼羣但欲遏人筭斷絶

人命門
　内義曰羅酆之職主治罪罰收録愆過削
　奪壽筭壽筭既除命限滅絶謹按經云人
　之受生所謂之筭記在諸天太上勅勒諸
　天諸地日月星斗天眞上聖將軍使者大
　神童子天地飛仙三界四司嶽瀆官屬執
　籙把籍巡行考案三日一言十日一奏百
　日一結三元八節五臘三會考較功過不
　輟須臾若修善則延年爲惡則减筭録送
　羅酆毫分無失

阿人歌洞章以攝北羅酆束送妖魔精斬馘
六鬼鋒諸天炁蕩蕩我道日興隆
　内義曰外奸除則諸天炁蕩蕩内行著則
　我道日興隆
第二色界魔玉之章
　内義曰色界魔王作歌凡人身業淨盡有
　三百善功上生色界十八天
落落高張(天/也)明炁四騫(炁/也)梵行諸天周迴十
方(梵炁/匝繞)无量大神皆由我身(諸得道者皆自/魔王保舉成眞)
(蓋示學人陞黜之意/其知所懲戒也)我有洞章萬徧成仙

　内義曰洞章乃龜山丹黄飛玄紫文昔尹
　眞人道成老君與之西遊龜臺入七寳園
　觀其文修之有法具載靈寳經法中功成
　爲靈寳眞人即非魔王之歌也萬徧成仙
　萬乃一之積非一朝夕能造乎是故在積
　習而致之昔定録眞君謂雷平許君曰學
　道如穿井井愈深土愈難出若不堅心正
　行豈得見泉源邪此乃積習之理也
仙道貴度鬼道相連
　修仙所貴長生度世否則身殁炁散魂神

　被考累及祖宗可不謹哉
天地眇莽穢氣氛氛三界樂兮過之長存身
度我界體入自然此時樂兮薄由我恩
　内義曰物形之大無出天地而穢濁之氣
　亦盈其中太虚廓然不礙紛觸大慧有言
　太虚空中還有一物礙得他否雖不受物
　礙而不妨諸物往來人若性天虚廓不滯
　於物以象太空之含容則離六根六塵而
　超欲界色界無色界結習都忘不復淪墜
　骨肉同飛昇入无形得至於此眞樂長存

　雖由修進功滿德就亦自魔王保舉此乃
　修行經力成道者若丹道功成不歷階級
　即登上品之仙
龍漢蕩蕩何能别眞
　龍漢者初劫之名是時大道淳朴徒有其
　化難可爲雜人之本性亦如然
　内義曰受性之初如嬰兒之未孩安有精
　粗之别夫本有之性湛然清淨因情識迷
　幻故有染著太上曰吾有大患爲吾有身
　及吾無身吾有何患有身者有識情也無

　身者無識情也夫識情皆因惑於妄幻能
　知妄幻識情自除圓覺經云知幻即離離
　幻即覺亦不須强生排遣則性復心冥渾
　然龍漢之初經云專炁致柔能如嬰兒如
　是則眞亦何有
我界難度故作洞文
　我界即色界也洞文即此歌也蓋魔王欲
　人成道而作歌以勉之
變化飛空以試爾身
　内義曰關尹子云物來無窮我心有際故

　我之良心受制於情我之本情受制於物
　夫世緒紛紛類似妨道隨機而應勿留於
　心故曰物非我物不得不應我非我我不
　得不養雖應物未嘗有物雖養我未嘗有
　我若夫所不免者衣食也然衣食者人之
　涉世舟楫若到彼岸亦無所用萬事已定
　浮生自忙功名隨分軒冕倘來故非力取
　巧得隨世縁可也其或迷惑聲色輕棄精
　神决性命之情造生死之業者意逐物遷
　神識流蕩於至無中執以爲有於至變中

　執以爲常經曰耳目聲色爲子留愆鼻口
　所喜香味是寃身爲惱本痛癢寒温意爲
　形累愁毒憂煩弗疾去之壽命不延君子
　見幾而作不俟終日何待其試乎
成敗懈退度者幾人笑爾不度故爲歌音
　内義曰成敗懈退四字之中一利而三害
　倘不以輪迴生死爲念者則信道不篤進
　寸退尺必矣故經曰民之從事常於幾成
　而敗之謹終如始則無敗事謂其鮮克有
　終也

第三無色界魔王歌曰
　内義曰無色界魔王作歌凡人心業淨盡
　有六百善功生無色界四天
三界之上眇眇大羅
　三界之上即種民四天也種民之上即大
　羅天也
上無色根雲層峨峨
　大羅天上有玉京山無根而生據空而停
　山上有九層雲樓高而峨峨也
唯有元始浩劫之家部制我界統乗玄都

　元始天尊自空劫以來宅居其中總治三
　界者也
有過我界身入玉虚
　内義曰我界即無色之界玉虚乃虚无玉
　京修行之人得度无色之界以入四種民
　天之上玉京虚无道境方無墜墮未得過
　者猶滯輪迴蓋生死之根未斷陰陽之炁
　猶存尚隸乎數或陞或墜輪轉無窮唯得
　道乃已
我位上玉匡御衆魔空中萬變穢氣紛葩保

眞者少迷惑者多
　内義曰保眞者乃任常不渝迷惑者即居
　幻易遷有如蘭麝之馨達者謂之妖淫穢
　氣也是非之場達者謂之罪福紛擾也粉
　黛之容達者謂之鳩毒葩華也舉世樂爲
　故曰迷惑者多
仙道難固鬼道易邪
　仙道恬淡無爲雖設禁戒鮮有堅守世事
　縱心快欲不待教誘自然從靡也
人道者心諒不由他

　内義曰三教皆由心地發明儒曰存心仙
　曰修心佛曰明心或曰正心洗心或曰虚
　心靜心或曰息心降心無非令人淑此以
　復其善故儒者修身齊家治國平天下皆
　由心正而後身修推此及彼綽然有裕豈
　外乎心書曰人心惟危道心惟微惟精惟
　一允執厥中若夫致知格物亦自正心而
　得矣道家云生我於虚置我於無生我者
　神殺我者心又曰衆生受諸惡業皆由自
　心妄想顛倒不悟无爲一切罪根皆由心

　造天堂快樂自由心生三界沉淪亦從心
　起佛家云若人欲了知三世一切佛應觀
　法界性一切惟心造又曰百千法門同歸
　方寸河沙妙德總在心源一切戒門定門
　慧門神通變化悉自具足不離汝心馬祖
　所謂即心是佛也圓覺經云是諸衆生清
　淨覺地裴休曰眞淨明妙虚徹靈通卓然
　而獨存者心也背之則凡順之則聖迷之
　則生死始悟之則輪迴息楊龜山曰孟子
　一書只是要正人心教人存心養性收其

　放心千變萬化只説從心上來人能正心
　則事無足爲者矣邵康節曰天向一中分
　造化人從心上起經綸又曰身生天地後
　心在天地前天地自我出其餘何足言由
　是觀之信乎不由他矣其要在於謹獨非
　禮勿視非禮勿聽非禮勿言非禮勿動不
　見可欲使心不亂靜定棲神毋生雜想抱
　一守眞神和炁清死灰其心槁木其形外
　景不入内景自扃勿逐勿染萬慮自澄專
　炁致柔復性如嬰其或反此徒取苦辛耳

仙道貴實(見素抱朴/復命曰常)人道貴華(如享太牢/如登春臺)爾
不樂仙道三界那得過其欲轉五道我當復
奈何
　内義曰不樂仙道者人道貴華也爲貪世
　樂不知輪迴之苦按本起經云思想不能
　復還反于道便入五道無休息時何謂五
　道一道者神上天爲天神二道者神入骨
　肉形爲人神三道者神入禽獸爲禽獸四
　道者神入薜荔爲餓鬼五道者神入泥犂
　地獄中考鳴呼大聖慈悲諄諄告戒倘或

　悟世樂之非樂度三界之爲樂者必不忍
　輪迴於五道矣(已上正文/道君叙述)
此三界之上飛空之中魔王歌音音參洞章
誦之百偏名度南宫誦之千徧魔王保迎萬
徧道備飛昇太空過度三界位登仙公有聞
靈音魔王敬形
　靈音謂靈寳本章道君嘆美魔王歌章誦
　之尚得成眞入道况我靈寳本章乎
　内義曰心與經通行與經合唯善爲一杜
　絶諸縁者誦之方如經旨

敕制地衹侍衛送迎拔出地户五苦八難七
祖昇遷永離鬼官魂度朱陵受鍊更生(右敕/制乃)
　(元始天尊所/降道君紀録)
　内義曰敕制乃元始天尊之命令元始祖
　炁也命令造化也地土也祇神也喻祖炁
　造化眞土之性而生神侍衛者養正持盈
　守雌抱一也送迎者坎流於戊離就於己
　也此乃功成而丹就也故悟
　眞篇曰取將次位心中實點化離宫腹裏
　陰從此變成乾健體潜藏飛躍自由心如

　是則陽炁純全陰炁剥盡離五行之數脫
　八卦之機故曰拔出地户五苦八難也陰
　炁絶於坤户故曰七祖昇遷永離鬼官陽
　神聚於離宫故曰魂度朱陵受鍊更生此
　乃脫胎神化長生神仙也
是謂无量普度无窮有祕上天文諸天共所
崇泄慢墮地獄禍及七祖翁
　内義曰大而天地微而昆蟲此道具足初
　無欠闕不以貴而與不以賤而抑其所祕
　者蓋恐人之輕瀆倘能尊敬奉行獲福无

　量或有不謹冥憲具存耳
道言此二章並是諸天上帝及至靈魔王隱
祕之音皆是大梵之言非世上常辭言無韻
麗曲無華宛故謂玄奥難可尋詳
　内義曰此二章混洞赤文元洞玉曆是也
一明先天之道一明後天之理隱祕之音
　大梵之言丹藥玄微理亦如之非世言辭
　難以尋究不因師旨其可易爲乎
上天所寳祕於玄都紫微上宫依玄科四萬
劫一傳若有至人齎金寳質心依舊格告盟

十天然後而付焉
　萬劫如昨夜千春如今朝則四萬劫一傳
　亦非久遠此乃天眞之格非人世傳受之
　期限也
　内義曰此經此道上天寳祕授受有格其
　可輕邪
道言夫天地運度亦有否終
　否者陽九百六之厄終者三界消亡也
日月五星亦有虧盈至聖神人亦有休否末
學之夫亦有疾傷

　天地聖人尚有休否况末學之夫寧無疾
　傷倘有遭遇甘之勿怨
凡有此灾同氣皆當齊心修齋六時行香十
徧轉經福德立降消諸不祥无量之文普度
无窮
　内義曰人與天地萬物均一炁也故太上
　謂四衆曰凡彼有灾同氣皆當齊心修齋
　行香誦經者欲其一體同觀也爲人者詎
　宜以靈臺置人我於其間曾子曰夫子之
　道忠恕而已盡己之謂忠推己之謂恕然

　則我之欲安彼寧不欲安乎故當己欲立
　而立人己欲達而達人則不殺不害不嫉
　不妬不婬不盗不食不欲不憎不𡜍言無
　華綺口無惡聲齊同慈愛異骨成親由此
　而致所謂欲爲地仙當立三百善欲爲天
　仙當立一千三百善是不難也苟能遵行
　何特成仙太平之道畢矣
道言夫末學道淺或仙品未充運應滅度身
經太陰臨過之時同學至人爲其行香誦經
十過以度尸形如法魂神徑上南宫隨其學

功計日而得更生轉輪不滅便得神仙
　内義曰學力未至數不可逃委蛻此形視
　其已死然而足不青皮不皺目光不毁屈
　伸從人依科作度尸之法則神經陰鍊隨
　其功業之淺深準其年月之多少時限既
　畢神歸返形復得更生外雖終殁經時積
　稔有同時頃從兹已往便得神仙此亦得
　尸解之道也
道言夫天地運終亦當修齋行香誦經星宿
錯度日月失昏亦當修齋行香誦經四時失

度陰陽不調亦當修齋行香誦經
　此三者造化不能逃乎數假人力而助之
　人力不能致其功而道與之
國主有災兵革四興亦當修齋行香誦經疫
毒流行兆民死傷亦當修齋行香誦經師友
命過亦當修齊行香誦經
　此三者天不能神其用人成之人不能極
　其摯亦道與之也
夫齋戒誦經功德甚重上消天災保鎮
帝王下禳毒害以度兆民生死受賴其福難

勝故曰无量普度天人
　内義曰人肖天地之貌身處陰陽之間未
　離範圍寧免屯否造化潜運寒暑密移倘
　不以時消息忽罹沴疫豈無疾患乎以内
　而言所謂天地運終者則數之盡也星宿
　錯度日月失昏者乃神氣濁亂心目眩悸
　也四時失度陰陽不調者則燥濕寒温失
　宜二炁乖理也所謂修齋行香誦經者即
　虚心鍊炁頤神葆眞也可以濟世垂死弭
　患蠲疾矣其或國主有災兵革四興疫毒

　流行兆民死傷師友命過當奮發忠誠慈
　悲惻隱禳禬消度拯救濟拔以資善果積
　著陰功故曰齋戒誦經功德甚重夫齋者
　齋其心也顔子不飲酒不茹葷孔子謂祭
　祀之齋非心齋也心齋者虚其心也道藏
　紀筭録云清齋一旬增筭一紀清齋一日
　增筭十旬清齋即心齋是矣戒者老君曰
　夫學上道不奉大戒而誦經行呪佩符祈
　神合丹服藥隱處山林求昇仙之舉恐未
　可希也若能全戒於内和光於外乃庶幾

　於靈標之崖矣非修行難奉戒難耳子能
　全戒念及十方太上將保爾登仙矣戒全
　而誦寳經佩大符而行事若復不仙則天
　下無有不死之道矣我所慨世求其人難
　得耳夫有經而無戒猶涉海而無舟楫猶
　有口而無舌何縁度兆身也夫道要在行
　合眞科積善内足然後始涉大道之境界
　弗能耳者皆爲徒勞於風塵無益於生命
　之修短也故戒有别文略具其目老君五
　戒授尹眞人一百八十戒授干眞人天師

　七十二戒太清二十四戒修齋行道十二
　戒修眞十戒九眞妙戒靈寳九戒正一五
　戒其他具載經懺不可盡名無非檢心律
　己止惡防非約而言之思無邪毋不敬而
　已所最急者婬慾爲先故曰婬慾爲十敗
　之首殺又次之其他行妨於道事礙於理
　皆應去之經曰損之又損以至於無爲凡
　行戒者須當精詳修習或有不解或有遺
　忌或有謬誤或冒禁故皆招愆罪悉名破
　戒即應懺悔首謝西王母曰夫好道慕仙

　者精誠志念齋戒思愆輒除過一百克己
　反善奉敬眞神存眞守一行此一月輒除
　過一千如是則過者化存者神濟世福國
　其以美利利天下陰陽和靜鬼神不擾羣
　生遂性萬物不傷外應如是内應可知得
　不謂上消天灾保鎮帝王下禳毒害以度
　兆民生死受賴其福難勝故曰无量普度
　天人乎

元始無量度人上品妙經内義卷之四
