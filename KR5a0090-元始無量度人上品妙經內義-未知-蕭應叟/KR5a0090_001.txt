










元始無量度人上品妙經内義卷之一
　　　觀復子蕭應叟學
　謹按靈寳大法明度人經中七事大略區
　貫云元始祖炁无形之先作何比擬降質
　成炁化生萬寳今世作何體狀復采鍊此
　炁爲寳餌之登眞竊觀先眞上聖示此一
　條實生死之上機乃性命之大要若非金
　液還丹之道曷明元始祖炁之玄罄索幽
　微推尋奥妙濬發神澤灌溉芝田耳
　太上洞玄靈寳無量度人上品妙經惟

　此經萬聖尊崇衆眞欽仰无上可上玄之
　又玄且洞玄靈寳是品秩之總名无量度
　人即此卷之篇目諸經所宗故曰上品由
　兹明道是謂妙經我
　朝眞宗御製序曰大易垂教先於至神混
　元著書本於妙道契陰陽之不測標沖默
　之難名蓋以闡无爲之爲著无象之象範
　圍幽贊藏用而顯仁怳惚窈冥化民而育
　物雖古今而異制誠訓導以同歸若乃藏
　室靈文昭臺祕籍紛綸玉笈充溢丹函龜

　關墉城自高眞而降授赤明龍漢應劫運
　以流傳斯固超視聽之先在名言之表弼
　成至治漸漬羣生首出於九流抗行於百
　代干戈俶擾之際用之而豈遑蟲魚咸若
　之辰捨之而孰可度人經者元始之妙言
　玉晨之寳誥浮黎眞境紀談受之初紫微
　上宫顯椷藏之跡實諸天之隱韻爲大梵
　之仙章八角垂芒本由於神翰千祇列衛
　普度於人靈其或育質圓方禀和霄壤少
　私寡欲背偽歸眞端慮以潔齋洗心而成

　誦精專外積純粹内充可以自晦而明無
　幽不燭類虚室之生白同温泉之盪邪熙
　熙而陟春臺濟濟而躋壽域至誠所極介
　福何窮猗歟偉哉夫靈寳者或曰靈即聖
　化也寳即珍尚也或曰靈者衆聖之通稱
　寳者衆聖之所珍或曰變化无方曰靈欽
　崇貴愛曰寳或曰在天曰靈在地曰寳或
　曰神降爲靈炁聚爲寳所謂仁者見之謂
　之神知者見之謂之知百姓日用而不知
　故强爲之容以應化設教御物利生也炁

　而精至於无形大至於不可圍若夫遠取
　諸物近取諸身則大而爲天地微不離肖
　翹明則爲日月隱則爲陰陽在儒爲仁義
　在釋爲知慧在人爲神炁在丹爲汞鉛寓
　萬物爲性情統元炁爲造化其實皆道也
　惟達者能一貫之然其執幻迷眞任情逐
　物遂使靈源决蕩妙本支離不能返老還
　童以至衰壞故生神章云夫人得還生於
　人道濯形太陽驚天駭地貴亦難勝天眞
　地神三界齊臨亦不輕也當生之時亦不

　爲陋也但人得生而自不能尊其炁貴其
　形寳其命愛其神自取死壞離其本眞耳
　西昇經云生我於虚置我於无生我者神
　殺我者心積氣聚血成我身耳身乃神之
　車神之舍神之主安靜神則居之躁動神
　則去之黃庭經云長生至慎房中急何爲
　死作令神泣寸田尺宅可治生若當决海
　百瀆傾葉去樹枯失青青氣亡液漏非已
　形莊子曰吾生也有涯而知也无涯以有
　涯隨无涯殆矣又曰夫人生炁之聚也聚

　則爲生散則爲死形勞而不休則弊精用
　而不已則勞勞則竭矣太史公曰凡人所
　生者神也所託者形也神太用則竭形太
　勞則弊形神離則死死者不可復生離者
　不可復返故聖人重之諦觀斯言皆知返
　本還源者也所以自然靈寳之道金液大
　還之旨達者嚮慕代不乏人太上啓接引
　之方而詔人曰常無欲以觀其妙常有欲
　以觀其微而釋氏亦云人被物轉若能轉
　物即同如來故道釋二教各有超越死生

　之理釋氏以性爲宗故修襌定道家以神
　爲主故鍊金丹襌定之極寂乎陰金丹之
　極歸乎陽此兩者同出而異用皆由所生
　之本而成正眞非假外物而造作者也神
　之與性可以意會不可以理析析之則紛
　擾是非有物我之殊會之則契合異同無
　彼此之别此乃无上正眞之妙道故萬法
　千門無非靈寳混元實録云昔老君龍漢
　以來分身教化出眞文於中天大福堂國
　南極赤明國東極浮黎國西極西那國北

　極鬱單國此五之内皆禀靈寳之教又
　在夏時以靈寳五符靈寳眞文授禹又化
　胡王曰吾在中華常以道法開化世人王
　曰何謂道法老君曰道法者乃太上靈寳
　生於天地之先大無不包細無不納天不
　得此無以燿明地不得此無以表形神不
　得此無以入冥人不得此無以生成是以
　萬物芸芸以道爲根蛇得之爲龍禽得之
　爲鳳獸得之爲麟凡得之爲仙人能修之
　逍遥太空改易五内變化形容役使鬼神

　隱顯無常上仙之道也王曰所説靈寳固
　爲希有由是觀之所謂得之修之果何物
　乃知靈寳金丹同出而異名也又靈寳經
　者乃是天眞皇人於峨嵋山授於軒轅黃
　帝又天眞皇人授帝嚳牧德之臺夏禹咸
　降於鍾山闔閭竊窺於勾曲其後有葛孝
　先之類鄭思遠之徒師資相承蟬聯不絶
　此乃經旨出教也
道言
　太上玉晨道君靈寳天尊之言也昔受經

　於虚皇元始天尊紀録成編藏於玄都紫
　微上宫道君傳付玄一眞人而流傳焉
昔於始青天中
　東方九炁青天也始者五方建始之名青
　者東方之色
碧落空歌大浮黎土
　此天炁青碧霞廓落故云碧落靈風瓊樹
　空中鼓歌故云空歌大浮黎土者即東極
　大浮黎之國也
受元始度人无量上品

　道君謂我昔在此天此國受虚皇天尊妙
　經廣度人天功德不可稱計是爲上品眞
　詮矣
　内義曰夫天地之大肖翹之微凡囿形隸
　數者無非體造化而生成靈寳天尊叙經
　首云始青天中碧落空歌大浮黎土者示
　人造化之端也物生於土終於土故陰符
　經云火生於木禍發必尅知之修鍊謂之
　聖人夫木中有火發而不制則灰飛煙滅
　无復本性能制之者雖火刑木燼則聚而

　爲土既爲之土本性存矣始青之天木之
　方也碧落空歌火之象也(東極大浮黎地/皆碧玉常生碧)
　(霞又有青林之樹風吹樹聲皆作洞章燦/爛朗徹太空夫浮黎國者屬東北玉隆之)
　(天東北寅位火生之地也青林之樹風吹/者青即木之色林字兩木也關尹曰兩木)
　(摩火生樹亦木也木風巽也麻衣道者曰/地二生火者離之炁孕於巽木也燦爛朗)
　(徹太空者即火光明之象碧霞廓落火性/虛明類乎空中之聲故曰碧落空歌也)
　大浮黎土土之本也土者是爲還丹之基
　還丹者返本還元之道也經曰致虚極守
　靜篤萬物並作吾以觀其復夫物芸芸各
　復歸根歸根曰靜靜曰復命此乃返還之

　理易之復卦是矣復者陰陽返還之道也
　故曰復其見天地之心乎天地者陰陽之
　體心者明其所用也天動地靜陽動陰靜
　天動極而陰生地靜極而陽生蓋剥於上
　而復於下動靜消長此所以見其心也人
　亦然耳復之爲卦一陽在王陰之下
　其體震下坤上震木者始青之天也木生
　火碧落空歌也火生土故坤土者大浮黎
　土也(碧落空歌以經而言乃炁之與聲蓋/從无而入有以丹而言震木坤土各)
　(有實體於中虚而見火之象以此推/明足知經旨丹道自然造化契合矣)

　土爲造化之本故土生金名爲空炁金胎
　實先天之祖炁故曰受元始度人无量上
　品元始者祖炁也乃自已曩劫不壞元神
　名曰眞鉛以是作丹之母龍虎經曰金火
　者眞鉛也丹術著明莫大乎金火張紫陽
　眞人悟眞篇云火生於木木藏鋒不解鑽
　研莫强攻禍發只因斯害己要須制伏覓
　金公又曰離坎若還無戊己雖含四象不
　成丹皆縁彼此懷眞土遂使金丹有返還
　由是推明丹道可以槩見也趙州和尚云

　金佛不度爐木佛不度火泥佛不度水如
　何度得我若要度得我除非我度我是以
　此道乃返我之神復我之性而度我之身
　人自爲度无不度者初无限數是爲上乘
　故曰度人无量上品也
元始天尊
　此乃虚皇之應號從眞起應則曰證修妙
　思幽源乃自性獨有洞神經云妙象无形
　應感有體者也
當説是經

　經徑也謂由是而行可以造道
　内義曰元始天尊即法身之祖炁所謂本
　來面目不壞元神名曰眞鉛者也當説是
　經者明祖炁爲丹之體老君謂尹眞人曰
　子能知一萬事畢閉塞情欲入奥室鍊金
　食炁爲第一子能知之守勿失又曰紅鉛
　黑錫大丹頭從紅入黑是眞修黑中取精
　赤取髓解取赤黑藥無比用赤入黑保長
　生用黑入赤天仙矣又曰一者是鉛鉛爲
　君二者是汞汞爲臣若鉛不眞其汞難親

　若鉛是親不失家臣青腰使者赤血將軍
　和合兩姓異族同羣白汞作腦黃芽爲根
　化鉛爲粉鍊汞成塵陰居陽位陽數陰匀
　月盈日昃寒暑區分開設法象赫然有文
　唯吾此道天地長存當説是經之理此可
　見矣或問經中唯言修持讀誦濟生度死
　曷嘗有龍虎坎離砂汞鉛銀之理答曰大
　道无方寓物顯理有如易之爲書始於一
　炁判爲陰陽剛柔交索變化无窮伏羲晝
　之以明道神農擬之而制器堯用之南嚮

　爲君舜行之北面爲臣文王演之而盡造
　化之妙孔子廓之而極天地之藴伯陽假
　之述丹旨麻衣託之言化機圖南分象數
　挺之言性命康節究先天濂溪造太極或
　窮物理或推卜筮圓機萬化寧拘一端此
　經之道曷異是乎傳曰知禮而不知神者
　非長生之士也超理入神混合於炁无爲
　而无不爲者我眞宗之道也故尹眞人曰
　善吾道者即一物中知天盡神造玄至命
　失之殉異名析同實得之契同實忘異名

　矣
周回十過以召十方
　内義曰説經十徧以周者召天地眞聖高
　尊也修丹十月而成者運陰陽精粹造化
　也所以周回十過者乃生數五成數五也
　天一水地二火天三木地四金天五土也
　地六鉛天七汞地八砂天九銀地十丹也
　以召十方者乃一三五七九陽也二四六
　八十陰也此乃還丹之妙用若夫幽微造
　化則詳著于後

始當詣座
　虚皇天尊登就于座
天眞大神上聖高尊妙行眞人无鞅數衆
　乃五億諸天八圓世界三元九聖九眞九
　仙日月星宿天眞地祇也
乘空而來飛雲丹霄
　三素之雲絳霞之炁
緑輿瓊輪羽蓋垂蔭
　昔西王母授經漢武凡服器文物一從漢
　制觀今知古故不詳言

流精玉光五色鬰勃洞煥太空
　流精乃日月星暉玉光即仙眞圓象五彩
　交錯通明太虚也
　内義曰始當詣座者金母就室也金母在
　室則追二炁於黃道會三性於元宫攢簇
　五行合和四象是謂天眞大神上聖高眞
　妙行眞人无鞅數衆乘空而來也以神攝
　炁以炁鍊神鉛汞相投陰陽奔凑金母耀
　彩於神室銀精吐輝於丹房虚室生白神
　宇泰定則飛雲丹霄緑輿瓊輪羽蓋垂蔭

　流精玉光五色鬰勃洞煥太空之謂也
七日七夜諸天日月星宿璇璣玉衡一時停
輪神風靜默山海藏雲天无浮翳四炁朗清
一國地土山川林木緬平一等无復高下
　凡言諸天者皆三十二天也諸天之中各
　有日月其精光本化皆此境分根璇璣玉
　衡者北斗七星也四炁朗清者天地日月
　之炁也夫眞之傳眞聖之授聖故得三光
　息輪山海納炁風伯不敢鳴條雲將埋無
　翳景天地開朗日月清明山川坦然泯平

　一等既稱停輪那復有夜即以常時準量
　七日七夜之頃矣玄師曰此乃大定神光
　湛然見玉清境
　内義曰易大傳曰剛柔者晝夜之象也説
　者云晝則陽剛夜則陰柔伊川曰剛柔一
　炁之往來也人之一炁往來者呼吸是也
　夫一呼一吸而爲一息一息之間則分陰
　陽呼而明爲陽爲晝吸而晦爲陰爲夜七
　竅之呼七日也七竅之吸七夜也金母功
　行天機不動神凝目定脉住心停故曰七

　日七夜諸天日月星宿璇璣玉衡一時停
　輪神風靜默者息不出入也山海藏雲者
　炁無升降也天無浮翳者華念妄縁不生
　也四炁朗清者動靜有無俱遣也以至忘
　形絶慮萬有皆空無我無人湛然體性故
　曰一國地土山川林木緬平一等无復高
　下矣
土皆作碧玉无有異色前則天瑞此乃地應
　内義曰土者性清也性虚化而生神存於
　室中曰戊土炁感激而有情攝於釜内曰

　己土神怡炁寂性復情冥如色之碧無瑕
　如玉之眞無雜故曰土皆作碧玉無有異
　色也
衆眞侍座
　内義曰用志不分乃凝於神矣
元始天尊玄座空浮五色師子之上
　此一者天尊道相也
　内義曰元始天尊者元神也玄座者神室
　也空浮者法身也五色者妙化之炁也師
　子者心知也元神在室運心攝炁法身虚

　寂心知明妙神之御炁心以象師得非天
　尊道相乎
說經一徧諸天大聖同時稱善是時一國男
女聾病耳皆開聰
　内義曰説經一徧者天一生水也乃坎之
　炁孕於乾金諸天大聖同時稱善者萬神
　一時俱暢也一國男女者法身陰陽二炁
　也聾病者坎爲耳故屬之夫人神炁相養
　神昏則炁滯炁亂則神濁冥冥濛濛有如
　聾聵行功通暢炁靜神清覺所未覺故曰

　開聰此乃初階入道之漸若夫身體之疾
　遇值經法而痊愈不待釋註可知矣
說經二徧盲者目明
　内義曰說經二徧者地二生火也乃離之
　炁孕於巽木離爲目目應心心昩於物暗
　而若盲依道而行心開意悟物莫能蔽邪
　正可知如目之明由路而趨也
說經三徧喑者能言
　内義曰說經三徧者天三生木也乃震之
　炁孕於艮水艮爲山山高土厚水泉出焉

　(此乃麻/灰之說)夫言者音聲也金性有焉天三生
　木而説經三徧云喑者能言何也此明木
　中有金之象夫木絶於申而胎於酉雖金
　尅木而木反寄胎於金鄉蓋金生水水生
　木故金乃木之祖天三生木金之三傳而
　見木如甲子乙丑海中金是也以金在海
　而水生子丑是也水生木甲乙是也陽生
　於子三陽從地長故莊子曰赫赫發乎地
　也由下而生上象震變兑明木中有金矣
說經四徧跛痾積逮皆能起行

　積逮者世傳此疾流引相及也
　内義曰說經四徧者地四生金也乃兊之
　炁孕於坤土起行者乃植立之狀木性有
　焉地四生金而説經四徧云跛痾積逮皆
　能起行者何也明金中有木之象夫金絶
　於寅而胎於卯金乃木之鬼寄胎於木鄉
　者蓋木生火火生土土生金故木乃金之
　元地四生金木之四傳而見金如甲午乙
　未沙中金是也甲乙木也生火午未火也
　生土沙石土也生金陰生於午三陰從天

　降故莊子曰肅肅出乎天也由上降下象
　兊變震明金中有木以此推明可見金木
　間隔之理然造化幽微固非紙上工夫可
　得而盡
說經五徧久病痼疾一時復形
　内義曰說經五徧者天五生土也乃離寄
　戊而土炁孕於離也凡物生於土而終於
　土如上乃五行之生數也久病痼疾者按
　道藏曰人者物之靈也壽本四萬三千二
　百餘日其神三萬六千元陽眞炁本重三

　百八十四銖内應乎乾不知保而致
　之散是以中道夭閼乾者六陽具而未知
　動作施洩知此修行即神仙也自十五歲
　至二十五施洩不止則眞炁虧四十八銖
　存者其應乎姤嗜欲之甚加十歲則
　又虧四十八銖存者其應乎遯又不
　知養更加十歲又虧四十八銖存者其應
　乎否至此乃天地之中炁又不知養
　更加十歲其虧七十二銖存者其應乎觀
　　　又不知養更加五歲其虧九十六銖

　存者其應乎剥又不知養八八六十
　四卦元炁終矣其應乎坤坤者純陰
　也唯安穀氣而生故名苟壽人至於此去
　死不遠不復能修丹其或戕敗之甚者又
　不逮此而盡也元炁消减豈非久病痼疾
　乎一時復形者既修此道眞神日壯元炁
　日盛復命返本安樂長年此之謂也
說經六徧髪白反黑齒落更生
　内義曰説經六徧者天一生水地六成之
　居北積坎陰正炁爲鉛乃乾坎合而水成

　於金鉛者金之母鉛黑而金白謂髪白返
　本還元也齒落更生者已枯復榮也
說經七徧老者返壯少者皆强
　内義曰説經七徧者地二生火天七成之
　返南往離宫爲汞乃巽離合而火成於木
　蓋汞從砂而抽也夫南方火也汞亦火也
　火而又火炎炎不息之象經曰物壯則老
　是謂不道不道早已若不知返還之道則
　火炎煙飛無復故存豈得壯而不老乎既
　達返還之理斡旋窮極之用還而復元極

　而歸本是以老而壯少而强也
說經八徧婦人懷妊鳥獸含胎已生未生皆
得生成
　内義曰說經八徧者天三生木地八成之
　歸東處震爲砂乃艮震合而木成於水砂
　者汞感鉛炁而結也砂含汞質象類懷胎
　夫汞遇鉛而凝結炁遇神而混合(此炁非/身中後)
　(天陰炁乃妙化發生先天/之炁學者不可不察也)已結之炁日益
　壯盛發生神炁又復混凝不隨物化長養
　聖胎故曰已生未生皆得生成也

說經九徧地藏發泄金玉露形
　内義曰説經九徧者地四生金以天九成
　之還西兑方爲金乃坤兑合而金成於土
　蓋汞歸土釜而成寳也參同契曰金來歸
　性初乃得名還丹所謂一炁還元者也夫
　天一之水始因空炁金胎而生未見金質
　地四生金猶爲化機至此則還元復性居
　於中宫是爲丹體而有玄象中宫土也土
　爲地金母居其中故曰地藏發泄金玉露
　形也

說經十徧枯骨更生皆起成人
　内義曰說經十徧者天五生土地十成之
　乃離於己而土成於火居中作萬物生成
　之本而爲丹體道經曰沖炁以爲和夫炁
　之中和所以能生萬物天五之土乃陽土
　地十之土乃陰土兩土相疊金居其中故
　還丹有刀圭之號夫還丹之妙返老還童
　超凡入聖世人期於有死舉而目之皆行
　尸也既得此道修之長生不爲泉壤之魂
　豈非枯骨更生皆起成人乎此乃五行之

　成數也漢天師序金液神丹經云神仙之
　趣要妙之言無理之至理不然之大然已
　具載於淵宗非一毫之所宣也太上亦復
　暢此冲虚妙道者也
是時一國是男是女莫不傾心皆受護度咸
得長生
　明得其道則長生不死當此之時其國若
　男若女無老無少皆受聖恩普得濟度生
　者不死死者更生也
　内義曰一國猶一身男女猶陰陽也傾心

　類相投也護度得所養也陰陽相投神炁
　得養身安道隆長生之理也

元始無量度人上品妙經内義卷之一













