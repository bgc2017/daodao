










元始无量度人上品妙經内義卷之五暑五
　　　　觀復子簫應叟學
道言凡有是經能爲天地帝主兆民行是功
德有災之日發心修齋燒香誦經十過皆諸
天記名萬神侍衛右别至人克得爲聖君金
闕之臣
　内義曰前云天地運度否終日月五星虧
　盈至聖休否末學疾傷皆當修齋誦經又
　云齋戒誦經可消天灾保帝王禳毒害度
　兆民行是功德皆諸天記名萬神侍衛右

　别至人得爲聖君金闕之臣是則功歸於
　我也故前輩謂善之一字最能成就一切
　行願人發善願天上聞之聲如爆竹上眞
　諸聖無不主持心契故也經曰既以爲人
　己愈有既以與人己愈多觀經之旨豈欺
　我哉
諸天記人功過毫分無失天中魔王亦保舉
爾身得道者乃當洞明至言也
　舊註曰修行是道功德積著諸天録善魔
　王保舉自然玄解體眞通達經㫖

諸天中大梵隱語无量音
　内義曰大梵者元始大梵之炁離合以成
　音梵之言汎六合無處不同隱語者謂隱
　祕天中世人不解无量音者殊方異類普
　聞妙義無有限極凡二百五十六宇分置
　三十二天各八字又書玄都宫闕及諸天
　樓觀若能服其字則隨人所習乘炁各歸
　其處也按内音經云元始天尊於赤明世
　界栢陵舍座是時雲霧鬱勃三日三夜玄
　陰不解五老上白天尊曰今日侍座所未

　曾見天尊演教則河海靜默山嶽藏雲今
　白日晝陰天人惶懼不審何故天尊曰今
　日諸天發瑞靈應自然玉字煥爛障蔽天
　光咸令四座瞑目伏聽俄頃天炁頓啓冥
　暗豁消五色光明洞照十方忽有靈書字
　方一丈見於空玄之上文彩煥爛八角垂
　芒精光奪目不可得看天尊普告曰此靈
　書八會字無正形其趣宛奥難可尋詳可
　注解之於是天眞皇人受天尊明命注解
　其音以付道君使教諸天應得道成眞有

　仙名者也
元始靈書中篇道君撰
　内義曰靈書所標白字乃卦炁法象節候
　時晷先眞謂此靈書合於大易六十四卦
　此經在天地之先在有卦之前西王母以
　九日導乾坤毋東覆兩卦顯之故乾坤二
　卦始於此繼以屯蒙終於既未爲造化之
　綱維也次列六十甲子於下者明炁數始
　終循環也次係月建節候十二卦者以表
　一年陰陽伐謝寒暑推遷也復别朔望盈

　虧者以明一月也又標十二時辰者以准
　一日火候水符進退也蓋以一年之節陷
　於一月(兩日半/准一月)復以十二卦以應十二時
　者又促一月歸於一日也(一時淮/兩日半)故上下
　卦象所用皆殊甲子節候其義亦别綜而
　言之上卦甲子經也下卦節候時晷緯也
　志士但觀動靜起伏消息盈虚自然得意
　忘言幽微之理盡在是矣仍依天眞皇人
　内音訓釋或删繁取要或加宇益文以註
　之蓋欲使人皆曉意義耳

亶婁阿薈豫丁丑
　舊註曰亶者坦然曠遠貌婁者玉京山下
　長樓上承玄都宫阿者玄都宫阿那之神
　名也掌樓上之監主大梵之炁炁數交周
　則阿那鳴樓都之鼓集衆眞朝元始日三
　周而一鳴以爲常節薈者帝君逰臺之名
　薈鬱華秀也
无惒觀音隨戊寅(春分節應大壯/卦日應卯時)
　舊註曰无者太无也言太无之中自然能
　生眞聖惒者日月門户名觀覺也是天中

　帝君之諱音乃八字之音能誦則眞人乗
　金輪以開冥玉女揚華旛以披鈕觀覺主
　長夜之録四冥拔九幽之府七祖披朗朽
　骸還生此八字乃黄曾天内音也
須延明首蠱己卯
　舊註曰須延者玉完西北闕名大劫數交
　須延而開玉眞上聖於是而回明首者元
　始之都候也元始開運則都候啓道梵行
　諸炁倐忽自朗
法攬菩曇臨庚辰

　舊註曰法輪罪福之場攬覺也是天中帝
　君之諱主度魂更生菩菩提也執九色之
　麾曇曇頤也把十絶之旛並上元眞人也
　人能常誦洞章則法輪引籍於司命攬覺
　度魂於更生菩提轉九色以輪運曇頤旋
　十絶以停椿天地得之不傾萬物得之長
　存此八字乃玉完天内音以下每八字爲
　一天内音從東行南轉西至北止平育賈
　奕天矣
稼那阿奕觀辛巳(建辰月/清明節)

　舊註曰稼那者天中主圖先生之號也領
　人生死圖録總主神仙之籍阿奕者乃七
　寳林中樹木之名也彌覆四方實上聖之
　遊圃眞人之戲園也
忽訶流吟噬嗑壬午
　舊註曰忽覺也飛天神名也訶訶摩也天
　中呼元始天尊爲訶摩流吟者流布歌吟
　劫運既終訶摩開化教法普度天人將來
　劫壞眞經隱藏天尊已知預爲歌吟也人
　能常誦洞章則主圖先生削罪録於長夜

　註生名於南宫也
華都曲麗賁癸未(穀雨節應夬/卦日應辰時)
　舊註曰華都者天中太極宫青華門别名
　曲者天中有梵天神人飛行太極之上爽
　靈風之炁歌洞章之曲麗是太和玉女之
　名也
鮮菩育臻剥甲申
　舊註曰鮮者鮮雲即慶雲也菩者菩樓即
　天中樓名也育者帝君隱名臻至也育帝
　常乘八景之輪遊觀八極之外至於鬼神

　之家回十絶之旛以召天魔舉度天人也
　人能常誦洞章則飛天遥唱三界司迎七
　祖出離長夜上昇南宫
答落大梵復乙酉
　舊註曰答者天中玉闕名落落然也大者
　大宥也天尊開運之初皆放大赦謂之大
　宥梵者梵行之炁開龍漢之劫蓮赤明之
　辰矣
散煙慶雲无妄丙戌(建巳月/立夏節)
　舊註曰散煙者眞人散香於玉闕慶雲者

　五色備也慶雲接乎紫館飛天舞乎空輪
飛灑玉都大畜丁亥
　舊註曰飛者飛天神人之號天地改運淪
　於延康冥冥無開飛天啓光於是散暉諸
　天受炁也灑者龍漢一會倏欻而迴玉者
　玉眞主開長夜之聖號都者九幽之酆都
　人有善功則玉眞開長夜之户酆都度八
　難之場七租還生幽魂揚光也
明魔上門頤戊子(小滿節應乾/卦日應己時)
　舊註曰明者解八字之義魔者魔王上者

　上帝也門者門下也人能明識八字之義
　則魔王敬服上帝育養於始生之神門門
　下有韓君司命司録度筭於南宫慶流九
　族生死蒙恩也
無行上首大過己丑
　舊註曰無者上道也言元始之炁開明元
　上之道行者天元之綱紀維羅八極梵炁
　彌布流行不息也上首者北斗之罪宫也
回蹠流玄坎
　坎者水也玄龜也化機也陰内含陽象鉛

　中有眞銀陰無陽不能自瑩其魄故名雄
　金屬北方謂之坎男
　舊註曰回轉也蹠履也劫運之初元始則
　履空而輪轉布化於十方流者流晨之光
　照長夜之府玄者空也越衡天上玄都之
　景有空峰之山萬聖之所逰生死之所歸
　道未足備身應滅度魂昇空峰受鍊而度
　南宫也
阿陀龍羅離
　離者火也朱雀也化機也陽内含陰象砂

　中有眞汞陽無陰不能自耀其魂故名雌
　火屬南方謂之離女
　舊註曰阿者天中有九折之山連阿相屬
　陀者山上之樓上通玉清之炁以望三界
　之郷帝君常遊阿丘之嶺下監萬生之罪
　龍者龍山與阿陀相去九億萬里羅者日
　月之名上清九天眞人呼日爲濯羅言山
　勢相交日月明於峰上
四象吁員咸庚寅
　咸感也乃中宫交會之所四象吁員合此

　卦者可見經旨符契眞精元炁至於中宫
　龍虎交締陰陽得類金水停均坎離既濟
　甘露降黄芽生是爲還丹之質咸之爲卦
　艮下兑上經曰地藏發泄金玉露形兹足
　明矣
　舊註曰四者四極之宫謂東華南極西靈
　北眞也四極眞人主生死命籍象者象輪
　之車眞人常乘象輦遊行三界校人生死
　罪録開度學道之人吁育也是天帝諱爲
　南宫度命君主鍊度朽魂也員者童也是

　日中生童主灌津於天人也人能誦詠洞
　章則玉名入於帝籙生死度於南宫四極
　給自然之羽車七祖歡遊於福堂也
　　(已上六十四宇係/東方八天眞文)
南爓洞浮恒辛卯(建午月/芒種節)
　舊註曰南爓者南方有流火之庭廣七萬
　里飛焰煥乎八方洞浮者洞陽之宫流火
　之炁炎而浮流也
玉眸詵詵遯壬辰
　舊註曰玉眸者流火之膏鍊身體生玉光

　明如眸子南極眞人理於宫内諸學人始
　得道者皆諸流火之庭南極眞人以火膏
　洗鍊蕩除塵垢即與眞人爲侣詵詵者衆
　多也
梵形落空壯癸巳(月/望)
　舊註曰梵形者元始天尊在龍漢時號也
　赤明世號無名君上皇開運號元始丈人
　梵炁隨劫化生以一神而見不受胎生落
　空者謂元始自空而生也
九靈推前晋甲午(夏至節應媾卦/月虧日應午時)

　一陰始生乃砂中抽汞龍虎經曰正陰發
　離午赤水流爲汞者也眞陰下降如月之
　象復還中宫陰歸陽室汞來投鉛矣
　舊註曰九靈者南宫九華眞人也王九幽
　宿對死魂推前者眞人主命録推筭死䰟
　前生功德
凙落菩臺明夷乙未(澤音託落亦/作洛音壑)
　舊註曰凙者天中山窟其山上有衆龍之
　窟黄房之室落者眞晨道君之内名理於
　黄房混大劫而不終經龍漢而更明菩者

　飛天眞人之隱號有無數之衆臺者玉臺
　也處凙山之陽
緑羅大千家人丙申(建未月/小暑節)
　舊註曰緑羅者月中天人字羅英理在日
　月之宫上乘大羅之天梵行之炁運度之
　關以應天地之數終於大劫既受交於日
　月則會於玉臺之上大千者世界之數陸
　先生云以千數至千即千千爲小千小千
　數至千爲中千中千數至千爲大千也人
　能誦詠洞章則得駕羽輪之車昇黄房之

　室遊玉臺之上覽大千之境也
眇莽九醜睽丁酉
　舊註曰眇者玉字翳而不彰眇眇然也莽
　者其文復明莽莽然也遇眞道男女並皆
　壽三萬六千歲其運之極又經一劫九炁
　各生一獸以害惡民其劫既開而九獸號
　九醜之鬼北帝上眞主生死圖録故立九
　醜以輔三官數極九九八十一萬度天炁
　之交九醜當得輔號爲九都使者
韶謡縁邅蹇戊戌(大暑節應遁/卦日應未時)

　舊註曰韶者皇笳天神霄王内名神霄王
　是魔王之神主常試學道之人正與不正
　作謡歌以亂人心心固者王即保舉昇上
　皇笳天也縁邅者南北二斗君之内諱人
　有善功則列言於南斗南斗即度三界之
　難拔九幽之苦告下魔王不敢害敗之也
　人有惡則三宫列罪於北斗北斗即告下
　魔王滅魂付九幽之下充長夜之役萬劫
　無期矣
雲上九都解己亥

　舊註曰雲上者飛天神王之内諱開龍漢
　劫啓赤明蓮敷自然之書立天地之根也
　九都者三象既分而有九層之臺處乎玉
　京之山煥乎玄空之上飛天神人常散百
　合之香流五雲之華以觀飛天眞人臺上
　有太眞玉郎一日三迴十絶之旛迴旛一
　周則諸天上帝三朝玄臺繞臺三匝誦詠
　洞章
飛生自騫損庚子
　舊註曰飛生者南上更生之神學士能誦

洞章飛生即爲開不死之路流長生之炁
下鍊五魂則八景存焉騫者騫林也旣共
舉人身上昇玄臺逰於騫林之下佩天書
　誦洞章二十四年得上朝玄都
那育郁馥益辛丑(建申月/立秋日)
　舊註曰那者天王侍郎之内名主天四時
　之炁梵行虚无之綱以正端靖天中分度
　育者天關空輪之名郁馥乃斗中靈童之
　名常運育輪以召眞天關十轉則十方大
　聖上朝玉帝萬神齊到而郁馥唱禮焉

摩羅法輪夬　壬寅
　舊註曰摩羅者天中大魔内諱也郁馥一
　唱魔王束形學者知四時之炁十轉之關
　則入法輪之門駕輿昇乎玉清而朝紫微
　之臺
霐持無鏡媾癸卯(處暑節應否/卦日應申時)
　至於庚時名曰水半斤陰歸陽室汞來投
　鉛其質肖母而成白銀古經云元君始鍊
　汞神室含洞虚玄白生金公巍巍見始初
　謂金來歸性初始可名還丹者也

　舊註曰霐者天上都監神内名持者龍淵
　之名衆龍蟠乎其中銜金嬰運東井之華
　常灌天眞也無鏡者飛天神王岀無色之
　光總生死之籍開度學道之人
攬姿運容萃　甲辰
　舊註曰攬姿者三界門名人知此號則神
　王開長夜之府拔九幽之魂以度三界門
　也運容者玄和玉女名也得度攬姿則運
　容以朱靈之炁導之于形太和之津灌之
　于神上昇福德之堂

馥朗廓奕升　乙已
　舊註曰馥朗者天中玉京臺别號也西靈
　眞人常誦洞章以遊其上廓奕者天中神
　公内名與元始同生爲玄炁之範教學仙
　之人能明八字之音則神公爲開長冥之
　户昇更生門而登玉京臺也
神纓自宫困　丙午(建酉月/白露節)
　舊註曰神纓者紫微靈童也主滅度之尸
　若得神纓歌无量之章則返形於三鍊之
　房受自然之炁歡無窮之齡也

　(已上六十四字係/南方八天眞文)
刀利禪猷井　丁未
　舊註曰刀利者南方無極世界之號也襌
　是刀利之國亦曰襌黎其國有洞陽之宫
　流火之庭靈文始於流火受鍊既明之後
　刀利改爲福德之堂猷者南上好生君之
　内名也苦魂皆得度入洞陽之宫
婆泥咎通革　戊申(秋分節應觀/卦日應酉時)
　舊註曰婆泥乃火鍊池靈童也若人得度
　洞陽之宫皆諸火池受鍊更生福德之國

　咎通是刀利世界魔神常遏人生路人知
　好生君名及諸靈童受鍊即生福德之國
　則魔神奉焉人能誦八字之音則刀利無
　極靈官侍衛其身徑造南宫仙人司迎三
　年必能策丹霄之輪昇三炁之天
宛藪滌色鼎　己酉
　舊註曰宛藪者皇崖天帝之内名也主開
　大漠之經以明八字之文滌色者乃色界
　飛天眞人也常乘車駕龍出入玉清之中
　開度善人

太渺之堂震　庚戌
　震木也龍也火之化機也間隔幽微之理
　巳釋于前矣
　舊註曰太渺之堂即化生堂也空洞之化
　結自然之章坦然廣大開度萬生之曆也
　學人通八字之音則飛天眞人降雲車載
　兆上昇化生之堂
流羅梵萌艮　辛亥(建戌月/寒露節)
　艮土也生成之本造化之根妙義已解于
　前矣

　舊註曰流者天王之内名處于紫霄之上
　遊觀玉京之山羅者月女之諱主王逰宴
　之儀梵者飛天眞人名也主回九天之關
　萌者元始天神也固極風之根
景蔚蕭嵎漸　壬子
　舊註曰景者景黄也是四極上眞人也蔚
　者蔚秀也景霄仙人也並理玉京臺常歷
　校長夜之中開度善根之䰟蕭仞也是白
　素元君之宫嵎者簫仞之嵎對賓之所人
　能常誦洞章乃得駕九色之雲而上昇景

　黄之臺矣
易邈無寂歸妹　癸丑(霜降節應剥/卦日應戌時)
　舊註曰易邈者孝芒天王之號也無寂者
　虚無寂寂之庭也言天王從龍漢而來至
　赤明而出居乎虚無之内寂寂之庭
宛首少都豐　甲寅
　舊註曰宛首者太上道君内號也道君常
　開元始玄奥演大法以度人少都者日中
　靈童之名常散日精以灌眞流飛華以拂
　塵學人知八字之音則天王飛景雲之輿

　降三素之軿度身三界之上進入寂寂之
　庭也
阿繿郁竺旅　乙卯
　舊註曰阿繿者天王隱名也常乘景霄之
　輪逰九層之臺處玉樓之上唱洞章以伏
　魔王郁者默郁是天中魔王隱名竺欲也
　是魔王都伯常在欲界之上詠空謡之歌
華漠延由巽丙辰(建亥月/立冬節)
　巽者風也凡物之生賴其吹嘘而得長養
　華實陰非風不凝陽非風不融易曰隨風

　巽君子以申命行事夫申命行事亦陰陽
　施用之理也
　舊註曰華者言色界光華也漠者言欲界
　渺漠不可尋也延是束鬼之庭由是禁鬼
　之房天王登雲樓之上詠无量之章則天
　魔應響而束身群鬼諸由而伏形奉之者
　九祖開泰修之者灰骸更生也
九開自辯兊　丁巳
　兊者金虎也金者水之化機間隔幽微之
　理已釋于前矣

　舊註曰九開自辯者大演之初天地未判
　輪轉三炁開爲九分九度既明九位乃列
　陰陽萬品於是而生自然明辯也
阿那品首涣　戊午(小雪節應坤/卦日應亥時)
　舊註曰阿者阿丘天王内名也常駕龍軿
　登龍山之嶺逰觀九玄之中那者那邪飛
　天神人隱名也飛行三界歷校長夜拔度
　善人之魂有知八字之音則天王品度兆
　身首化枯骨成童子之顔矣
无量扶蓋節　己未

　舊註曰无量者无量大聖之始神也總統
　飛天之神人皆受其品量而得昇遷也扶
　者更生眞人内名常校幽夜之録簡善惡
　之根蓋者玄中福堂之號也
浮羅合神中孚　庚申
　舊註曰浮者幽魂受眞人開度謂之浮也
　羅者大羅也開大千之界召更生之賓諸
　大羅之天定籍削死合者合慶也神者神
　公也是大羅丞相人能知八字之音與神
　公合慶度爲更生之賓故曰合神

玉誕長桑小過　辛酉(建子月/大雪節)
　舊註曰玉誕者曇誓天中玉都名也長桑
　者天中騫林亦名桑林也
柏空度仙既濟　壬戍
旣濟者砂也汞感鉛炁而結砂坎鉛也離
　汞也水火既濟則坎離交而爲砂之象
　舊註曰騫林覆蔭東華之宫葉上有大洞
　之章紫書玉字煥乎上清下有扶桑之樹
　上森騫木之叢碧雞鳴其蓋青霞翠其峯
　神風流反香之草桑林鼓百籟之音神風

　一鼓洞章成音故曰柏空度仙者也飛天
　神人簡學仙之人度九幽之魂也
　(已上六十四宇係/西方八天眞文)
玃無自育未濟　癸亥(月/晦)
　未濟者汞也水火異處汞未成砂離坎還
　元汞復本性
　舊註曰玃無者龍漢之時飛天神也元始
　始開之炁溟涬無色之中玃無乘運而出
　凝炁而立霄度既立自抗不終之劫育者
　霄度天王内名也

九日導乾乾
　乾者萬物之始虚无自然純精眞一之炁
　號曰空炁金胎喻爲銀鑛因父母搆精感
　附受胎藏於腎中謂之元神因一炁化歸
　中宫而爲丹母金火蓮推返本還元是爲
　銀也(金者先天自然之炁金胎也火者日/用建生之陽炁也同出異名而爲體)
　(用初非/二物矣)
　舊註曰九者育王乘象輪之車逰九玄之
　門轉九機之度應劫會之期日者天中日
　童導引和炁日童當天運之終則停光拔

　度學者灌以水母之精導以太和之炁洗
　鍊五神進入朱宫
坤母東覆坤　
　坤者萬化之成受胎之後神藏腎中是謂
　坤宫謂之性曰鉛化機運歸中宫(化機乃/日用發)
　(生之/陽炁)而爲丹基藥祖謂之元精收攝砂汞
　而爲丹質夫造化者從无生有故坤因乾
　而立乾因坤而成乾坤相互而生成初無
　先後伊川曰造化無端陰陽無始譬若鉛
　因銀而生銀因鉛而成之理按道經曰此

　兩者同出而異名如是先眞上聖推物理
　而明造化强以鉛銀砂汞而喻丹㫖者何
　也蓋欲後世易以明矣
　舊註曰坤母者太陰都候九靈母也理東
　海扶桑暘谷之淵常總地機轉輪元炁上
　應天關天關轉地機動周天一度水則涌
　溢三千三百度天地炁交九海冥一水則
　彌天東者東海受會制期河源也覆者水
　神理於崑崙山填固巨海遏斷東井則地
　機不泄保劫長存

形攝上玄屯　甲子(冬至節應復卦/月朔日應子時)
　一陽來復妙用之炁自坤宫而發生古經
　曰陽炁發坤日晷南極五星連珠日月合
　璧又曰金精一化青龍受符(陽爻/是也)眞陽上
　昇如日之象至於中宫金母收攝是爲砂
　也砂者木也木者龍也此青龍受符也
　舊註曰形攝者灾交之時坤母形出東河
　之上攝召鳥母以鳳車迎學仙之人上崑
　崙之墟鳥母乃水之候神上者坤母上詣
　帝君申劫會之期度學仙之人言名於玄

　都也
陀羅育邈蒙　乙丑
　舊註曰陀者天帝内名與妙成天俱生在
　雲阿之嶺羅是月始生之名陀在雲嶺之
　上抱月而明育是神王名總統十方飛天
　之神邈是天中羽林監神名神王常使匡
　御三界簡人生死之籍令魔王保度得道
　之人也
眇炁合雲需　丙寅(建丑月/小寒節)
　舊註曰眇炁者人得保度諸羽林監受符

　昇天眇眇行雲炁也合者合景也既入羽
　林結雲炁成衣遂與諸天合景上飛也
飛天大醜訟　丁卯
　舊註曰飛天者飛玄之炁結成洞空之經
　飛天神王常誦之以接學者大者三界都
　録主生死圖籍醜伯也是三界大魔受事
　於大醜學士識八宇之音則魔王保眞而
　身騰三清矣
總監上天師　戊辰(大寒節應臨/卦日應丑時)
　舊註曰總是飛天都統之官常攝八會之

　炁以保天地之運監領長夜之官開度幽
　魂人知天中之音則天魔列言大醜勒録
　仙部上昇禁上天也
沙陀劫量比　己巳
　舊註曰沙者常融天内紫微别館沙蘭之
　宫陀者陀丘之衆有巨億萬人並是新得
　道受度者功德未備停散宫中劫量者每
　至劫運一交此陀丘之衆計功量德昇朱
　陵之官受福而仙也
　龍漢瑛鮮小畜　庚午

　舊註曰龍漢初劫之名也瑛者龍漢時飛
　天神名也常開度幽魂昇沙蘭之宫鮮者
　南宫之童也學人得度而鮮童鍊其容也
碧落浮黎履　辛未(建寅月/立春節)
　舊註曰碧者玉隆天常生碧霞之炁落者
　空中飛天神名一日三時引天中衆聖上
　朝七寳宫浮黎者天王内名衆聖上朝則
　天王稱慶也(又洞章云騰勝碧童雲羅落/耀上玄蓋非特神名也哉)
空歌保珍泰　壬申
　舊註曰空者天中侍晨名也歌者洞章之

　曲侍晨一嘯靈風既奏音成洞章故曰空
　歌保珍也學人知八字之音則昇南宫爲
　飛天之賓保此不終之劫珍其自然之文
　故曰保珍也
惡弈無品否　癸酉(雨水節應泰/卦日應寅時)
　泰者天地交而萬物生也至於申時名曰
　金半斤龍虎交締陰陽得類古經云陰陽
　混交接精液包元炁萬象慿虚生感化各
　有類乃聖胎形兆之象
　舊註曰惡弈(一作/奕)天王内名也昔於龍漢

　中諸縁並盡過度三界昇太虚之館受九
　仙之籙登大聖之號至赤明開蓮元始錫
　爲梵度天王無者太無眞人也眞人受天
　王之府度長夜之䰟品者品量幽䰟之罪
　福也
洞妙自眞同人　甲戍
　舊註曰洞妙自眞者太無眞人度九幽之
　䰟洞識宿命惡縁並盡度入妙化之堂自
　者與也與飛天而合眞也
元梵恢漠大有　乙亥

　舊註曰元梵者元始大梵風澤之炁抗舉
　澄漢之精高而洞浮懸而不落恢漠者遠
　而無礙有而若無微而不可名妙而不可
　尋也
幽寂度人謙　丙子(建卯月/驚蟄節)
　舊註曰幽寂者幽兮寂兮不可聞見其中
　有眞眞中有精冥度天人也天眞皇人曰
　諸天内音自然玉宇者皆結飛玄之炁合
　五方之音生於元始之上挺於空洞之中
　其文宛奥難可尋詳天尊奬勸而敕令解

　義夫玄科有制不敢違命按筆之日神冲
　太霄精之與粗極乎心慮皇道既明諸天
　稱慶寳之者眞降修之者表遷威靈恢廓
　難可名焉
　(已上六十四字係/北方八天眞文也)
道言此諸天中大梵隱語无量之音
　隱語是天帝之名隱而不顯无量之音者
　眞洞章自然響徹諸天也
　内義曰大梵隱語无量之音乃自然妙炁
　結而成文凡天地之道皆在其中虚實相

　通象數可見以九日導乾推之理無遺矣
　夫乾始於北者即陽生於子也甲子配乾
　子爲黄鍾故甲子始於冬至漢志曰伏犧
　之作易者紀陽炁之初以爲律法建日冬
　至而聲以黄鍾爲宫此聲炁之元也國朝
　會要曰古者黄鍾爲萬事根本由是觀之
　九日導乾位即梵炁之始甲子之首也一
　炁所播萬彙均被四時生成豈外是炁隱
　語之道造化亦然還丹者循體大梵而修
　爾四象五行三元八卦日月龍虎砂汞鉛

　銀隱語之中俱備至於陰符火候温養袖
　添非依卦炁昇降甲子循環茫然無慿何
　以取則故乾坤坎離四卦而象天地日月
　包囊萬物爲鼎器藥物樞組根宗餘六十
　卦以應甲子之數準則春秋推移寒暑分
　二十四炁擘七十二候以一年十二月之
　節歸於一月之内以一月之候陷于一晝
　夜十二時中定刻漏正時晷明子午按陰
　陽通晦朔合龍虎依天地之大數叶陰陽
　之化機故卦有三百八十四爻火有三百

　八十四銖由是萬化憑虚而生不知虚之
　生我歟我之生虚歟大梵之理其道大矣
舊文宇皆廣長一丈天頁皇人昔書其文以
爲正音
　隱語舊來本文宇廣一丈八角垂芒天眞
　皇人於龍漢中書寫仍訓釋之
有知其音能齋而誦之者諸天皆遣飛天神
玉下觀其身書其功勤上奏諸天萬神朝禮
地祇侍門大勳魔王保舉上仙道備尅得遊
行三界昇入金門此音無所不辟無所不禳

無所不度無所不成天眞自然之音也
　内義曰此无量之音能辟逐一切精邪能
　消禳一切灾害能度脱一切生死能成就
　一切天人故謂之天眞靈書自然玉字至
　若金丹之道乃大梵自然元精妙氣契虚
　合无修之者諸天鑑觀萬神默佑功圓道
　備必證神仙所謂丹者既曰契虚合无固
　非有形有質妄者云大若彈丸色同朱橘
　何謬之甚是不識金丹爲何物也若云無
　亦非也有亦非也或有或無亦非也非有

　非無亦非也然雖如是畢竟若何蓋金丹
　者寓物見質麗物無形何謂寓物見質故
　清靜經云大道無形生育天地道雖无形
　天地可見其形也大道无情運行日月道
　雖无情日月可察其情也大道无名長養
　萬物道雖无名萬物可識其名也何謂麗
　物无形内觀其心心无其心不著也故虚
　外觀其形形无其形不有也故无遠觀其
　物物无其物不礙也故空此見丹道契虚
　合無無餘藴矣皆由體自然而然不强爲

　而爲所以大梵隱語謂天眞自然之音故
　能無所不辟無所不禳無所不度無所不
　成合大易準甲子成造化契金丹無所不
　辟者永離無有也無所不禳者照用皆空
　也無所不度者超越生死也無所不成者
　造化天地也略言其大則小者可知矣
故誦之致飛天下觀上帝遥唱萬神朝禮三
界侍軒羣祅束首鬼精自亡琳琅振響
　金書玉字故曰琳琅也誦詠謳吟故曰振
　響也

十方肅清河海靜默山嶽吞煙萬靈振伏招
集羣仙
　誦此則瓊林振天籟之響十方晏三景之
　明河海風浪而澄靜山嶽吞納乎雲煙伏
　萬靈而震懾招羣仙而諸室也
天無氛穢地無祅塵
　天無氛穢之氣地無祅塵之灾也
　内義曰功滿行圓道成德就者飛天下觀
　書功也上帝遥唱稱讚也萬神朝禮敬仰
　也三界侍軒翼衛也羣妖束首魔賊㐲也

　鬼精自亡尸蟲滅也琳琅振響自然感應
　也十方肅清純素無雜也河海靜默性情
　冥也山嶽吞煙神息定也萬靈振伏衆聖
　欽也招集羣仙無非眞也天無氛穢陽無
　愆也地無祅塵陰無伏也
冥慧洞清大量玄玄也
　内義曰此明諸天内音冥通慧照之力也
　冥者幽深不測慧者通照無窮慧能照空
　故曰冥慧高而不極謂之洞煥耀三清謂
　之清洞空也清靜也無邊無際謂之大量

　大量之内唯有眞空眞中有精其中有信
　能生眞聖非有非無常住湛然微妙莫測
　究竟其理不可尋詳玄中更玄故曰玄玄
　也上聖慈憐下界降此眞經列以玄科開
　人度物誦詠之者上感諸天佩服靈文即
　隨炁所至功圓行滿昇爲金闕之臣是如
　積學通眞入聖生天生地應用無窮能知
　玉字之音骨肉同飛有日矣上學之士勤
　而勉之○天尊叙經首言造化於始末言
　大梵於終此其所以體用循環而無窮也

　恐學者不悟常清常靜之理墮於執有執
　無之見故明詔之曰冥慧洞清大量玄玄
　夫冥則契虚合无慧則圓明妙智洞則通
　達無礙清則澄瑩無形大量則無所不容
　難以測度玄玄則妙中更妙不可思議若
　然者言龍虎不滯於弄精魂談性命不偏
　於執空寂十方通徹八面玲瓏經曰用其
　光復歸其明此之謂也夫道之於人不啻
　慈母之愛赤子覆之載之生之育之至於
　分身降世陳綱立紀禮君臣正上下生有

　所養死有所藏其或出類拔萃者則與相
　爲終始若乃華目以隨世畏死而希仙者
　因其學功而成就之片善不遺可謂至矣
　人能體道皆無懷葛天氏之民經不必出
　教不必立可也惟其不仁則我有己經由
　是出教由是立焉故有天堂地獄之報是
　亦爲勸善懲惡之權耳或者謂一死則已
　更有何物天堂地獄皆無是事斯言也逹
　則達矣其奈若何今夫人死之後或夢之
　或見之或附人而言或憑物而靈由是觀

　之固不得謂一死則已更有何物也神清
　之洞清燕之堂白骨埋形水獄陰慘又不
　可謂天堂地獄皆無是事也天尊曰衆生
　未悟故有攝因衆生既悟攝因何在地獄
　天堂孰非假合此皆人心自造豈得一切
　撥爲無因果乎太上常善救人故不愛道
　誘諭世俗勿錯用心使其返性冥情舍惡
　從善上可超凡入聖次可解化登眞又其
　次隱遯長生下則延年安樂生生世世不
　失人身熏習性根亦證仙道比之疾病嬰

　纏夭傷危厄非命横亡沉淪惡趣者孰得
　孰失達士必能詳擇焉
梵炁玄遼天寶白然八合之音
元始靈書下篇天眞皇人撰
　後釋曰謹按靈寳度人上品妙經漢元封
　中西王母下降授武帝已爲第七授中間
　傳授經傳不顯其在天卷秩繁多此纔一
　品至晋太極左宫仙公於會稽上虞上感
　太極眞人徐來勒所受度人經即有靈書
　下篇及太極眞人後序授經衆眞聚集終

　散之文方成全篇自後以兵火之變抱朴
　子葛洪於鄭眞人思遠所受其後止於大
　量玄玄也其下篇遺失不可考復故世無
　全經莫可而得今昌運流行天吏下降以
　其闕文續于經末誦詠之者得本經二章
　三篇之妙範修用之者備全品十過十方
　之殊功齋戒遵行則上清可躋矣五牙經
　曰天眞皇人者不知其得道之始然是前
　劫修眞極道之人也身長九尺玄毛被體
　皆長尺餘黄帝時在峨眉山絶陰之下蒼

　玉爲屋黄金爲座張華羅旛然千和之香
　侍者仙童玉女座賓三人皆稱太清仙王
　黄帝再拜問道授以五牙三一之文
　　　東方八天
森角儲雲九魂鍊精枳默窺玦浮枚曰𨀛
鹿幾楊房碧提酇回池滇黨負蚑逭謁携
澡章變瑜蘭泮璧壞亢滂野生極中昆清
曜展洞涸寂無眇凝素倚虚羅皇達元靈
　　　南方八天
炎鍍綽堂太霄瑶隅歷遐薦漪周扃加圖

披嶢蹊臄觚亶渾都戟芸荼炫井欺持蒲
掌維迮儀奕洸琅璀扁縷益但幽微畢雷
涓湟實東赤曜叢稽玉玄演侯栢璖至䂓
　　　西方八天
鎬正左適婆泥殺靈悲招均疆洎南纏魁
靜夷損光混元覺縁道守岑遥綿徴知宣
太靈湮漠昺和盧隨哲京常華墟咸堅沙
栗鐸黜株會衍球裴卓雲青府業睹般基
　　　北方八天
洼孩蒙甘翠宇九闌蕭鉤漣興龍汾神關

溝淪泬魔豁蠻祈通玄寥亢息無知肆明
蟒脩吉夕馥壇時畎湯長敷昌匪庸謹濟
朝康堲寬秘法侈宜廣帝理生衛肇宏人
　後釋曰此與中篇隱語爲相類非如中篇
　有皇人内訓可考然東方森字從木南方
　炎字從火西方鎬字從金北方洼字從水
　土水土俱旺於北而孩字從亥從子必關
　涉天地造化之妙理得道者乃當洞明至
　言也
天眞皇人梵炁玄遼天寳自然八合之音主

治世會地壘洪澤灾變厄難誦詠之者禳辟
祅殃清靜道炁無不寧也地官奉書百靈畏
敬神朱寫文服佩明驗施之於至學不宣於
下俗也
　　　太極眞人頌曰
神雲煥層虚梵羅屯碧霄元始九龍駕
皇人按青軺靈光集萬眞珠影闓陽寥
出示靈寳篇福德由是招洞玄隱高嚴
玉音泛雲璈无量匪得思道海生波濤
法義同涓流滋植成嘉苗用以賑窮饑

教興衛中朝帝尊壽億年太平滅兵刀
稽首望玉晨靈華散金毫
太極眞人曰
太上玉晨大道君居紫霞之上七暎之天紀
録玄文玉妃捧經金童散香太一執巾玉郎
侍筵龍吟虎皥慶雲蒙靄十方天眞大神上
聖高尊妙行頁人无極飛天神王三界大魔
九天丈人无鞅數衆吟詠玉經歸依
太上靈寳妙法昌運流行億劫長存
　誦經十徧畢叩齒三十六通心拜十方而

　起南面下座東向立心禮三拜密呪曰
(臣)誦經已竟向來所出身中三五功曹左右
官使者侍香金童傳言玉女五帝直符宜日
香官各三十二人請還入臣身中復於宫室
毋令差互後召復到一如故事
　次精思身中諸神各還宫訖叩齒三通咽
　液三過上香密呪曰
向來聽經聖衆解壇散席各復所司神風靜
默山海肅清千邪伏匿百靈護形
　次自東爲始存天眞上昇每方心拜三拜

　三叩齒送之次鼻引三色雲炁咽入五臟
　想四獸復本位叩齒三通咽液三過然後
　收經出室語言無礙誦經如不依此不若
　不誦而免怠慢之愆或謂丹旨何須載此
　蓋道存内外不得不然庶幾人知崇重各
　招福德也



元始無量度人上品妙經内義卷之五
