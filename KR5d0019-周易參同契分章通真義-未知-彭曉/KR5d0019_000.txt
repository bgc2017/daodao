








周易參同契分章通眞義序容三
序曰
按神仙傳眞人魏伯陽者會稽上虞人也世
襲簪裾唯公不仕修眞潜默養志虚無博贍
文詞通諸緯候恬惔守素唯道是從每視軒
裳如糠粃焉不知師授誰氏得古文龍虎經
盡獲妙㫖乃約周易撰參同契三篇又云未
盡纖微復作補塞遺脫一篇繼演丹經之玄
奥所述多以寓言借事隱顯異文密示青州
徐從事徐乃隱名而註之至後漢孝桓帝時

公復傳授與同郡淳于叔通遂行于世公撰
參同契者謂修丹與天地造化同途故托易
象而論之莫不假借君臣以彰内外叙其離
坎直指汞鉛列以乾坤奠量鼎器明之父母
係以始終合以夫婦拘其交媾譬諸男女顯
以滋生析以陰陽導之反覆示之晦朔通以
降騰配以卦爻形以變化隨之斗柄取其周
星分以晨昏昭諸刻漏故以乾坤爲鼎器以
陰陽爲隄防以水火爲化機以五行爲輔助
以眞鉛爲藥祖以玄精爲丹基以坎離爲夫

妻以天地爲父母互施八卦驅役四時分三
百八十四爻循行火候運五星二十八宿環
列鼎中乃得水虎潜形寄庚辛而西轉火龍
伏體逐甲乙以東旋易曰聖人有以見天下
之頥而擬諸其形容象其物宜公因取象焉
非天下之至通其孰能與於此哉乃見鑿開
混沌擘裂鴻濛徑指天地之靈根將爲藥祖
明視陰陽之聖母用作丹基泄一氣變化之
元漏大冶生成之本非天下之至達其孰能
與於此哉其或定刻漏分晷時簇陰陽走神

鬼蹙三千六百之正氣回七十二候之要津
運六十四卦之陰符天關在掌鼓一十四氣
之陽火地軸由心天地不能匿造化之機陰
陽不能藏亭育之本致使神變无方化生純
粹非天下之至明其孰能與於此哉契云混
沌金鼎白黑相符龍馬降精牝牡襲氣如霜
馬齒似玉犬牙水銀與姹女同名朱汞共嬰
兒合體明分藥質細露丹形盡周已化之潜
功大顯未萌之眹兆非天下之至神其孰能
與於此哉其有假借爻象寓此事端不敢漏

泄天機未忍祕藏玄理是以鋪舒不已羅縷
再三欲罷不能遂成篇軸蓋欲指陳要道汲
引將來痛彼有生之身竟作全陰之鬼非天
下之至仁其孰能與於此哉復有通德三光
遊精八極服金砂而化形質餌火汞以鍊精
魂故得體變純陽神生眞宅落三尸而超三
界朝上清而登上仙非天下之至眞其孰能
與於此哉曉所分眞契爲章義者蓋以假借
爲宗上下无準文泛而道正事顯而言微後
世議之各取所見或則分字而議或則合句

而箋不無畎澮殊流因有妍媸互起末學尋
究難便洞明既首尾之議論不同在取捨而
是非无的今乃分章定句所貴道理相黏合
義正文及冀藥門附就故以四篇統分三卷
爲九十章以應陽九之數名曰分章通眞義
復以朱書正文墨書旁義而顯然可覽也上
卷分四十章中卷分三十八章下卷分十二
章内有歌鼎器一篇謂其詞理鈎連字句零
碎分章不得故獨存焉以應水一之數喻丹
道陰陽之數備矣復自依約眞契撰明鏡圖

訣一篇附于下卷之末將以重啓眞契之户
牖也曉因師傳授歲久留心不敢隱蔽玄文
是用課成眞義庶希萬一貽及後人也昌利
化飛鶴山眞一子彭曉序


















