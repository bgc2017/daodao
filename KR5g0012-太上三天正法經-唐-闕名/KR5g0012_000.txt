








太上三天正法經滿六
　　　　清虚小有天王撰
九天眞王與元始天王俱生始炁之先天光
未朗鬱積未澄溟涬無涯混沌太虚浩汗流
冥七千餘劫玄景始分九炁存焉一炁相去
九萬九千九百九十歳(青童君曰時未有歳/月九炁旣存一炁相)
(去九萬九千九百九/十里一里爲一歳也)清炁髙澄濁混下布九
天眞王元始天王禀自然之㣧置於九天之
號(九天眞王元始天王始皆生/於九炁之中氣結而成形焉)九炁玄凝成
於九天圖也日月星辰於是而明(皆輪運周/於九天之)

(境/也)便有九眞之帝(青童君曰九眞者九天之/清炁凝成九宫之位也)
上眞中眞下眞生於極上清微之天(清微之/天是始)
(炁之/澄也)次中三眞生於禹餘之天(禹餘之天是/元炁之澄也)
下有三眞生於第三大赤天(大赤天是玄/炁之澄也)三
號旣明三元夫人從炁而生以天爲父以炁
爲母故號太素三元君此各以炁自然之孕
子也生於三元君皆女子之號(青童君曰白/素元君者則)
(右白元君之母黄素元君者則黄老中央君/之母紫素元君者則左无英君之母也虚結)
(空胎憑炁/而生也)各置宫第便有上清營衞之官(金/晨)
(玉童三千人西華玉女三千人/侍給三元夫人也在洞房宫)三道興隆舉

號爲太上大道君(太上大道君者乃衆眞之/帝位髙炁清故號爲太上)
(皆炁胤承眞積級受號非始天有一太上/者也得受太上之號便爲萬神之主也)置
於瓊宫玉殿處於太上大道之君也總統九
天次位八方八方置八帝故上三天有二十
四帝玉皇之君也(八帝者皆受自然之胤得/爲帝號亦非後學之任也)
於是各引所承造上皇之章以爲寳經祕於
玉清之宫以度後學得眞之人逮至黄帝置
立生民(後生之人起於黄帝也黄帝結土爲/象放於廣野三百年中五色變化能)
(言能語各在一方故有傖秦互夷蠻差之類/也五姓合德亦法自然承上眞之炁而得爲)
(人也能有生死之期壽命之會若有骨炁係/眞便爲不死得補上仙有不純之行死歸土)

(也)蠢以元炁五色衣冠(皆禀元炁而生/衣以五綵之衣)六天
之治於此而興故太上大道君給以鬼兵使
於三代之中驅除惡人(青童君曰黄帝生民/各興殺害不禀自然)
(使天炁憤激三五失正故以六天之炁使誅/除惡民善行精勤思念長生不犯三官則爲)
(種民當授/眞經也)夫二炁離合理物有期陽九布炁
百六决災三道虧盈廻運而生期訖壬辰癸
巳之年(青童君曰大陽九大百六皆九千九/百年小陽九小百六皆三千三百年)
(六天受號至周巳三經大陽九之數善惡猶/未都平後聖九玄道君請問太上不應之期)
(太上云六天事設資於太眞求九經陽九百/六之數還治三天計期盡承唐之年金氏御)
(世丁亥之未壬辰之歳/善惡當明吉凶都判也)九天眞王授於太上

大道君太微靈都婉轉眞三方丈衆書眞籙
以制六天三天之法(三天正法以九天眞王/元始天王受炁之初於)
(空玄之中所授到六天立治之法授於太上/至黄帝興治太上以付後學帝君上相青童)
(君西城王君使付諸爲眞人者以/六天之炁由三天之法得者神仙)三天九微
玄都太眞靈籙出於九天眞王以傳太上及
三天玉皇元始天王以授西王母靈飛太眞
太上丈人以授衆仙得道眞人此丈祕於太
上靈都之宫刻以紫玉爲簡黄金爲文付五
老上眞仙都左公封以紫蘂玉笈盛以雲錦
之囊天妃侍香玉華執巾衞以金童各三百

人如是後聖金闕帝君上相青童君皆月三
告清齋時乗碧霞九靈流景雲輿飛青羽蓋
從桑林千眞上諸太上靈都之宫朝啓眞父
遊宴玉庭太上大道君時與九玄聖君上相
青童君共登瓊宫玉殿之内侍女衆眞千億
萬人飛龍毒獸備衞靈關巨虬千尋奮爪廣
庭流光八朗煥赫玉清懸於旌蓋流旗繞香
玉籟虚唱神林激音萬響揚聲洞暢九元衆
吹雲歌麟舞鳳鳴激給玉虚瓊振三清設流
霞之醴鐶剛之果雜案紛落流盻太冥末乃

自引雲璈之琴撫而彈之玉音粲麗徹響太
霄而歌神鳳之章九靈之曲其辭曰
微乎九玄炁洞源三清滓靈化隨運生
淵響徹髙擬六覺啓玄關未悟方乃始
攜襟玉皇庭披究太虚理紫輝朗玄臺
流映無窮巳大劫有終數百六飜然起
神娛不極齡撫哀後生子
於是太上歌畢九玄帝君又稱名而歌曰
䇿御九龍轡上朝玉皇庭太虚九玄炁
法化沉三靈髙㑹玄晨闕躬命元始精

結芒太霞舘流盻無窮齡神映通幽關
鍊胎反初形撫哀五濁子命同浮朝生
於是九玄聖君歌畢上相青童君又稱名而
歌其辭曰
九天洞元紀化生無方炁三靈澄玄景
六精順運逝丹霄翳空洞三眞超無際
俯仰太帝堂禀承三天制驅洗六天凶
正立無塵穢洞究太眞章以救承唐世
啓悟末學子有心齊冥契拔脫三塗苦
飇然控龍轡藹沫上清舘豈覺有餘滯

歌畢於是太上與後聖九玄上相青童君共
序三天正法除六天之文施用寳訣祝說投
祭法度以付二君使敎後學諸爲眞人者以
制六天収戮群凶於是帝君上相青童君奉
受眞訣稽首而還清虚小有天王曰凡受衆
文三天九微玄都太眞隂陽靈籙恒當精心
苦念入室燒香祈請眞靈求得奉迎聖君於
上清宫加恒誦詠靈章及符經一過如此九
年靈垂告感太上自當遣太極眞人降子寢
房也

太上告後聖君曰凡詣經師受文師當北向
告誓付度弟子弟子受文畢當還東向九拜
亦可心拜隂祝曰
上啓九天眞王元始天王太上大道君某生
值季世去上玄逺禀承眞統得受三天正法
除六天之文不勝喜慶謹以上聞乞匃正眞
賜降眞靈威御十方攝制萬精嘯咤立到舉
響徹冥得承八景奉迎聖君(畢)
寫經將一通盛以别室朝夕燒香禮拜神文
太上當遣玉童玉女各十人侍衞已身

太上吿後聖君曰凡有骨相名叅東華得佩
三天正法太上衆文靈籙九年毎以本命之
日或太歳之日以白素朱書文一通詣所屬
嶽封埋之以制五嶽萬精之炁埋符之時北
向叩齒三通仰祝曰
六天運周三道正明上仙眞文制御九靈封
掌五嶽攝録群精當今眞仙来朝我形上告
萬神記别我名洗蕩千祅後昇玉清便埋文
令深九尺如此二十七年合三埋之太上剋
遣四極眞人来迎子身於上清宫也五嶽靈

官恒當營衞出入遊行授其自然之樂雲與
羽駕迎子之身
汝受九年當以本命或太歳之日夜半於别
室人民寂絶露於中庭施坐北向用五案安
著五方案一香火案一手巾覆於案上又用
絳紋三尺請經符著案上以菓一盤棗一升
著一柈中北向再拜叩齒十二通奉請九微
八道上皇九華帝玄黄女九靈之官監眞使
者稱名(某甲)昔受衆書八靈眞籙九年請奉
微禮上獻衆眞願蒙垂降下納丹心使(某)體

清氣朗威制十方千邪萬祅悉皆執伏得與
神通九年周竟當又上煩明眞願畢如此都
畢以所祭菓棗物埋於所屬嶽也令深九尺
臨埋時北向叩齒九通呪曰
天清在上微道遐幽三正理運六炁沉消上
眞靈籙攝御萬祅獻禮五靈以蒙納招封還
靈嶽當使我身與嶽同休
以灌餘物上如此三祭太上剋遣眞人授子
元君之號五嶽仙靈衞子之身也
太上告後聖九玄帝君曰君受號爲上清金

闕後聖帝君上昇上清中遊大極下治十天
封掌萬兆及諸天河海神山地源隂察群靈
皆總領所關勤搜上眞輔正三天滅除凶惡
今故出衆書八靈眞籙相付冝加精勤授於
骨分使爲聖主除祅存種反正三天令至承
唐之年壬辰之歳吾道當行
太上告後聖君曰凡受三天正法當爲三天
立效佐時除凶使正道演明六天殄滅也恒
當沐浴清齋入室燒香書眞文靈籙五通安
著所住室内五方巳身正在中央平坐北向

叩左齒三十六通瞑目内思巳身吐炁炁化
爲火光精流竟天鬱冥焚燒四方天下山林
草木土地靈司人民悉令蕩盡竟天冥然無
復孑遺洞達無涯火炁都消清炁鬱勃上則
無天下則無地率天以下莫不歸宗於虚無
金門玉闕瓊宫紫殿羅列及巳身俱在空虚
之中清炁之内便仰祝曰
天陽地激三五及靈流光極崖竟天鬱冥自
下無外悉還無形六天群祅靡有不平太一
促運眞道當行九天有命収攝賈生周天徧

地莫有所停聖皇顯蓋控駕紫庭推校十方
列奏玉清畢引取五方炁嚥之方引九炁止
此九天之祝九天眞王以授太上太上授後
聖令恒修行攝御六天威制萬靈若能勤心
精注三官佐天除凶太平之世太上自當科
校其中隨勤補用以充眞仙
太上告後聖君曰凡受三天正法佩帶眞文
恒當沐浴盥洗爲急毎令屐履衣服盛潔不
使汚穢眞靈逺離凶邪所乗便有毀敗學者
冝明愼之有犯此禁太極領仙退削子陟眞

之爵
太上告後聖君曰凡受三天正法不得妄入
殗穢哭泣悲淚弔問死喪犯者奪削退陟眞
之爵
太上告後聖君曰凡受三天正法佩帶眞文
出入三光及冥旰卧息不得露頭不著巾㡌
及脫衣露形毀慢形神恥辱眞文令貴靈逺
逝空尸獨在犯此之禁奪筭削退陟眞之爵
學者愼之
太上告後聖君曰凡受三天正法不得妄與

隂家共牀坐起及外炁不同之人共著衣服
及同被卧息屐履之屬更相交關犯者減筭
退削眞爵學者愼之
太上告後聖君曰凡受三天正法収束群靈
威平六天當先令巳身清靜儼然明正不犯
衆禁眞靈恒肅萬神衞形案法修行六天之
凶自然而退亦不干子之正矣而使已身不
明爲衆祅所乗轗軻之日不得惋吾此文學
者愼之
太上吿後聖君曰此五條出四極明科第十

一篇中篇有玉童侍衞佩者犯禁玉童所奏
身被冥拷殃及七玄今故抄出以示後學佩
者習焉
太上告後聖君曰得佩三元大君紫文者給
玉童玉女各十二人侍衞佩者身得佩衆書
眞籙者給玉童十人侍衞佩者身得佩太微
靈都婉轉眞三方文給直符三十人玉女十
二人侍衞佩者身得佩天帝君皇𢚢眞書給
玉童十人侍衞佩者身得佩太上元君眞文
給玉女十二人侍衞佩者身得佩紫微玄宫

玉文飛天眞書給玉童玉女各二十四人侍
衞佩者身得佩蓬萊髙上眞書者給玉童十
二人侍衞佩者身得佩天帝丈人黄上眞書
給玉女百人知吉凶得佩玄洲仙伯開天萬
仙眞書給玉童十二人侍衞佩者身得佩廣
生太眞五嶽兵符給玉女十二人侍衞佩者
身得佩元始天王眞書出有入無又給玉童
玉女各十二人侍衞佩者身
太上告後聖君曰諸有骨分名書東華録字
上清得佩眞書衆籙即給玉童玉女侍衞巳

身記功明善糺禁漏泄佩者不得妄傳傳非
其人不依年限輕泄寳文身被風刀之考没
命鬼官殃及七玄神父運蒙山之石塞九源
之河深愼奉行
上清除六天之文三天正法後聖君受太上
清虚小有天王撰集上仙眞籙總名爲六天
文三天上眞正法以捕萬鬼収束衆邪七百
年三傳一百年有其人聽再授朱青䌝三十
尺爲要信青布四十三尺爲宻誓金鐶五𩀱
爲指天大誓男受投文不祭女受當祭相授

齋三日或七日又於齋内奉有經之師好金
十兩爲通神之信泄閉不從科條者七世獲
考如四極科法佩書不經隂炁隂炁濁殗則
身受殃大罪身後爲下鬼奉之如法必登上
清八皇以此爲祕仙劵有者太隂書名玉簡


太上三天正法經


