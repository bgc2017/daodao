








太平經複文序入十一
皇天金闕後聖太平帝君太極宫之高帝也
地皇之裔生而靈異早悟大道勳業著於丹
臺位號編於太極上清錫命緫統羣真封掌
兆民山川河海八極九垓莫不盡關於帝君
而受事焉君有太師上相上宰上傅公卿侯
伯皆上真寮屬垂謨作典預令下教故作太
平複文先傳上相青童君傳上宰西城王君
王君傳弟子帛和帛和傳弟子干吉干君初
得惡疾殆將不救詣帛和求醫帛君告曰吾

傳汝太平本文可因易爲一百七十卷編成
三百六十章普傳於天下授有德之君致太
平不但疾愈兼而度世干吉授教究極精義
敷演成教當東漢末中國喪亂齎經南遊吴
越居越東一百三十里山名太平溪曰干溪
遺跡見存士庶翕然歸心時孫策初定江南
方正霸業策左右咸奉干吉策以爲摇動人
心因誣以罪而縶之策告曰天久旱得雨當
免條忽之間隂雲四合風雨暴至策愈惡之
令斬首懸諸市門一旦暴風至而失尸所在

君因更名字遂入蜀去策覽鏡見君首在鏡
中因發面瘡而卒時咸以戮辱神仙致斯早
殞故孫權立益信奉道術師葛仙公介先生
亦遊其庭南朝喪亂太平不復行暨梁陶先
生弟子桓法闓闓東陽烏傷縣人於溪谷間
得太平本文因取歸而疾作先生曰太平教
未當行汝强取之故疾也令却送本處未幾
疾愈至陳宣帝時海隅山漁人得素書有光
燭天宣帝勅道士周智響往祝請因得此文
丹書焕然周智響善於太平經義常自講習

時號太平法師宣帝略知經㫖而不能行陳
氏五主宣帝最賢爰自南朝湮没中國復興
法教雖存罕有行者綿歷年代斯文不泯繕
寫寳持將俟賢哲壬辰之運迎聖君下降覩
太平至理仙侯莅事天民受賜復純古斯文
之功彰也凡四部九十五章二千一百二十
八字皆太平本文其三百六十二章是干君
從本文中演出並行於世以複相輔成教而
傳受焉故不謬也

