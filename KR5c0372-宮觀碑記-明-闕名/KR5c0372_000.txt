








宮觀碑誌不九
涇州回山重修王母宫記
(翰林學士判吏部流内詮事陶穀譔)
祭法曰法施於人則祀之辯方之爲法制也
不亦大哉神有所職足以垂訓者孰可闕焉
按爾雅觚竹北户西王母日下謂之四荒王
母事蹟其來久矣名載方册理非語恠西周
受命之四世有君曰王滿享國五十載乘八
馬宴瑶池捧王母之觴乃歌黄竹西漢受命
之四世有君曰帝徹享國亦五十載期七夕

會甘泉降王母之駕遂薦仙桃周穆之觀西
極也濯馬潼飲鵠血踐巨蒐之國乃升弇山
故汲冢有穆天子傳漢武之禱靈境也祀雍
畤幸朝邦立飛廉之館以望玄圃故樂章有
上之回曲嗚呼湘靈鼓瑟虞舜二妃也黄姑
有星天河織女也或楚詞所傳猶能編祀典
配嚴祠簫鼓豆籩預四時之享犠牲玉帛陪
百神之祭豈若王母爲九光聖媛統三清上
眞佩分景之玉劎納去瓊之鳳舄八琅仙璈
以節樂九色斑驎而在馭嘯詠則海神鼓舞

指顧則嶽靈奔走輔五帝於金闕較三官於
絳河位冠上宫福流下土則回中有王母之
廟非不經也年祀寖遠棟宇隳壞壇欹杏朽
蔽荆棘於荒庭井廢禽亡噪烏鳶於古堞物
不終否崇之在人太師清河公受脤建牙三
臨安定軍功政事紀在旂裳是邦也壓涇水
之上游控西戎之右地土宜菽麥俗習騎射
撫之有道則風能偃草馭之非理則水亦覆
舟中權失政不可一日而處矧三鎮乎歲戊
辰春二月公介圭入覲駿奔上都天子設庭

燎以延之奏肆夏以寵之臨軒絶席以綏懷
大輅繁纓而錫命禮成三接詔還舊鎮公既
旋所理來謁靈廟齋莊有感盻蠁如答伸命
主者鳩工繕修薙蔓草於庭除封植嘉樹易
頽簷於廊廡締搆宏材丹青盡飾於天姿黼
藻增嚴於羽帳雲生畫棟如嗟西土之遥水
閱長川若訝東溟之淺容衛既肅精誠在兹
何須玉女投壺望明星於太華瑶姬感夢灑
暮雨於陽臺合徵幼婦之辭庶盡上真之美
穀也學非博古才不逮時論思謬冠於詞臣

叙事敢踰於實録久直金鸞之殿視草無功
强窺朱雀之窗偷桃知愧謹爲頌曰
崑崙之墟崦嵫之下戴勝蓬髮虎豹爲仵是
耶非耶怪哉王母丹臺命駕七夕爲期雲軿
鳳輦劎佩光輝清兮盻兮穆若仙姿宅玄都
兮如彼降漢宫兮若是奚靈聖之多端駭變
化之神異考山經與竹書故兩留於前事山
之巓兮水之湄奠玉斚兮薦金徽白雲零落
歸何處黄竹摧殘無一枝撫弇山之舊石紀
涇水之仙祠

重陽成道宫記
京兆西終南有里曰南時中有重陽成道宫
焉蓋大定初全眞祖師重陽眞人始悟道時
自掘一穴起封數尺如馬鬛之狀以活死人
墓名之手植四梨八海棠於四周人問其故
乃曰吾眞風將來大闡四維八紘無所不至
之日要使人知從此一墓而始之也居二年
遷劉蔣後常有三五衆葺庵而守之正大初
全陽眞人周全道清明自幽來政祭於劉蔣
祖師之塋忽念及祖師修煉變化成道之地

不可使之蕪没胸中慨然起修葺之心弗克
自已若有神使之然者俄一人請齋問之知
其爲此庵道士遂與之俱來庵中道衆乞借
光揚之力周異其密與己契乃欣然許之復
曰我以後當居此大朝革命四方道衆思其
所以報本反始者規運木植開墾地土歲乙
未清和大宗師尹眞人並掌教眞常李真人
法旨本府總管田侯疏委淵虚眞人李公志
源率道衆於此盛行營造事皆趨務勸功捄
度築削有鼛鼓弗勝之意所爲殿者三曰無

極曰襲明曰開化爲堂者五曰三師曰靈官
曰瞻明曰朝徹曰虚白齋厨庫廐方丈散室
簷霤户牖金碧丹雘粲然一新下院蛇留全
陽觀王郭村修真觀及常住物業别刻之石
或有偏而未舉之處周全陽門徒張志古等
思及先師正大初赴齋之時我以後當居此
之一言謂是天意默定不可以違乃紏得千
餘指同誠戮力日增月續以爲國家祝壽祈
福之所想成就浸大未易量也辛亥憲宗皇
帝即位之元年詔徵掌教大宗師真常李真

人上親受金盒香白金五千兩佩金符代禮
巡祀嶽瀆凡在祀典者靡所不舉明年春二
月吉日以御香來致上命禮成以恩例改觀
爲宫今之宫名自壬子始也淵虚李公乃全
陽之弟子丹陽馬眞人之玄孫全陽高弟五
人公其長也次曰洞虚子張志淵主東平鄆
城白雲觀度弟子千餘人庵觀稱是三曰明
元子梁守一主古豳之玉峰實全陽舊居之
觀也四曰雲外子賈守眞五曰純和子張志
古今嗣公主持本宫事今年春二月知宫王

志遠持狀就燕京大長春宫禀掌教眞常眞
人欲具始末之實歸而刻之石宗師以潤文
見命予年近八十矣倦於筆硯乆矣度其不
可違因按其實而編次之且祖師可見之跡
玉峰胡子金既已有贊平水毛收達有引北
平王子正有傳活死人墓四字又有趙翰林
閑閑親筆掌教真常眞人跋語並刻之石全
陽周眞人淵虚李公洞虚張公生前行事亦
各在秦樗櫟彦容金蓮記煙霞録中與祖師
以下衆師眞同載玄都寶藏俱不煩贅述雖

然予少壯時述在進取間爲功利所奪於根
本之學則不暇也今兹三十餘年心得安於
淡靜不爲世教所束收視反聽頗見虚極妙
道流行閉塞之所由亦有數存於其間耳夫
道前無始後無終天地雖大未離乎内秋毫
雖小待之成體數豈得而拘之哉但於世行
與不行之分耳易曰苟非其人道不虚行又
曰神而明之存乎其人故天將以是道大畀
於人也於大化中必先假乎一剛大中正特
立不爲人欲所動可以爲師範之士降于世

兹吾祖師之所以出也故出則其材奔逸超
絶人莫能及一遇至人點化方寸開廓洞達
而遊乎物先仍能退藏於密借兹地而以爲
活死人墓而養之二年其神異其接人其救
世光光相接天地開闢以來莫兹之盛若非
與冥理相契者其能之乎姑以長春仙翁一
事言之昔顏淵將之衛化衛君輒孔子慮德
厚信矼未達人氣名聞不争未達人心遂教
以心齋則所過者無有不化衛在春秋之世
一侯服之國耳按王制公侯田方百里以數

推而上之而方千里者爲方百里者百方萬
里則是方千里者百國家疆土方十里萬其
視衛尊嚴大小之相去爲可見矣皇帝又在
數萬里沙漠之北詔書既至長春國師即起
而應之如水之流濕火之就燥自相感召無
一毫預謀之私及其到也而於應對之際歡
欣交通大愜上意由是就其善端發現之地
以行仁行孝寡欲修身用賢愛民布德施惠
好生惡殺奉承天心之數語而開導之上亦
聽之不疑想四五十年間而天下之人賴以

存活者與脫俘囚者可勝計耶况真風大闡
又皆衆所共見者我仙翁澹然獨居無功之
地而天下到今以眞功歸之非神遊物表動
與天合者不能也其祖師四梨八海棠張本
之遠意有徵矣今因喜此宫之興建又屬以
記當筆故表而出之庶幾使學道者知祖師
以下得其傳者一動一靜皆天而不人也苟
雜之以人非惟無成其所喪多矣何謂天曰
誠而已誠者心齋也古之人脩胸中之誠以
應天地之情而天地人神不違者其得所應

之樞乎
勅建普天黄籙大醮碑
(宣差總教佐玄寂照大師教門都道録馮志亨譔)
憲宗皇帝内藴神機之妙其爲用也大矣哉
形而爲武則已無敵於海内矣著而爲文則
復能經緯於高厚矣是機之運以無爲宗以
道爲門以仁聖中正通明爲所歸其無事則
機緘萬化而退藏之於密雖名之以天地之
鑑萬有之鏡實不可得而窺測之也及其應
世則溥博淵泉而時出之溥博如天淵泉如

海化而爲德則汪洋湛厚靡有一物不在潤
澤中者至於與兩儀合德四時合序先天奉
天之事層見錯出不可徧舉姑於一日二日
萬機之中取一事而言之癸且冬十月十有
七日詔至修眞道士提點王志坦訪問身體
康寧壽數長乆之説志坦對以養生三二語
訖因就善端發見之處款曲將順投之以言
曰此山林枯槁之士爲一己之務非天子之
急務也惟天地萬物父母惟人萬物之靈愛
民不能獨治遂立之君皇帝代天治民當於

民興大利除大害以奉承天心則天降之福
壽如影響之應形聲矣往年掃除弊政與民
更始而民之安生者然已受賜矣惟國朝自
開創以來干戈飢饉刑罰或中或否其横罹
凶害沉魂滯魄困於幽獄無由出離者可勝
計哉願皇帝聖慈選有道之士依黄籙玄科
普行濟度使幽魂苦爽出離冥途咸遂超昇
此莫大之澤矣上嘉納其言即日遣中使數
十人馳驛四出各就方國行薦拔事扎忽兒
學士阿憐博兒赤提點王志坦乘傳持密旨

來燕京大長春宫特命掌教真常至德又玄
眞人李志常主醮作大濟度師斷事大官人
牙魯瓦赤布只兒奉營辦醮事中使扎忽兒
學士已下四人作行禮官仍隨路選清高有
道之士設普天黄籙大醮三千六百分位甲
寅春三月初九日至十六日凡七晝夜有司
不奏刑名閭井禁屠宰出御府黄金五百八
十兩白金三千八百兩綵繒千匹爲鎮金信
幣之須旛花油燭栴檀沉水龍𦙞降眞爲饗
獻之禮其餘皆府庫支給不令擾民又以銀

鈔五十兩補其闕密詞九通玉簡三面皆宸
翰親署禮官監使道流士庶旌幢儀衛自通
玄門迎來醮所欽惟持守之君所當先薦者
祖宗往聖眷屬先靈就紫府已回光常瞻慧
日至仙階而列品永祐皇邦下至於兵死殍
亡横遭刑戮一切冤枉有主無主同仁一視
靡有遺棄其或忠臣義士各爲其主而至其
死命與小國君主不知天命所在犯五不韙
自致逆命之討以常情視之兹二者則爲不
赦之仇讎矣皇帝若曰群雄當戰伐之衝實

多寃鬼一聖廓乾坤之度孰匪吾民但深如
子以恤横亡豈可得鹿而忿同獵故盡沉淪
之屬咸收薦拔之中此自古帝王未嘗舉者
豈惟未嘗舉其感通之力而相去亦遠矣何
以言之昔者禹會諸侯於塗山執玉帛者萬
國以王制考之侯伯地方百里方千里則是
方百里者百方萬里則是方千里百百而塗
山之會止是方萬里之地耳國家有十萬里
之疆土其勢力在古萬乘百倍之上今爲此
自古帝王未嘗舉之舉而海内萬姓亡者不

言可知雖在世者於各人親族師友之間遭
四五十年兵亂但犯冤枉沉在幽獄其有不
沾丐者乎人非木石安得不動於中歟既有
動於中遂形之於言咸曰大哉皇帝之德則
天地之德也心則天地之心也此神機之妙
與和聲協氣其用之交上帝達三清極六合
内外之神祇於無聲無臭之中流通混合自
相感召旁礴爲一則亦何求而不遂哉况大
宗師眞常眞人李公所率金冠雲服星冠紫
服登壇墠者五千人皆清高潔白深通祕典

嚴持齋法有道之士醮下代禮官國家重臣
觀其精眞充實無一毫人僞之間加之大道
運慈將藏用顯仁之妙自龍漢赤明之前措
之三籙科中善救人而無棄人善救物而無
棄物宜乎眞風慧日鼓舞臨照幽室爲之盡
曉寒谷爲之回春旁通曲暢俾沉滯之屬潜
沐陰被根本分上光光相射各自照了設有
未悟先覺後覺轉相汲引以明襲明出彼入
此同觀衆妙靡有嘆其獨遺者功德巍巍下
蟠上際豈筆舌能形容哉迎詞之日主醮大

宗師並典禮營辦衆官命紀其事以光揚皇
帝莫大之盛德愚謂域中有四大而王居其
一此道經之微言也仰觀俯察知幽明死生
之故天地設位聖人成能此並易繫之文也
聖人之道洋洋乎發育萬物峻極于天此中
庸之語也蓋皆取能將神機之妙擴而充之
從微至著以至德澤滿天地靈光施四海耳
今宄此存亡兼濟親讎不擇千百倍前王至
仁之一舉起本於聽納道士志坦之一言即
行之不疑有沛然若决江河莫之能禦之勢

非受善之地於裁成輔相之餘常有一至誠
不息之理存者能之乎皇基孔固聖壽無疆
天祐人助詞官祝釐之請有所預焉拜手稽
首屬之以辭曰
域中四大帝居其一神機妙用退藏於密剛
健純粹發而爲愛民之德或出之於溺沉或
躋之於壽域洋溢周徧四海充塞參贊之餘
至誠不息每慮沉魂恩波未及念此在此弗
遑寢食垂問羽流曰憑道力嘉納至言而康
而色使車四馳各就方國普天大醮拯救甚

急燕京琳宫詔旨密通精神潜會風虎雲龍
百色用度給賜特豐宗師道流款懇敬恭行
事獻饗壇墠尤崇禮官大臣有肅其容氣志
如神清明在躬英華發外和氣積中以此宣
弘其聖澤宜幽府混合於眞空先覺後覺悟
之則同誠能回光於頃刻得觀衆妙於無窮
實亡者針芥之幸信萬劫之難逢作此辭章
紀皇帝神機妙用之功
元重修亳州太清宫太極殿碑
(翰林學士承旨知制誥兼修國史臣王鶚奉勑譔)

今上皇帝之在藩邸也雅知尊崇玄教將修
太清歲舍己未嘗有旨禁民樵採及使臣行
軍無聽留宿以妨興建即位之二年特降璽
書一如前旨四年遣眞常真人蕭居壽近侍
合剌思命學士院撰祝文備禮以祭越五年
太極殿成長春嗣教誠明真人張志敬同左
丞張文謙侍中劉乘禮奏乞樹碑以紀歲月
從之詔詞臣王鶚文其事臣聞命惕然敢拜
手稽首而爲之言曰太上老君無世不出無
代不崇至於殷武丁庚辰歲化生苦縣之瀨

鄉謂娠至八十一年生有七十二相以皓首
而稱老子指李木而得姓氏其變易名號靈
蹤聖跡前賢説之詳矣兹不敢贅以蕪辭惟
前代推尊後人紹述或可得而言焉秦燔詩
書漢雜霸道玄宫崇奉未聞肇立之由至漢
桓帝廷熹八年因帝夢老君降于殿庭再遣
中常侍左悺詣祠致祭座設華蓋樂用郊天
乃命陳相邊詔演而銘之隋文帝開皇六年
詔亳州刺史楊元冑考其故迹營建宫宇勅
内史舍人薛道衡作祠庭頌唐推姓系尊爲

聖祖太宗貞觀元年勅修其宫始給人户五
十以供灑掃高宗乾封中親謁道宫追上尊
號爲玄元上德皇帝宫殿壇宇並令修創置
令丞各一員歲時薦饗玄宗開元三年東封
岱嶽回謁于舊宅親書道德二經俾刊諸石
二十年帝自製霓裳羽衣曲紫微八卦舞以
薦獻天寶二年制改譙郡紫極宫爲太清宫
也四載親幸復製降眞召仙紫微送仙二曲
以迎送之易祝版爲青詞御署則曰嗣皇帝
臣某仍勅有司著爲定式文宗太和七年宫

經水潦頗致摧毁勅宣武軍節度使李程兼
充太清宫使漸加修葺尋復完美宋太祖建
隆元年遣使詣祠太宗淳化四年遣修宫宇
建至明道元年工畢詔水部員外郎和㠓撰
碑銘自是專命中使監領真宗咸平五年遣
内侍重修增給衛士景德二年禁四向樵蘇
大中祥符五年遣三司使丁謂代謁六年躬
詣七年復往親奉册寶上尊號曰太上混元
上德皇帝哲宗紹聖五年知亳州喻陟奏諸
瑞應遣使醮謝且詔本路轉運司凡宫宇之

弊者隨即繕完徽宗崇寧改元詔翰林學士
張商英作記以成哲宗之志金代累朝尤加
異數給道士良田數萬畝復其稅役田夫野
叟至今猶能道之此前代推尊之略使後世
嚮道者以考焉若夫紹述之人自青牛西邁
尹喜懇禱强爲著五千言曰清凈無爲曰不
争不耀佳兵爲不祥以治國若烹鮮以馳騁
田獵令人發狂以孤寡不穀王公自稱推此
以平天下國家無餘藴矣至於正心修身二
經具載求之則有餘師祖述道德四輔相承

率遵前軌於是洞靈通玄冲虚南華之書出
焉世衰俗薄邪說並興因之爲幻惑者有之
流而爲譎怪者有之天之未喪斯道也近世
有全真家出恬淡有守動循故轍自王重陽
得正陽純陽之傳培植基本付作者六人在
處聯芳枝葉叢茂國朝開創徵長春敷暢玄
元親承睿春天下靡然向風雖三家聚落萬
里郵亭皆知敬奉其操守道行陰德與太上
符合太清所以重建也太清頃罹兵燼復值
河渦合流向之仙宫漂蕩無餘但數千年九

龍井僅得存耳長春仙蜕傳法眞常時則有
今安肅公張柔戍兵亳社命官持疏俾事修
建眞常先委隱真大師提點石志玉通微大
師知宫李志祕爲之經始公亦委曲用心拯
力護持其參佐卒伍亦皆樂赴仍給據並宫
施地周四十里無何厥功肇啓而眞常示寂
逮吾誠明之嗣教也承海都太子之命敦請
崇道眞人張志素棲雲眞人王志謹同辦其
事棲雲未幾物故其門人輩尤爲致力崇道
則朝夕以之始終匪懈增築故基丈餘間架

九楹視舊制殊爲壯麗像太上于其中東華
文始列于左右洞靈通玄冲虚南華次之仙
貌儼然見者加敬雖餘者未完已足以奉香
火之供而爲國朝萬世祈福之地顧不偉歟
主上聖德日新神武電斷西平大理東服三
韓南州逆堅旋即誅夷朔漠諸王畢來朝會
分司揆務偃武修文此浸明昌千載一時之
運也然猶秖畏上玄聿修嚴祀是宫之建日
月可冀矣臣待罪詞林忝承睿旨謹再拜而
銘之其辭曰

聖人不仁其民淳淳智慧一出百僞喪眞天
何言哉是生至人厥生惟何渦水之濱生而
神異絶聖棄智居實處厚解紛挫銳不仕汙
君甘處下位青牛西駕避名避地道德二篇
立言五千爲以無爲玄之又玄愛民治國萬
世可傳其誰之子象帝之先永惟帝則混元
上德立祠水濱翬飛雉翼宫曰太清殿曰太
極仙真名縣增賁譙國黄河湯湯犯我谷陽
巍巍宫殿今也則亡興起有數待我時昌誠
明嗣教繼志眞常志祕志玉先爲卜築崇道

棲雲忻然紹服一殿告成望之肅肅於萬斯
年爲國祈福功成匪他崇道居多臣不歸美
如君恩何慶源九井福作兩河小臣祚銘以
代絃歌
中都十方大天長觀重修碑
(翰林侍講學士知制誥兼修國史臣鄭子聃奉勑撰)
大定十四年三月户部尚書臣仲愈勸農使
臣僅言奏十方大天長觀館御既安像設既
嚴敢以聞是月既望天子暨皇太子率百執
事款謁修虔遂命爲道場三日夜以慶成先

是召西京路傳戒壇主清虚大師閻德源住
持勅授提點觀事越十九年秋九月廼詔承
學之臣文其碑臣子聃待罪北門實當書敢
考觀之所以廢興揚㩁而叙之臣謹按圖經
及舊碑蓋肇迹唐玄宗開元中命之曰天長
頗極壯麗歲乆不葺頽圮滋甚至咸通七年
盧龍軍節度使張允伸繕而新之五季及遼
咸所嚴奉國朝正隆之季政役繁興簿領充
牣著籍之用多貯其中或有橐姦者狙火之
數百年之締構一昔而燼物不終否時若有

待聖天子受命即位歲方五稔而功成治定
薄海内外悉臣悉主官修其方民遂其業工
精其能德澤洋溢符瑞衆至百廢具起萬機
之暇遊心玄妙大定七年秋七月二十三日
乃詔復興以今户部尚書張仲愈勸農使張
僅言董其役且命勿亟自經始迄于落成凡
八年前三門榜曰十方大天長觀中三門曰
玉虚之門設虚皇醮壇三級中大殿曰玉虚
以奉三清次有閣曰通明以奉昊天上帝次
有殿曰延慶以奉元辰衆像翼于其東者有

殿曰澄神翼于其西者有殿曰生眞以奉六
位元辰東有鐘閣曰靈音兼奉玉皇上帝虚
無玉帝次有閣曰大明以奉太陽帝君次有
殿曰五嶽以奉諸嶽帝暨長白山興國靈應
王西閣曰飛玄以祕道藏兼奉三天寶君次
有閣曰清輝以奉太陰皇君次有殿曰四瀆
以奉江河淮濟之神洞房雨廡暨方丈凡百
六十楹有奇至于棟梁楹桷之材丹雘塗茨
之飭圖繪偶像之工雖龍杉錦栢雲梓星栝
闍海香瓊賁丘朱泥斑倕之巧吴張之妙不

是過也凡爲錢以鉅萬計皆出自禁中服御
之物而以善價平民故成功如此之易璇題
玉宇模神工也風馬雲車游眞馭也琅函玉
笈發道奥也黄冠羽服集眞侣也便齋曲房
安隱逸也於戲不費大農之一錢不勞版籍
之一夫不役赤籍之一卒千柱之宫百常之
觀三級之壇巍巍乎奕奕乎如天造地設非
聖德感通忠良協贊渠能至此者哉臣竊謂
希夷微妙深不可識强名曰道聖人得之以
閱衆甫以治天下合陶唐氏之克讓其次有

大丹雲液上賓輕舉長生乆視之要其次有
熊經鳥伸吐故納新延生保命之術其次有
考役鬼神弭伏灾癘却老已病之驗道之于
世豈小補哉神而明之存乎其人昔李唐祖
玄元而興開元之功所以致尊極者蓋先己
也今天子以道有功于世而復興修者蘄福
民也先己者乘時也爲民者致誠也先己之
與福民乘時之與致誠其可同日而語乎臣
拜手稽首敢獻頌曰
易有太極寶光天孰主張是名眞筌衆妙之

門玄復玄亭毒萬品堪輿旋曠乎浩劫不可
遷延康龍漢稱初年神而明之人爲先玉清
太清名始傳說者謂在胚胎前帝王以來咸
致虔孔昇眞人君開元崇祖奉道尤所專作
爲祠宫福全燕邇來歷歲逾半千一旦人火
嗟殲旃時若有待何夤緣聖皇受命臨九㙻
德澤昭天下漏泉滄海無波烽無煙百廢具
舉求其全憫此故基獨巋然非同唐漢意欲
仙庶幾厚福流民編信臣是命特臨軒經始
勿亟其從權八稔告成素不愆清都雲搆棲

萬椽廣庭飛閣何連延照人金碧明且鮮麗
哉壯觀臨長阡民力不勞財不損聖德所底
臣力宣下臣獻銘且名鎸福禄方至歌如川
十方大天長觀玄都寶藏碑銘
(承事郎應奉翰林文字知制誥蕪國史院編脩魏搏霄撰)
十方大天長觀新作玄都寶藏提點觀事冲
和大師孫明道謂大名魏搏霄曰自
元始天尊開龍漢延康之劫命天眞皇人辯
析祕道授之列仙以傳下世則始有經矣自
西王母以元始玉像遺軒轅黄帝置諸高觀

之上以奉香火則始有觀矣是則非觀無以
貯無上之經非經無以見無上之道經之與
觀可獨已乎國家定都永安迄今四十餘年
天長觀寔奉香火舊貯藏經缺而未完住持
道士繼承非一因仍苟簡莫有以補綴爲意
者大定丙午明道始奉詔提點觀事洪惟世
宗皇帝萬機之暇留神内典以觀宇嘗火出
内府金錢鉅萬計俾撤舊而一新之於是上
聖有居衆眞有處長廊祕殿蟠如翼如經閣
醮壇廣庭净房位置區别莫不有叙尊雄深

靖爲天下壯觀而又賜錢二千萬領以度支
歲取贏羡以給道侶復於五花山置燒丹院
起玉華殿俾隸於觀以爲方士飛鍊之所而
無上之經顧獨缺而未完愚雖不敏誓將畢
力證兹勝事後二年會有詔以南京道藏經
板付觀又易置玉虚觀經於飛玄之閣以備
觀覽天長舊經還付玉虚其舊有名籍而玉
虚不具者聽留勿還須補完則遣之繼又以
普天大醮儀範有肅賜蕭道濟等十人簪褐
仍勅賜錢十五萬俾置羽衣餘道侣人賜錢

三萬明道用是愈益感奮以爲聖天子在上
道學興行宜廣傳法籙開度群迷及獻狀于
朝嗣詔報可仍勅招延高道蠲潔行事越明
年正月鼎成龍去而詔旨具在主上嗣膺寶
位尤尊道學以其教出中國專尚清净有司
舉前詔以請俞音既下以三月朔旦開壇受
籙既具威儀請師奏名俄有三鶴自西北來
翔繞祠壇逮奏名竟乃西南去晝晷亭午登
壇復有四鶴徘徊其上既交神吏倏然黄霧
蔽天至自西北馭若風雨已而撤席天宇廓

清飛鶴上翥入于太空道侣士庶駭心稽首
明昌改元之元日勅遣中使諭旨度支拓觀
之左隙地凡千步起丁卯瑞聖殿以奉太母
本命之神制度與延慶埒其北官第一區並
以賜觀俾搆屋列槴以貯經板仍署文臣二
員與明道經書參訂即補綴完成印經一藏
既又命選精勤道士一員住持須及五年若
職事修舉者賜紫衣德號仍歲度服勤道童
二人以爲常明道奉詔不遑居處分遣黄冠
訪遺經於天下且募工鳩材有趙道眞者願

以板材自任丐化諸方不二年間勝緣俱辦
壞材會珍良工萃巧槴𡰵屹立鏤槧具完凡
得遺經千七十四卷補板者二萬一千八百
册有畸積册八萬三千一百九十八列庫四
區爲楹三十有五以架計者百有四十明道
於是倡諸道侶依三洞四輔品詳科格商較
同異而銓次之勒成一藏都盧六千四百五
十五卷爲秩六百有二題曰大金玄都寶藏
亦既奏功須文以信乆遠子嘗留心吾教敢
以碑銘請幸母讓搏霄謹按道家者流蓋出

於黄帝老子之學其道以清净無爲爲宗以
慈儉不争爲用皆脗合六經之妙雖國君不
可闕也至其所謂神仙保性命之真則山林
中人之事也故善學黄老者則必知其本末
之務若虞舜之無爲漢文之慈儉光武之柔
道蓋公之清净皆出黄老之教可謂知所務
矣今吾師奉詔完葺舊典而又得逸書於天
下爲多兼收並蓄足成一大藏教其於本末
之務不爲無補是可銘者於是敬諾而銘之
其辭曰

空洞之元虚無自然從無得有積成地天兩
儀既奠七耀有躔造化亭毒死生劫遷爲人
爲物或鬼或仙三界之上浩劫之前上無復
色下無復淵中有大梵溟涬眇綿玉音攝氣
靈風聚煙亦既成文豁落瑛鮮龍漢蕩蕩運
開乃傳天眞辯析列仙致虔降授世人玄言
五千三洞四輔次第相沿關尹之後支分派
宣漢史載者二百五篇逮晋興寧其光益延
歷唐至宋綱緯乃全搜訪遺逸籠山絡川貯
之祕殿飾以錦璇天命既革經隨師還束置

滋乆幾爲斷編大定中興眞人御乾乃睠天
長禱祠吉蠲載新輪奂載錫金錢聖澤汪洋
昭天漏泉謂經有板可蹄可筌取諸魏梁致
之漢燕謂經有帙可補可鎸以彼玉虚易此
飛玄云何鼎成龍駕高騫攀鱗弗迨抱弓涕
漣明昌天子志切奉仙賜第搆屋督工署員
冲和奉承勤亦至焉歲不再周用集勝緣千
材會珍萬陶萃堅列槴山峙鏤槧壁聯能事
既畢靈貺自甄於皇世宗侑帝之筵俟誰駕
之韶遥緣邅降監成功致福孔遄天子壽考

維億萬年霑溉玄教旁流八埏
十方大天長觀普天大醮瑞應記
明昌元年二月癸卯皇太后微爽節宣之和
越翼日甲辰皇帝朝隆慶宫問安于慈訓殿
還出寢門行不能正履朝夕視膳疇咨藥石
未嘗解帶以謂禱于上下神祇著在典故壬
子勅大天長觀設普天大醮七晝夜仰祝皇
太后聖壽無疆賜錢五百萬栴檀沉水降真
等香二百八十斤龍腦五兩命昭勇大將軍
拱衛直都指揮使兼客省使大仲尹西上閣

門使張汝猷左振肅完顔阿魯罕爲行禮宫
詔提點天長觀事冲和大師孫明道曰老君
道教乃中國之教不比釋氏西胡之人以擊
鈸爲事自今以始醮上不得用法器即日降
普天大醮青詞一通其詞曰嗣天子臣謹上
啓三清四帝二后伏以祗應丕緒仰戴慈闈
惟日奉承方備九州之養賴天孚佑克開萬
壽之祥偶失時和遽成微恙爰款殊庭之邃
聿嚴祕醮之科所冀孝誠俯回真馭垂至神
而洞鑒錫景命之延洪嘉與群生永依大庇

臣無任懇禱之至謹詞辛酉皇帝駕幸天長
觀行香禮畢車駕還宫行禮官暨高功大法
師聞啓發牒皇帝齋戒七日癸亥内降御書
青詞九通沉檀四斤龍腦十兩乙丑正晝行
道間有白鶴九隻自西北來繼又十隻皆緩
飛翺翔于壇上須臾數千四面蔽天而至徘
徊徃來自午至申始徐徐而去是時雲物嘉
明西南有赤光下屬壇殿都人瞻拜萬口和
附咸以爲聖上孝感之所致丙寅皇太后遣
隆慶宫都監高高壽賜白金五十兩綵四叚

俾道衆懺謝是日又於正午行道間有四鶴
自西北來徐有五十餘盤旋於壇上者乆之
丁卯復命左宣徽使盧璣爲代禮官午時行
道間鶴五隻來自西北回翔殿閣之上道衆
詣天寶壇上十方香有大鶴下翔掠玉虚殿
簷然後飛舞於壇閣之上而去中夜焚詞微
風自西北來繚繞楮灰搏扶揺而上者數百
千丈直入霄漢俄有赤光照燭琳宇衆皆駭
歎瞻拜戊辰巳事厥後曾未浹旬皇太后康
寧如初有本觀玉虚殿侍香道人徐悟眞者

目擊上事因命工鋟木爲大天長觀普天大
醮感應圖具録始終囑國史院編脩官臣朱
瀾記其事於國之上竊惟東西漢時黄鵠下
太液池白鶴三十隻經岱宗祀壇之上偶然
而來殊無意謂當時史官猶以爲嘉瑞筆之
於西京之書東觀之記况聖天子以至孝之
德動天地通神明如是之昭晣著明哉而瀾
又職隸太史固當備紀其實内則書之於策
以備史臣采擇外則揚君上之美以佐佑刑
于四海之教故不敢堅拒悟真之請乃取其

所録而叙述之以爲天長觀普天大醮瑞應
記書曰立愛惟親立敬惟長始於家邦終于
四海將見天下臣民聞風感德靡然從化人
人修曾閔之行唐虞之世比屋可封之俗復
見於今日矣五月戊午徵事郎應奉翰林文
字兼國史院編脩官借緋臣朱瀾拜手稽首
謹書
中都十方大天長觀普天大醮感應碑
(國子祭酒兼翰林直學士知制誥同修國史党懷英撰)
古者聖人尊天地敬鬼神禱祠祭祀之禮見

於詩書尚矣壇墠以爲位牲幣以爲薦薰燎
以達臭祝史以致辭以禳灾疾以祈壽福亦
皆有請焉後世或舉或廢寖不能詳究其說
而禳祈之事獨施於道家者流齋有法醮有
儀齋以謝咎醮以度厄於是焉要福於天地
神祇自漢唐以來其法益備雖與古殊尚而
齋潔以即事虔敬以將誠其致一也明昌元
年二月皇太后有疾不豫皇帝日侍寢闈咨
閱方藥凡所以爲天下養者皆用其至而疾
不加損天子惕然憂形于色分命侍臣徧舉

群祀且謂禱祈之法莫嚴於道家其所謂普
天大醮者視他醮爲尤備乃詔出帑泉五百
萬賜天長觀俾開醮席仍賜栴檀沉水龍腦
等香以斤計者合四面有奇特命拱衛直指
揮使兼客省使大仲尹西上閣門使張汝猷
左振肅完顔阿魯罕同典行禮復詔諭提點
觀事冲和大師孫明道曰老君之道出於中
國專尚清净非若釋氏西胡之法以擊鈸爲
事自今醮筵宜勿復用上於是宿齋翼日駕
如壇所親薦香火既還宫内出密詞九通皆

親御宸翰皇太后亦遣宫使賜白金綵幣以
申懺謝啓壇之日兩宫常膳皆進蔬素凡七
日蓋與醮相始終其備物致誠可謂兼舉矣
既醮之三日行事方殷西南有絳靄紛敷光
明輝映壇殿白鶴九來自西北翺翔壇上繼
是至者又以十數頃之四面雲會不可殫數
蓋無慮數千徘徊下上自午至晡乃稍稍散
去于時祠官道侶相與振動拜禮壇下都人
父老萬目瞻仰莫不加手于額以爲聖上孝
誠所致自是或五或四或至數十繼日更至

最後有大鶴迤邐下翔屢拂簷楹已而回旋
殿閣之上逾時乃不見焚詞之夕天宇澄霽
微風肅然煙燼上舉莫窮所至俄有赤光照
燭壇宇衆皆竦然蓋知仙聖之去人不遠也
徹醮未幾而皇太后聖體旋就康復朝野内
外相語稱慶國史院編修官朱瀾爲記其事
儒學之臣作爲歌頌者甚衆孫公大師復屬
鄙文傳之刊鏤懷英曰天道幽遠其交際之
理不可必知所可知者修于下應于上理之
必至者矣夫鶴逸羽也巢於深林而遊集于

藪澤人將即焉則摇翮而去之彼孰使而來
哉嘗聞道家以是爲仙人驥誠然則其爲感
應章章矣孔子曰事父孝故事天明事母孝
故事地察以至於無所不通書曰鬼神無常
享享于克誠夫以道德精微之教行之以清
净以達聖天子愛親之誠宜乎感應之速也
既書所聞復繫之以頌曰
維帝在上萬靈所宗聽則甚卑匪誠弗通於
皇聖神繼天立道奚請于天粤爲親禱乃睠
道學其教本玄用是清凈庶幾格天展壇惟

嚴章詞有祕上靈顧歆福應遄致爰有嘉氣
非雲非煙下屬壇殿流光曄然復有仙禽以
千百數如馴如驅飛掠簷廡僉曰聖感福于
慈闈天子曰然嘉爾道師道師稽首惟天子
孝千萬億年加惠玄教
中京重建十方上清宫記
太上者混沌之祖也初生三清自玉清至於
太清又成九氣自無量至於無愛以純陽而
上分三十六天自太黄而至於大羅以純陰
而下分三十六地自潤色而至於洞淵皆在

制御之域也雖處乎丹臺之上紫闕之内三
大仙九大帝二十七天君八十一大夫一千
二百仙官二萬四千靈司七萬仙童玉女五
億天丁神王咸奔走之十大洞天三十六洞
府七十二福地三十六靖盧二十四化治莫
不仰隸焉既無陽九百六之灾而出拂石芥
城之數或朝元始校九宫升降之籍或謁玉
晨閱三界生死之簿或履雲華而身如金色
或坐蓮葉而面放日光七耀雲霞之冠九華
離披之帔或乘八景玉輦或駕五色神龍建

流霄之丹節張九光之鶴蓋或隱几而羅寶
幃或揮塵而翳珠幡或玄冠素服而御白馬
朱鱗或玉質金容而策青虬白獸或問虚皇
而號金闕帝君或在太微而名天皇大帝或
出於龍漢之紀爲玄中法師或現於赤明之
年爲有古先生或曰鬱華子晝八卦於伏羲
或曰大成子播百穀於炎帝或曰廣成子隱
於空同或曰務成子居於姑射或授清虚真
人以二十四圖或錫天真皇人以三十六部
祕丹書於琅函寶笈藏紫字於琳館玉房傳

靈篇於青童君教法始興留真像於西王母
道觀初建爾乃降神於商當陽甲之時寄生
於苦在庚申之歲陰御九龍之駕光流五色
之珠託靈飛之遺體剖眞妙之左脅娠八十
一年示七十二瑞相以其指木而姓李氏以
其白首而稱老子或曰伯陽甫或曰太史儋
或名元名德名雅名石或字生字光字文字
始何啻三十六號而已河目海口日角月淵
鼻有雙柱額有三里頰如横隴頤若平丘身
長九尺手握十紋方瞳兌面白誌錦文又豈

止七十二相哉自文王武王以來居藏史柱
史之職知周德之既衰閔胡俗之未化徑由
函谷將度流沙紫氣横天青牛稅駕末著關
令所請之書先肉徐甲既死之骨時昭王二
十五年七月甲子也今洛陽上清宫遺迹尚
存古樹蟠空如龍蛇之狀上有一穴實太上
繫車之地也國朝升河南府爲中京留守完
顏訛出請鴈門道人武大順來領此十方宫
事始延四方之士咸得灑掃於其中一大勝
事也武大順丐文於予將伐石志之予恐世

俗未知太上之所以至此也故備録其本末
云若夫傳道於庚桑有伏鵠之喻講禮於仲
尼有猶龍之歎載誕青羊之肆遐登白鹿之
宫皆後事也語在道藏略而不書云雲孫純
甫謹記




宫觀碑誌















