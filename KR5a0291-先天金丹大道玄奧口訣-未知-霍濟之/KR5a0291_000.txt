








二篇同卷
先天金丹大道玄奥口訣芥九
金液大丹口訣


先天金丹大道玄奥口訣序
予壯讀丹經經引物論理處稍窺見一二時
既有室且宦遊雖好誦行之未暇也行年二
十有八坐邊事累責舂陵道岳陽客有示晦
翁北山萬壑雲氣深萬死形魂生羽翼之句

者予感而歎之曰天地循環惡獨不能先蘧
瑗一年知非耶即遣婢妾妄塵頓空一日遇
樵隱說丹要於雅吟亭詞甚不顯瞭然易解
而予頗以易而忽之未及竟而别既抵九嶷
友朋相與結茅深山授業之暇稍思爲己主
以靜而佐之丹學火符卦節無不合訣然靜
境亦身有悟解追憶飛吟所授方將弦圖改
之而被㫖北歸遼鶴故鄉見者已怪其霜髭
之返黑益信丹學之妙雖髣髴依據猶足自
愛況得的傳而行之哉未幾蒙恩起家參江

閫幕單騎就戍官府如山居輒玩老易每以
無同志爲恨忽毗陵霍君慧然袖丹訣來訪
讀之猶吾岳陽所聞也大槩以眞藥坤土火
候爲丹家三要源流出悟眞篇而綱日與濓
溪太極圖不異且嫉世人借容成穢論傳悟
眞以逢士大夫之慾而誣紫陽之道嗟乎霍
君曷不早值十年使得參同以坐進此道於
九嶷閑居之日既霍君以其訣求序噫水魄
火魂太極聖經月戊日己正位眞土乾坤吾
丹鼎坎離吾丹材復姤吾丹候黄中通理至

道一凝則昏氣濁質變化無餘而充實輝光
聖功純熟矣探無極於後天求正位於他體
不思吾氣質變化之不易返欲假偏陰之至
昏至濁者而滋妄焉其不趣鬼市也幾希子
澄世念乆灰不知富貴爲何味吏塵厭行當
棄去結廬五老之下雲藏一壑霍君異時過
我相提携相警省使悟眞之學證驗昭晰將
濓溪太極圖軻書之夜氣太易之乾龍並傳
而不朽則君之一身雖窮猶達而予亦免索
隱行怪之譏因序此書將以贈别淳祐辛亥

立夏吉日玉淵子劉子澄清叔序
屈原之賦遠遊朱文公之讀參同其感激憂
憤之心一也然金丹一術其黄帝内經而魏
伯陽演之則非誣誕矣近世玩其文著書以
明其學者汗牛充棟而得其眞者絶無一二
雖天分不可强而亦由古學之無傳爾焴幼
而慕此老而有聞而年運已往不復可傳乎
鄉友霍君見示此書其間漏泄甚多視他人
所著述絶不侔因喜而爲之書且爲道屈原
朱文公之讀參同以啓悟後學焉淳祐己酉

孟夏四月朔晋陵尤焴謹書










先天金丹大道玄奥口訣
晋陵霍濟之述
大道生于先天自然而然也自無極而太極
道隱於未形自太極而天地道顯於有體是
以由陰陽而生五行本五行而孕一性一性
禀則一造化一形立一乾坤則知人之一身
几精神消長氣血盈虚無一不與天地並其
陰陽造化猶于一身者則有先天焉有後天
焉先天者何眞中之眞是也本方寸之資其
玄虚之體喻之爲鉛汞托之以金木名之以

龍虎大抵總謂之二物通謂之四象是謂五
行之清氣屬一身之先天也後天者何五臟
是也塊然無明之質以滋有漏之身修之則
僅能辟病延生賴之難以脫胎神化是謂五
行之濁形屬一身之後天蓋先天上道幽隱
而難知後天淺近而易見或者以性宗坐禪
爲先天不假作爲不明造化騰騰兀兀乃禪
學屬陰非陽神之仙也若是性宗爲大道古
先上聖何名爲金丹何名爲神仙但只言學
性亦可矣殊不知先天之道近而瞭然易見

修而易成奈世人愚昧不知自身何物爲先
天何名爲鉛汞何名爲龍虎也若是性宗是
丹何不竟言一物却言二物者何也又言四
象者何也若不遇神仙傳授終難臆度平叔
所謂饒君聰慧過顏閔不遇眞師莫强猜者
是也或者又捨先天而學後天則曰黄庭以
五臟爲主一身以氣血爲主但只存思内觀
嚥津納氣亦足仙矣殊不知後天之五行不
能飛行變化乃形滓之物非虚無中一之氣
也鍾離先生詩云心腎却非爲水火坎離安

得作汞鉛是也蓋有形之五行止能延年辟
病不能昇眞先天之五行如日月中之水火
有象而無質故飛行變化乃能成仙學者所
眞悟此夫先天金丹者一自吾身中未生已
有其物一物分二間隔東西是名鉛汞亦名
金木以金水同宫火木同位故曰四象若無
戊己和合交垢則不能歸于中要在察天地
動靜之機探日月盈虚之妙於斯時也觀天
之道執天之行盡矣但戊己在天地之間亦
已不存須識得天地何時有戊己方可進功

此即火候也或曰脾即土也何謂無土豈知
脾乃後天即辰戌丑未之土非戊己也平叔
所謂要洞曉陰陽深達造化方能追二氣於
黄道混三性於元宫攢族五行合和四象者
是也余世居毗陵先君上谷府君曩遇聖人
傳授丁得其傳不顧漏泄謹以先天鉛汞火
候具載本圖以傳後學倘有骨像合仙之君
子驀面相逢夙縁契合識利名之泡幻歎生
死之風燈或欲聞大道之要焉吾無隱乎爾






此草木之根也賴凡土培養故根常活根不
存則枯人之根自有形而根已散失不賴戊
己眞土培養則不能歸其根者復也散而復
歸故老子云歸根曰靜是謂復命
人之根喻如草木顛倒而生






平叔云不識玄中顛倒顛爭知火裏好㘽蓮
者是也經云氣氣返故根爽魂隨本根飛根
散玄葉
金丹藥物直指圖
平叔云鉛汞兩般爲藥物又曰二物會時情

性合道光云一物分爲二雲房云除却鉛汞
兩味藥其他皆是誑愚癡此二物不在五臟
不是精血不是津液不是存想不是禪定不
是坐空不是採戰







鉛汞二物也不在身外求覓當於自己身中
尋此二物天地有此二物而長存人身亦藉
之日用故易曰百姓日用而不知故君子之
道鮮矣























平叔云離坎若還無戊己雖合四象不成丹
又云四象五行全藉土又云本因戊己爲媒
娉
口訣直指
只見天地支干不見戊己而戊己寓天地别
處人身中亦如此候天地有戊己之時吾身
中戊己亦有所謂仰觀于天俯察于己是謂
竊天地戊己之全氣補吾身戊己之不足陰
符云天有五賊見之者昌故曰萬物天之盜
人爲萬物之盜也土之異名丹田丹田去金

皆土也纔識得戊己便可下手進此之謂火
候





夫火候者乃人身中五行與天地相會還元
之生氣聚散于中道初不勞般運吐納巧僞

施功只在一箇時内造化一一圓備若以
日月之間進退論之自有日分尤不容牽强
日言之自有一月之陰陽凡一月一歲亦然
且以日時論之要見殺機返覆要見刀圭河
車要見回死户爲生户矣然後十月胎圓百
日功成一紀飛昇盡在是矣

金丹大道指迷頌(十二首)
金丹全在得心傳不比空門學坐禪藥有烹
煎火有候陽神氣足便成仙右不是襌宗

大道非干存與想汞鉛不是炁和精要知無

價長生寳有象玄珠徹夜明右不是存想
燒香叩齒及存神握訣書符召萬靈此樣工
夫非上道眞中更自有元眞右不是行法
汞鉛二物坎離形姹女嬰兒虎與龍不是心
肝脾肺腎眞元别在水晶宫右不是五臟
修丹全在斷婬癡說著房中便是愚太上神
仙清靜種如何穢濁立丹基右不是採戰
一從太極判乾坤祖氣根元已不存草木尚
能深固本修眞全在學歸根右尋本根
東華相望白龜臺金闕嵯峨向此開便看眞

人升玉府靜中聽得震天雷右認藥物
陰陽交媾自烹煎不列中央妙不全天地何
時有戊己更尋眞土在心傳右識眞土
火候抽添進退機盈虚消息想幽微玉琴三
疊還知否寳鼎神光冉冉飛右悟火候
谷神玄牝是丹房此是長生不死方箇裏靈
胎交結處純陰剥盡變純陽右看丹房
多胎結就玉罏温一氣回陽返故根飛躍潜
藏皆在我蓋因身外有身存右結胎仙
神仙妙訣信非輕難遇當知却易成進火功

夫無間斷陽神迸出便飛昇右謹終始
後序
神仙可以學得不死可以力致古有是語信
不誣矣巨川世居毗陵自高祖少師晋公以
倫魁事徽宗與仙人方士相往來世傳有金
丹圖持以示林靈素且曰陳希夷之妙訣也
林靈素得其旨而高祖分與道殊聽之嚼蠟
而不能悟持以遺僉樞郭公三益乃高祖母
越國夫人郭氏之父也郭頗好道不能盡究
其事此圖家藏又越九十餘年嘉定中先君

上谷府君忽遇武當山赤脚陳眞人首傳此
道歸玩舊圖若合符契因增註口訣欲刊先
君解化巨川歎玄學之無傳慮此書之湮廢
於是露香盟天命工鋟梓續先志也嗟夫世
人貪生惡死皆有是心奈以嗜慾爲累不能
堅志力行以致中輟是知聞道易而行道難
巨川幼喜學道自丱角習靜先君慮巨川之
荒舉業每止絶之而巨川終不能已弱冠時
異事殊利名韁鎖念不到此後來先君以其
訣傳授諸門人當世異姓貴戚之卿有聞而

行者有行而未力者有喜聽而不喜行者而
巨川得先君之心傳且戒巨川曰吾得神仙
之道無神仙之福今老矣玄功作輟莫竟其
事靈宅頽舊將用遷徙吾於節齋有縁可托
大事於甲寅良月遊霅川與節齋飲酒歡越
一日忽告别坐客聞知其意翌日以書報巨
川曰虎伏龍降臨行不忙有子可付無事思
量嗚呼使先君有餘力以畢其道又奚止此
而已哉因書其事於丹圖之後巨川百拜敬
書

按樞密郭公舊序云余讀漢張良傳觀其受
書於黄石公不亦異哉談笑興王人莫及之
誠有所憑藉然本傳謂一篇書乃太公兵法
今其書行於世人皆讀之子房所得必不止
於此余意其妙㫖祕而不傳觀婿霍端發家
世蓄其書歷年之乆不知其所自來林靈素
見而奇之謂陳希夷心傳之書霍親携以示
余果奇書也求而得之余後持以見林靈素
以得其眞旨頃於高麗海泛海山險阻多矣
歷試無不獲驗可以爲身中之寳信乎傳余

之子孫恨不得傳故序以戒之宣和元年十
一月上巳郭三益序
上谷總管霍君諱懷字伯玉毗陵人也崇寧
大魁少師晋公之曾孫君生而聰慧學該九
流百家之奥倜儻不羈疏財好義常急救人
苦難若己有之曾遇聖人傳授丹訣得尸解
之道甲寅冬無疾示化于霅川趙觀文私第
之别塾其子巨川亦有方外志雖鵲抱之戰
累得虚名視功名土苴遯世無悶若將終身
焉一日以其心傳丹訣刊行以續先志余因

得炷香一觀繇力淺未及問以願學焉寳祐
丁巳中和節


先天金丹大道玄奥口訣























