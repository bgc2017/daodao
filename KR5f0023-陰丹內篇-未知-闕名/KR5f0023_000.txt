








隂丹内篇
坎天也陽始生也離坤也隂始生也陽豈無
隂坎之外皆隂也隂豈無陽離之外皆陽也
採隂之陽實陽之隂守陽之陽變陽之隂是
故上而從天下而沙泥中而平人皆易其形
而乾位成矣紫廷紅鈆玉峯瓊漿丹壺炎光
不失其方而三峰得矣必觀其妙二八爲斤
三八爲兩而斤兩平矣必靜其輻四十爲文
六十爲武而文武備矣一尺龍泉兩角倉虯
顯神物也琥珀拾芥磁石引針表神應也以

鈆聚汞以汞聚神以神守形以氣引藥以藥
引年以年鍊形吾道盡矣得者勿言言者勿
傳言而傳之殃及九祖受考三官
　(臣)解曰天陽也始生於坎坤隂也始生於
　離陽亦有隂故坎内陽外隂隂亦有陽故
　離外陽内隂隂丹之訣唯採陽鍊陽銷去
　羣隂而以爲純陽之人此其法之大率也
　從天三爻也平人二爻也沙泥初爻也易
　其形則變隂爲陽紅鈆初鼎也瓊漿入藥
　也炎光火候也得其方則去彼取此觀妙

　之法以斤兩計之斤爲先兩次之斤則數
　少兩則數多多不如少之妙也靜輻之法
　以文武煅之文爲先武次之文則不暴武
　則雖暴而不繁躁靜各適其事之宜也龍
　泉蒼虯一竒二耦相繼以成體耦在上竒
　在下稱物宜也琥珀磁石異類一氣相資
　以入藥以陽召陽以隂召隂同聲氣也鈆
　入絳宫木氣不泄故曰以鉛聚汞汞集於
　身神乃不散故曰以汞聚神抱神以靜形
　乃長存故曰以神守形先聚其藥以氣點

　之藥隨氣至故曰以氣引藥藥入於鼎精
　神内守故曰以藥引年鍊形不已變成金
　骨故曰以年鍊形道至於此無復餘藴唯
　在愼其傳而已不愼其傳則九祖之殃三
　官之考非虚語也臣嘗觀吕仙翁鼎訣並
　傅士安所上隂丹訣互有異同雖云三峰
　其實有二蓋迷其所謂紫廷紅鈆而以丹
　壼流砂爲之是其所以減三而爲二者也
　今臣之所釋三者備矣而其大槩已盡於
　言以其當祕之也故錯亂其辭如參同契

云



隂丹内篇
















