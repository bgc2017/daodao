








道法心傳述席七
余自幼酷好行道法不惜勞苦拜師傳授不
知其幾人矣世問玄關一竅玄牝之要但即
兩腎中間臍下一寸三分以爲玄關明堂六
合丹田口鼻以爲玄牝世問五行生尅水火
激剥之妙乃曰書金木土水火交錯於井字
之中以爲生尅煅磚符投於水中作駍馺之
聲以爲激剥余思此說恐未造玄是以用心
三十餘年觀風雲聚散氣候之變通默會其
心喜不自知宿生多幸又遇至人一言之下

即證無疑蓋天地之動静日月之運行四時
之成序萬物之發生皆出乎太極流行之妙
聖人莫能形容强名曰神其神非青非白非
紅非黑非火非水非方非圓亘古亘今在乎
人心清静則存穢濁則亡故精住則氣住氣
住則神住三者既住則道法備散而爲風雲
聚而有雷霆出則爲將吏納則爲金丹惜乎
後之學者濫游於邪徑昏迷於慾海斷喪本
眞却認紙上之文以爲祕寳可謂捨眞求妄
騎牛而尋牛所以薩真人曰一㸃靈光便是

符時人錯認墨和硃精神不散元陽定萬怪
千妖一掃除虚靖天師曰神若出便收來神
返身中氣自廻如此朝朝還暮暮自然赤子
産真胎何況人人有分皆可爲也豈可自棄
甘心赴爲九泉之下深可嘆哉余故作心傳
以明後學如先達之士試覽之心㸃頭也至
元甲午上元日松江後學雷霆散吏景陽王
惟一述














道法心傳
先天祖炁
耳目口鼻身精神魂魄意攅簇在中宫化作
先天炁
自己元神
空刼之前自我身無形無象亦無名貫金透
石俱無礙一㸃靈光到處明
神通
一人各有一乾坤中有巍巍一至尊統御萬
靈三界伏不知徒爾弄精魂

妙用
昇天入地即須臾火不能燒水不濡彌滿太
虚包萬象視之不見聽而無
玄牝
一竅虚無天地根綿綿密密不通風恍惚杳
冥包有象眞人出現寳珠中
眞土
離合作黄婆天地無奈何終朝常厮守不識
被他磨
真種子

先天一物號眞鉛坤位生時種在乾温養三
年成熟後浪遊蓬島作神仙
眞爐鼎
煉丹自有眞爐鼎何必區區向外求心若静
時身自定身心静定見丹頭
眞藥物
上藥三品非凡物産在乾坤未判中火候足
時丹始熟蛇吞一粒化爲龍
龍虎假名
心念不專難制伏猶如龍虎勢難當若知無

念無心處常守元神在洞房
鉛汞何物
精神二物有鉛汞用之不見見無用移將坎
實㸃離虚神運其中不見縫
一陽下手
下手工夫在一陽一陽初動合玄黄先天一
炁從中得煉就金丹是藥王
大道不遠
道應不遠在人心不必千山萬水尋道欲正
心方始得純陽不染一些陰

後天成形
陰陽交姤始成胎十月玄黄閉不開好笑愚
人忘却本不思昔日箇中來
兩箇一般
先天生我後天存六賊交攻曉夜昏認得一
般無二樣養來跨鶴上天門
身無價寳
身中無價寳精炁與元神保養長醒覺無漏
作眞人
長生祕訣

性來歸命可成仙神去身亡實可憐要得此
身長不死安心混沌未分前
性命本一
命即性兮性即命性命須臾不可離喜怒哀
樂未發前行到中和天地位
心死神活
一念未起是眞心思慮纔興即妄心心死方
知神始活逍遥物外鬼神欽
物空在我
萬物皆空性不空念頭隱在太虚中不來不

去無拘束一任烏飛兎出東
亥木爲核
巽木秋來種亥宫這些生意化無窮要知剥
復皈根處却在乾坤未判中
子亥成孩
離坎相交結聖胎子來會亥始成孩孩兒分
付黄婆養成就神全上九垓
人錯用心
腐草爲螢魚化龍鳴蟬螬變飲清風神通廣
大惟人聚可惜迷徒錯用工

忘本逐末
父母精血合成人本來面目不曾親貪名逐
利消磨盡死後甘心受苦辛
愛慾牽纒
人人有不做神仙愛慾牽纒不向前大限到
來君自去緫成一夢入黄泉
恩愛相連
恩中生害害生恩恩害相連生死門事到極
時方始悔不如復命去歸根
煩惱妄想

煩惱妄想爲貪癡念起由渠怕覺遲順化逆
來心自净邪麽永不敢相隨
繫縛身心
擔柴運水歲月週繫縛身心不自由惟有達
人知此理簪花酌酒自風流
色即是空
色即是空人不識百般裝㸃粉骷髏常開道
眼如無物莫把明珠去暗投
煩惱損神
勸君歡喜休煩惱煩惱須知損了神混俗和

光隨分過滿懷常是四時春
事緫虚華
世事紛紛亂似麻算來到底盡虚華不如及
早抽身去認取蓬萊是我家
自得自樂
常將無孔笛來吹引得青鸞白鶴嬉暢飲數
盃留令酒辭歸洞府訪希夷
輪廻生死
愛河水闊無邊際欲海波深無盡頭多少世
人沉在内輪廻生死幾時休

覺悟早修
拽𥝧牽犂好箇牛驅馳鞭叱不知羞忽然一
日歸屠宰悔不當初及早修
身爲大患
我來生死一物眞秪因妄動有其身若諸大
患生諸苦返本還元出世塵
六賊惱害
六賊居身惱煞人不趍平善惡相親日消月
化俱無跡滿色金光是本眞
思做人難

静思在世做人難歷盡人間事萬般行到水
窮山盡處此時方始得身安
礦盡見金
人心常要合天心鐵杵成針功要深直待火
烟燒滅後那時礦盡是眞金
念差便行
心猿意馬兩交馳十二時中莫妄爲一念纔
差隨後打縱令些子便昏迷
凡事去疑
張狐見豕負塗泥載鬼盈車展亂離天下本

來無一事何須特地自生疑
身非長久
假合四大非我有暫寄塵寰非長久或歡或
喜或悲愁莫待臨時弄場醜
會安身法
會翻筋斗上高竿掘地尋天天一般萬彚寂
然眞境别人間生死不相干
泥神擒龍
泥神入水收光明擒捉獰龍上玉京不打一
拳爲粉碎海中月上正潮平

鐵牛種蓮
鐵牛耕地種金蓮不用工夫不費錢自有天
河水澆溉花開香噴地連天
弄線傀儡
人生如線牽傀儡攬掇向前不敢避忽然線
斷起不來滿眼兒孫濟何事
人爲財使
人生碌碌爲財使失時煩惱得時喜鬼面人
頭弄幾般仔細看來都是你
學無先後

晦跡難明不可欺學無先後有高低未曾探
賾鈎深遠便向人前恣品題
人别賢愚
吾儂爲學作心傳不顧天機太直言仁者見
之方默會以心相印别愚賢
無處參求
師拜百來箇來箇會誇大問東却道西琴瑟
不相和
自下苦志
酷好行雷法江湖無處求用工三十載心下

始無憂
行持甚麽
先行戒行爲根本次守天條莫妄爲要得雷
神來拱伏雷轟電掣剖心窺
功行爲先
行法做神仙功行要爲先濟民并救苦白日
可昇天
說得行得
說得便行得何須言再諄今生若蹉過永刼
墮迷津

體用兩全
道乃法之體法乃道之用體用兩全行三界
歸一統
以正制邪
祖師立法在心中心法纔通萬法通以正制
邪邪自伏方知花月懼梁公
法何靈驗
法何靈驗將何靈不離身中精炁神精炁聚
時神必住千妖萬怪化爲塵
窮理無病

窮理盡性方知命道理不明爲大病鳶飛魚
躍鶴鳴陰會得超凡便入聖
會合陰陽
觀天之道執天行會合陰陽始見長今日與
君都說破此言實莫作尋常
人不如物
人爲萬物靈物反勝如人試看蛇含石伏藏
直到春
隨雷伏藏
若要行雷法常隨雷伏藏成全眞造化方可

去施揚
印訣文具
符圖印訣皆文具運用存思添念慮寂然不
動見天心有感必通知妙處
祭將召邪
殺生害命祭雷將反召邪魔來見狀端人正
士則不然至誠一應通天上
符水自靈
書符朱墨豈能靈其所靈兮元炁靈可變可
動方知法泥丸治病亦安寧

舉起便是
養得神靈將自靈何勞閉目去存神舉心動
念洋乎在一㸃靈光不離身
陰陽消長
常看斗柄運中天陰消陽長兩相傳變作四
時成八節生來藥物妙難宣
剥復上下
造化包藏太極中自從剥復下神工六陽數
足歸坤位激博雷霆起坎龍
雷乃發聲

天氣陰時日漸明巽風扇煖北潮生一陽到
震神雷出雷在坤中乃發聲
火旺雷行
木逢火旺熱方生鬱勃南風亂五行鼓動雷
霆還一變陰寒隨後率難明
何爲雷霆
陽一爲雷陰二霆陰陽二炁有虧盈陰含陽
極須當泄激起轟天震地聲
要識雷竅
風雲雷雨藏乎一這箇孔竅多不識激剥遍

天龍陣亂煞風煞雨轟霹靂
風是何物
天動炁運化爲風必分南北與西東能生能
殺能晴雨祈禱之機立奏功
雲是何物
地炁升騰有異分散時爲炁聚成雲雨晴還
出山川内起看時方要所聞
雷是何物
碩果剥落生有方這些道理要推詳鬱蒸地
上生潮濕激剥陰陽亂一場

雨是何物
燥則成風濕爲雨變化其間不離土但看蒸
飯氣分時火到自然成道理
電是何物
陰升陽降不通徹水火烹煎成電掣金光一
發應神機霹靂隨後炁方泄
河明炁候
祈晴祈雨要君知河明炁候識天時五方相
克風雲合叱咤雷神逐令馳
通曉風雲

山風通炁興雲雨天關才動便生風曉得這
些關捩子自然雷雨遍虚空
一炁徧勝
一炁運來運去後見陰陽勝處還他一變和
平此理與誰共語
清濁不均
一氣循環有濁清清升濁降要均平陰多陽
少生霪雨陽盛陰衰主久晴
五行生尅
一二三四五中間土爲主會得生煞機叱咤

興雷雨
明晦相反
明時生晦晦生明明晦分明應雨晴原本陰
陽從太極細詳遠近察其情
水火要平
火自日中聚水向月中生水火要均平才勝
便無情
陰陽盛衰
炁運周天有盛衰黄鍾應候管吹灰莫交錯
亂陰陽理六月飛霜十月雷

月生晴雨
月出于庚見側平前弦必雨後弦晴更知造
化幽微處鵲噪鴉鳴預見晴
日變寒炁
日變熱兮熱變寒南風還作北風看陰陽反
覆誰通曉通曉陰陽不被瞞
五嶽通天
在天成象地成形一炁循環不暫停五嶽藏
神通造化甲庚和會炁雷霆
四海應竅

四海有竅直通霄天應星兮地應潮一呼一
吸成妙理屯蒙兩卦合昏朝
仰觀天文
觀天不語四時行斡運森羅晝夜忙才有吉
凶垂象告緣何人不去參詳
俯察地理
天一生兮地二成閑花野草應天星山川海
嶽藏應秀旺炁之中各有形
造化周流
五日爲候二爲炁三炁爲節必有謂陰陽分

布應周天細嚼其間深有味
妙理難言
日到乾方應未申夜從坎轉出爲寅火蒸水
用水兇火龍起隨神便有神
天地動静
動極復静靜復動動静中間成妙用有晴有
雨有風雲斗柄天心皆緫統
晴雨後前
陽動陰生各有時陰陽反對不相離若知晴
雨知前後祈禱神通必應期

激剥陰陽
風雲雷雨皆從起激剥陰陽其可畏莫爲紙
上用工夫窮究天時方得味
調燮旱澇
氣候應時無旱澇纔有争差便顛倒踏翻斗
柄轉天關調燮陰陽行大道
雷出地中
天地日爲主雷本生乎土鬱蒸便出來輥起
風雲雨
龍藏潭洞

龍藏潭洞中鬱蒸便躍起龍方爲日時誰敢
輕識此
霧炁化雲
霧炁晨生不應時連綿陰雨定無疑無邊或
見水雲起若道時來未有期
火雲望晴
風起天高四氣清火雲生處主晴明日行旺
地無虧損徒有陰時雨未成
觀風調弄
觀風調弄幾多般雨變晴兮熱變寒消長陰

陽成節序天關不許等閑看
雷乃收聲
斗運周天柄指西金生潮旺應刀圭陽消陰
長將當剥雷乃收聲蟄應時
用牛祈雪
欲求瑞雪用泥牛先風後雨察其由當知雷
起動中變六出呈祥應數酬
雲合預知
夜觀龍弄珠日看雲起合祈禱應時靈天機
都漏泄

拜問玄關一竅
萬法只一竅世人都不知我欲便說破尚恐
你生疑
拜問先天一炁
若問先天一事無後天便有下工夫誠於午
夜清心坐此炁方知出太虚





夫五雷者本陰陽二炁之所生五行之所成
隨節炁而降升應斗柄之運轉有生有旺有
收有藏自冬至復卦一陽生臨卦二陽生泰
卦三陽生大壯四陽生當此時也節炁春分
巽風鼓動地潮鬱蒸前弦之後雷乃發聲夬
卦五陽生乾卦六陽數足神炁必合必待震
動以施號令若非水火激剥則不能發故陽
極則陰生自夏至姤卦一陰生遁卦二陰生
否卦三陰生觀卦四陰生當此時也節炁秋
分金風肅煞萬木飄零後弦之前雷乃收聲

剥卦五陰生坤卦六陰數足皈根復命保炁
養神陰極則陽生周而復始生生化化之道
未嘗間斷行雷之士須是洞曉陰陽深達造
化明天地動静之機識風雷炁候之變知風
雷雨是何物也因何而生爲何而起起於何
方應於何月日時動何部之雷則有狂風驟
雨轟天霹靂之威然起必有伏伏必有起起
伏之理誰之使然余嘗記伊川先生問邵堯
夫曰今年雷風甚處起只此一句括造化之
妙可精思熟味若知此一竅通則萬竅皆通

一神動而萬神皆動東南巽方非召雷之所
用之則徒弄精神耳但此一竅無象無形無
前無後無長無短無闊狹之可量無東西南
北之可别正在乎天地交界之中陰陽混合
之處雖鬼神妙用亦莫能窺惜乎後學之人
不明此理却認臭尸肉孔留心於丹田之中
著意於兩腎之間或運炁於臍下或目視於
泥丸胡思亂想便爲明了與余說一竅不亦
遠乎故前有言云風雲雷雨藏乎一這箇孔
竅多不識激剥遍天龍陣亂煞風煞雨轟霹

靂人能觀天之道執天之行自知之矣如是
陰陽不調炁候失節或陽盛陰衰遂成亢旱
或陰盛陽衰變成水澇要在行雷之事調燮
陰陽而和暢斡族造化以流通踏翻斗柄召
雷雨以救焦枯撥轉天關起風霆而掃陰翳
但今之學者紛紛多不得明師傳授往往道
聽途說竊學漏法不尋心中之至寳但求紙
上之玄文談玄說妙誇己非他言清行濁不
顧天條以致三官鼓筆五帝列言身謝之後
魂墮酆都受諸苦趣嗟乎行法如此之難也

可不畏哉可不畏哉後學之士切宜勉之至
元甲午上元日松江後學雷霆散吏景陽王
惟一述
余一介愚蒙濫參道法曾遇至人傳授頗知
法中一二嘗思祖師之言法行先天一炁將
用自己元神可謂直指玄微開明後學奈何
學者識見淺膚自悟不及却留心於運想之
中以爲玄妙殊不知忘本而逐末捨真而求
妄也余始亦未明此理博訪明師所傳紙上
之文或用唵字嚥下於丹田以𡄼字而提出

想金光行先天一炁或存心火賢水交姤於
元海之中結成嬰兒以爲自己元神余則不
然多下苦志幸遇真師傳授雷霆一竅說破
這些道理使余如醉方醒前學皆妄後又得
月鼎莫先生使者一法歷說先天之妙乃曰
道言天地之間其猶橐籥乎虚而不屈動而
愈出只這些子便是造化樞機橐者猶我腹
也籥者猶我口鼻也虚而不屈者乃中黄先
天混元之祖炁也釋氏曰慧日寳燈摩尼珠
儒家號曰浩然之氣禪宗號曰安身立命處

修真之士號曰金丹其實一也又曰神室丹
谷又曰天地之根萬炁之宗太極之𦷾其所
浩浩渺渺恍恍惚惚無内無外無著無所亦
無四圍動而不屈者橐鼓則籥自鳴也愚昨
奉度師鐵壁先生鄒君傳授口訣拒塞天河
掀翻斗柄取水滄溟掇動九州將乾補坤以
離塞坎開眼仰視爲否閉目府觀爲泰多不
知捷徑路頭皆爲先聖玄機强立異端者豈
不謬乎余平生參盡雷法未有若月鼎莫君
先生之說如此之明也使余朝夕思慕先生

之學不復再見唯悒怏耳先生在世學者紛
紛多不得其傳蓋謂不知道之故也余今老
矣欲留祕訣於人間無箇知音可語故作數
圖名之曰道法精微用留於世倘遇達人必
當具眼
行
持行持道法戒行爲先
戒
行始終如一指日可仙
圖

夫行持道法先當受持十戒日用常行無所
虧欠更能濟貪救苦積功累行自然感動天
地神欽鬼伏坐役雷霆呼風召雨今有一等
後學不持戒律不辨邪正執文泥象胡思亂
想偶然一時之靈便已自滿更不究竟所靈
者是箇甚麽以致以邪召邪以鬼召鬼故薩
真人云道法於身不等閑思量戒行徹心寒
千年鐵樹開花易一入酆都出世難又云言
清行濁休談道不顧天條法謾行保一真人
曰有問制邪之道如何答曰修己以正子不

聞花月之妖不敢見梁公正人君子鬼神之
懼猶且如此何況行道法之士乎余心傳録
云先持戒行爲根本次守天條莫妄爲要得
雷神來拱伏雷轟電掣剖心窺


萬萬法從心起
法萬法從心滅
歸曉得起滅處
心生死事方决
圖

夫心者一身之主萬法之根其大無内其小

無外大則包羅天地小則隱在毫芒修之則
作佛成仙縱之則披毛帶角存之於内則爲
性施之於外則爲情千變萬化無有定時故
聖人教之修心即修道也教之修道即修心
也孟子曰養心莫善於寡欲堯夫曰天向一
中分造化人於心上起經綸虚静天師曰一
念萌動於内六識流轉於外不趍乎善則趍
乎惡故有天堂地獄因果之報大道歌云莫
向靈臺留一物物在心中神不清耗散真精
損筋骨三茅真君曰靈臺皎潔似氷壼只許

元神裏面居若向箇中留一物平生便是不
清虚保一真人曰法有出於同門者其符同
其訣同用之輙不靈者誠不至也誠之不至
則自信不及則疑二之心生中無所主矣中
既無主何以感通故曰法法皆心法心通法
亦通余明道云人間萬事從心出心知無形
何處尋一念未生前會得那時方始見其心
先
天杳杳冥冥先天真種
元
精用之不見見之不聞
圖

夫精者乃先天之元精爲萬物之母得之則
生失之則死故精住則炁住炁住則神住三
者既住我命在我不在於天玉皇心印經云
人各有精精合其神洞賔真人云精養靈根
炁養神此眞眞外更無眞紫陽真人云竹破
須將竹補宜覆雞須用卵爲之萬般作用徒
勞力争得眞鉛合聖機行雷之士須當斷淫
絶欲保養元神鍊成金丹驅役雷霆禱雨祈
晴治病降邪無施不可若曰抱炭之徒安敢
與其同語也故薩眞人云一㸃靈光便是符

時人錯認墨和朱元精不散元陽定萬恠千
妖一掃除保一眞人曰符者陰陽契合之具
惟天下至誠能用之誠苟不至自然不靈故
曰以我之精合天地萬物之精以我之神合
天地萬物之神精精相博神神相依所以假
尺寸之紙關召鬼神不得不誠余心傳録云
法何靈驗將何靈不離身中精炁神精炁聚
時神必在千妖萬怪化爲塵
先
天符無正形是炁靈泥丸治病亦安寧
元
炁呼吸風雲生瞬息施行號令鬼神驚
圖

夫炁者乃先天之炁元炁爲萬物之宗也虚
而不屈動而愈出夫子繫辭曰天地氤氲萬
物化醇蓋人之元炁與天地之炁相似一吸
而天炁下降一呼而地炁上升一呼一吸之
間化生金液鍊形形神俱妙與道合真玉皇
心印經云人各有炁炁合體眞不能持其真
皆是强名莊子曰凡人之息在喉眞人之息
在踵素問云清虚恬淡眞炁從之人能知白
守黑節食謹言常鼓巽風於元海之中則受
無窮之妙用故孟子雞鳴而起孳孳於善以

養浩然之炁保一眞人曰通三才者一炁耳
天以炁而運行地以炁而發生陰陽以炁而
慘舒風雷以炁而生炁由人主外想不入内
想不出一意冲和皈根復命行住坐卧綿綿
若存以養其浩然者施之於法則以我之真
炁合天地之造化故噓爲雲嘻爲雷霆用將
則元神自靈制邪則鬼妖自伏通天徹地千
變萬化何者敢干我哉余心傳録云先天一
炁作丹臺寂寞無爲則自知閉户垂簾常寂
寂時將無孔笛來吹

先
天同行同坐不離這箇
元
神秪在面前切莫蹉過
圖

夫神者乃先天之元神爲太極之祖也虚無
自然包含萬象視之不見聽之不聞變化無
方去來無礙清净則存濁躁則亡故玉皇心
印經云神能入石神能飛形太上曰大道不

可以言傳口受而得之當虚心静神道自來
矣愚者不知乃勞其形苦其心役其志躁其
神而道愈遠道德云谷神不死是謂玄牝玄
牝之門是謂天地之根虚静天師曰神若出

便收來神返身中炁自廻如此朝朝還暮暮
自然赤子産眞胎保一真人曰世間閉目存
神想某將自某方來者又有按筆搐縮運内
炁而合外炁者噫妄矣若得神靈將自靈說
則平居暇日養神以静而神自靈冲炁以和
而炁自眞用之行持自然神合神炁合炁一
舉心一動念神將吏兵洋洋乎如在左右矣
余心傳録云
靈臺清凈纔方見略有纖塵便不見出離生
死永長存争奈凡夫不識面

玄
關此竅通天竅法中眞奥妙
一
竅得遇至人傳教君須大笑
圖

夫玄關一竅内藏天地陰陽日月星宿三元
八卦四象五行二十四炁七十二候風雲雷
電雨皆在其中矣保一真人曰書符不知竅
却使鬼神笑今之行持道法者不得道法之

根源妄於紙上作用以爲符竅殊不知此竅
非凡竅乾坤共合成名爲神炁穴内有坎離
精當於自中求之不可求之於他也玉蟾眞
人云此竅實居中居中復一中萬神從此出

直上與天通紫陽眞人曰身中一竅名玄牝
此竅非心非腎非口非鼻非脾非胃非谷道
非膀胱非丹田非泥丸也能知此竅則冬至
在此矣藥物在此矣火候在此矣沐浴在此
矣結胎在此矣余心傳録云一竅虚無天地
根綿綿密密不通風恍惚杳冥包萬象真人
出現寳珠中
法
行月到天心處風來水面時
先
天
一
炁要知端的意斗柄指虚危
圖

夫先天一炁在太極未判已前萬物未生之
始浩浩渺渺淡淡蕩蕩無形無象無着無所
寂然不動塞乎太虚之中不可以知識不可
以言傳妙哉黄雷囦云混成一物本先天至
道虚無理自然若向未生前得見阿誰不是
大羅仙王先生行盪兇詩云學道修真要識
真先天一炁禀吾身守則有道用則法法應
虚無只我神保一真人曰或問先天後天之
說如何師曰若問先天一也無道亦强名耳
何謂之諸呪一應纔動便屬後天符圖印訣

抑亦末矣余心傳録云先天之道本無言舉
口才言屬後天學者紛紛來見否誰人悟得
未生前
將
用道是你兮還是我
自不卦一絲祗自箇
己
元千般變化被他瞞
神三十年來方識破
圖
夫自己元神即先天一炁之體先天一炁即
自己元神之用故神不離於炁炁不離於神
神乃炁之子炁乃神之母子母相親如磁吸

鐵不可須臾離也納則爲金丹出則爲將吏
故鍾真人曰萬語千言勸後人休尋物外妄
求真鑚天入地憑誰力妙用神通須是神披
雲真人云吾身動則有神仙不在勞心運想
王侍宸云損神終日去談空不如皈息在胎
中綿綿不絶道自通三元五老即此功我真
不西亦不東常教體内生微風時人見一不
識一一回存想一回空玉蟾真人曰意動人
隨瞬息間何勞存想起艱難明得五行生尅
理掌中雷雨契金丹劉真人云非法非空非

色無形無相無情道本一物冷清清有甚閑
名雜姓動則鬼神潜伏静則天地交并視之
不見聽之不聞默用須還相應余心傳録云
一人各有一乾坤中有巍巍一至尊統御萬
靈三界伏不知徒爾弄精魂
攅精神魂魄意
簇攢簇歸坤位
五
行不用動纖毫
圖自然雷雨至

夫一二三四者乃天之五行生數六七八九
十乃地之成數人禀天地五行生成之數成
之故天有五星地有五嶽人有五藏五藏之
中有精神魂魄意聚成五雷五雷之中以土
爲尊蓋得中黄先天混元之祖炁也故保一
真人曰法妙合乎陰陽方圓動静是以道貫
乎三才天地人物是水火木金土應之以五
行東西南北中運之於五方天地水火雷風
山澤配之於八卦泥於衍數者曰我書符時
應於某事你作用某竅如是而接造化如是

而論生尅如是起筆如此衝發鬼神之機我
得之矣殊不知太極未判以前孰爲陰陽孰
爲三才孰爲五行孰爲八卦故有道之士撒
手行持符篆矣余心傳録云一二三四五中
間土爲主會得生煞機叱咤起雷雨
歸群陰剥盡復皈根一畫陽生天地心
根
復天地心
命
圖會得箇中真造化驅雷役電鬼神欽

夫東三之木生南二之火西四之金生北一
之水中央之土合戊己之造化若非金木相
尅水火相剥則風雲雷電雨不能發也故保
一真人云莊子曰尸居而龍見淵默而雷聲
知此道者可以言動静之機邵子曰一動一
静之間乃天地人至妙蓋動静之際以陰陽
極處爲用易曰極則變變則通非力學者孰
能曉此余心傳録云
一炁運來運去須見陰陽勝處還他一遍和
平此理與誰共語

雷雷霆造化得其中
霆天地三才則一同
得學者若能通得此
中祈晴禱雨達蒼穹
圖

夫八卦範圍天地之間縱横十五數不離乎
中宫之五所以雷霆得天地之中炁故號五
雷要在行雷之士虚其心而實其腹凝其神
而守其中斡旋造化策役雷霆遍施甘雨以
救兆民功達于天豈曰小補哉余心傳録云

造化包含太極中自從剥復下神功六陽數
足歸坤位激博雷霆起坎龍
水水火激剥其要妙不用書符行祕號
火
激
博
圖學人曉得這機關呼召雷雨立便到
夫日月一坎離也坎離一水火也水火即一
炁也一炁即物也在南曰火在北曰水火炁
太盛而旱水炁太旺成澇水來尅火晴變爲

雨火來生水雨變爲晴水火激剥成雷電水
火和平天清炁朗然火之盛水之旺不可調

均故余心傳録云火到離宫旺水在坎方生
水火要均平才勝便無情
陰
陽動静不息
變還歸太極
化不下工夫
圖如何曉得

夫一炁運動有清有濁清升爲陽濁降爲陰
陰陽變化其理不一故陰陽升降而成雨陰
陽激博而成雷陰陽凝流而爲電陰陽舒和
而爲雪陰弱陽盛而爲風陰盛陽弱而爲雲
陰泰陽散而爲露陰否陽凝而爲霜陰陽不

暢而爲雹升降不能而爲霧煞炁不能而爲
瘟乖炁犯正而爲煞淫水變而爲霓淫火變
而爲魃行雷之士不可不明此理故余心傳
録云一炁循環有濁清清升濁降要均平陰
多陽少生霪雨陽盛陰衰主久晴
王真滿庭芳
决烈修真慇勤辦道萬緣識破皆空太虚鼎
内養就玉芙蓉化作靈珠一顆光燦燦輝射
千峰長春景五雲臺上朱橘照天紅這些妙
理有緣端的千里相逢纖塵不染清净顯真

功日用頭頭不昧超生滅三界難籠能如此
逍遥自在處處是仙宫
一㸃陽精配居陰位五行四象俱全忽兮有
象晃耀照無邊神水頻頻灌溉三田内温火
烹煎明知道入門體用心靜息綿綿内有
金蛇玉篆驅雷雨發在心田君知否神仙有
准功行滿三千
法在先天玄妙處無言可說但要在乎中正
靈臺瑩徹寂然不動感而通憑剛烈運風雷
祈雨雪役鬼神驅妖孽只此是非呪非符非

罡訣太極神居元谷裏先天炁在玄關穴
謹在存神虚寂處功成自有仙班列看太虚
穩穩駕祥雲朝金闕

道法心傳
















