








太上長生延壽集福德經
爾時
元始天尊於赤明劫與諸眞仙上聖長生大
君五福神王諸天龍神詣化城國霄陵園中
善福堂内芝英臺上說劫運功德時有長生
護福神工從座而起禮白
天尊而作是言今見諸方世界有諸男女行
諸善道未入法門常被水火刀兵災病所臨
來入法門修何功德令得安樂年壽長遠衣
食自然伏願慈慧廣垂開度

天尊答曰善哉神王能爲衆生開發道要自
今巳後若有衆生歸依信奉
無上大道感生化恩來入法門者先令平等
挫銳解紛行三清淨第一身清淨第二心清
淨第三口清淨三業淨者然後可付三洞上
法永劫無息常居天堂五福長集百靈保衛
若遇三元五臘八節四時本命生辰於清淨
堂中燒衆妙香東向長跪作禮叩齒咽液而
念長生延壽呪曰
玄玄眞一身演經九天文飛行大羅界

金臺朝皇人　長生無苦根　年齡依華椿
百骸洞瓊光　䖍謝白元君
　念畢叩齒三通咽液三過暝目觀身端坐
　五色光中又念集福德呪曰
玉臺童子書　靈仙保其門　福德隨日新
身光晃三天　紫蓋羅千宮　心歸無上尊
五福長綿綿　宻護玄中人
天尊言若復有人行持志念此經神魂洞徹
外散鬼魔福德日積體入自然身有光明永
歸正道世世安樂是時護福神王聞

天尊說此廣大福報冥心諦信稽首叩頭仰
謝玄恩高發雅音而作頌曰
天尊玄化育　眞教十方土　功德霑見在
壽筭無窮數　善福積吉祥　禮謝玄中主
說是頌畢諸仙衆聖及天龍鬼神城國人等
悉發無上道意開悟善心信受奉行禮畢而
退
太上長生延壽集福德經
