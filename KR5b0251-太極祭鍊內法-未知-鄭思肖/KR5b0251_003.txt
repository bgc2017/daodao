










太極祭鍊内法議略卷下此三
三外老夫鄭所南編集
或問變食之法曰變食之法全在發心廣大
必神清而凝願溥而慈甫契於妙次則藉於
至誠靜定存想廣大想之所存即神之所存
也吾之神住則吾之炁住以吾之炁住則吾
之所想之形亦住上際虚空下極幽深有此
至廣至大之斛食皆神炁之變化也五廚經
云諸食炁結炁非諸久定結炁歸諸本炁隨
取當隨洩又云不以意思意亦不求無思意

而不復思是法如是持此意妙哉厥㫖深哉
五廚者本教人鍊五行太和之炁聚而爲廚
以祭諸鬼神也五廚經乃太上宣説變食造
化之經最為微妙其祭錬變食之網領歟且
鬼神受我飲食者皆飲食我太和之甘露也
我之造化不歸根安得有太和之甘露耶甘
露者乃我清淨天中眞造化也身心清淨造
化朝頂自上而潤下者即甘露也身心不清
淨五行不交鍊暫時迴光返照腎水亦上升
然非華池流眞香也譬如世間雖常有雨露

非甘露也甘露非天下太平此祥瑞不可致
此其大異乎尋常之雨露論至於此其妙尤
不可易言祭鍊之時水之功居多萬物之生
皆以水爲命火次之土又次之修鍊則土爲
主火次之水又次之關尹子謂水火土者即
精神意也果能圓三者而一之此長生之所
以長生欲妙於祭鍊者亦當圓三者而一之
今變食皆用嘟羅𠻗之呪又有用三摩三摩
之呪者又有數様變食呪如清微玉陽祭錬
變食呪曰唵𠳤𠰂嗌𠵇哆唎𠾬吽今法只用

靈書中篇變食則十方虚空尤爲普遍亦當
想變食處其食上拄天下拄地周遍法界靈
書中篇乃三十二天之祕語誦之則此食自
然溥遍於四方四維三十二天之下或念太
一救苦天尊聖號變食亦得或有用小刹竿
懸旙書蘇陀未味天尊六字則幽魂得甘美
之味今皆略云
或問太一天尊之義余曰禮記禮運曰禮本
於太一變而爲隂陽轉而爲四時家語曰太
一者元氣也是推造化之源也史記天官書

曰中宫天極星其一明者太一常居也以其
北極中一星不動故乃爲衆星之主也莊子
曰主之以太一亦至理也内觀經云太一帝
君在頭曰泥丸緫衆神也黄庭經云太一流
珠安崐崘乃造化朝元之義也度人經云太
一司命生神章云太一執符太一誦之以具
身神太一戒觀天童經云太一執我皆神之
稱也非天尊也如劉向太一之精是亦神也
楚辭東皇太一亦福神也淮南子云太微者
太一之庭紫宫者太一之居皆星主也數有

太一數謂數始於一而一原於太一故曰太
一数其神則五福十神太一星君即漢所祠
太一也雷有太一雷乃月孛也水之餘炁水
屬一神其名曰太一諸經諸法諸書太一二
字極多不暇盡議惟太一天尊太一兩字尤
爲微妙天者至也一者不二也苟悟至不二
之理能守其至不二之天則精神魂魄悉聚
而不散離種種邊非空非色寂然不動渾然
至眞還我本然天眞之一此一者非一之一
也乃我本然之天也以一其衆魂不一之妄

心隨心現化而曰太一天尊人之生也耳馳
於聲目馳於色念念之間以萬事分其天眞
之一故衆生死而爲長夜之魂悟萬化還其
天真之一故太一天尊能救幽魂之苦此救
苦經之所以曰我本在太無空洞中也老子
曰天得一以清地得一以寜神得一以靈莊
子曰子得一萬事畢幽魂苦爽得一而不受
度更生乎或曰道生一太一天尊母乃幾於
數乎曰緫萬於一不一於一而還我之天於
太極未兆眹之前無形無名非同非異故曰

太一至於是道亦泯矣況於数乎應化之眞
不得巳而有天尊之名向之所謂泥丸宫中
亦不得巳而隨衆生心現化爾太上説太一
救苦護身保命妙經云東方長樂世界有大
慈仁者太一救苦天尊化身如洹河沙物物
隨聲應其間老君奏元始曰此聖威徳變化
救生從何而有甚劫修行惟願應機爲衆宣
説天尊曰此聖在天呼爲太一福神在世呼
爲大慈仁者在地獄呼爲洞淵帝君汝是吾
之炁吾是汝之根汝知吾知此是九陽之精

固是元始化身然元始者君亦尊呼之爲此
聖而重其說也太一位號曰肯華長樂界東
極妙嚴宫七寳芳騫林九色蓮花座萬眞環
拱侍百億瑞光中玉清靈寳尊應化玄元始
浩劫垂慈濟大千甘露門應化色身紫金瑞
相大聖大慈大悲大願尋聲赴感太一救苦
天尊及青玄上帝四字並是托境爲喻皆不
得巳立此徽美之稱也唯人人物物皆具是
一若人一念還一則十方衆生悉度故曰爾
時救苦天尊遍滿十方界然則太一天尊非

實居東方也東方乃天地之生炁托言東方
爲現化之境以溥生生之恩焉太一天尊即
道也是以難乎譬喻或問太一作太乙孰是
曰諸書未有用乙字者後人恐一流於数乃
易之以乙豈知乙之義與一之義大不侔當
以太一為正道藏諸鍊度經法固有主於元
始天尊者然太一天尊則爲濟拔幽㝠之主
也元始以一炁肇造化而生萬物之根太一
導萬物歛造化而還一炁之源元始天尊開
其始太一天尊歸其終論名雖殊論理則一

以玉皇言之太一天尊獨運慈悲之化玉皇
雙任生殺之權太一天尊之妙則在玉皇之
上其權則在玉皇之下以此不同
或問如何曰太極鍊度曰太極鍊度其始本
出於靈寳法以此法簡易原於太極葛仙公
之泒因曰太極祭錬猶曰靈寳鍊度南昌錬
度各因所出而名之靈寳鍊度有九鍊南昌
鍊度用五色紙書符較此則甚鄭仲亦有多
泒不可詳數或又謂太極鍊度者人人物物
皆具一太極一一幽魂一(一)亦具一太極降

本流末遂墮爲幽隂之鬼原始要終當還其
本然之天其受度生天之理如此故曰太極
錬度或义謂仙公以此本然太極之理度此
幽魂之鬼上帝嘉之因其德而升其號授以
太極左宫仙公之職曰太極左仙公是亦鍊
度之一說或又謂太極兩字有一叚作用其
説則謬
或問南極南昌南斗北斗之義曰南極者上
天度人不死之君主長生之神主火錬之帝
也南宫者南昌上宫上天主火鍊死魂成仙

之所也南斗者上天主幽明之魂而注長生
籍之星象也南極諸君即自己泥丸宫以下
宫中之神南昌上宫又曰朱陵火府即自己
絳宫也南斗守天盤而有定位北斗循地盤
而運中天北斗屬水生於北曰北斗其北斗
第四衡星正與南斗相對史記天官書謂之
衡殷南斗殷者平也尚書以殷仲春之義北
斗上屬於北極紫微垣南斗上屬於南極大
微垣兩極乃二斗之主也南昌上宫亦南極
垣中之一司南極南斗南昌却非一處然皆

上屬於南極或問白玉蟾曰甞疑鍊度是兩
件事不知是否答曰度人經云生身受度一
也又云死魂受鍊二也今觀朱陵景仙度命
籙文有曰南昌宫所攝二宫一曰上宫一曰
下宫上宫主受鍊司事下宫主受度司事生
身在下土故以下宫主之死魂升上天故以
上宫主之總而名之曰朱陵火府亦曰南昌
受鍊司其印文只用人間疊篆方一寸三分
玉蟾之説頗當凡道家所用尺寸皆用天垣
玉尺乃自手中指中節文爲一寸男女右

取之
或問東嶽受生之說曰度人經生神章諸經
有受鍊更生之説有度品南宫之説古亦未
聞有送之東嶽受生之說況巳得水火鍊度
之妙而又受三皈九戒之法理合生天豈可
使之徃東嶽隨品受生實不可違太上永度
三途五苦八難超淩三界逍遥上清之初心
也南昌屬天府東嶽是地司巳經天府寜復
降於地司今當以髙者立心度之生天爲上
不當度之往東嶽受生旣祭鍊後火鈴烜赫

如日俓上泥丸透岀頂門衆魂隨火鈴光而
上此乃度之生天法豈不勝於往東嶽也寳
籙素云生天寳籙初無東嶽二字使其寳籙
度之生天送魂却往東嶽豈不大相背馳如
董君寳籙有下地府受生案之語何其反生
天二字或謂幽魂多有業重者豈容盡生天
耶子曰旣開太上濟拔之門當體太上慈悲
之心但盡我一誠度之生天茍未然亦得沾
恩而減罪也
或問有劒訣畫界以衞自身意恐鬼炁相干

故嚴為備如何曰譬如以恩及罪囚而罪囚
感之不暇寜有犯我之心親之則慰遠之則
愁此幽㝠望度之心也以至誠攝召其來以
慈悲撫慰其餐以五行炁完其魂魄以水火
鍊其精神尚忍犯於我乎特自生疑慮之心
惟恐自己精神不完耳如其不敬焉得無咎
或又以三光呪解鬼炁其愚不可及也
或問存想靈官將吏圍繞壇所然後祭鍊如
何曰徒爾多事
或問嬰兒乗蓮花之義曰黄庭經云心部之

宫蓮舍華人之心狀如蓮花嬰兒者神也蓮
花者心也生身有形則神托乎心以爲舍死
魂受度則嬰兒乗乎蓮花而上升開經偈云
不生亦不滅欲生因蓮花正此義或有想幽
魂乗火龍上升而去終不若蓮花也或謂多
焚救苦經生神章中篇㝠財㝠衣乃佳今俱
略去或欲焚化以解釋執滯者之幽魂亦隨
人意
或問如何先焚寶籙子曰旣是黙坐理當先
焚若是尋常法祭鍊則當焚之於後

或問解𡨚釋結之㫖曰興心發念是爲惡葉
則有𡨚讎之報對泯心忘物則爲道本普受
解釋之深恩我執彼亦執我忘彼亦忘兩邊
不著於物自然還于無爲之天𡨚結不待解
釋而自解釋
或問有用天醫院治病解穢所解穢監生所
監生至於召魂送魂則遣將吏攝召幽魂護
送幽魂生天者如何曰不明自巳眞造化乃
謂我法力微薄必假上天神明為之用可謂
狭劣之至殊不知我之五臓五行之炁相生

則彼之不待天醫而自醫我之一心清浮則
彼不待解穢而自解我之一念解脫則彼不
待監生而自受生我心廣大又無魔念亦何
必將吏攝召護送之只看行持者力量見識
爾如大齋醮中繁文頗多亦不過以外像而
表内事使造化果在於上天則上天自濟拔
之又何必遺此法於下土直待世人爲之祭
錬而幽㝠始得濟拔此人之所以中立乎兩
間而濟天地不及之功也天地之大我之所
維萬物之衆我之所持更以此十六字再三

深思之
或問鍊度法如何出於靈寳法中靈寳者法
之祖諸家註度人經釋靈寳二字皆未善天
靈者性也寳者命也靈而不寳則不足以夀
無窮之命寳而不靈則不足悟本來之性離
而曰性命合而曰靈寳一切衆生不離性命
以此非靈寳不可以度人非靈寳不可以生
神故靈寳法爲諸法之祖今所稱靈寳法其
神光大定之㫖亦假存想未造厥藴靈寳宗
師亦多宗泒若能養命悟性然後鍊度幽㝠

尤爲竒特
或問更誦生神章如何生神章深益於亡者
若是朗誦則成徒然只念九章不必念經序
須是依本經序謂長齋不關人事諸塵漏盡
夷心黙念乃能生亡者之神
或問搯訣者何也曰訣者竅也黄庭經云子
爲人關把盛衰則手能握一身之造化搯子
則腎水之神盛搯午則心火之神盛一一有
說不可盡究今想太一天尊多搯卯文謂卯
屬東方為太一天尊極謬卯文應肝臟豈得

爲太一天尊也()
我之祭錬専主於深靜之域開自己泰定之
天以我眞造化而造化乎不通造化之幽㝠
也盡不在於一切𤨏屑非空以一食祭之是
以我之眞誠實意盡傾倒於幽魂之前而爲
供養如大賢君子對越君父凡一字一話皆
傾瀝肝膽之辭盡忠盡孝俯仰無一毫愧怍
始為得之
自欲追薦師長只當宻奏慈尊普度幽魂以
此功徳上資𡨕福可也蓋於師父給籙說戒

於理有礙或他有所疑當以理釋之當以正
行之
祭鍊時闢一靜室置一淨几小小一盂飯一
小盂水又一盂水作沐浴池焚丹陽符投之
於水并一炷香外像以香爐爲火以水盂為
水及先焚寳籙外更無他物不要燈燭方靜
打坐一更許乃行持作用純是以我一團精
神祭鍊幽𡨕豈獨鬼神得濟我之精神亦豁
然清爽大率法貴簡徑則易行持心貴專一
則易感應定中境界與天上神明地下幽𡨕

混而爲一無不通徹黄庭經云黄庭玉女告
子情苟能深坐神光深定之中上朝太一慈
尊之際有所未至神明當盡告子矣有志於
道者當終身宻宻行之又決當終身永劫而
行之
祭鍊時最忌性急謾爾作用一過為塞責非
獨我之精神散亂而鬼神只得食一看不得
食下咽空負其一來不飽所欲愁怨而去又
焉得生天乎故正當鬼神飲食鍊度之時須
當和緩憐憫俯慰幽魂饜飫良久乃善亦不

可以我爲生人以鬼神爲鬼界若生分别心
彼此心執著心則鬼神不得利益可不戒之
靜坐則耳目俱清身心俱忘神炁俱爽内外
俱空泯於深定湛然至一是先全我太一之
天而後度幽魂悉還其太一之天亦同太一
之義也一之爲妙非靜莫悟老子曰歸根曰
靜是謂復命寂靜則神炁泠泠然而清神光
烱烱然而明攝幽魂俱入光明之域無地不
燭何罪不消喧動則神炁懵懵然而昏神光
黯黯然而晦與幽魂同沉於㝠滯之場我神

不清何益於鬼道藏中云凡修錬時須沐浴
清齋潔淨衣服漱蕩口腹令内外清虚口無
餘味腹無餘葷眼無餘穢體無餘塵淡泊清
虚惟道爲身此道家諄諄誨人之要言若不
如是行祭鍊則不知祭鍊之所以爲祭鍊也
北斗經云太玄之一守其眞形非至靜至專
何以守之靜之爲樂其妙難言洞十方界湛
然清淨空玄微妙與道㝠一雖於深玄中決
不可隨一切法一切境一切想向外馳走常
宻宻以心潜於心乃靈寳法神光大定之妙

也幽魂入此境而享祭受鍊豈不異於享尋
常之祭鍊外而備飯與水嚴於設像内以主
一存心妙於運神内外一致幽明一誠斯爲
得之不可别有一毫思想若思此一物則㝠
界現此一物毫髮一一隨心變現不可不謹
一切行法者專事乎存想以鬼神惟觀我心
中所思之形像而不覩世間見在之肉身皆
隨我心想而為境界故行法者盡用變神遣
將之法存想尤當專一或存想微差或念慮
略動或匆遽不情幽魂皆不獲食其食茍悟

不以意思意亦不求無思意而不復思是法
如是持二十字之妙至此想亦忘矣安得有
雜念耶非靜坐鍊神不足以語此祭鍊諸呪
中靈芝無根衆化之源一念升太清黙誦觀
太無會皈無二處隨心自合離如此等語極
妙五廚經全文尤妙不可作空言誦過凡太
上一切經一切呪皆説人身中至妙造化今
人盡作言語誦之惜哉靜坐所得與生天得
道經所説同㫖黙念者當潜心於深靜之天
如蚌飲月如蝉吸露如蛇入蟄如龍飬珠如

龜藏息如雞抱卯如蜣轉丸如蜂呪子綿綿
宻宻念而無念一心不動百脉歸源自然火
降水升炁定神清泰宇發光虚室生白上透
天界下破地獄空空洞洞光明無邊勤而無
間久而不替鬼神境界洞視徹聞見其飲食
得濟之情與夫受鍊更生之狀瞭然在吾心
目間此通㝠之法也心定則通㝠神全則濟
鬼始則微有所覩至則無所不見㝠間之事
皆可扣問特不可輕泄天機恐貽天譴其法
實靜坐所致若我靜定之天未純熟則定中

所現太一天尊聖像甚卑小皆髣髴而不眞
皆動摇而不定所現祭鍊之境亦狭隘亦汚
穢飲食亦淡薄而幽㝠亦未滿所願其得濟
亦淺若我靜定之天巳純熟則定中所現太
一天尊聖像甚髙大愈光明而極瑩愈尊嚴
而極慈所現祭鍊之境亦廣大亦清淨飲食
亦香潔而幽㝠甚滿所願其得濟亦深我有
一分靜定則有一分靈驗有二分靜定則有
二分靈驗三分四分至十分皆然只是以此
說宻驗我心中之道力深淺決不可執著此

意若定中歷歷見祭鍊竒特境界亦不可執
著歡喜祭鍊畢泯爲無物始合清淨虚無之
理此關尹子之所謂譬如兩目能見天地萬
物暫時回光一時不見苟悟此理定中復有
何物可執著歡喜哉
世人在道場中雖如法行持終不見㝠界事
終不能自信必曰知他鬼神來耶不來耶若
行坐鍊一一親覩鬼神境界見其解脫飲食
鍊度歡喜之狀決是了了無疑使其不悟視
之不可見聽之不可聞摶之不可得之㫖則

又著想鬼神境界非度脫之也或不信或褻
瀆或執著或歡喜皆爲大病必落於邪道魔
道敬之敬之若夫初學靜坐必苦於心不定
繁雜之念一時頓作切不得急欲定之若急
欲定反不得定惟寛寛慢慢任之自然靜定
譬如濁水待其清則自清急欲澄則難澄是
故定觀經以束心太急為戒或心不定或惡
境或别境出現當回心泯意多多宻念太一
救苦天尊聖號自然靜定或行黙朝上帝法
亦可

正祭錬之間萬象森然不可怠忽旣祭鍊之
後萬化寂然不可執著吁萬化紛紜悉從心
出正當祭鍊之時幽㝠境界只在我一念轉
移間竟以一點眞心反歸玄妙精誠之極鐵
石俱開安得鬼神不受利益度人經云人道
者心諒不由他可謂妙語心眞則物妙心偽
則物壞心正境亦正心變境亦變此感彼應
如影隨形我之火降水升則一切無邊幽魂
亦各各火降水升而造化鍊神我持一戒則
一切無邊幽魂亦各各持一戒而善心發現

我忠彼亦忠我孝彼亦孝我不殺彼亦不殺
四戒五戒至於九戒皆然九幽經説持九眞
妙戒者履鋒踐刃變爲蓮花標名金格列字
玉清大哉戒乎鬼神得食得水火錬度而不
得受戒者猶造塔而欠相輪終不成就故不
受戒決不昇遷鍊我之水火生彼之死滯即
我之德行悟彼之昏迷我之水火不升降則
死爽無更生之炁我之持戒或未然則幽魂
無受戒之師幽魂之境皆無定像即吾之心
化而爲境幽魂之身亦無實形隨吾之想化

而爲體吾之心大則法食遍虚空界吾之心
淨則幽魂變清淨身吾黙朝泥丸則千萬億
魂悉隨吾而生天吾徹悟大道則千萬億魂
悉因吾而證果吾之一心天地萬化之主吾
之一身祭鍊幽魂之主鬼神所視以爲法者
其可輕乎
人之飢者以食爲力貧者以財爲力辦世間
事以福為力獨天上天下千生萬劫㝠㝠之
中以徳行爲力三界鬼神見愈有德行者巍
巍煌煌身形愈大或發一善念其人即如仙

如眞如日如月鬼神見絶無德行者幽幽黯
黯身形愈小或發一惡念其人即如虎如蛇
如土如塵人不見之而鬼神見之活時在外
之身固未變其形而活時在内之心實巳變
其形矣可不懼哉不修徳行而欲濟衆生者
如以一髮之力欲引千鈞之石又如盲聾者
語人以五色五音終成謬誤又如貧窶之人
誓欲與人千金卒無有也自己之飢寒尚不
救又焉能與人以富貴哉無徳行而祭鍊者
類是三教皆以見道爲主徳行爲先道家不

得已而有法傳焉有十分徳行則一分之法
爲十分之用或無徳行雖欲以十分之法爲
一分之用亦不可得皆隨我德行髙下之分
数而爲種種道術髙下之分數也祭鍊亦然
老子關尹列莊皆以見道爲主次言德行初
未嘗及乎法今人行一切法堅謂我得某人
直下眞泒作用符呪頗異於人竟委徳行弄
法術殊不悟皇天無私惟徳是輔道尚不可
見道明白徳行無虧正不待法而爲用一話
恃而為道乃欲恃法而爲法誤矣古今神仙

一言天地自然感應果何法之有哉法者道
之查滓爲世間中下品人設豈不見宋景公
發一善言而熒惑退舍黄承事王自量徳行
可敬自然感動天地神明初未甞行法也太
上曰寜一日持戒爲道德之人而死不忍百
歲犯戒而生持戒者上補天官尸解升仙世
人雖為王公上至帝王脫有重罪無益鬼神
大抵學道學仙當持戒行如一團玉動靜語
黙皆合正理念念與道相應老子曰修道非
難奉戒難耳能以持戒而入道者天上天下

皆重之淫欲最爲敗壞徳行損耗精神之源
絶之爲上須養太和以實元炁乃可鍊陽神
而度隂魂則隂魂得所藉而生光明先當行
忠孝以動天地戒殺害以解𡨚讎先立其大
者使鬼神有所欽敬然後可以爲之師法全
在隂功德行示爲表率然後可以造化超其
精神非在區區宣讀之間而為祭鍊也儻或
不然謾設一盂之食而召之餐誦空言以從
事譬如父母之於子或養之而不教之反誤
其終身今日亦餐明日亦餐果何益其前程

哉祭鍊之説亦如是今人祭鍊幽魂只得飲
食縱行祭鍊實未嘗拜鍊度更生之恩行祭
錬者精神不全徳行未備又不得造化之妙
一次祭之一次來十次祭之十次至只是施
之飲食而不度之超升至有祭之不誠者深
誤其望愁哭於幽隂中彼不得超度者我無
道徳也他祭鍊法雖未盡善茍其至誠確乎
不可拔亦可以召近處数十遊魂歆享終不
能破地獄召有拘繫之罪魂僅得食以充一
時飽隨即飢渴仍留滯於幽隂間終不得超

化以無水火鍊度之妙莫得升南宫受更生
之恩或無火鈴透泥丸送之上升亦無生天
之理捨此法之外只曰祭鬼非曰鍊度所以
祭鍊必用水火鍊度
其祭鍊攝召鬼神有僅召十里内幽㝠者推
而廣之或数十里或百里或千里或萬里譬
如主一鄉者不能治一縣治一縣者不能治
一州治一州者不能治一道治一道者不能
治天下陽問以職守爲界限遷轉則地位愈
髙隂間以發心爲境界勇猛則道大彌深道

力淺者我雖召之而彼竟不可來道力深者
則無所不至無所不拔奇哉以彼心大狹劣
則終淪為餓鬼若我心不廣大則不能闡造
化廣大則十方俱攝平等則㝠陽不殊非普
大慈大悲無遮無礙之心者不足言大祭鍊
也唯功之髙者始可主行故曰髙功行祭鍊
者宜覽此留心焉則幽魂無滯迹矣子實有
望於後人發大道心者
凡欲行此祭鍊更不問受籙不受籙皆可行
或謂必有法職乃可行祭錬法則至謬論初

欲行持時具奏太一慈尊申太極葛仙公外
至於祭鍊則先一日只用牒本府城隍主者
傳誠逓奏轉達慈尊乞頒㫖下一切㝠司照
應不須更用奏申文狀今人或泥以爲必欲
處處㝠司皆當申牒甚不知太一天尊為拔
濟幽㝠之主奉勑頒行無不奉命何待叨叨
又況一念精專洞達十方速於風霆無不感
應如董君刋本又有攝召符又奏昊天北極
等處酆都三茅等處皆有申狀不亦多事他
法得師傳授又爲之奏申蓋有得所傳而未

嘗奏申者祭鍊法自奏自申皆可行予昔則
未嘗奏申也譬如今之設獄者不必白於官
但語守門者竟入極施諸罪囚皆無禁或用
功徳牒戒牒給付幽魂今皆不周當祭鍊之
時已亡之祖宗父母率皆先至已托化者則
不復來初行祭鍊七祖幽魂皆先受度而更
生是誠孝子慈孫薦度祖宗父母之大津梁
有志於道者可不力行之乎久行祭鋉自己
現世延夀獲福他日當爲南宫眞仙其功行
髙者又不止於此雖然斷斷不可恃祭錬以

爲功徳或生此心反獲罪戾今法作用誦呪
灑水宣寳籙等事一一並是黙坐靜定良久
作用行持先暗記得先後本末熟了方可入
定作用庶不勞更尋本看初行之時當有次
第務要精專似覺繁難久行之後不泥作用
自然純熟悉就條理今人只愛虚花不肯務
作實行必集衆為之舉和法事從事聲音始
爲功徳誠大可惜胡爲不理會内事不喜齋
法惟逐科儀流弊徒以美觀悅人竟忘其本
愈趨愈下人反喜之吾今純以内事的當用

功處盡命傾心化人無華艶以恱世必棄予
説而不行後世豈無揚子雲耶若論太齋醮
雖有科目之不同其實則敷演而為之然作
用工夫恐不如是精宻微妙也
昔有人一生専行祭鍊頗有感應更不肯行
别法治鬼神或勸之其人云不可教我發殺
心壞鬼神損我一片慈悲祭錬心其言頗妙
鬼神可憐有慈悲心者尚不忍見之況治之
乎行法者畢竟與鬼神作對若作對必有惡
心天地之大德曰生上帝好生之本心也使

其能全精全神於一己有大徳大功於萬物
儻發一語儘足以化鬼神召晴雨何待行持
諸法哉正如至治之世以道化人未甞以法
治人也終身獨行祭鍊者生生之意溥於無
窮既無殺心孰能間之一心旣深萬類悉度
天地鬼神其與我化而為一矣若能持此大
慈悲心加之以行我祭鍊内法可謂上品祭
鍊也
戴君祭鍊附録云元始懸一寳珠大如黍米
十方聖衆從珠口入維摩居士香積廚中一

盂淨飯佛天菩薩皆得飽滿知此可以悟祭
鬼變食之説一念可以攝衆魂一粒可以飽
衆欲不過善推其所爲而巳逹人大觀烏可
自狹寳籙之数槩言若干非謂若干之籙可
度若干之魂一念廣大則太上恩光無徃不
燭三塗六道皆可超度亦猶赦恩所及州縣
罪囚例皆踈釋非曰一人有一赦也苟執方
拘隅而不明通變之宜恐上下四方之宇往
古來今之宙滯而未化者不知其幾以籙計
之如之何其可盡一念廣大則吾仁有不可

勝窮之用建者不可以限量論之其説極有
理又云丹陽符本名黄炁陽精洞明靈符出
道藏上清部宙字函青紫要書金根衆經上
卷本爲修眞之士鍊形濯質後仙公以祭鬼
大道一炁混成初無散形今取藏本為正三
符印中九龍符命出青玄法太一慈尊主之
破地獄符拔幽魂符出神霄籙其符印本無
邊郭寳籙上南斗六星有念度人經諸君塗
者有念南斗星君諱呪塗者有虚第三星取
其火光照耀者然祭鍊本法不曽有呪塗之

說塗剔皆後代之師設爲是祕殊不知虚則
生實則死虚者離中之象其方應南其行應
火南斗以之當依本法六星皆虚不必拘泥
念呪塗剔衆魂入鍊畢則皆如嬰兒狀隨光
上升則皆踏蓮花而去龍虎刋潘法師本亦
議論未粹然皆非入泰定而祭鍊也余見閤
皂張君等刋本者六七如玉陽宫刋本則薩
眞人之泒玉陽寳誥亦有數樣相傳旣遠殊
失祕㫖又有混元祭錬亦多樣又有飛鍊又
有炁鍊亦数様至於閉炁行鍊者最謬此内

鍊法乃是神鍊大勝於炁鍊清微法中有紫
陽祭鍊玉陽祭鍊等法其丹陽符變食呪水
火鍊度呪五行炁并諸符與正一諸本祭鍊
法絶不相同他本祭鍊法或名爲祭鬼錬度
經或名經法皆後人重其名稱耳至於扣訪
傳授本不知其幾一一不同莫不目之為葛
仙公鍊度法或有專主水火作用者或有不
用水火鍊度者或有不用寳籙者或有不用
丹陽符者或有專主給由子者或有專主琰
摩羅大將者琰摩羅者乃釋教閻羅王也其

説甚訛或有専主寳籙者或有專主黄炁陽
精或有專主日月作用者或有專主其他符
篆者或有專主太一天尊者或有專主南斗
者或有專主其他種種作用者或有只用斛
科者或有専主靈書中篇者或有專主九天
生神章者或有專主救苦經者更不使作用
者至有謂仙公不用别法只用丹陽符一道
爲鍊度者或有専主丹陽符前後用四五道
爲沐浴水鍊火錬變食等不使别作用者或
只用四十九椀燈斛者或有作用以臍為生

門者或有急束穀道爲閉地根鬼户者或有
用豁落斗者或有用遁甲八門移易其生門
死户者或有用慶雲開生門祥煙塞死户爲
作用者或有用生米爲祭者或有存想洞見
懸一寳珠去地五丈攝幽魂入其中受度者
或有於圓光中現亡者來舉家不問老幼盡
歷歷見亡者解鎖脫枷享祭受鍊上升而去
或有用青令符使齋主自得竒特報應者以
此眩俗為竒雖聳動觀聽亦非至論余所見
祭鍊黙鍊者亦数家及寳籙水火鍊度等法

甚多甚多不能盡記憶有一内鍊法不打坐
不入眞定境界但存鍊嬰兒化爲元始天尊
端坐絳宫中朗誦度人經謂之元始天尊親
行鍊度殊不知乃我之意識誦也非我元神
也非眞元始天尊親口誦經說法也如上諸
法皆非黙誦觀太無之妙也我祭鍊内法正
文昔月山髙君大發所傳此議畧乃集四方
之議論加之以考究採摭要緊處著爲此文
以指初學者之路若曰考辨異同則非一夫
筆舌所可盡述

雖然千枝萬葉未易悉論當先論其根本所
在誠如柳公權筆鍊曰心正則筆正也昔唐
太宗以所藏良弓間於弓匠弓匠曰木心不
正則文理皆邪文理皆邪則發矢不直又聞
之大海外極際近瀉水直入地底處有一山
其山之形勢脉絡皆顛倒生此山産銅若鑄
鏡則人照之面目及諸形像皆顛倒以其山
形隨海水直瀉入地底之勢而生故其銅亦
感山势顛倒之氣而生乃爾有到爪哇國者
曾見此鏡舊武當山觀中亦有此鏡無情之

弓尚如此無情之鏡尚如此況於有情之人
之鬼神乎行祭鍊者當以此二事爲鑒甞斷
之曰至誠之極天地臨之不問毫髪豈在物
焉昔有一倅車泊舟於村落無人之境二更
後忽聞千兵萬馬之聲竦然驚愕推蓬潜視
之則月白風清間然無迹問之衆皆不聞正
抱疑而坐又聞空中逺逺喝云翊聖巳過玉
皇將至其辭甚明朗須臾天樂縹緲迭奏而
去臆度此地必有設大齋醮者感格所致翌
日徃詢之登岸半里始有一家乃一老子再

三詢之謂此地素無上户亦無齋醮者又問
此地有秀才否答曰東去一里路有一教學
先生乃迤邐前行尋見草屋入其籬門見一
香爐煙猶未斷無数石子六六成列堆於地
及見其人即是教學先生所言如前其母出
相待即自入點茶及茶出侍立待茶畢母辤
入再坐却問石子何用答曰某三十年前老
母病篤無藥醫治見說惟有羅天大醮極有
感應一時許下即得痊可後欲償此願入城
徧問頗爲人笑忽得一人與某言羅天大醮

一千二百分動是數千貫足錢爲之秀才問
做甚麽聞之悒怏而歸益重憂慮頓發至誠
心願以一千二百箇石子代還大醮教導之
暇遶山遍尋石子先每日得三四枚後石子
極難得石子愈無尋之愈確一得石子凡三
四次洗置淨潔處六六爲堆雨雪之外日日
不廢千餘日始全其数只伏一爐香拜一千
二百拜還一千二百分羅天大醮昨夜拜数
方畢始悟玉皇翊聖按臨之事惟鑒石子之
醮而巳非鍳石子也鑒其孝母誠心也求石

子千餘日一片心果何如一誠之外奚用専
事拜章表法事醮儀耶然則法食不在器之
大小物之多寡全在我大發慈悲廣大濟度
幽㝠之心自然道力純熟廣大解脫而造玄
妙衆生解脫皆廣大清淨也昔司馬子微正
睡熟間天師聞其腦中童子誦經之聲泠泠
然司馬子微實未甞知之以其坐忘純熟自
己元神自然靈現祭錬之㫖當以二事爲法
則道化不在彼而在我矣昔有人問祭鍊之
㫖於宗師答曰終身一意辦大道願闡大慈

悲心救度衆生乃可行之其次非十年修己
持戒積精鍊神則不可行祭錬其言㫖哉實
以祭鋉爲重事也若曰天上天下玉京蕭臺
酆都泉曲等處皆是因事以表名寓言而示
法大而天地小而此身一也非别有外物也
太上只欲使人人以彼之天地造化歸我之
性命形神融貫三才而一之以反乎至道也
或泥於其所著於其見則失其本眞吾知太
上決不首肯雖一切天地造化斷斷不離我
一身之中然或一意執我之身實爲天地造

化則又差甚列子云誠然天地萬物不相離
也認而有之皆惑也其言極妙然其通天地
之妙者直見一心之小能攝天地之大攝之
義大矣哉列莊書曰汝身非汝有天地之委
形也生非汝有天地之委和也性命非汝有
天地之委順也下士執於外中士執於内上
士俱忘其内外惟天其天而巳此老子外其
身而身存之㫖也老君又曰以虚爲身以無
爲心無身之身無心之心可以守神守神玄
通是謂道同若如是亦不辨其孰爲天地孰

爲造化孰爲水火孰為彼孰爲我自然與造
化泯而爲一非與造化泯而為一則無以度
之亦本無以度之乃所以度之也中庸曰聲
色之於化民末矣上天之載無聲無臭至矣
我於祭鍊亦如是說
鬼神之不得解脱者只一箇滯字執無而爲
有太上之可以濟度者只一箇化字旋有以
歸無當祭鍊時不可墮於有無二見之中亦
不可有分别内外彼此心盍知祭鍊者非大
無心不足以言大祭鍊也鬼神雖受我祭

以無心之心祭之鬼神雖受我鍊我以無心
之心錬之至於超度之我以無心之心超度
之實不知其有無亦實不知有度有不度此
化之大者也非小鍊度也使我有心爲之雖
祭之鍊之度之彼此終不化當與鬼神相忘
彼此我亦不知有我之身我亦不知有鬼神
之事但一心盡誠祭鍊去自然鬼神獲不言
之大利正猶天地日月雨露造化之恩其大
不可報者以其雖能生成萬物而竟莫知其
所以成就之者知之則人也非天也易曰乾

不言所利大矣哉至妙無迹也
然太上化人學道如教小兒之行須是逐一
步逐一歩漸漸教之若即令之大步闊行未
有不仆跌者以是初學行持之人與夫祭鍊
者必於我身内作用存想取炁等事以爲造
化若不如是則人必執於外反散我之神炁
亂我之意念化爲外物矣不假存鍊歸於自
己則不可及其反於無爲自然之前物我一
致天人一理焉知其他救苦經云念誦無休
息歸心不暫停惟其歸心不暫停自然天堂

享大福地獄無苦聲今人救度諸罪人而不
悟歸其念於自心吾不知其將何以救苦也
歸心或作歸神其義亦然關尹子曰有誦呪
者有事神者有墨字者有變指者皆可以役
神御氣變化萬物惟不誠之人難以自信而
易於信物故假此以為之茍知爲誠有不待
彼而然者關尹子之言深中道理良以世人
信符呪信外物信華飾却不信自己之天理
宜乎千差萬殊忘本逐末不肯回頭只一切
不著於物虚室自然生白即與天上天下通

為一體始合乎清淨自然夫初學道法之士
難於自信易於信物不可以進之以漸若不
借徑焉能歸家渡河須用筏到岸不須船此
語非獨有益於祭鍊也
古今諸法及祭鍊法本無髙下以人之根器
不同而自髙下之又不容不以次第論更進
一步或設飯水或不設飯水不書籙不作用
一味專主深坐久定但精心㝠㝠依次第黙
念祭鍊前後本文一遍欵曲容其飲食受鍊
受戒把籙生天一一造化皆隨心靈現自然

具有飲食水火鍊生天造化存焉不必更用
一切存想及吹呵等事若用之必動五臓至
深之處損我眞炁反爲滲漏之害更進一歩
的有持久大心徳行純精神足獨妙於眞定
者自悟大道虚無離種種邊視之不見聽之
不聞其中具有眞身太一天尊存焉斷斷不
可以世間音聲笑貌求之作有太一天尊之
見則謬作無太一天尊之見則又大謬惟當
力遊至深至玄之天以此一念盡發大誓願
大濟度衆生之心攝之還源勿視勿聽勿思

勿想離有離無去彼去此惟於太空洞無聲
無色之中微微緩緩深深㝠㝠以無意之意
宻宻曰願頒大赦十方極深地獄普召五道
幽䰟受自然沐浴甘露天饍法水水火鍊度
九眞妙戒寳籙生天只四十字祭錬巳畢蓋
於㝠㝠之中運此極微之忱無不一一充斥
盡應於十方之外一一造化一一境界有不
期然而自然者又何必泥於存想作用一切
境界以幻我自然靜定之天此法可謂一滴
眞金淵源至化徹上徹下眞心溥徧謂之太

一天尊之造化固不可謂之自己之造化亦
不可其實皆大道自然之運化也於我乎何
有哉決不可執著爲有亦不可執著為無亦
不可執著深定爲大竒特非抱大徳行之人
有至深至深之定力又非素發大眞誠願度
一切衆生之心者決不可荀簡示為文具爲
之或有毫髮之差一則反誤幽㝠二則反招
惡報必有超詣之士當識此法爲至妙自非
深有契悟於至道了了歷歷心下信得大無
疑夫豈易為之不必存上想下自然存上想

下也不必升上降下而自然升上降下也以
無爲而爲作用也以自然而為作用也存之
於目不若存之於心存之於心不若存之於
理存之於理不若存之於無所存孰知夫無
所存而存者其至矣乎過此巳徃欲以祭鍊
爲祭鍊竟不可得是眞祭鍊也若以我祭鍊
法合始終精麤而論之則先之未至於定也
必假注想以存心終之旣泯於定也須當忘
想以為心想者偽也定者亦偽也及其至也
純是眞心溥此至化豈有他哉但純是眞心

溥此至化八字却非世人尋常之所謂純是
眞心溥此至化也當深究之當深究之散之
於事則曰法泯之於天則曰道以法濟之也
小以道化之也大役於衆則遊乎紛華之場
人爲祭鍊也泯於一則歸于造化之根天然
祭鍊也寜不勝於人為祭鍊乎定觀經云定
心之上豁然無覆定心之下空然無基如是
則駸駸於大道之域耳目忘於聲色身忘於
物心亦忘於道竟於此處以無為自然而為
祭鍊大哉天然祭鍊也救苦經云自然有别

體本在空洞中空洞迹非迹徧體皆虚空則
何處不是救苦天尊此救苦天尊之所以救
苦也惟恐中下根之士不信之不悟之不能
脫去人為夙習而清浄之深留心於祭鍊者
於斯二者當擇焉有眞得道之士越格為之
又不在此論地位未到却不可輕心苟簡非
獨有誤於幽㝠自巳獲罪亦不小今淺深並
陳又在人自度見識力量而為之其庶幾乎
祭之非易也鍊之又非易也度之又更非易
也非有誠心者彼則不得祭也非有玄妙者

彼則不得鍊也非有了徹性命全備德行者
彼則不得度也有志於道者必更爲我反覆
深思之然太上無言其次有言道本無説也
昔皆不得巳而有説也於有説中故知此法
簡徑一切虚文毫髮悉去莫信人妄有増益
爲某處尚欠妙作用某處尚欠某呪語抑此
良法實逞私說以為賣法之地得此内鍊法
誠為善本今盡傾所傳所學繕録於前曰太
極祭鍊内法不敢隠昧毫髮一或欺天地誤
後人誤鬼神永失人身永沉地獄如不誤後

人不誤鬼神願他日此法流通當使一切衆
生皆獲超度此内錬法普度幽苦功徳無邊
非言可紀其間妙處難以意言非深定者不
足以至之如不永斷妻妾念者決不可入定
縱能入定斷斷落於魔道可畏可畏勿言不
說
或發道心於三元八節普受狀度有姓名亡
䰟欲設壇場威儀者自使有道心人攝行科
儀法事我則别闢一靜室竟不干渉一毫醮
事只獨自於靜室打坐愈久愈靜愈妙宻行

内鍊祭鍊一如上法則内有實效外可美觀
昔多有宗師建大黄籙亦如此行若必欲好
看者此法亦兩得之
或曰此祭鍊法脫去皮毛盡瀝肝膽若非堅
苦之士若無精極之忱恐未易臻此域但我
不當不大剖吾心而盡言也有欲行此祭鍊
法者當發重誓立大心超於今之所謂黄籙
大醮百千萬倍之上始可若作泛然尋常祭
鍊看則負我負我勿謂不費一錢豈可作大
功德若然者非吾祭錬法侣旣無血滴滴地

一片眞心焉足以知吾祭鍊内法之原㫖乎
然子實自喜予此法不勞乎衆而獨運造化
於深玄之中徹上徹下與天地同流竒哉予
邇年盟於靈臺誓於化人度衆生緬懷舊習
紬繹其説重複論之苦苦勸人而猶未信予
後世決不能急情於示化也或者謂我此文
須析門立論則觀者可以類求但其間前或
揚此事後或抑此意或交互錯綜言之始終
似有相及處殊不知分而論之其意短合而
觀之其意長若祈門立論則翻為死法

昔葛仙公於若耶山中精思靜處一旦感天
上鬰羅翹眞定光光妙音三眞人從空乗鳳
舉而下授仙公以法輪經且大讃歎開闡仙
公濟度幽眞之心今天台山桐柏觀側有法
輪觀正仙公祭鍊古迹觀有碑未之見以精
思靜處而深造自己眞定之光於其光中宣
自己之妙音獲見鬱羅翹之三師此正仙公
精思所得之妙古神仙以精思而得道者多
矣不獨漢天師劉根帛和伯山甫介象左慈
葛仙公呉筠也大洞經定觀經關尹子皆論

精思自古學道行法主醮咸務精思曰精其
思盡一心窮研至道以念入念凝神入神之
謂精思其入道之要歟昔葛稚川著族祖葛
玄傳所紀甚多却不載祭鍊感應事謂其後
八月十三日大風作失玄所在或又有天詔
作三月三日寅時上升皆與今祭鍊所載本
末事迹不同或云有大威鬼王稽首長跪謂
仙公度鬼八十萬數皆得受生三年之後位
證大仙後仙公上升留祭鬼經於沖虚靖壇
今竟莫考其文如仙公輟餐祭鬼之說後人

未至於仙公地位豈可便學仙公如此草率

仙公諱玄字孝先仙公乃上天官位作仙翁
非予幼嘗聞昔有神仙雪中至丐者家見丐
者凍欲僵死神仙憫之曰吾呵炁爲春俾汝
暖隨覺盈室藹如深春丐者顏紅如醉身暖
如春邇近林木忽開數花此神仙之為神仙
以神仙精神充盈與道㝠一故如是即仙公
以大造化之𦣱普爲祭鍊之大恩也後世不
論根本而悅枝葉非仙公之流葛仙公以祭
鍊而升仙予恨不化得舉世人皆爲葛仙公

而人不肯爲葛仙公惜哉後之學道者望以
仙公之心庶幾無負於我祭鍊内法焉此祭
鍊説在胷中久矣集而成祭鍊議略則庚午
歳也
從道家者學仙公鍊度從佛家者學阿難施
食一有肯心不必問其從釋從道也均之爲
濟度幽㝠也惟因其所好而入焉則其自信
也必篤其用心也必専庶可望其繼久始則
積功終則成道也予始於儒中於道終於釋
又著釋氏施食心法施食布施支説幾二萬

言惟好事者參錯詳觀之其於能始終深心
力行此祭錬内法者願護是人永無災難願
學神仙者速成神仙一一終當超之於至道
也獨恨予善行不逮於常人空言無補於衆
生若我説或謬願鬼神早滅此書勿誤後人
越六載所南鄭思肖書
心吾馬行之年二十一得子祭鍊内法併以
祭鍊議略授之乃盟之曰人身難得衆生可
憐心心相授燈燈相傳志吾之行盟吾之天
願天下四方一一盡化為仙公而登仙吾其

深有望於後之來者焉行之母忽厥守唯專
丙子九月二十一日正予三十六歳前辛丑
初度之辰也所南隠者書
沈之我年十八知好道頗願得我祭錬内法
且請其要遂出此以示之未有太極前有一
句子乃太一慈尊太極仙公之祖若解俯頭
仰面親見一回不妨於不祭鍊處蕩蕩流通
祭鍊去其或未然普請一看祭鍊注脚所南
隠者書
道之所以爲道者與天地萬物遊於不可致

詰之天蓋未嘗有離乎道者不以道利天下
者抑末矣道家祭鍊實濟幽㝠之捷徑或執
泥存想作用不終歸於清淨自然乃凡俗之
見解耳非所以為大祭鍊非我所南先生本
心也其始則以法參之其終則以道一之是
善於化人者也所南以儒而遊於釋老間識
見頗灑落議論有根據亦由乃翁菊山先生
素有以成就之故如是菊山先生諱起字叔
起淳祐道學君子辛卯中秋巖天商中一書
愚俯懷大劫之茫茫深念群生之幽幽昔爲

轉所轉不解轉無所轉是以誓行祭鍊也曩
得所南鄭先生祭鍊内法遂以議略求先生
一一親釋其詳先生乃俯首曲爲之增訂實
非先生本意也旣得其法始於飛神謁帝中
於鍊神度鬼終於返照還源森森乎茫茫乎
如遊於六合之外喜而告於先生而先生乃
曰子昔述祭錬書實不得已特爲初機姑誘
進道今汝之有妙可以爲妙者僞也想也術
也俱幻也非道也何足妙哉夫大道無爲無
所妙而爲妙奚假有爲而爲之今汝有爲也

非無爲也苟能𢷤耳目於視聽絶情想於升
沉破色空於有無超生死於去來何者爲道
何者爲法何者為術何者爲想我且無有況
於彼哉惟其上不見天下不見地内不見我
外不見物則所謂眞我者霈然廓然周流無
窮孰是孰非是雖天地鬼神莫能去之夫如
是曰儒而儒曰釋而釋曰道而道曰世間法
而世間法曰出世法而出世法何所徃而不
由之異而不異同而不同隨其所行莫知其
然而然奚獨祭鍊若此汝宜於無所可進處

而力進此道當裂破言語情識窠曰始可謂
之眞祭鍊也非世之所謂祭錬也衆生鬼神
受如是施竒哉愚雖不敏請事斯語願化同
志者相與行之斷斷不誤人不誤鬼神故誓
爲先生流行此書漙之於十方三世六趣四
生衆生世界若以法視祭鍊者奚足以語是
哉敢以親聞於先生者併書之門人沈之我
敬書時至元辛卯歳

太極祭鍊内法議略卷下(終)











