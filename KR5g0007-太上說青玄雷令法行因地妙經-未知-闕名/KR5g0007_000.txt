








太上說青玄雷令法行因地妙經
　仰啓青亥地雷令　長生正氣丙丁神
　冥心皈向欻然至　赤髮青面顯威靈
　金甲火袍晃耀日　應祈隨禱現眞形
　翊靈將軍號昭武　掌握風雷統領兵
　助法救民興善利　代天行化大慈悲
　集福消災驅疫癘　除邪輔正掃妖氛
　勝功妙果讚無窮　稽首皈依誠奉禮
爾時太上老君於天寳元年三月十五日在
太清境上太清宫中陞九炁雲華之座於是

諸大天帝十極至眞森羅星宿無鞅數衆縹
緲霞霄飄颻旌節乘飈飛輪祥光輝耀洞煥
十方鸞嘯鳳鳴仙樂和音浮空而至咸聽
太上宣揚妙道大衆欣然移首皈仰是時會
中有一眞人名曰妙行功超三界行滿諸天
越斑而出執簡奉禮長跪而言臣觀下方庚
辛内地蜀境之中災迍並起疫癘流行草木
交荒人民彫耗是故與諸衆生懷憂未已欲
仗慈光廣垂濟度
老君告妙行眞人曰善哉善哉汝當復位吾

爲宣說蓋因金天之炁值此數極致有隂陽
乖錯山川鬱結土地閉塞災癘橫流民物受
殃吾與分光下令清淨大衆咸悅讚歎未已
座下天師所部神人號嶽瀆令長跪上白
法主不勞慈力臣治五嶽内之泰岱地祇主
令温元帥代天行化助法救民統御雷兵可
弭彼難其妙行眞人出白天師曰不審此將
生何因地修何法行掌握兵機能摧災厄天
師告曰此將乃丙丁之精火帝之神於漢延
平元年三月三日化身降于平陽大儒之家

其聖母晝寢夢吞日光覺而有娠懷胎一十
三月於永初元年丁未之歲三月三日午時
誕于其室貌偉神清仙豐道骨左脇天符二
十四道兩手隱隱丙丁二字生而靈異長而
聰明不破天眞存思終始直心崇道積行救
人勝縁妙果克諧圓滿是以三官保舉五雷
考功奏于
上帝至永建六年歲次辛未上丁之辰午時
奉
玉帝勑差金甲神人繡衣使者捧領

昊天兵符給賜金環玉券雲簡天書詔充嶽
府統兵之職五嶽萬神之首出入朝奏無拘
天門受勑領職永鎮嶽庭立生容於殿左翌
日立化于彼其神應化統兵助法禁勦妖巫
馘魔斬怪度死濟生驅瘟蕩疫種種爲善廣
益兆民其功於世不可思議妙行眞人得聞
是說踊躍稱嘆是時眞人啓請
老君重告天師汝宜爲吾速遣此將澄清斯
境於是天師跪辭
太上遣使持符召至地祇温主令顯現身長

九尺赤髮青面金晴獠牙口若火盆紫巾前
結花袍束帶是躡吊墩皂靴手仗神鋒寳劍
跨追風黑駿統領
昊天兵馬雷兵嶽卒旌旗簇擁導引而來敬
禮慈容諦聽宣奉
太上教勑領命而行大逞神威號令左右徑
詣西蜀旬日之内平夷疫癘剪伐邪宗黄童
白叟婦人女子自小及大由邇至遠一境之
内咸得安業於是其神乃布罡立于兊位上
指震宫而激作呪曰

離宫之靈　火德之精　丙丁正炁　赫赫陽神
存形東嶽　統御帝兵　驅雷掣電　捲霧衝雲
救民疾苦　斬邪滅精　時災蕩盡　景福駢臻
百靈振伏　萬神咸欽　有召即應　聞召現形
城隍社令　永保清寧　吾奉勑命風火不停
是時元帥說是呪畢收兵率將回謝天師昨
奉教命仗慈法力掃蕩蜀瘟悉皆清淨祕傳
號令靈符五嶽總印于世名曰青玄地雷誓
願翊衛執法眞士治病驅瘟剪邪皈正奉辭
而退於是天師稱讚上朝

老君言是功德流傳於世普濟群生此經在
處當令神明擁護禍亂不萌上士遵而行之
可以宣揚正教益振眞風社稷清寧人民道
泰或遇瘟㾮疾疫旱澇相仍鳥鼠送妖蛇蟲
嫁孽皈命斯經咸得災衰永釋禍難潜消或
遇刀兵生産之厄或遭水火盜寇之災或魔
鬼侵凌或邪巫魘禱若能焚香諷誦志心祈
禱此經即得神威應時下降自然門户興隆
生民安泰若能稽顙此經功德不可思議
天尊說是經畢諸天仙衆稱揚讚歎皆大歡

喜信受奉行



太上說青玄雷令法行因地妙經
















