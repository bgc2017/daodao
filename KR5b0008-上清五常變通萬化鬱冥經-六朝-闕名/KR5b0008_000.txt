








上清五常變通萬化鬱㝠經人八
太上大道君曰空常者天地之魂魄隂陽之
威明空者九天之魂精常者九地之魄靈其
二炁則結成帝尊之大神以威輔弼之煥明
空常則以輔弼爲瞻視役運天光察觀萬方
總録天宿廻化五常召運攝㑹促機轉輪天
休地泰則空常隱蔵天否地激則空常煥明
吉凶報應立告不祥變化萬氣改易隂陽四
時代謝莫不由焉故二星尊貴隱伏華晨皆
空常之妙趣難可屢瞻也得見二星延壽無

窮存修其道飛昇華堂上眞祕言此之謂也
上相青童君敢請問空常之道靈音妙貴豈
可聞乎太上大道君曰空常者天地之至名
而謂之無名混而爲一是爲有名但九天祕
其靈音不行於經文旣運輔弼爲視聽倚光
景以通眞帝尊禀之以致治學者御之以致
仙使有心者求之於無測因復名之爲有名
有名而不傳於莾莾之徒莫能測焉好尚者
而不獲其眞也如此豈復爲勸學之宗者哉
然九天有命唯宿有玄圖玉字方諸刻簡來

生合眞之人得参隱名君當總掌羣方試校
萬仙理定幽微拯救兆民不得冒禁相告子
當祕焉於是君便登雲景之上丹靈朱房清
齋三月裂帛告靈金羊銀鴈禮天受眞道君
告曰九天有禁依格萬劫一傳令運度交周
氣反上清道應行於今一依玄科七百年中
有其人聽三傳自無其挺封還九天或付名
山九洞之室輕泄漏慢責及七祖摙汲溟波
以灌四瀆擔負諸山以塡河海此禍福報應
無一差失也子明審此言慎而行焉

凡欲歩空常飛綱以逃形變景飛行玉清當
以一月七過行之八節六丁日亦行其道至
其日入室燒香左右敷置圖席南向叩齒二
十四通閉目思五星煥明五方良乆來下入
已身五蔵之中金星入肺宫土星入脾宫火
星入心宫木星入肝宫水星入腎宫五星光
明洞照五蔵覺體熏熱便思五星皇夫人及
二十五㸃空常晨君姓諱衣服各在其方都
畢而微祝曰
金木水火土總統四元玄精流映光照五門

中有五皇夫人靈君二十五㸃空常天尊變
化形影千合萬分降入五蔵結成玉仙錬我
七魄育我三魂舉形上昇飛入斗門遨戲上
都五星齊羣今日玄慶請如所陳(畢)
引星光炁二十五咽止便起登綱也并足
上太白星上閉氣七息向西而微祝曰
西方七門白氣飛光上有皓帝少隂明皇
諱金上精衣服羽裳艶精流映煥明金宫
號曰五㸃空常之宗帶符建節召隂攝陽
變化水火七十四方使我飛歩隱景入空

駕乗白輿遨翔雲房天地長年永享無窮
畢仰咽七氣止次行十二歩并足上鎭星
上閉氣十二息向西南仰天而微祝曰
中皇四氣總監八靈玉臺紫房神㸃化生
内有元皇五帝隱名號曰歩常安鎭黄庭
衣帶飛雲首建華精執籍持符煥落火鈴
使我飛歩告我神名下降脾府鎭神安精
上天入雲蔵影逃形變化萬物遨遊玉清
得與皇君俱保太明(畢)
引星光氣十二咽止次行三歩并足上熒

惑星之上閉氣三息南向而微祝曰
三門洞曜丹光流精玄氣鬱勃煥照南㝠
上有赤皇五帝明靈諱遊光曜衣錦文精
首建寳冠腰佩玉鈴出入朱宫紫房絳城
保録我命南宫記生使我飛歩變氣蔵形
日吉行道普天肅清心神結眞五魂洞明
齊光三氣合景火星(畢)
引星光氣三咽止次行九歩并足上歳星
上閉氣九息東向而微祝曰
東方九氣青天玉門中有青晨玄上之君

流青鬱勃是爲天魂諱太明煥天地髙尊
身衣鳯衣斑文虎裙化生五㸃變景九端
頭建青精横天玉冠金符羽節流鈴紛紛
手執隱書飛行羽文總我命録保我肝門
外映内曜肝府結仙迎我髙登上朝帝晨
(畢)引星光氣九咽止次行五歩并足上辰星上
閉氣五息北向而微祝曰
五氣北玄玄門洞靈北晨流映魁上玉清
中有太皇五常尊名諱隂元然衣服玄清
首建玉冠腰帶流鈴金章玉節翠珮煥明

徘徊華晨傍觀八㝠廻津下降入我腎庭
保録五神藏府鮮榮内外充溢變景化形
骨飛肉昇上造玉清(畢)
仰引星光氣五咽止歩五星畢從水星下從金
星上七歩又登空常紀也第一并足上第一九
常上祝曰
地九常君變景幽㝠爲我隱歩以逃我形
次上第二育常上祝曰
育常靈君形無常服爲我變化身爲草木
次上第三卯常上祝曰

卯常尊神能沈能昇爲我化景變成丘陵
次上第四流常上祝曰
流常皇君形無恒身爲我吐噏興氣起煙
次上第五行常上祝曰
行常大君威伏萬鬼變化我形起煙成火
歩五常畢還金星上閉氣五息而祝曰
飛空太幽化景五常北入五氣南制三陽
金符命靈太帝扶將六戊逃已保度洞郷
太白護肺金鎭胃腸内充外溢形魂俱翔
千變萬化適意所迎得與玉皇同遊上京

(畢)引氣七咽止次從金星十二歩登土星并足
上第一上常上祝曰
上常翔翔變化億千爲我藏景昇入九天
次上第二天常上祝曰
天常流炎起煙成壘爲我逃形帶神入火
次上第三名常上祝曰
名常北玄以水爲身隱我河海灌我成眞
次上第四三常上祝曰
三常變威光制八庭爲我致仙却災攘兵
次上第五辰常上祝曰

辰常萬化體無常形爲我致仙逃死入生
歩五常畢還土星上閉氣十二息叩齒十二通
而祝曰
元常五黄中皇大神變化七金威伏三辰
逃身分形上天入雲總呼五靈衞我脾門
使我藏府早化成仙飛玄入空水火萬原
在意所欲上昇無間得與皇妃結友齊羣
(畢)引氣十二咽止次從土星三歩登火星并足
上第一空常上祝曰
空常至靈輔弼上眞入我絳宫總攝萬仙

次上第二河常上祝曰
河常逃伏隱遁八㝠水火變化使我仙成
次上第三元常上祝曰
元常變化草木蔽身使我形影同合道眞
次上第四古常上祝曰
古常天𩀱出入無間身生羽翮飛昇上天
次上第五巳常上祝曰
巳常南離建九自覆變化成形立成鳴獸
歩五常畢還火星上閉氣三息叩齒三通而祝
曰

流炎丹靈三門電庭五常變通萬化鬱㝠
攝命土皇威制北精上元保録固我長生
今日歩空乗虚入星熒惑輔心我道洞明
千分萬合所向立成魂導魄鍊羽服時生
得與五星𢹂輿玉清(畢)
引氣三咽止次從火星九歩取木星併足登九
常上祝曰
九常青皇天地魂根使我變化逃景隱山
次上世常上祝曰
世常天靈總度萬仙使我歩空合景成神

次上明常上祝日
明帝昭昭光曜八眥使我變形逃水成地
次上五常上祝曰
五常威化制御五土使我化形立住成虎
次上法常上祝曰
法常彰木位總神仙使我分景化身爲千
歩五常畢還木星上閉氣九息叩齒九通而祝
曰
少陽九門徘徊青天中有五當變化億千
呼隂召陽制御金神東華命節坐應自然

歩空躡虚筞駕青烟上降碧靈下鎭肝門
道明九合立致飛仙得與青皇同眞木晨
(畢)引氣九咽止次從木星五歩取水星併足登
隂常上祝曰
隂常北玄萬化之宗使我住此立成神龍
次上黄常上祝曰
黄常靈隂化爲玉女使我分形立爲百已
次上定常上祝曰
定常總元變化鬱勃使我分形以成萬物
次上飛常上祝曰

飛常入空上下百韻化形六畜使人不見
次上六常上祝曰
六常綱紐制鬼御神廻轉天地當之殺人
歩五常畢還水星上閉氣五息叩齒五通
祝曰
北玄五氣五門開張中星黑皇號曰五常
變化幽㝠出隂入陽召命三晨制御土宫
使我飛歩逃景太空在所適向分形百方
上造鉤陳昇身玉京體生竒毛腎府納芳
今日行道神仙之宗得天上願享祚無窮

(畢)引氣五咽止如此歩二十五㸃常都竟
便下從門叩齒三十六通向綱而歌三洞
飛歩章九歩登陽明星也併足上陽明星
上東向祝曰
太上宫中變隱遁元内妃大神太一上尊
總領命籍爲我致言藏形逃己上昇帝軒
次上隂精星上東北向祝曰
中元宫中保胎化形内嬪太眞髙上玄靈
斬胞解結錬胎固精變化萬方使我長生
次上弼星上向眞人星祝曰

眞元宫中六遁七隱上元玄母育我胎産
遁化金室變成蒼輦使我飛空長年無限
次上玄㝠星上向北祝曰
紐幽宫中匿景藏光中元内妃神仙大宗
度我六戊出我八方逃跡飛歩上超帝房
次上丹元星上西向祝曰
綱神宫中變體易景斗中大女玄化無像
度我元斗書名帝牓飛空筞虚騰身浮影
次上北極星上東北向祝曰
紀明宫中隱跡散衆斗中中女靈化上宫

落我玄籍度名諸方分身成千反容嬰童
次上天關星上向西北祝曰
關會宫中分景萬形斗中少女玄上大靈
隨斗運機總輪萬生使我飛空變化太㝠
次上輔星上向天門叩齒九通祝曰
帝席上宫右皇夫人上對帝君齊景合眞
號曰妙常變化九天運導日月聚氣成烟
廻轉水火萬恠潜身是時元吉玄慶敷陳
使我飛歩乗常入眞九晨流落享福萬千
形齊天光徳同三便(畢)

仰咽氣二十四過止次上弼星上向地戸叩齒
九通祝曰
上尊上宫夫人右皇帝尊同符合靈華房
天魂地魄號曰上空變化九氣萬眞祖宗
廻金轉石與天齊功化消山河呼雲召龍
萬恠立滅分景億通飛歩躡虚流煥四衝
藏身魁席覆衣天光長靈天地享慶洋洋
請如所願受福永終(畢)
仰咽三十六過止如此皆一過行之不徃反也
空常之道畢於此矣

太上歩空常之道毎至其日清齋燒香别
室獨處不交人事宻而行之安心定意存
想神眞星㸃羅列並使歴然徐而歩綱五
年之中帝尊皇妃無不下降元皇五星無
不垂映洞明形内變化萬神也行之七年
分形萬景隱迹九空十四年飛行太虚上
昇斗晨若覊逼世務運會得經未獲修歩
但毎至其日燒香執經北向朝星存念神
眞乞丐神仙如此便禳萬災辟却凶患神
朗體清還年反顔如此十四年延壽七百

年穢慢漏泄殃滅一門罰及七祖罪福愆
對其効甚明
從此入七歩登金星上一祝
從金星十二歩登土星上又一祝
從土星三歩登火星上又一祝
從火星九歩登木星上又一祝
從木星五歩登水星上又一祝
如此五星畢通一祝又從金星起如初徃
反十五過但歩不祝其道(畢)








歩五星畢又從外入七歩登地戸九常以次行
五常畢
還金星上一祝十二歩登上常以次行五常畢
還土星上一祝三歩登空常以次行五常畢
還火星上一祝九歩登九常以次行五常畢

還木星上一祝五歩登隂常以次行五常畢
還水星上一祝
天樞星元斗宫中魁精玄上眞皇夫人姓明
通諱甖育眞名頭作飛雲華穨之髻
衣紫黄青三色之帔
天璇星玄魁宫中靈精上玄皇夫人姓玄鏡
諱鬱勃光眞名頭作飛雲華穨之髻
衣飛錦羅裙鳯文錦帔
天璣星上精宫中靈妃元皇夫人姓常明諱
化雲眞名頭建晨嬰寳冠衣飛雲明

光錦䙱
天權星綱極宫中上靈神妃華皇夫人姓開
生諱運明眞名頭建七稱玉冠衣緋
羅鳯文之䙱
玉衡星靈開宫中北上金蓋中皇夫人姓元

方諱神武眞名頭建紫晨飛華之冠
衣九色之䙱
闓陽星北極宫中安上晨華元皇夫人姓玉
元諱根華眞名頭建玉晨進賢冠衣
飛青羽䙱

瑶光星運天宫中玉華靈皇夫人姓度元諱
終會眞名頭建飛華頽雲之髻衣七
色夜光雲錦之裙九色錦帔
洞明星空眞宫中帝大明常皇夫人姓幽昇
諱元韻眞名頭作飛雲華頽之髻衣
飛羅之䙱
隱元星常寳宫中空玄變靈上皇夫人姓㝠
通諱萬光眞名頭建飛天七稱玉冠
衣青文錦䙱
右九星之魂精皇夫人之至名變化之威

神知者不死修之飛仙也記而勉之
輔星帝席宫紫氣玉樓帝尊九晨君姓精常
諱無麤字玄解子眞名頭建飛精玉
冠衣九色鳯衣
弼星上尊宫玉樓紫館帝尊元晨君姓幽空
諱空無先字隱元覺眞名頭建飛天
玉冠衣天龍衣
此二星則天地魂魄之威神輔星曰常主
天弼星曰空主地皆廻天宿轉五嶽變化
億萬知者延年無極修之立致藏隱二十五

㸃常則以此二神之支輔靈尊之八號也
陽明星太上宫青城玉樓九晨君姓上雲諱
法甖容字董洞陽眞名頭建九晨玉
冠衣青飛裳
隂精星中元宫五色玉樓北上晨君姓育甖

諱玄上瓫字昌陽文眞名頭建玄精
玉冠衣玄羽飛裳
眞人星眞元宫黄臺王樓主仙華晨君姓歸
㻂諱妙音光字通度元眞名頭建飛

晨寳冠衣青羽飛裳

玄㝠星紐幽宫朱臺玉樓玄飛蓋晨君姓㝠
樞諱定宣覺字法開度眞名頭建二
晨寳冠衣丹錦飛裳
丹元星綱神官素臺玉樓金剛魁七晨君姓
上開諱㝠通光字朱煥元眞名頭建
七寳飛天冠衣白錦飛裳
北極星紀明宫玄臺玉樓北晨飛華君姓明
靈諱長明化字淵洞源眞名頭建飛
精華冠衣紫錦飛裳
天關星關會宫九層玉樓總靈九元北蓋晨

君姓玄樞諱轉天光字會天終眞名
頭建九元寳冠衣九色錦裳
右七星皆九精帝晨九天之威神治七星
之宫館廻轉天光召促劫運變化萬物混
合天地知其内名延壽七千年修行十四
年白日登晨也

太上宫中帝君變隱遁元内妃姓延明諱太
一法坦字幸正扶眞名衣黄錦帔丹
青飛裙頽雲䯻

中元宫中帝君保胎化形内嬪姓開關諱太

一三瓫字羅朱嬰眞名衣青錦帔緑
羽飛裙頽雲髻
眞元宫中帝君六道七隱上元毋姓溟濛諱
太一靈夷字冲𩀱兆眞名衣青錦帔
繡羽華裙頽雲髻
紐幽宫中帝君匿景藏光中元内妃姓開耀
諱太一七烈字横單磐眞名衣紫錦
帔黄華羽裙頽雲髻
綱神宫中帝君變體易景斗中大女姓玄路
諱太一鬱書字疇立蘭眞名衣朱錦

帔紫青飛裙頽雲髻
紀明宫中帝君隱跡散衆斗中中女姓蜚廉
諱太一氣精字抱定陵眞名衣朱錦
帔青繡飛裙頽雲髻
關會宫中帝君分景萬形斗中少女姓翁重
諱太一郁墨字天凡淑眞名衣丹錦
帔青華羽裙穨雲髻
帝席宫中帝君化日月水火斗中髙皇左夫
人姓常明諱太一石啓珠字落茂華眞名
衣紫錦帔繡羽丹裙穨雲髻

上尊宫中帝君化金石山河斗中髙皇右夫
人姓空黄諱太一愛條字育玄眞名
衣緑錦帔翠羽華裙穨雲髻
右帝君九晨斗宫中隱妃九隂之大神知
之者則九妃下降𢹂兆上昇斗宫之中位
爲玉清眞人七年能分景散形變化萬物
混合幽㝠飛行太虚上昇玉清
東方歳星陽元宫中眞皇帝君姓碧空諱澄
瀾字清凝眞名頭建青精玉冠衣青
羽飛衣

南方熒惑星洞陽宫中眞皇君姓煥空諱華
瓶字玄羅眞名頭建朱精玉冠衣絳
羽飛衣
西方太白星素明宫中眞皇君姓浩空諱寥
凌字振尋眞名頭建金精玉冠衣白
羽飛衣
北方辰星玄斗宫中眞皇君姓隂空諱玄華
字龍娥眞名頭建玄精玉冠衣玄羽
飛衣
中央鎭星上樞宫中眞皇君姓常空諱玄瑶

宇飛賢眞名頭建黄精玉冠衣黄羽
飛衣
右五星宫中五眞皇君隱名太上藏之紫
房九靈上宫不授始學之人得者皆宿有
玄圖刻簡來生九萬劫之前巳逆注眞名
應得其文也尅爲後聖之臣玉清眞人也
東方陽元宫中有眞皇帝君皇夫人姓開常
諱寳容字飛雲眞名衣青錦帔緑羽
飛裙穨雲髻
南方洞陽宫中有眞皇帝君皇夫人姓陽常

諱維停字散融眞名衣丹錦帔丹羽
飛裙頽雲髻
西方素明宫中有眞皇帝君皇夫人姓明常
諱飆英字靈恩眞名衣素錦帔紫羽
飛裙頽雲髻
北方玄斗宫中有眞皇帝君皇夫人姓淵常
諱肇咺字精原眞名衣玄錦帔翠羽
飛裙頽雲髻
中央上樞宫中有眞皇帝君皇夫人姓康常
諱藏暝字耽延眞名衣黄錦帔黄華

飛裙頽雲髻
右五星夫人内隂隱名太上藏之玄斗紫
蓋宫中此五夫人皆廻天轉地盈縮三光
變化山河改易五行移動萬物隱藏幽㝠
有知其道皆不復經履地戸魂過太山也
尅爲玉清之眞依科萬劫一出
修九晨五星之道當以八節及本命之日夜
半入室北向叩齒九通閉眼思九星光明煥
照北方又存五星洞明五方垂光洞映已身
覺身在赤光之内内外㝠然良久又思九星

五星帝君及皇君夫人九星内妃姓諱字衣
服各在其星宫並使分明須㬰衆神歘然合
變爲一小兒如始生之狀名曰無常童子字
曰變化神王手執九星五星纓絡一身帶日
銜月童子以日月星光以映薫兆身身在赤
光之内表裏洞徹則爲混合萬變之道仍仰
咽氣九過而祝曰
周天大神號曰帝皇廻轉九道精煥八方
洞天流曜發芒散光隱淪絶㝠廻合紫房
改化萬形結成靈童流降内外玉眞四衝

左命火鈴右激電光雲霧鬱勃華文騫揚
太一神化錦帔華裳銜日戴月身佩天章
飛廻五晨促轉斗綱適心縱巳在意所通
上天入㝠變化百方保養我身天地齊功
身生羽服飛昇帝官(畢)
仰咽氣九過止
洞思九眞五晨之道隱淪八㝠事極於此矣
金星五㸃第一㸃姓地常諱甖育字通勃眞
名(逃九元)
第二㸃姓育常諱煥通字幽元眞名(入五道)

第三㸃姓卯常諱金上字浩淳眞名(代六形)
第四㸃姓流常諱谷清字逃迹眞名(轉三關)
第五㸃姓行常諱浩逃字去斗眞名(服▲精)
右西方太白星之五常並建素梁寳冠衣
素錦飛衣手執金符玉節主七門變化
土星第一㸃姓上常諱黄光字元胤眞名(逃)
(皇元)
第二㸃姓天常諱▲電字卓度眞名(入木精)
第三㸃姓名常諱空朓字霞玄眞名(變水火)
第四㸃姓三常諱滕旻字靈變眞名(金上生)

第五㸃姓辰常諱内溢字益微眞名(黒來谷)
右中央鎭星五常之隱名並建黃梁寳冠
衣黄錦飛衣手執黄麾命魔之章主十二
門變化
火星第一㸃姓空常諱常陽字元無眞名(靈)
(通㝠)
第二㸃姓河常諱流精字七轉眞名(七神會)
第三㸃姓元常諱南皓字精極眞名(入流光)
第四㸃姓古常諱洞主字微生眞名(變三神)
第五㸃姓巳常諱季行字後化眞名(逃形迹)

右南方熒惑星五常並建朱梁寳冠衣朱
錦飛衣手執赤神君靈之章主三門變化
木星第一㸃姓九常諱青芒字上陽眞名(隱)
(眞身)
第二㸃姓世常諱蒼元字長命眞名(通九道)
第三㸃姓明常諱碧淵字洞生眞名(化青光)
第四㸃姓五常諱歸青字玉陽眞名(流電衡)
第五㸃姓法常諱縁臺字明曖眞名(萬眞會)
右東方𡻕星五常並建青梁寳冠衣青錦
飛衣手執青帝制魔之章主九門變化

水星第一㸃姓隂常諱玄通字子元眞名(北)
(上元)
第二㸃姓黄常諱曰空字冬㝠眞名(動天衆)
第三㸃姓定常諱隱陽字勃光眞名(輪大劫)
第四㸃姓飛常諱上元字藏光眞名(定萬神)
第五㸃姓六常諱終變字分圖眞名(入黒▲)
右北方辰星五常並建玄梁寳冠衣玄錦
飛衣手執北宫攝殺之麾主五門變化
修行空常變化之道常以八節及本命之日
正中入室南向叩齒十二通閉目思空常二

神及二十五㸃常之隱名衣服各在其方分
明羅列在星宫之中光明流煥玄映兆身良
久忽化爲鳯凰玄龜二獸從天中來下鳯凰
乗赤氣之光下兆頭上玄龜乗白氣之光下
兆兩脚下鳯凰從兆泥丸中入玄龜從兆命
門下入赤白二氣交絡兆一身覺已形化成
鳯凰立玄龜之上在赤白二氣之中便叩齒
二十五通咽氣二十五過而仰祝曰
天精地靈號曰空常北入五氣南制三陽
木生流火七氣折傷水灌九震中元不行

土王養金木氣伏藏金符命靈太帝扶迎
六戊逃巳隱影㝠郷太一護肺金鎭腎腸
上元輔心鍊仙肝官内鮮外榮玉眞四充
變化萬景混合二光靈鳯玄龜神獸來迎
洞虚入微形魂同翔千變萬化適意所行
東西南北莫不扶將長保天地享福無央
得與明皇同遊上京(畢)
引氣二咽止
此空常隱淪之道玄微理妙事極於此所謂
變化萬方身生水火廻合天地適意所求者

矣子得之者位加仙公北辰書名南宫記籍
五星下降萬神侍衛福德自然無求傍力修
之九年立致飛行上歩天宿遊宴玉清學無
此法便絶望於遐思無損神於寢夕矣上天
禁書輕泄漏慢罪及九祖父母己身卒亡長
閉鬼官
龍飛九道尺素隱訣
太上大道君以上皇元年二月一日甲子於
無量天吿盟傳度飛行羽經空常變化隱文
以付北極眞公時九天上帝高仙大聖並臨

盟場五帝束帶萬靈侍軒日月吐暉衆星列
精七元開關黃道不行天地停機三界肅清
絳霞隨廕紫雲四騫時和日慶八景敷陳道
君裂帛華晨之下授訣金口之中發言九天
遥唱命諱上帝稱欣天眞稽首魔王束形保
舉玄虚位登玉清命五老監試四司輔眞左
右侍仙分盟吿靈依俯仰之格北向祝曰
寒非登場上命九靈運度推移日月不停
是時吿晨赤心解形銜刀南宫噏丹寒庭
金羊銀鴈禮獻上清裂素分經吿盟干天

請如四極萬劫一傳有泄我言禍罰七玄
有愆我盟考滅爾形生死謝責長閉幽㝠
(畢)於是裂素度經口授祕言
天眞下降五帝衛靈九晨給以金晨玉童九
百人九皇給以玉華玉女七百人五皇又給
五帝玉女各五百人五老命駕四司仗幡紫
雲飛軿十二瓊輪前導鳳歌後從天鈞六師
啓路九龍翼轅以迎於眞公上登玉清北辰
上宫遨宴七元廻旋五宿歴步天關位登總
仙治於北極廣靈之官至開皇上年以文付

東華青童大君依格萬劫一傳龍飛尺素之
道出於九天上帝以載天地九晨五星空常
之名髙上寳祕靈音故爲盟文自非前生九
萬劫逆注玄簡録字上清應爲眞人者不得
盻其篇目參其隱音也得見此文生死成仙
能修其道則神光流映帝皇下降七年隱淪
變化百方出入幽㝠浮景九空十四年白日
登晨飛昇玉清有宗大經但朝禮神眞則致
長生延壽無窮千禍不千萬凶不當兵災殄
息觸向皆成出入則致九皇垂廕項映圓光

五帝營衛所向司迎尅得奉侍聖君於上清
宫此道與元始俱生九元虚皇以傳太上大
道君大道君以傳後聖金闕帝君及太帝君
太微天帝君北極眞公使付東華青童大君
依格萬劫一傳於後學得道之人傳度之法
受者依科齎信絳紋繒九十尺五色紋繒各
五十尺詣有經之師對齋百日或七十日或
七日於玄嶽立壇髙寂之地書文北向分盟
度訣以金羊五兩告五星銀鴈九兩告九晨
二物禮天受經奉師効心子時露於壇場之

上以絳紋之巾盛羊著東白紋之巾盛鴈著
西吿誓九天分盟各半口度祕名臨度之時
亦依上祝之法可謂寳道貴眞誓不泄漏之
盟若無盟輕傳師及弟子同考滅身七祖充
責萬劫不原上天之禁宜各審詳登盟之時
弟子執羊鴈北向九拜次五方各一拜西起
竟南還西伏東向置羊鴈於師左右師於中
央北向叩齒九通稱(某)嶽眞人(臣某甲)敢以
良時上吉三合喜辰謹登皇壇披形赤心清
齋歃丹列盟于天願髙上垂映顧盻賤臣北

帝所舉(某)嶽先生(某甲)先身垂福慶深來生
輪轉流祚九天不絶宿名玄簡運禀今日得
目披洞章口詠帝一貪羡神仙仰希靈契今
輒於(某)天之中授度羽章飛空之訣上告萬
帝至極元皇髙仙大聖無量道君願垂廻映
曲監盟靈以玉清上宫眞仙之氣輔侍(某)身
上告五帝五嶽萬靈河海大神共監盟文請
如所奏依格以傳




















尺素訣左半
當以白素二尺書此文令一半在一尺上兩
半合中央符受者以紫筆書諱朱筆書文及
符師度諱請玉童玉女侍衛受者身畢於中
央符裂分各半佩身男受取左女受取右以

丹錦爲囊盛文當心每不可冒生死之殗三
犯天宿奔潰五帝號泣魂精蕩散亡神失魄
不移年而䘮身九天上禁慎之則天靈玄映
神眞下降身生水火萬化自從也
太上白羽黒翮靈飛玉符
元始九天父母太眞丈人同宴景龍之輿從
桑林千眞萬騎飛仙巨虬御輪流電迅烟縱
體適運口歌靈篇逍遥玄丘之洞解憇清波
之隅遊盤紫虚之館息駕無𡻕之端是時天
元煥明五晨廻光三素流雲紫烟吐芳飛香

繞日馥散太無華光交煥三燭合明凝眞上
契咀嚼日根餐玄注虚披朗金章洞嘯九微
靈暢瓊軒妙思感於太寂内念啓於自然以
上皇元年三月三日
元始啓旦忽致玄靈垂駕白鸞之車黑翮之
鳳口銜素章飛行羽經登空步虚眞訣玉精
飛仙導烟羣神衛靈晻藹九霄之上煥赫玉
虚之庭來降於太眞玄丘傳授寳經是日太
眞丈人方退齋上清時太帝君紫微三素元
君天帝君太微天帝君髙上玉皇之賔咸同

降坐燌百和之香置五色神官浮號玉位列
于紫宫衆眞禮經旋行三周三素元君起立
西向發玄朗之音誦慶眞羽章以讃神經其
辭曰
藹沬太虚館靈風散竒香蕭蕭玄景上
微飈翼太陽素鸞迅飛鳳口銜神羽章
飜翮振九霄悲鳴煥玄梁妙訣乗空發
清治道未央羣眞並稱慶稽首禮玉皇
誦畢太帝君又起立北向誦曰
玄鳳迅雲翮白鸞欣躊躇飛香和芳花

流星耀雲衢巨虬控長轡飛仙互相扶
萬眞慶嘉吉欣鳳虚中遊元始本無跡
玄感自相求振羽不待駕飄飄乗烟浮
寳章綜玄綱五體御靈符稱慶禮福庭
旋香各三周
誦畢天帝君起立東向又誦曰
素羽斑玄翮乗浮落運廻流香溢十天
芳芝鬱太微靈章啓幽機羽經朗玄輝
至道本無𧷤持眞景白飛
於是誦畢太眞丈人身䢖法服冠極天無量

三寳玉冠衣無縫九色飛雲耀光羽章左佩
流鈴右帶七元正南向而伏太微天帝君起
命羽仙侍郎擎執金案承經北向長立以授
於太眞衆仙咸稱善太眞長立授經靣發金
光五體即生自然靈飛玉符登𢹂衆眞共登
白鸞之車駕黑翮之鳳以宴常陽東之豪林
碧水之境扶桑之墟九源之口西遊玄羽素
野之域濛汜之濱南造朱陵極炎之精南夏
之邑北到朔隂洞玄之館寒水之郷中盤十
絶黃氣陽精太玄玉京金臺玉室丹瓊之宫

遊朗十天八域洞清總領億眞無天不係無
幽不關無氣不統無仙不攝普御羣神自天
以下莫不範德於太眞仰宗於羽經也於是
帝君各浮玄宫經劫七千傳於太上大道君
焉






上靈飛玉符玄仙羽精自然之章佩之七年

乗空飛行上登七元修羽經飛步之道無此
符則不得乗虚昇玄也受者青錦九十尺盟
天登修之日書左手掌心即能握碧霞而飛
行書青繒九寸佩之左肘六甲十二神靈飛
玉女十二人侍左




下靈飛玉符元始羽精玄玉之章佩之七年

乗空飛行上登五星行飛歩昇玄之道無此
符則不得乗空而行也受者素錦六十尺盟
天登修之日書右手掌心則能握素霞而飛
行書白繒九寸佩之右肘六甲十二神靈飛
玉女十二人侍右




左靈飛玉符玄氣始生之精素羽之章佩之

九年乗空飛行上登五星行飛步昇玄之道
無此符則不得躡雲玄昇也受者丹錦八十
尺盟天登修之日書左足蹠心即能躡空飛
行書絳繒九寸佩之左肘六甲十二神靈飛
玉女十二人侍前




右靈飛玉符元氣之精昇玄羽章佩之九年

得乗飛雲行步玉清修飛歩之道無此符不
得躡於七元而昇虚也受者玄錦五十尺盟
天登修之日書右足蹠心即能步玄飛行書
皂繒九寸佩之右肘六甲十二神靈飛玉女
十二人侍後




太靈飛玉符陽氣黃精飛行羽章佩之九年

靣生金光坐在立亡飛行太空修飛歩之道
無此符則不得仰登星魁超昇九玄受者黃
錦十二尺盟天登修之日書符於心前即能
吐氣成雲乗雲飛行書黄繒九寸佩之左肘
六甲十二神靈飛玉女十二人侍身
凡修行存思七星之道入室皆先服五符然
後書也書及服符皆東向叩齒十二通仰祝
曰
玄虛紫清飛行羽經上映雲宫下攝千靈
控御六甲運我身形飛步天綱上攀斗精

凝魂固魄内鎮充盈出空入玄與氣常生
畢服符并書五心然後行事如此九年尅得
乗空御雲飛行太清左右靈飛玉符出於自
然之氣傳授於太眞以登空步虚乗魁躡綱
纒絡七元上昇玉清之道以備飛行羽經得
之者神仙佩之者成眞人修之者致白鸞之
車黑翮之鳳來迎子身上登玉清宫遊宴常
陽太上大道君以傳上元太素君太微天帝
君施行道成祕於太上靈都之宫依科三千
年一傳不得輕泄宣露天眞違盟負誓身没

鬼官殃及九祖充閉幽泉
飛行羽經九眞昇元上記
太上大道君昔受飛行羽經九眞昇玄上記
寳言紫文緑金之字超虚躡空浮景之道於
玉清上宫虚皇髙上道君於是太上大道君
以其要傳上清玉帝君上清玉帝君以傳上
元太素君上元太素君又傳太微天帝君太
微天帝君施行眞祕以傳晨中黄景君晨中
黄景君又以傳皇初紫靈君皇初紫靈君以
傳中央黄老君中央黄老君以傳九微太眞

玉保王金闕上相大司命髙晨師青童大君
梵湄使以此文教授當得爲眞人者也諸有
太素絳錄及金闕刻名皆當得見此文自非
其人不得與相遇欲出傳之者必須精應感
暢乃付之耳歃盟斷金誓以不宣之信矣
有此經者太素三元君遣玉童二十四人玉
女二十四人侍經之左右紏剌泄慢之愆衛
護有經者身此中眞之道也非仙次第之中
也蓋中和之中眞也配簡三元名刋太素行
則紫毛之節駕則八景雲輿前導萬靈後從

千眞九鳳齊鳴天鈞唱弦神龍啓導五帝驂
軒飛行太空遨宴丹霄位爲上清眞人玉卿
之師諸有太上飛行羽經昇玄九眞者聽三
千年六傳遇其人一日頓授之若無可授者
三千年限盡以朱書素冩六通封之峨嵋山
金臺之室過此不復傳出不可授而傳者泄
眞人之道也受而不承科者毀眞人之誓也
授者經師受者宗焉違經慢範宣露寳文者
七祖父母詣玄都受風刀之考身爲下鬼積
幽夜之河也

欲受飛行散金爲盟欲知仙忌文巾爲質旣
知羽書天地同符子聞玄文超駕慶雲此之
謂也(出委羽洞臺刻石銘)
太素三元君有言曰仙人始知廕庇斗星之
道而未知眞人藏斗星之法夫九斗者天樞
之正蓋玄軸之華寳機紐八維總旋九度廻
廕圓方運攝和氣理調隂陽司適無外夫斗
星者朗曜爲之夜翳璿璣爲之動用四象爲
之流墜玄明煥爛威光赫蔚矣
太無帝君有言曰仙人徒知咀嚼隂陽吐納

二氣而不知斗星者是隂陽之根府二象之
玄綱也乃苦辛翫其波末而不識營始而甚
易廕庇其枝條而失乎根本矣何不藏九斗
陶冶至象耶行之十四年太上迎以瓊輪超
虚躡空上登上清列爲上眞反神嬰顔衆神
侍軒
青童大君有言曰仙人徒知璿璣大威煥燿
萬辰覩九道之流赫翫圓動以攝神庇之以
求大度用之以求神仙而猶不識廻九光以
内照藏明斗於泥丸於是魂凝魄錬合德雲

烟解其道上昇上清得其道身爲上眞是以
眞人抱大象以匿霞包斗精以藏身我先師
是故在駕緑雲右轡絳晨身昇太素超虛躡
空存斗星紫色其綱赤色覺紫色之氣温温
暖也存星大小在意行之(此青童君口訣)
昔栢成子谷希子廣成子青眞子合存斗星
之氣並與身共入蓮實之中忽見蓮内有千
里金池玉山萬頃宫臺宇室蓋亦連雲朱木
結實紫華生園碧輦玄黄三素八輪竒異之
觀不可名字四子遨遊經時旋宴極盻而反

當是之時不覺蓮實之中央也所謂以大投
小變化無蹤此存星之極感闊狹之標致也
乃可毫杪爲八極何蓮實之足妙哉
以月一日三日及五日禺中夜半唯一時也
入堂正坐北向接手定氣臨目畢乃存北斗
九星來下入頭泥丸中以柄杓前指魁偃向
上也良久忽見斗魁中有一大神人衣服名
字如祝所言極久頭中當小熱温温然也此
是上元九精眞氣來入頭故暖異以告驗報
感之休應也方及咽液五十過叩齒九通畢

左手第三指捻兩眉中於是微祝曰
太上紫暉九道之尊華蓋七絡廻曜萬晨
動御髙靈靜和景雲隂陽流灌一氣中分
遊濟無外焕朗衆天令月啓辰來登泥丸
元精結感化爲大神名曰竒紐厥字靈綱
正坐斗中遊我明堂鳳羽紫帔虎錦丹裳
左帶玉佩右腰金鐺手把流鈴頭巾晨光
吐氣漑精泥丸以康魂魄凝和植華柱梁
使我飛仙超虚躡空上造上清策虎命龍
北朝玉帝瓊琳上宫西謁太素稽首三元

祝畢又咽液三十過叩齒九通又祝如前畢
起北向再拜西向再拜畢乃不復臨目事訖
諸寢靜之室牀上行之亦可也拜亦不下地
也夫眞人作法所貴於安其所安崇妙簡微
不復曲折敗常乖乎寢處也要道不煩廼絶
倫矣
後施三祝之法皆依俙擬象此行也但祝不
同及存星有背向之異耳要言在於宻房曲
室勿今有見其存思時也所以爾者存思時
玉童玉女將在側而監焉不可吊䘮臨尸經

穢殗衣被巾履一切勿錯越以假借於非類
矣何謂非類耶不同志契者是也非我同好
不與同席而坐非我同盟弗與同器而食道
俗有殊有崇奉六天及事山川魔神者弗居
其室弗饗其饌勿著其衣勿冠其巾蓋避其
尸穢之下氣遏其邪風之徃來也此所謂眞
道之眞道矣精妙之精妙也若能爲其妙乃
得其眞道避其穢乃獲其新若將混沌雜棲
臭香齊器不摽其神不整其氣滛眞同居貪
廉共位厠邪風而不蕩心履塵壤而不思超

邁者以此尋眞爲無也夜光不生於糞穽下
才不植於摽領此之謂也精感髣髴靈應機
微玉華告驗神光表暉自非爾師勿妄與之
言也
斗中大神者蓋九星之精因感變而忽生矣
是施行時當心存名字至後祝曰止後祝自
後有神又存如初若是泥丸中星神恒存居
其中毎事効此爲象
存斗星來下令極思不覺忽然已在我形中
也初存或未來時髣髴但極思念之如己在

形中亦足致感也久久自漸入妙
月七日九日十三日禺中時若夜半時入室
正坐接手定氣臨目畢乃存北斗九星來下
入心中以柄杓竪仰向喉魁中向外也良久
忽然見魁中有一大神衣服名字如祝所言
極久當覺心中温温暖眞氣來入也乃咽液
五十過叩齒九通舉右手第二指以捻心於
是乃微呪曰
太上紫眞九氣中靈包括萬度璿璣煥明
飛霞流曜暉燭玉清玄蓋衆晨隂陽判成

四和交降七緯順生肇月吉辰來映心庭
飛光絡景中元充盈六府啓關華液泯平
魂魄制錬得眞之精感至觸變億兆立成
忽見大神坐安心房整氣潮津百節流通
攀斗據魁盻邈百方其名璿度厥字素康
絳羽華帔龍帶虎裳身生寳曜項負圓光
首巾飛晨英冠低昻使我飛仙超浮太空
上造紫闕北朝玉皇役使萬神衆靈奉迎
心上生華慶雲永昌鳳嘯玲玲鸞吹鏘鏘
祝畢咽液三十過叩齒九通又祝如前祝畢起

南向再拜事畢乃開目
月十五日十九日二十三日禺中時若夜半
時入室正坐接手定氣臨目畢乃存北斗九
星來下入臍下三寸下元宫中以斗柄杓竪
向心魁中向外極久忽見魁中有一大神衣
服名字如祝所言亦當覺臍中温温熱眞氣
來至也乃咽液六十過叩齒九通舉左手第
三指以捻鼻下人中於是乃微祝曰
太上紫皇煥朗中樞九緯炳藹光秀太霞
萬靈仰鎭千晨植牙七度用明九烟芬葩

制陽表順執隂以和眞暉啓陣玄根總羅
肇月惟吉觀䀹臍内紫氣發霄飛光縱墜
錬我魂魄華津榮蔚忽見大神上宫靈貴
名曰祝萌厥字流鬱正坐臍中乗斗九氣
吐納靈液平血理胃黄鳳羽帔龍衣虎帶
手啓日根頭戴緑芙腰生流火煥電映無
使我飛仙超虚躡浮上造玉房𢹂帶霄虚
役使萬神天地同休
祝畢又咽液三十過叩齒九通又祝如前祝
畢起向本命再拜拜畢開目行下元之道畢

矣舉手有所捻是臨祝之時耳祝畢接手如
𥘉以八節日夜半時入室正坐接手定氣閉
目内視乃存一身冉冉起上飛昇北斗魁中
良久爲之如覺我形巳在斗中也極念爲之
當覺體中熱是眞氣合徳也又存九精三神
名字服色貌如嬰兒之始生也三神與我對
坐也我心拜之焉精想髣髴遺形𦕈𦕈將令
恍惚也乃咽津八十過叩齒九通舉左手拊
心乃微祝曰
太上丹靈玄光飈煥九瑋啓璿暉氣澄散

紫晨幽燭七曜蔚燦二景奏明隂陽以判
四度用昌靈津廻灌八節啓氣上昇九元
據斗攀綱奉見三神問我稽留何不昇仙
我即稽首畏以帝前爾乃赫壯口銜日根
左破六天右督酆山流鈴上煥萬魔碎分
遂知我魄强我三魂藏斗内曜九精在心
紫霞洞映飛光萬尋和魂制魄六胎調錬
精感變躍玉妃忽見坐當我心俯視仰盻
其名宻華厥字璘蒨吐納二氣和平百關
身服錬帔鳳光鸞裙腰帶虎録龍章玉文

手執月華頭巾紫冠騰躍太霄駕景蓋雲
書名太素我得飛仙超浮空洞乗瓊太元
上造朱房役使萬神紀均二度還反嬰顔
北帝激電南帝大陣蒼帝啓燭赫赫電震
西流𩀱抃鳴音唱鈞四舉超躍薦我玉眞
遂乗八景遨宴九烟
祝畢又咽液三十過叩齒九通復祝如前祝
畢起向西北再拜畢開目行八節之眞畢矣
此道是超空之祕妙九眞之竒法三叚行眞
月用九日故謂之九眞昇玄文乃太眞禁書

内寳爲眞之要訣也若得其人當傳之時受
者當清齋百日或三十日或十日任意造其
所適也又當先吿齋一日以洗素心授者對
齋如受者也付與之日皆當先歃血壘壇剪
髮立盟爲不宣不泄之信誓也後聖以歃血
犯生氣之傷剪髮違膚毀之禮謹以黃金三
兩代刻血之信青紋之繒三十二尺當代割
髮之約師受誓物不得收爲私利藉以濫用
皆當施山栖髙隱單貧道士若超騰歩虚或
投之於山室散之於靈巖所以爾者明天信

貴重誓深測道精賤寳欲也不奉科約生死
七祖父母受玄都風刀之考身爲下鬼
傳授年限出授節度如上法當謹按之盟物
皆精上也啓心秀整坦誠殫允靡有不盡授
者則師宗也受者則資也聞道則仰範標模
求生則存近生地不遵所奉闕略違慢者三
世祖獲刑於火官身生棄疾軒轅師荆山丈
人丈人但解錬石之道無他妙豈賢於軒轅
哉軒轅曽問其錬石之道故遂師焉荆山丈
人是姬幽子也今在委羽山能錬石成水煎

水成玉粉玉爲散以石水服之能知其道與
天同存然不能飛行空虚手把晨霞也錬石
雖妙固小術耳
右太上飛行羽經九眞昇玄上記其道畢
矣其下卷是太上九眞中經雖有上下序
然别法異用不相干也中央黃老君分以
傳太虚眞人與八道祕言相次九眞中經
在人間施行亦有口訣本文以祕不書今
請言
第一眞法當以五月五日十五日二十五日

二十七日二十九日一月之中五過行之皆
以平旦
第二眞法當以八月八日十一日十四日十
九日二十三日二十七日一月之中六過行
之皆以辰時
第三眞法當以六月六日七日十七日十八
日二十五日二十六日一月之中六過行之
當以巳時
第四眞法當以正月二日八日十四日十八
日十九日二十八日一月之中六過行之皆

以午時
第五眞法當以三月三日八日十三日二十
日二十六日一月之中五過行之皆以未時
第六眞法當以七月七日十一日十四日十
八日二十三日二十五日二十八日一月之
中七過行之皆以申時
第七眞法當以十一月二日六日九日十三
日十六日十九日二十三日二十七日一月
之中八過行之皆以酉時
第八眞法當以二月二日七日九日十五日

十八日十九日二十七日一月之中七過行
之皆以戌或亥時
第九眞法當以十二月三日九日十七日十
九日二十六日二十九日一月之中六過行
之皆以子時
右行九眞中經口訣畢矣
此月此日皆是合眞廻順生氣攝精之時害
可以存思易致玄感若髙棲絶頂潜摽雲巖
斷人事於内外割粒食以清腸接手正心念
乎含晨皆當日日施行自如本經今之所書

蓋人間多事不得日日清閑以行之也行之
十四年亦足超浮虚無能生能死出水入火
上登上清五藏生華與天相傾其昇玄羽經
上卷也行之三過一月九日蓋亦人間未及
大靜之時若長齋久靜抱景獨徃仰秀空洞
心單事外者皆宜此日行之以次相續一月
九行施於人中耳八節思斗中又存思忽見
斗中玉妃在我前坐玉妃吐紫烟入我口中
良久其衣服如八節所祝此女子是九精之
隂靈玉清之上妃也(此青童君口訣)



上清五常變通萬化鬱㝠經


















