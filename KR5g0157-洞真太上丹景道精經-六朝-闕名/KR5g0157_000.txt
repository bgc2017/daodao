








洞眞太上丹景道精經内八
太谷先生黄童眞人谷希子傳余受而遵行
封一宗於岱宗山中與隱地八術名同事異
八術八名藏之玉笈封以金章侍以玉童衛
以玉女各八百人玉晨授於九玄七千年乃
傅余此之丹景亦有二名一曰太上丹景道
精經二曰太素三元曲素訣辭玉景内眞金
章與憂樂惠解又名同實異七千年中乃聽
三傳百年之内有其人者亦得三傳給玉童
玉女各二人然曲素訣辭内眞金章者乃虚

皇帝君之極篇太素三元君之寳辭也烟生
結文玉浪虚無徊眞洞乎曲說訣素煥乎金
房故能除六天於三變之始招五神於七徊
之中司一列三則靈仙降寢轉七變五則應召
无方禮二尊於間舘震素慧於寒靈於是山
澤稽精水源伏滅千妖同誅九魔失隊啓五
百於金章招酆華於帝位然後玉華宿寢五
老同謡神兵束魔邪烟絶囂㧞七祖於南宫
受形胎乎晨霄拜太上於蘂闕謁太素於西
朝超五品於帝室窮二儀而不凋斯故極眞

之髙章徴魔之所摽也依四極明科之制使
五百年中聽再傳之兆常能誦曲素訣辭於
寢靜之宇者則五老之賔晨朝玉華之女夕
降衛文大武以攝不祥源澤之神皆來拜巳
五嶽眞靈稽首而前若欲有所役召當行七
轉五變先正心北向存禮太素三元君於金
華之宫又拜太上玉晨君於七映之房此二
尊君玉秀虚朗金姿映苓圎光蔚於華寢晄
曜激乎八玄存旣畢叩齒十二通先三讀金
眞之祝畢乃讀上品第四章次讀第二章次

讀第六章次讀第三章次讀第五章次讀第
七章上中二品合十四章都畢又臨目心
存所召則隨心而到諸召五嶽神靈及司命
司録北帝三官並使除罪籍刻生名伐滅邪
魔之烟炁絶塞試觀之根源勑語旣畢時發
遣之慎不可乆留一月之中得三行此道若
但欲驅除不祥伐伏妖魔者自不可頃齋而
行事也當先讀中品第三章次讀上品第二
章次讀中品第七章次讀中品第四章次讀
上品第六章又三讀金眞呪此謂五變之道

以招伏魔鬼但單行之不復有所存禮也若
欲廻七祖之罪㧞生宫於帝尊者兆當先存
禮如上從經上品第一以轉之三過輙當一
讀金眞祝一日之中令得三遍至五百遍爲
一品過至五百品過則七祖胎仙兆昇三天
也兆誦經之時慎勿令章辭有誤十誤則罰
一品矣
夫欲佪品大過之時皆當先齋三百日沐浴
五香使身服潔清絶交人事心不營慮然後
乃得存行之耳太素三元君曲素訣辭玉景

内眞金章
上品第一章曰
　　北命録臣四司秉靈南和九眞
　　化合威明併羽太一玉景揚旍
　　檢録五神髙命北清魔靈受事
　　萬司摧聲太隂四混景昇雲京
中品第一章曰
　　太上委玉司九天總神營
　　混此歸㑹昌寄炁履昌靈
　　招魔束鬼精司録位帝庭

　　促來召泉曲荷戈侍神營
上品第二章曰
　　徘徊三玄理命四司太一元禁
　　握節徃來九源隊滅束録鬼祇
　　大帝扶胥五老同䂓明眞紀魂
　　華元理魄七慧齊吟永康常伯
　　請治不祥攝魔護籍司罪伐妖
　　六天摧落上願名仙身昇晨宅
中品第二章曰
　　運氣入太元解罪列帝圖

　　玄錄刋朱軒九眞秉金符
　　出入無定止解駕皇人家
　　四明奉神宗玉旍徵萬魔
　　髙兵列帝帥伐此載酆章
太素金眞消魔内眞呪曰
　　太元啓眞萬靈勒羅農司逃澤
　　四童明牙金仙秉鉞天旅充戈
　　火爄揚鋒水甲𨗳波冲落九天
　　洗滌玄河號獸毒蛇鷹禽擊魔
　　山精伏滅七象交和馘斬千妖

　　齊戮酆華金威震落六天凋殂
　　三元告命萬靈是呼四明聞召
　　請籙帝圖
上品第三章曰
　　大帝上命玄元四章天帝秉鉞
　　司命承綱元眞護籍七符司皇
　　神宗輔衛保命桃康群魔受事
　　應召㑹方千妖伏滅山嶽啓梁
　　握符促到萬邪自傷九天之命
　　賔録中王

中品第三章曰
　　四落酆山促校鬼都西皇揚輪
　　南眞奉書太一同軿玄幽伯無
　　三元秉籍公子定符九鬼七廣
　　應召對誅千精受事奉我勿休
上品第四章曰
　　理命眞君北攄定慧養光神庭
　　丹皇栖憩雲拘守靈萬魔收厲
　　司命秉符公子護籍仙王騁駕
　　神華髙幙五嶽奉轅千妖收落

　　鬼滅禁庭凶伏帝濩
中品第四章曰
　　太无偉神寳圎明映三清
　　紫虚方玉皷上景固天精
　　三官促受事嶽眞一來庭
　　四司明朝禁千妖假伏形
上品第五章曰
　　上帝凝天促命四眞靈元列素
　　神虎衛蕃永攝隂府頓落酆山
　　妖伏火宫精滅帝前所召促到

　　无鬼无眞三元告符籙景皇賔
中品第五章曰
　　玉虚理帝景玄炁聚泥丸
　　九眞列華房公寧合玄丹
　　太山三官主從來對帝言
　　收魔束鬼精乘景太素端
　　七祖㧞滯根兆身昇三天
上品第六章曰
　　太无上景南眞受靈起非握節
　　玄一扶旍明眞秉曜上躡雲庭

　　九符促召群妖滅形嶽鬼伏到
　　六天摧傾有㐫而誅有善必營
　　帝與太一記籍書名我同福根
　　飛仙上清
中品第六章曰
　　九天有司尊帝一理靈摽
　　威明煥八景揚旍列太霄
　　併此芬艶嬰萬靈一來朝
　　魔王促受事滅邪破千妖
　　提擕青帝毋列坐金華條

　　七祖受仙品永度三塗囂
上品第七章曰
　　太極四眞奉司帝一玄歸保神
　　育生理炁元宗奉行九眞混㑹
　　赤子凝天文素蔚羅急校三官
　　戮妖滅魔九天震落七炁冲和
　　除伐胞根㧞履三塗累葉受恩
　　世爲仙家
中品第七章曰
　　帝一守玄靈㧞籍三塗中

　　虚盈順福生化合泥丸宫
　　三官對帝召急來校北酆
　　滅除妖穢津身得昇帝墉
　　世世大福生繁華永无窮
凡誦曲素訣辭玉景内眞金章之時皆帝一
凝觀司命衛眞五神仗鉞公子守闕當淨服
燒香心禮四方然後乃得開其篇目耳發響
之時則千魔聚伏萬妖摧爛山嶽來朝玉華
同宴誦之一品玉音瓊振七日勿殆萬向如
願矣

凡受曲素訣辭之法丹錦三十尺金鐶兩雙
以爲帝君玄眞之信也授書之時對齋七日
灌浴五香不交人物求降感應必可授者乃
得傳之傳非其人妄泄寳經則七祖父母受
冥拷於地獄可不慎哉




洞眞太上丹景道精經
