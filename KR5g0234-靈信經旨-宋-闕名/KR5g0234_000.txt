








㫖論同卷群六
靈信經㫖
福壽論


靈信經㫖
昔𣈆平公時有道(臣)師曠指天老經中㣲妙
神法通幽明未來之兆接引於公公乃一觀
觸事預知蓋以因德所施天道降鑒尓後流
傳世上道者皆知況昔三天九要之書尚流

下土旣習知一修生之道寧不顯圖永爲保
命之書知聞修道君子今則抄諸聖要㫖就
一軸之統展燭前經以光聖道乃命爲靈信
經㫖云
天之三明日月星也人之三明
耳目心也神棲於心至通靈也
觀幽鑒明神能知也天之所知
輔星察也人之所知神光觀也
察星觀光逆知前也全身之理
審其信也志之隱宻無視凡也

已分陰陽天之賜也資身益命
兢兢耐也察其星明吉之兆也
衆見獨昧㐫致亡也七日之内
必當殂也觀其神光目之眥也
以指按之神之驗也青色病兆
赤色德也白有喪傷黄當喜也
黑主奸盗辨其眞也按之無光
必㐫亡也一劫爲期審迴時也
一來七去明其數也剋日不移
預知光也此之信候幽之燭也

六一神動必看報也内外參審
㐫之吉也目應内肝諸皆倣也
十二時中嚏噴呵欠煩躁惛也
面目俱熱恍惚迷也香臰腥熬
皆先驚也當專體候鑒之神也
辛酸疼痒聽其報也瞤動刺劄
認其兆也耳鳴心忪惕惕震也
觀光急行隨明吉也取安捨危
自當測也行住坐卧曉夜存也
左右前後取於明也無光之處

不得去也渡涉無光必遭溺也
山宿無光輒莫去也必有崩摧
不然䧟也行時無光不須行也
在處無光不須住也差路觀光
明之是也渴之尋水亦之同也
凡欲戰敵審之觀也赤光勝喜
白光傷也黄光自現必加爵也
儻若無光陣前亡也他食無光
必有毒也心動鼻酸兼光去也
同侣相害且宜避也心動鼻痒

頰瞤兼也此之是賊存光驗也
光見其黑言不虛也一瞤一黑
看之數也預作隄防其危免也
舌動臍動心兼振也脣瞤恍惚
神光去也子欲害父急須備也
肘瞤光去妾爲賊也掌瞤光去
親戚賊也心忪惕惕光去動也
弟欲謀兄奸㐫惡也右足下瞤
公事行也左足下瞤私事行也
心動頰瞤光離目也朋友爲賊

勿相交也心忪惕惕目瞤急也
神光不見道闇損也婦有外情
私通他也兼欲相害切須防也
心動恍惚脚不住也隄防上下
兵欲分也耳忽無聞神光去也
坐起急避起急行也人欲來害
避而免也脚心中瞤兩邊賊也
左右御之前後安也耳鳴心動
神光藏也人欲相謀無爲害也
右目而動他人事也左目而瞤

巳之事也耳鳴鼻酸上人恠也
行在道路忽恐怖也心忪震動
兼足痒也必有賊來攻劫定也
歧伯專信辨認賊也甲乙之日
應其形也身長面青杏子眼也
丙丁之日賊性快也中形面赤
能言語也戊子之日蓬頭黄也
中壯腹大是其真也庚辛之日
脣吻缺也性好獵也端嚴白也
壬癸之日身長黑也兼多見解

審而辨也周公孔子不忘法也
古來上士習其此也天下芳名
稱其聖也漢高心動栢人謀也
賴顯神光免其禍也襄子馬驚
刺客伏也觀光避惡馬之信也
童子不樂欲歸天也耳鳴無聞
悲哀感也兩手搏之捧其雷也
黄庭聖法自當迴也光藏於目
精藏於陰聲藏於耳氣藏於鼻
四信俱到死之兆也

劉根真人靈信經
子日右耳旦鳴有喜事夕鳴有女子事左耳
旦鳴准上夕鳴遇酒頥痒有事喜右目上臉
下臉旦暮瞤主父母怡悅左目上下臉瞤有
事皆喜旦暮善嚏噴有喜事眉痒有朋友相
呼
丑日右耳旦鳴有喜事夕鳴有君子相遇左
耳旦鳴有女子相逢喜事夕鳴有喜復遇酒
食右目上臉瞤有親知相遇下臉瞤吉來久
有女子思之面熱憂父母嚏噴有朋友相遇

寅日右耳旦鳴逢貴人夕鳴得財左耳旦鳴
多得財夕鳴有㐫事頥痒得財父母有信右
目上臉瞤主得財下臉瞤逢酒食嚏噴有㐫
事來久有鬥訟面熱有死亡眉痒喜慶
卯日右耳旦鳴逢歡樂夕鳴遇酒食左耳旦
鳴家口有事夕鳴有移徙右目上臉瞤遇人
來下臉瞤有喜語頥痒遇酒食來久有喜事
面熱有喜樂嚏噴有鬭𠲜眉痒得信
辰日右耳旦鳴有樂夕鳴有行人至左耳旦
鳴逢歡樂夕鳴有逺人至頥痒高遷右目上

臉瞤得財及憂下臉瞤有兒女憂來久憂死
嚏噴亦同面熱有酒食頰痒有亡遺
已日右耳旦鳴有喜事夕鳴有逺信左耳旦
鳴有喜語事夕鳴有喪事右目上臉旦瞤逢
酒食下臉瞤有慶賀左目上臉旦瞤有喜語
下臉夕瞤有爭訟賾痒逢酒食來久嚏噴亦
同面熱有憂事眉痒有喜事
午日右耳旦鳴有田宅事夕鳴有死亡事左
耳旦鳴有喜事夕鳴有貴人召賾痒有喜悅
右目上臉旦瞤有喜事下瞤同亦有婦女事

左目上瞤有人相問下臉夕瞤有徴異事來
久憂面熱亦有憂嚏噴遇酒食眉頰瞤痒者
有卒驚
未日右耳旦鳴得財夕鳴有人相訪左耳旦
鳴吉兆到夕鳴食酒至右目上臉旦瞤得財
下臉夕瞤憂爭訟左目上臉旦瞤有女子思
之夕瞤有喜事來久有歡宴面熱有喜事嚏
噴有聚會眉頰痒得財頥痒有逺人至
申日右耳旦鳴有酒食夕鳴爭訟左耳旦鳴
有喜事夕鳴有喪亡頥痒有鬭訟左目上臉

旦瞤得財下臉夕瞤有爭訟左目上臉旦瞤
所求皆得下臉夕瞤憂家事久父母至面熱
憂女子死嚏噴憂喪亡眉頰痒得逺信
酉日右耳旦鳴有服夕鳴有貴人來左耳旦
鳴逢酒食夕鳴有客至右目上臉旦瞤得財
夕瞤有喜事左目上臉旦瞤有喪亡下臉夕
瞤有女子亡來久有口舌面熱有喜眉頰頭
俱痒有好事
戌日右耳旦鳴得財夕鳴逢盗賊左耳旦鳴
得財夕鳴憂喪事右目上臉旦瞤得財下臉

夕瞤有喜左目上臉旦瞤遇善人語下臉夕瞤
有憂來久面熱有鬭爭嚏噴憂事眉痒有喪
事頥痒有口舌頰痒得病差
亥日右耳旦鳴有人相招夕鳴有酒食左耳
旦鳴有喪事夕鳴亦同右目上臉旦瞤所求
如意下臉夕瞤他人有喜左目上臉旦瞤得
財下臉夕瞤有爭訟頰痒君子思之面熱憂
逺人不到來亦有女子言念嚏噴遺失却得
眉痒有人說喜事頰痒得人錢物
靈信經㫖











