








元始天尊說變化空洞妙經辰四
元始天尊遷駕於西那天鬱察山浮羅之嶽
丹玄之阿坐七寳瓊林鶱木之下身佩九色
離羅之帔飛森之袍巾須㬰百變之冠帶晨
光日鈴育延之劔髙眞侍座五千萬人是時
乃命五老上眞仙都左公披玉霜七色紫寳
鳳羽之笈敷落五篇赤書眞文吟詠變化空
洞上經瓊音四激妙響八陳振風朱素髙會
萬神玄範流秀紫虚飾裝上聖懽恱普散瓊
光諸天踴躍靡不開朗香華妓樂無鞅數量

慶煙八會金風四暢三景停暉七靈皓暎八
道煥明洞觀无境嘯朗上都神惠遐曠凝眞
内溢放神獨往炁輕重霄縱體五象耀龍文
於碧津煥綵雲於蔚上肆曲精于蘭林宴飛
蓋乎八景抗龍轡於清嶺逸鳳車以髙仰蹲
空洞以散雲迅丹轅以流騁躡九霞以永目
凌三天而解想飈長煙以浮廕舒日華以拂
朗命太陽以吐威并奔電以激響流鈴交煥
四絶翳莽逍遥玄覺觀化大像濯津蘭池洗
穢滄浪鍊魂碧波上會道塲金神煥落六度

伏𦍙理化九絶和炁永長頥怡内欵惠講外
融洞靈陶運含眞吐章俯仰空洞變化爲王
太上道徳普冠神宗巍巍大範諸天所崇矣
妙眞既煥萬炁並歸㝠感玄通大寂洞微理
妙含暢沈澄紫暉驚浪幽虚緫持上機宏落
九㝠日門廓開戢翼上館靈化二儀琳琅激
籟萬響自哀鸞嗚蘭園鳳嘯雲梯馬駭絶宅
龍奔玄河七元息蓋三景停回仙皇㩉轡元
君啓扉上整未成下授四至俄頃之間倐歘
九圍㝠會八衝洞幽入微太帝扶輪五老執

麾金虎前驅天騶後追猛馬張喉毒獸吐威
天丁攝邪赤書捕非天魔䘮炁萬精消摧玉
眞校誡大小無遺三天正道六炁奔馳㝠惠
洗穢滌蕩寒池道觀重明靈化九徊大有四
通五域齊平飈放無礙適心所營蕩蕩太初
遼遼遐清皇流應運萬眞自生森羅蔚秀龍
幹敷榮群類亂葩朱景振瓊騰翮紫霄凌翰
玉清二象輕光八道髙明月女煦華日童揚
精流灌諸天合會八㝠百和散馥芳風亂逞
眇眇澄神飛輪羽青暉光燦爛流灑七城金

童執巾紫妃抱嬰灌津玉霄散華朱庭騫樹
皷條圎象秀英萬有廓開籟響空青哀音發
章鳳歌亦鳴希微常韻鸞唱合并慶烟交呇
朱火金鈴炁不受翳景澄自萌窈窕上虚可
以忘情髙注下炁布神遐征愍世悼俗俯和
生生是故玉洲上刻黄籙之簡帝一則書大
有之名大漠則澳玉府之炁無仭則握浩劫
之齡能歛厲於變化則延康而无傾研修於
空洞則萬神自然寧俯吟空洞章萬鬼无賈
形妙哉靈威嚴廣停巍巍徳宗上聖之至靈

也於是命五老上眞仙都左仙岀變化空洞
八道之要以示來世修學之士使研習精妙
而登仙也
立春之日日中時髙眞大神會諸仙人於太
極上宮剋定玉簡金札紫文記得仙之人名
題於玄格列字於方諸其日天地水官五嶽
眞靈四海大神皆乗八景玉輿五色雲軿住
御朱鳳或乗飛龍仙童玉女十億萬人手把
幢幡散華燒香浮空而行洞暎諸天履行八
方各執學仙簿録上論太極宮對校功過紏

簡善惡爲三官所舉五帝所保即書名玉簡
勒録太極宮勑告萬靈右别司迎有犯禁戒
罪名列於九府刑目繫於三官爲四司所執
五帝所紏皆削除簿録移付鬼官善惡即判
三日集議諸天日月星宿地上萬靈莫不振
肅爲學之士常以其日沐浴清齋日中入室
夜半露身北向再拜叩頭搏頰九過自陳己
身學眞以來所犯沈匿惡過難赦之愆不原
之罪隨事首謝當令心虚意玄内外空盡无
所隱藏乞丐解釋㧞岀七玄幽魂上昇我身

飛仙畢叩齒九通微呪曰
北玄髙眞太極上仙玄虚萬萬靈化千千日
吉時良上會髙晨三景㝠合八炁敷陳四司
開校五帝定仙乞除宿過削滅罪根書名九
天勒録靈軒披散七祖仰享玄恩萬願刻會
靡不如言畢便服太極錬變定眞靈生之符
仰嚥九過止行此道八年則玉名列簡於大
極上觀當爲太極諸仙人論兆之身剋得飛
行上昇上清
春分之日日中時崐崘瑶臺太素眞人會諸

仙官於瑶臺之上㨂定眞經及學者功業當
此之日天地水官五嶽四眞神仙大神皆來
乗雲輿羽蓋十二飛龍仙童玉女散華焼香
手執華幡浮空而行周觀八方上詣瑶臺條
録學者所修經業輕重採授上眞三日集議
諸天日月星宿及地上萬靈莫不振肅爲學
之士其日當清齋日中入室夜半露身燒香
誦經北向再拜叩頭搏頰九過自陳首謝巳
身學法以來所犯禁戒違負經科漏慢天文
輕泄之罪乞丐原除又乞解赦罪咎延累七

祖考罰㧞出幽魂離三塗五苦之中窮魂上
昇我身獲仙畢叩齒九通微呪曰
太素上眞髙仙太靈今日上告慶雲回軿宴
景瑶臺會具紫庭簡校簿籍落罪勒生五帝
定録東華記名道合上願我禀妙經萬遍待
駕上希神靈玉帝開赦所向剋定變景易骨
飛昇太清畢便服太素瑶臺通眞變仙寳符
仰嚥九過止行此道八年致太素眞人降房
目覩神形剋得上昇飛昇瑶臺八素上宫
立夏之日日中時五帝會諸仙人於紫微宮

列太極四眞人校定學道功過簿目當此之
日諸天司直河海水帝及五嶽神靈皆乗雲
輿羽蓋飛龍朱鳳仙童玉女燒香散華浮空
而行手執華幡五色流鈴森然俱至上登紫
微宫條列學者功過簡校籙籍三日集議分
别善惡當此之時諸天日月五星及地上衆
靈莫不振粛學者當以其日清齋日中入室
夜半露身北向脱巾叩頭搏頰九過首謝已
身爲學以來所犯禁戒違替輕慢之罪心懷
隂惡不忠不孝𡜍妬逆害不信之愆並乞原

除七玄考責之魂㧞度三塗五難之中去離
幽役上昇福堂願乞神仙飛行上清畢叩齒
九通微祝曰
五炁回靈緫眞髙清四極監暎普告萬靈檢
察三官上條功程有勤勒録无善落生三光
垂飾五帝錬精變景化骨仰享大靈上願飛
仙身屏紫庭中願九天書字金名下願無極
長天不傾三願九合莫不剋成畢便服紫微
靈都眞符仰嚥九過止行此道八年則致五
帝降房與靈交眞罪散福會飛昇上清

夏至之日日中時天上三官會於司命上宮
集河侯水帝校定萬民功過簿録增年減算
其日則九天司命及諸天上眞五嶽五帝神
靈皆乗五色雲輿飛龍羽蓋導從仙官履行
天下浮空而行森然俱至上論司命官校定
簿録有罪減算有功増年三日集議分别善
惡當此之時諸天日月五星及地上衆靈莫
不振肅學者以其日清齋日中入室夜半露
身燒香誦經修行至道北向脫巾叩頭摶頰
九過首謝已身爲學以來所犯輕慢天地觸

犯三光泄眞露道漏慢天文違料犯戒之罪
並乞原除解釋七祖令得去離三官之中五
難之下昇遷玄宫我身飛昇畢叩齒九通微
呪曰
三官九府太上衆眞携景帝房司命校年招
會河侯十二水神檢定罪籍及得王篇有善
者記犯惡者言今日普算仰希玄恩乞除宿
對分散萬愆七祖獲福我身飛仙名書九天
保眞玉晨畢便服司命長存符仰嚥九過止
行此道八年則司命定録太一勒功三官削

罪身得上仙
立秋之日日中時五嶽諸眞人詣黄老君黃
所雲庭山會諸仙官定天下神圖靈藥其日
諸天上眞九天丞相日月五帝五星天人並
乗八景玉輿五色雲軿飛龍鳳凰結駟紛紜
仙童玉女手執華幡燒香散華浮空歌唱履
行諸天及宴五嶽森然俱至上登黄房簡校
眞人簿録神圖靈藥三日集議當此之時諸
天上眞及地上衆靈莫不振肅道士修學遊
行名山至其日皆當清齋二時燒香誦經服

符嚥炁和調炁液灰心絶念注情玄眞叩頭
搏頰首謝已身所犯損䘮精神穢亂三宫存
思不眞虧略科文觸犯天地日月星辰沈結
宿愆並乞原除㧞度七祖去離幽途窮魂上
昇我身獲仙畢叩齒九通微呪曰
太上校仙黄老度符普告五嶽開算神圖名
叅帝録勒定丹書有勤者記有罪者除日吉
時良萬炁清虚誦求所願靈藥芝華俯飲月
精仰啜日霞變化形景飛昇玄都畢便服中
黄八道祕仙符仰嚥九過止行此道八年即

見神形賜丹芝靈藥飛行太空
秋分之日日中時上皇太帝乃登上清靈闕
太微之館會太上三老君北極眞公八海大
神五嶽尊靈共集議天下萬兆之罪福記學
道之勤怠副之司命君其日乃詣九天元尊
九天父母髙仙眞人九靈仙母南極上元萬
聖大神及五帝四極妙行仙人並乗八景玉
輿紫雲之輪五色丹軿匡龍御鳳飛仙羽蓋
九十萬重仙童玉女十億萬人手執九色之
節十絶華幡煥落火鈴嘯歌雲宫燒香散華

蓊藹上清太微之宫算定萬兆學士功過三
日集議當此之時日月傾蓋星宿停機天地
萬靈莫不振肅凡修學之士至其日當清齋
日中入室夜半露身燒香誦經北向脫巾叩
頭搏頰首謝已身所犯輕慢天地日月星辰
汙穢三光漏泄祕文違料犯戒萬没之罪並
乞原除自今更始唯蒙上聖宥以哀愍乞七
祖窮魂上昇福堂我身飛仙畢叩齒九通微
呪曰
皇上帝尊太微玄靈萬神枝籍司命度生太

一捻符上元保精今日八會衆眞合靈宿根
結滯莫不開清記我玄録削我罪名白元公
子常與我并三元混合覩見神形運我紫煙
飛入帝庭畢便服靈都幽昇符仰嚥九過止
行此道八年則萬神記識名書九天眞人下
降致兆飛仙
立冬之日日中時陽臺眞人會諸仙官玉女
於陽臺之上校定後學諸名山始得道簿録
其日諸天聖眞及五嶽河海大神皆乗飛仙
羽蓋十二飛龍五色流鈴十絶華幡燒香散

華履行天下試觀萬民森然俱至上登陽臺
簡校名録爲學之士當以其日清齋日中入
室夜半露身焼香誦經存思神眞北向叩頭
搏頰首謝已身所行宿愆結過隨意自陳乞
丐原赦㧞度七祖解散幽魂上昇南宮我身
獲仙畢叩齒九通微呪曰
太陽試觀萬神肅清四司五帝上簡玄名元
皇開眞除罪勒生上告八會所願剋成衆神
敬祐飛昇太靈畢便服陽臺靈生玉符仰嚥
九通止行此道八年剋得題名九天眞人下

降飛昇帝房
冬至之日日中時天眞衆仙皆詣方諸東華
太宫東海青童君刻定衆仙録金書内字其
日天人大聖衆元皇九微靈都大神皆乗八
景玉輿飛仙羽輪金煙紫蓋普天耀光五色
流鈴攝五嶽四瀆河海神靈燒香散華浮空
而行天地試觀萬仙上詣方諸刻定玄名三
日集議當此之日天地萬靈莫不振肅爲學
之士至其日當清齋日中入室夜半露身燒
香誦經北向脫巾叩頭搏頰首謝己身有識

以來所犯之罪隨意自陳乞丐原赦解㧞七
祖上昇南宫畢叩齒九通微呪曰
天眞妙觀方諸校仙日吉時合萬願開陳時
清日良我享上恩金書玉字列籍靈軒五帝
敬護四司保神得乗八景凌空神煙上昇三
清朝謁玉晨畢便服天眞清靈八景玉符仰
嚥九通止行此道八年則名題方諸青宮精
心勿失剋得上仙
八節乃天上朝會開眞大慶之日其時乃萬
神集議諸天大聖天眞大神妙行眞人及日

月星宿五嶽五帝河海神靈千億萬衆莫不
同時森然而集三日慶會算定天眞分判善
惡記功書罪區别勤怠功過簿日皆列言九
天各副三宫九府司命上曹大小輕重莫不
畢載學者以其日清齋首謝所犯燒香誦經
願念呪戒上感神明爲四司所佐五帝所助
保舉各録記入玉籍剋得神人下降白日飛
騰也爲學而不知諸天有大慶之日上聖有
議集之時不知首謝愆釁之法宿考何由得
解罪名何由得脫如此則七祖長淪於地獄

飛仙何冀之有哉春秋二分乃天元判生剋
罪定眞觀試萬仙之日是其日自不灰心㝠
相專思苦念長存在道身不履非特不可妄
輕修行首謝已身所犯也誓願既定天元刻
簡始終不犯則上仙可待首而又犯爲司官
所紏則天元不復受其首謝仙道既邈身爲
下鬼可謂罪福之顯由此一日也學者愼而
行焉凡修上道思神念眞空洞變化四時形
景求飛仙之要而不知修行八節悔謝願念
呪說除罪定生眞法神眞邈不可見也思念

希感將難可期於此日悔謝罪無不散神無
不祐呪說之辭發唱而感也如此思神不旬
年而覩眞神七祖即蒙長離於三塗幽魂友
形受化於南仙身將無融而騰飛𠋣空霄而
翺翔也此元始上道祕於九天之上大有之
宫依明眞料品萬劫一傳輕泄靈文禍及七
玄身無仙冀
靈眞八道變化空洞玉景隱符
(太極錬變定眞靈生符舊)
(文出太上變化空洞第一)

(玉景篇中藏之太極上宮)
諸行道求仙思神存眞謝罪解過上希神明
感會之恩當以立春之日青筆書文東向服
之一枚宿愆並散則太極記名玉簡修行八
年勿失一節太極給玉童八人存思感會天
眞下降得見神形致一景之輿飛昇太極宫
(太素瑤臺通眞變仙寳符)
(舊文出太上變化空洞第)
(二玉景篇中藏之崐崘瑤臺)
諸行道求仙思神存眞謝罪解過上希衆眞

祐護之恩當以春分之日青筆書文東向服
之二枚宿愆解散太素題名金礼之上修行
八年勿失一節太素給玉女十二人存思感
會天眞下降得覩神顔致二景之輿上昇崐
崙瑶臺之觀
(紫微靈都眞符舊文出太)
(上變化空泂第三玉景篇)
(中藏之紫微宮中)
諸行道求仙思神存眞謝罪解過上希五帝
神仙原祐之恩當以立夏之日朱筆書文南

向服之三枚萬罪並消五帝保舉記名丹房
修行八年勿失一節則紫微給玉童八人存
思感會五帝降形致三景王與飛行上昇紫
微上宫
(司命長存符舊文出太上)
(變化空洞第四玉景篇中)
(藏之司命上宮)
諸行道求仙思神存眞謝罪解過上希司命
度生之恩當以夏至之日朱筆書文西南向
服之四枚天上三官削除罪録司命勒注生

籍修行八年勿失一節則司命給玉女十二
人存思感會司命降形致四景之輿飛昇司
命上宫
(中黄八道祕仙符舊文出)
(太上變化空洞第五玉景)
(篇中藏之黃房雲庭)
諸行道求仙思神存眞謝罪解過上希黄老
靈丹芝英之道當以立秋之日白筆書文西
向服之五枚罪名除散記録神圖修行八年
勿失一節則黄老君給玉童八人自得神丹

芝英靈九存思感會黄老降房致五景之輿
飛昇黃房雲庭
(太微靈都幽昇符舊文出)
(太上變化空洞第六玉景)
(篇中藏之大微之宮)
諸行道求仙思神存眞謝罪解過上希大帝
大聖尊神原赦宿罪之恩當以秋分之日白
筆書文西北向服之六枚則衆神消除罪名
注筆玉簡司命度生保命神仙修行八年勿
失一節太帝給玉女十二人通眞致靈神人

下降所願皆成致六景之輿飛昇上清靈闕
太微之宫
(陽臺靈生符舊文岀太上)
(變化空洞第七玉景篇中)
(藏之玉清陽臺)
諸行道求仙思神念眞謝罪解過上希陽臺
眞人仙官玉女原赦之恩當以立冬之日黒
筆書文北向服之七枚則仙官玉女注書仙
簿列字金簡修行八年勿失一節眞人給玉
童八人思眞感會眞人降形致七景之輿飛

行玉清陽臺之觀
(天眞靈寳八景玉符舊文)
(出太上變化空洞第八玉)
(景篇中藏之方諸東華太宫)
諸行道求仙思神存眞謝罪解過上希天眞
衆仙東海青童君度名録籍金書玉字之恩
當以冬至之日黑筆書文東北向服之八枚
則東華刻簡金書於方諸上宮修行八年勿
失一節東華給玉女十二人存思感會天眞
下降致八景玉與飛昇方諸東華太宮

右靈眞八道變化空洞玉景隱符岀自太上
玉篇之中以輔神經之用亦當隨色書繒上
佩身八年剋得眞人除譴必獲上仙諸行道
存思期眞上希飛騰散降罪籍上名金簡皆
當服符行事凡太歳本命甲子庚申預是修
行皆當隨節服符不必在正節之日也修學
不得此文罪名不解神眞直除去仙甚逺有
得之者白日昇天可謂變化空洞也

元始天尊說變化空洞妙經











