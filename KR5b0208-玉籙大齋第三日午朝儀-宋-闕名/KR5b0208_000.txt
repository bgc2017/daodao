








玉籙大齋第三日午朝儀
各禮師存念如法
元始虚皇集炁居中三境洞杳肇生穹窿
七轉九靈混合回風變化萬神天地開通
吉日行事萬魔敬從晨輝朗照黙運元功
執節建麾散花太空十方普度劫運無終
發爐(同早朝)
請稱法位
具位與臨壇官衆等謹同誠上啓
虚无自然元始天尊无極大道太上道君太

上老君髙上玉皇十方巳得道大聖衆至眞
諸君丈人三十二天帝君玉虚上帝玉帝大
帝東華南極西靈北眞玄都玉京金闕七寳
瓊臺紫㣲上宫靈寳至眞明皇道君三十六
部尊經玄中大法師上相上宰上保上傅太
平下教二十四眞人西城惣眞王君太乙真
人東嶽上卿司命茅君定録保命二眞人名
山洞府得道神仙三界官屬一切眞靈
臣聞八景潜輝合太冥於無色一陽積氣結
梵混於初元肇萌上景之光乃應開皇之號

玄精發耀成象流形五劫既周九霄八化元
始肇封於紫冊敷炳天文皇人紀律於玉章
總持劫運群魔欽順萬國安寧臣等忝與眞
儔夙承妙䕃負九色之圓象嚥液存思詠三
合之靈章依科遵奉凡有所啓敢不以聞齋
意青詞謹當宣奏
宣詞
具如詞言不違懇欵恩惟大道分别哀祈
臣聞獨露本眞救萬劫含靈而咸度廣宣妙
化濟九幽苦趣以無邊隱顯同休人天仰頼

臣等恭按齋儀不遑暇食陽晶轉燭方臨停
午之初晝景騰輝共仰中天之照緑輦傾光
而回駕紫烟結篆以浮空恭假香傳奉修齋
直以今第三日中分行道請法衆等運兹初
捻上香
願此香烟騰空徑上供養
虚无至眞自然大道元始天尊願以是捻香
功德上祝
當今皇帝景命無疆伏願化洽八埏教行六
服金穰叶應三登書大有之年

王道正明千載享太平之運日表重光之象
星昭循度之祥海晏河清雲行雨施萬方有
慶四海無虞今故燒香自皈依道尊大聖衆
至眞之德得道之後祈天長存
臣聞鬱羅蕭臺乃三清之化境洞玄教典由
五劫之出書固眞長存保天無極以今第三
日中分行道請法衆等運兹二捻上香
願此香烟騰空徑上供養
玉晨至聖自然靈寳大道天尊願以是捻香
功德上資

國祚宗枝伏願碧簡題名丹臺紀籍發靈光
於壽域益注遐齡固劫石於福基永綏寵禄
合太和而久視保眞炁以長扶嗣續䌓昌姻
親和睦今故燒香自皈依經尊大聖衆至眞
之德得道之後昇入無形
臣聞始青肇運三眞俱現而道德圎通靈寳
度生萬炁長存而魂神澄正功惟微妙形應
斯須以今第三日中分行道請法衆等運兹
三捻上香
願此香烟騰空徑上供養

混元大聖自然化主道德天尊願以是捻香
功德上資
所薦神靈伏願偃息清明從容虚妙雲衢曜
景超四大於神方空洞流音離九玄於幽裔
心散重霄之上炁凝華府之中煥落開襟去
留解帶飛逰自在應感無方今故燒香自皈
依師尊大聖衆至眞之德得道之後昇入無
形
懴悔三啓三禮
重稱法位

具位與臨壇官衆等謹同誠上啓
三清至尊十方上聖玉京金闕天帝天眞十
方師尊聖衆三界官屬一切威靈
臣聞幽夜開光八過精思而研誦死魂受鍊
九玄昇化以更生臣等獲際眞詮早傳祕籙
所冝沐玄波於仙井滌慮澄心庇道䕃於靈
柯歸根復命雖尚關於人事敢輕負於道心
伏受師盟誓敷教化况承詞剡恭爲典行今
念及孤魂滯魄自從宿世乃至今身舉意動
情故爲誤犯未能温恭思道謙牧修身或奉

正眞毎興懷於傲忽或居髙位常肆志於滿
盈或慢侮以凌人或矜誇而恃巳執迷凶德
恣縱驕心大乖推遜之風有愧得眞之戒恐
從傾逝未卜升沉又慮億劫輪廻夙生流蕩
魂靈飄浪未返故根性識昏迷尚拘邪黨念
沉淪於苦趣未脫離於重隂仰祈開宥之恩
早遂更生之願伏願造大慈之至化濟長夜
之幽魂惡根應消浮爽縁故隨所受度咸得
升仙乞召五老之靈君仍命九天之上帝及
啓三光九老太上丈人一千二百官君百千

萬重道炁朱陵火府南昌上宫好生韓君度
世司馬元陽玉匱受度使者延壽益筭度厄
尊神校録眞人監生聖母無英公子白元尊
神桃康合延太乙司命上祈神儀九玄七祖
恭諾和順侍衞送迎反炁受形勒籍定筭布
祥烟而塞死戸流慶雲以開生門經集靈根
圓成善果則上明
天尊大慈之化下副臣等皈命之誠謹啓以
聞
一願龍篇髙映二願鳳檢呈祥

三願諸天校録四願仙樂鏗鏘
五願三官注善六願九夜披光
七願和冤閉債八願解結除殃
九願制魔保舉十願魂度仙鄉
十一願恩光普被十二願功德難量
復爐(同早朝)



玉籙大齋第三日午朝儀











