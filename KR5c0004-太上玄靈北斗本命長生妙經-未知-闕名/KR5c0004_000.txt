








太上玄靈北斗本命長生妙經
開經無上妙品靈章
稽首太上尊歸命禮北辰仰啓二尊帝
朝現七元君經始蜀都出道爲天人根
消災解危厄保命守玄眞南陵三千使
北斗七千神俱來衛法座同入清淨門
臣今至心誦道炁自然存
太上老君在永壽元年正月七日下降蜀都
授與天師張道陵北斗延生妙經未悉其章
復授長生妙訣

太上曰天一生水生自北方故紫微之垣髙
崇北辰北辰之宿列爲七元首引貪辰尾明
破曜中立文曲以爲天地之樞軸是以北斗
司生司殺養物濟人之都會也凡諸有情之
人旣禀天地之氣隂陽之令爲男爲女可壽
可夭皆出其北斗之政命也今見衆生無門
進修眞之路無誠向禮斗之科我故哀憫大
闡玄靈汝當諦聽廣布流行使人人皆躋仙
阼不蹈輪廻天師再拜喜躍無任
太上曰

北斗之尊衆宿停輪運天轉地去穢除氛
春秋冬夏生物生人東南西北立紀立閽
號曰九皇北極眞君三台華蓋司人精魂
七元政令結人元神故名本命始出玄文
衆生釋難道合乾坤時時朝禮身命常存
太上說是玉音十方諸天心如氷渙一時歡
喜今日欣遇無上法橋天師膝行近
玉座而說偈曰
天地生元氣靈光聚北辰紫微開帝座
玄闕列眞君消釋諸凶厄生成萬類人

大哉文曲宿斡運道如春
大師說偈都竟仙班回部聖駕復天稽首玄
穹衆生受度也

太上玄靈北斗本命長生妙經
讃詠圓滿靈呪
大哉北極生物無息樞機運動乾坤定立
太上垂教衆生遇植消災解難神目電及
臣今齋沐上帝可格克終克始保家保國
諷誦道言作是惟一此經難遇劫數萬億

旣遇之者請必有得仁仁元靈證明功徳




















