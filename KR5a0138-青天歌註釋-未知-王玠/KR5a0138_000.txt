








青天歌註釋序
夫青天歌者眞人丘长春之乴作也是歌演
音三十二句乃按度人經三十二天運化之
道也余每誦其音喜其文簡而理直實修眞
之捷徑入道之梯階前十二句乃明修性之
本體中十二句爲復命之工夫末後八句形
容性命混融脱胎神化之妙也愚見世人只
作閑文歌唱舞蹈终不知其中九和十合之
理今故强爲註釋以俟後之来者鄙見淺陋
然初學者其庻幾有所感悟焉混然子序












青天歌注釋
　　　　混然子註釋
青天莫起浮雲障(大道本/無爲)雲起青天遮萬象
(有爲皆/是錯)
　青天者指人性而言也浮雲者指人雜念
　而言也此二句是修行人一箇提綱大凡
　平日二六時中心要清净意要湛然不可
　起一毫私念間隔眞性自然如青天無雲
　障也若苟有心君不能爲主對境觸物隨
　念所遷其出彌遠是雲起而遮萬象也

萬象森羅鎮百邪(性靜/情逸)光明不顯邪魔旺(心/動)
(神/疲)
　此謂一性正位百邪自歸則身中天地萬
　氣一氣也萬神一神也自然心君泰定而
　鎮百邪也若忿不能懲慾不能窒放情不
　返被魔所攝是吾光明不顯而邪魔旺矣
我初開廓天地清(克己/復禮)萬户千門歌太平(天/下)
(歸/仁)
　此言得道之士勘破生身本來無箇甚麽
　只恁麽清靜存眞常如赤子性自空而命

　自固則通身四大八萬四千毫孔血氣週
　流無處不暢易坤卦云黄中通理正位居
　體暢於四肢美在其中矣豈不是天地清
　而萬户平也歟
有時一片黑雲起(忿不懲/慾不窒)九竅百骸俱不寧
(水火/不濟)
　此言人有惡念動處即如黑雲之起當此
　時急要知覺便好回光返照養其良心可
　也若無禁戒隨眼耳鼻舌四門所漏被形
　所役者性天則黑雲鎖閉苦海則淫慾波

　翻是以一身九竅百骸俱不寧也道德經
　云開其門濟其事終身不弊襌家所謂不
　怕惡念生只怕知覺遲孟子又曰失其鷄
　犬而知求放其心而不知求哀哉學者可
　不戒歟
是以長教慧風烈(神一出/便收來)三界十方飄蕩澈
(洗心/滌慮)
　此一節警戒學人心常要在腔子裏一動
　一靜在乎剛潔不可與萬縁作對若遇諸
　色相須是决烈其志慎勿動念尹喜眞人

　曰凡物之來吾則應之以性而不對之以
　心金剛經亦曰不應住色生心不應住聲
　香味觸法生心應無所住而生其心如是
　降伏其心孔子故曰君子素其位而行不
　願乎其外此所以教人心君若能主正智
　慧自然圓通則身中三寶歸體十方肅清
　無有障碍也
雲散虚空體自眞(一眞/常存)自然現出家家月(通/身)
(是/道)
　此承上云既得三界十方蕩澈自然一念

　不生則吾眞性常存其妙通身星月俱現
　光明此乃内景坐忘之道也如度人經云
　諸天復位又如顔子屢空是也
月下方堪把笛吹(癸生須/急採)一聲響亮振華夷
(回風/混合)
　此以下乃言修命工夫月下者言身中冬
　至子時一陽動處癸生時也當此時急下
　手採之便以神呼氣氣歸竅内吹其音外
　閉其門調和律吕混合百神此乃吹吾身
　中無孔之笛發一聲響亮而振動華夷也

　非遇眞師口訣不可知也
驚起東方玉童子(水府/求玄)倒騎白鹿如星馳(取/坎)
(去填/離)
　驚起者熏蒸也從下而上也東方者甲木
　生火於寅位也玉童子者流意飛神也倒
　騎者逆轉也白鹿者煉精化爲白炁也總
　而言之凡作丹入室之時性君主内流意
　沉下水府熏蒸存中根俟陽火漸熾舉動
　上頭關捩從寅至己流戊土督進陽火迫
　逐金精直透三關上入南宫補離中之陰

　是成乾象則要如星馳之速
逡巡别轉一般樂(出有/入無)也非笙兮也非角(無/象)
(之/象)
　逡巡者杜漸也從上而下也别轉一般樂
　者此言六陽會乾陽無終極之理一陰生
　于五陽之下繼此以往則當杜漸自午至
　亥以己土退陰符從金闕下鵲橋華池滂
　滂沛沛入重樓絳宫直送至坤宫土釜而
　止産箇明珠似月之圓非笙非角之可比
　也

三尺雲璈十二徽(三花/聚鼎)歷劫年中混元斲(五/炁)
(朝/元)
　此承上云别轉一般樂之意於此故云三
　尺雲璈者乃言三般大藥歸鼎妙合凝眞
　一息工夫即奪回一年十二月造化丹經
　所謂簇年歸月簇月歸日簇日歸時一時
　之中只用二候運行週天符火採藥入室
　以行内事混融煅煉結成聖胎乃曰歷劫
　年中混元斲也度人經云中理五炁混合
　百神十轉回靈萬炁齊仙了眞子故曰大

　藥三般精氣神天然子母互相親回風混
　合歸眞體煅鍊工夫日日新是也
玉韻琅琅絶鄭音(天無/浮翳)輕清徧貫達人心(四/氣)
(朗/清)
　此承上云混元斲之義於此故云玉韻琅
　琅者乃得其眞火煅煉之功脱去其舊染
　之汙是得神和而氣和如舜韶之純翕從
　此絶其鄭聲之淫覺吾身中土皆作碧玉
　無有異色自然徧貫逹於人心也度人經
　云金眞朗郁流響雲營玉音攝氣靈風聚

　煙是也若非眞傳實踐工夫知如是妙乎
我從一得鬼神輔(魔無/干犯)入地上天超古今(應/化)
(由/我)
　此言丹道圓成變化自在則宇宙在乎我
　萬化歸乎身到此地位陰陽由我運五行
　由我役風雨由我召雷霆由我呼是以現
　大身徧微塵藏小身載須彌于是鬼神莫
　測其機自得束首侍衛入其地上其天超
　古今總在我應化無窮也
縱橫自在無拘束(不被/形縛)心不貪榮身不辱(内/外)

(俱/忘)
　此承上云超古今之義於斯故云縱橫自
　在者乃言唯道爲身不隨世變倒用橫拈
　變化由我豈有拘束也富貴榮華到此時
　盡底掀翻豈心再有貪榮而身有辱也此
　箇活路若非大丈夫决烈手段焉能致此
閑唱壼中白雪歌(道大/中虚)靜調世外陽春曲(超/出)
(三/界)
　此言閑唱者自得其眞樂也則吾身别有
　壼天景致常有漫天白雪之飛清清朗朗

　了無纖塵可入莊子所謂虚室生白神明
　自來尹眞人亦曰一息冥情而登大道此
　所以九和十合一氣純陽而超三界之外
　豈非歌陽春之曲乎
我家此曲皆白然(形神/俱妙)管無孔兮琴無絃(與/道)
(合/眞)
　此言九轉丹成脱胎神化是自然之道體
　同虚空非形象之可覩元始天尊故曰視
　不見我聽不得聞離種種邊名爲妙道豈
　管眞有孔而琴有絃耶這些消息可以默

　會古人所謂道本無形我亦非我鐵壁銀
　山驀直透過學人於此轉得一語則參學
　事畢有何疑哉
得來驚覺浮生夢(虚空/粉粹)晝夜清音滿洞天(獨/露)
(金/眞)
　此一節總結一篇首尾之妙所謂得來者
　得來眞道永證金剛不壞之身覺悟浮生
　一切有爲之法如夢幻耳是得今日昇無
　上妙道身中晝夜常有仙樂之音滿洞天
　也此又警示後之學者縱得功名蓋世文

　章過人不得眞傳至道到頭總是虚浮不
　着實也若只管貪迷不醒流入浮生夢寐
　輪迴無期何能出於生死除是决烈丈夫
　信得及參得透割得斷一悟回頭直超無
　色之界向吾大道而修内則存神養氣外
　則混俗同塵此乃在世出世即與仙佛並
　駕豈虚語哉


青天歌註釋(終)　











