










上清大洞眞經卷之一
　　　　茅山上清三十八代宗師蔣宗瑛校勘
　　　誦經玉訣
　訣曰先於室外秉簡當心臨目扣齒三通
　存室内有紫雲之炁遍滿又鬱鬱來冠兆
　身存玉童玉女侍經左右三光寳芝洞煥
　室内存思畢扣齒三通念入戸呪曰
天朗炁清三光洞明金房玉室五芝寳生
玄雲紫蓋來映我身仙童玉女爲我致靈
九炁齊景三光同軿上乗紫蓋升入帝庭

　畢先進右足入户三捻香扣齒三通祝曰
玉華散景九炁含烟香雲密羅徑衝九天
侍香金童傳言玉女上聞帝前令臣長生
世爲仙眞隨心所願莫不如言
　　　誦經入室存思之圖





























　存思畢次念開經玄藴呪曰
微微玄宗門煥朗徹空同至道由靜黙
當見三素宫大道於此成驂景䇿雲龍
左右侍經眞玉女及玉童身濟不死津
解羅順靈風七祖返胎生世爲神仙宗
　畢北向叩齒三十六通冥目内視俯心祝
　曰
糞土小兆男生(臣某)今有微言上啓
玉清瓊元君(臣)今登齋入室誦詠上清大洞
眞經三十九章伏願驅除魔試辟却鬼病(臣)

及七祖罪解福生次祝曰
六天大魔王受制幽寥無白距玃獸赤甲毒龍
鎭守四維備衞九重白鷹仰鳴奮爪振豪
萬精幽匿滅邪破妖天丁一怒五嶽振摇
風火征伐九天啓朝
　畢北向四拜三叩齒長跪臨目叩齒二十
　四通啓曰
糞土小兆男生(臣)某至心上啓
髙聖萬眞太上大道君(臣)今入靖焚香誦詠
上清大洞眞經三十九章鍊神保藏乞胃管

華榮聳身乗虚上拜帝庭(臣)七祖罪釋上生
福堂
　畢又四拜長跪啓曰
(臣)某至心上啓
中央黄老元素道君(臣)今入室焚香披詠上
清大洞眞經三十九章願(臣)靖室之内芝英
自生玉華寳曜三光洞明(臣)昇上清合同帝
靈使七祖罪解克獲長生
　畢又四拜三叩齒長跪啓曰
臣某至心上啓

上清緫仙大司馬長生法師王三天君栢成
上眞
　畢又四拜三叩齒長跪啓曰
(臣)某至心上啓
降授大洞眞經祖師上眞聖母紫微元君王
夫人
　畢又四拜三叩齒長跪啓曰
(臣)某至心上啓
降授徊風大混合師上眞聖母中候元君王
夫人(臣)今入室焚香諷讀上清大洞眞經三

十九章伏願調和三䰟制鍊七魄尸蟲沉落
腑藏光華百病不生災害消滅色返嬰孩白
日騰翥願七祖罪解上生福堂
　畢東向四拜燒香叩齒三十六通存東華
　六門治東壟山周回三千里門内有三宫
　羅列分明
第一宫方諸青宫上相青童君所治
第二宫玉保青宫玉保王上相大司馬
　髙晨師所治
第三宫玉華青宫東海青華小童所治

　次存念六門名及門郎姓字
東青華門門郎丘伯淵
南神華玉門門郎王祖思
西玉洞門門郎𢈔尚節
北玉隂門門郎史少華
東南天關門門郎文五車
東北寒水門門郎童林都
　次叩齒三通仰祝
上清玄晨三宫六門典我玉名降我神眞
龍裙羽章以給我身誦詠洞章朗徹九天

上升玉清東華投篇名刻金格長爲帝賔
　畢咽炁九過東向燒香四拜三叩齒長跪
　啓曰
(臣某)至心上啓
上清九微太眞玉保王金闕上相大司命髙
晨師東海玉明青華小童大君
　畢又燒香四拜三叩齒長跪啓曰
(臣某)至心上啓
上清太無東震扶桑丹林大帝上道君
　畢又燒香四拜三叩齒長跪啓曰

(臣某)至心上啓
祖師南極紫眞上清道主太微玉晨聖后
金闕上保東華道君金闕大夫上清仙侯(臣)
今入室誦詠上清大洞眞經三十九章願晨
暉煥發映照(臣)身腑藏榮華災禍消散七祖
返胎同駕雲輿
　畢又燒香心拜經前微叩齒二七通祝曰
太一帝尊帝一玄經五靈散景鬱徹三清
玉童玉女燒香侍靈上願開陳與我合形
使我神仙長享利貞

　畢又叩齒二七通微誦發篋呪
玉帝上法上聞三清吉日齋戒敢開神經
萬試隱伏所向皆成玉童侍衞玉女散馨
聲聞五億響徹萬靈上告三元與我長生
　畢又叩齒二十通心再拜
　次三捻上香
　登座平坐正視北向
　叩齒三十二通
　咽液三十二過閉目存
　帝一尊君


















　次思兆頭正青如碧玉兩手如丹兩脚如
　雪身着九色羽衣披龍文之帔頭建玉晨
　之冠手執九色之節青龍侍左白虎衞右
　頭䕃華蓋下坐獅子仙童侍香玉女散花

　紫雲蓊鬱滿於室中五色玄黄羅列前後

　内外分明皆使映朗
　畢叩齒三十六通微誦三天滅魔呪
北帝大魔王受事帝君前泉曲之鬼四明酆山
千妖混形九首同身神虎放毒馘滅雷震
神功吐呪所戮無親太微有命攝録山川
鳴鈴交擲流煥九天風火征伐神鋒十陳
兇試伏滅萬精梟殘妖毒敢起受閉三關
請依洞法莫不如言
　畢又叩齒三十六通次誦
　　　大洞滅魔神慧玉清隱書

玄景散天湄清漢薄雲回妙炁煥三晨
丹霞耀紫微諸天舒靈彩流霄何霏霏
神燈朗長庚離羅吐明輝回嶺帶髙雲
懸精䕃八垂三素啓髙虚蘭闕披重扉
金墉映玉清靈秀表天畿風生八㑹宫
猛獸騁雲馳紛紛三洞府眞人互參差
上有干景精㝠德髙巍魏太一務猷收
執命握神麾正一履昌靈攝召萬神歸
公子翼寂轅洞陽衞玄機明初合道康
龍輿正徘徊七景恊神王飈輪萬杪階

體矯玄津上飛歩絶嶺梯披錦入神丘
璨璨振羽衣㝠攄交雲㑹飛景承神通
清峯無毫薈綺合生絶空金華帶靈軒
翼翼髙仙翁萬轡乗虚散蓊藹玄上牎
中生合景君九帝昌上皇明輪映黄寧
羽珠曜玄陽天精元素炁中五號養光
結朗始生神九眞合成𩀱妙景啓㝠數
順感標神蹤泥丸洞元光運珠正絳宫
元陽部命門三神擕紫童拘制召上歸
夾闕侍明牎翳鬱對啓明圎華煥三冲

方盈引接生反老回嬰蒙飈粲麗九天
緑轅繞丹房蕭蕭纒靄表曲降寢華堂
遊宴盻萬劫歸㑹神霄王仙道樂子生
鬼道樂子凶但聞貴生道不聞鬼道隆
謡歌參天炁賈生元正章神慧命朱兵
五帝符寒郷仗旛攝萬魔瓊文檢北酆
體解自然道妖滅非爾功汎景鼔長扇
合虚慶霄峯俯盻四謝飛天劫永難終
妙中生眞景回輦苦遲遲意合在㝠感
提携髙上埼翔翅期妙㑹洞觀情轉悲

嘯咤咄嗟頃倐忽歷九圍攝炁反交初
併景幽玄棲
於是七星停曜重關洞開百陽激電五星奔
移握節命靈是炁悉追鐡羆羅遮猛虎變威
六師斬妖銅頭捕非玃天啖毒晶▲消摧萬
精滅種六天崩頺三道正行何炁不回山河
爲之傾倒日月爲之揜暉靈獸爲之墮嶺金
翅爲之落飛五帝束帶於神宇萬靈受封於
太微髙上汎蓋於丹崖八景䇿駕於霄扉洞
觀源之妙化欣我道以坦懷

　畢又閉目黙念次心拜四方眞思兆身坐
　五色雲中雲氣覆蓋頭上想定












　次就座右顧東向㝠心叩齒九通隂誦
　　　太帝君素語内呪
蒼元浩靈少陽先生九炁還肝使我䰟寧
幽府結華藏内鮮明鍊容固髓返白爲青
神化内發景登紫庭敢有犯試摧以流鈴
上帝玉籙名上太清
　畢口引東方青陽之精青炁(用鼻先取以/口▲咽喉吸)

　(之餘四/方並同)
　因閉炁九息咽炁九過使布滿肝腑之中
　結作九神青衣冠狀如
　木星下布肝内神靣相向坐
　順時吐息












　次就座仰首南向㝠目叩齒三通隂誦
　　　天帝君素語内呪
赤庭絳宫上有髙眞三氣歸心是我母心
騰我淨躬逕奏以聞心固神靜九靈閉關
金眞内映紫烟結雲太微緑字書名神仙

飛行上清朝謁帝尊
　畢口吸南方丹靈之精赤炁
　因閉炁三息咽津三過使充布心腑之中
　結作八神赤衣冠狀如火星下布心内神
　面相向坐順時吐息












　次就座左顧西向㝠目叩齒七通隂誦
　　　南極上元君素語内呪
素元洞虚天眞神廬七炁守肺與神同居
保鍊五藏含華内敷澄誠明石㳺御玄虚
玉字金簡九帝眞書使我飛仙死名巳除

遊洞三清適意所如
　畢口吸西方金䰟之精白炁
　因閉炁七息咽津七過使充布肺腑之中
　結作七神素衣冠狀如金星下布肺内神
　面相向坐順時吐息









　次就座正視北向㝠目叩齒五通隂誦
　　　後聖帝君素語内呪
玄元北極太上之機五氣衞腎龜玉參差
寳華結絡胃管朗開著名玉札年同二儀
上皇太帝峙然不迷役使六甲以致八威
驂龍駕浮超然昇飛吐納神芝歷劫不衰
　畢口引北方玄曜之精黒炁

　因閉炁五息咽津五過使充布腎腑之中
　結作五神黒衣冠狀如水星上入絳宫左
　三右二分入兩膀胱穿尾閭穴上充布兩
　腎間神面相向坐順時吐息












　　　　　荒五十五
　次就座正向本命上㝠目叩齒十二通隂
　誦
　　　太微天帝君素語内呪
黄元中帝本命之神一氣侍脾使我得眞
寳藏生華結絡紫晨變景錬容保命長延

後物而傾千神來臣老君玄籙書名神仙
長生久視與天長存
　畢口引中央髙皇之精黄炁
　因閉炁一息咽津十二過使充布脾腑之
　中結作十二神黄衮冕狀如土星下布脾
　内神面相向坐順時吐息存五方炁都畢
　又微呪曰
五炁混生玄上之精充布五腑六宫鮮明
内灌外溢表裏俱清滅穢招眞我飛太靈
常對髙晨誦詠洞經

















　次想左目出日右目出月並徑九寸在兩
　耳之上名曰六合髙牎想定微呪曰
太上玄一九皇吐精三五七變洞觀幽㝠
日月垂光下徹神庭俠照六合太一黄寧
帝君命簡金書不傾五老奉符天地同成

使我不死以致眞靈却遏萬邪禍害滅平
上朝天皇還老返嬰太帝有制百神咸聽
　畢口吸日月一息炁分三九咽結作二十
　七帝君並紫衣冠内九帝下入絳宫穿尾
　閭穴上入泥丸又九帝亦下穿絳宫入下
　關之境又九帝入中關之境令日光使照
　一身内徹泥丸下照五藏腸胃之中皆覺
　洞照於内外令一身與日月之光共合良
　久叩齒用嘻字吐息








　次心存二十四星大一寸(此法毎日行住/坐卧皆可修之)
　如連結之狀又存毎星中各有一人合二
　十四星皆如嬰兒之狀並裸體無衣纓於
　是二十四星從虚空中降回繞一身之外

　三帀畢祝曰
二十四眞回入黄庭口吐黄炁二十四星
灌我命門百神受靈體充骨彊䰟魄安寧
五藏受符天地無傾
　畢口吸二十四星一息炁咽津二十四過
　時覺吞一星從口中徑至臍中又覺星光
　映照於一腹之内洞徹五藏又存星光化
　爲二十四眞人並口吐黄炁如烟以布臍
　中鬱鬱然洞徹内外良久用呼字吐息心
　拜三十九過次思兆身三十九戸逐一分

　明各有神眞嚴固守之存三十九君各降
　眞炁來灌兆身三十九戸咽津三十九過
　次振左手三過法振流金火鈴次振右手
　三過法擲豁落七元次仰頭摇頸九過法
　承天次鼓脚一過法履地次摇身二七過
　以歡萬神次拭目三過以明三光次捻鼻
　七過以通明梁次按眉後兩穴三過以塞
　邪源次輪耳三周以開天牎次咽液九過
　以味玉律以用前修導一身都畢萬神皆
　歡乃微呪曰

承天履地出入洞門左振流鈴右擲七元
帶金佩玉仙衣紛紛八景羅列䇿輿乗雲
萬遍朗逹飛入帝晨
　畢平坐誦經存帝一尊君對兆面前空玄
　中坐尊君之口正對兆口聽兆所讀眞經
















上清大洞眞經卷之一











