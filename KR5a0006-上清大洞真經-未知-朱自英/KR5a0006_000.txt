








上清大洞眞經序荒五
(茅山上清二十三代宗師觀妙先生朱自英述)
夫道生於無潜衆靈而莫測神凝於虚妙萬
變而無方杳㝠有精而泰定發光太玄無際
而致虚守靜是之謂大洞者歟及其歛精聚
神御祖炁以徊旋錬神㑹道運祥風而鼔舞
無中歘有呼吸散萬神之形動極復靜恍惚
圍帝一之妙是之謂徊風混合者歟爲天地
普植之本帝聖造化之原人之生也禀氣於
太極而動靜法乎天地肇靈於一元而闔闢

體乎隂陽故上清三十九帝皇迴眞下映入
兆身中三十九戸於是各由其所貫之戸著
經一章其辭幽奥以用領括百神超眞辟非
所謂慶雲開生門祥烟塞死戸者此歟故中
央黄老元素道君緫彼列聖之奧㫖集成大
洞之眞經故曰三十九章經也又有徊風帝
一髙元雄一五老雌一是三經者所以輔乎
三十九章之尊經耳夫道有三竒第一之竒
大洞眞經三十九章第二之竒五老雌一寳
經第三之竒素靈大有妙經故三十九章者

乃九天之竒訣上元太素君金書之首經也
一名三天龍書一名九天太眞道經此經之
作乃自玄微十方元始天王所運炁撰集也
西王母從元始天王受道乃共刻北元天中
録那邪國靈鏡人鳥之山闍萊之岫乃於虚
室之中聚九玄正一之炁結而成書字徑一
丈于今存焉元始天王又以傳上清八眞中
央黃老君使教授下方當爲眞人上昇三辰
者焉中央黄老君隱禁此經世無知者故人
間地上五嶽天中永無此經上清天眞尤所

寳祕唯太玄有金閣玉名瓊札紫簡三元有
併晨祕籙丹臺有黄文之字當必爲眞人者
乃得受之爾是經也上皇之道標紫晨之妙
篇制命九天之階徴召五帝之靈逸徊風之
混合凝九轉於玄精交㑹雌雄混合萬神森
羅幽鬱瓊響太眞運辟非於明梁通易有於
玄門洞德刅以造妙濯耀羅而映雲太漠爲
靈關之炁無刅爲浩刼之年巍巍神舘萬眞
之淵金房煥赫鬱乎上清其㫖幽微難可究
詳兆能長齋絶志人間誦玉篇於曲室叩瓊

音以震靈則眞人定籙於東華七玄更潤於
紫房制魔王以威神攝五帝以衞身萬遍周
而肉身飛七轉召而司命至此大洞之竒章
緫億道而反生自無竒毛異質金骨玉名皆
不得有妄披於靈文其禁悉依九眞明科兆
當苦齋三年乃得讀之誦詠此章萬遍旣畢
中央黄老道君上奏太上命丹飈緑蓋之車
九靈使者太乙司命來迎於子於是五老翼
軒八風扇羽神雷前驅玉華扶轂乗雲駕龍
即日升天詣太素三元君宫中受書是謂上

登上清受書太極拜爲髙仙左卿者也兆若
但有此經不得讀之者太微天帝君拔出死
簡於授經之始刋定眞籙於造齋之初度籍
太極刻名東華關奏太上録封龜臺萬神千
靈自稱兆爲九玄大夫位凖太清仙伯也受
經之格一依九眞明科兆冝遵焉




