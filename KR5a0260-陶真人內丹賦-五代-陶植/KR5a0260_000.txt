








陶眞人内丹賦(并序)果七
夫人本以五行氣而成體乃以四象精而灌
身得江海竭而命更延日月虧而神轉壯故
聖人理金鎮玉鍊石補天體用玄黃要崇日
月伏以龍虎大丹者南北往來之位本元二
三東西出入之名運合歸一青赤白黑各定
四維上下俱通輻湊八方位成五帝三才立
象萬物有形六十四卦爻用二十八宿合度
在七十二候之内處三百六旬之中始自元
陽終於晦臘故經云以天地合其德日月合

其明也春夏進長滋隆皆禀於四時秋冬退
伏蟄藏豈離於一運乾長於艮巽之體剛變
爲柔坤生於震兊之形陰歸陽位然始陰陽
之用日月交暎是以離女坎男金夫木婦姤
其精氣陶鍊髓筋十月功成一用方備其神
也化之爲液鎔凝質若堅冰變之玄霜烹剖
形如素雪方辨鉛汞之理始驗水火之源合
兩象之精華抽五行之血肉故聖人研日月
二字通幽洞㝠窮金水五行出凡入聖叅云
日月爲易剛柔相當此名水土金之三物志

士豈不省己者哉欲達至眞者明閑卦象痛
會陰陽曉察天文精求易義火候進退生殺
合宜表裏淸通内外相應三元周神論云欲
明其藥先明自身悟此一言而知萬化矣若
天地變易雌雄抗行相類不同炁元交錯者
如持梯而望昇星漢懸鉤針而擬釣鯨鯢幸
請賢者細而詳之豈敢謬於神道耳又縁賦
内沉論祕義潜匿幽詞注解玄言附成其㫖
賦曰
道法自然

　自然者元氣也元氣者是天地虚无之氣
　天地虚無之氣即化生萬物玄元之始也
　學丹之流鍊此得虚無之氣名眞一自然
　之道爲萬物化元也老子曰無形不可名
　狀故强名曰道守一之道曰道者是自然
　之氣即是水銀志士但依法鍊之出無入
　有脱胎見眞一自然之道也
術明眞假
　眞名鉛也鍊得銀銀號曰眞一亦曰白金
　位屬兊宫西方俗士不曉眞一之道鍊鉛

　擬求其眞物被坯了豈有眞故經云莫壞
　我鉛令我命全求眞象之道上禀三光下
　應三才六律既備變化無窮即眞一之道
　也假者是學仙之流不考經典不從師授
　託意自造遂將凡常水銀不依法則妄施
　陰陽擬爲至藥故不成也李澄云豈將凡
　鉛常汞便喻至藥所以不法天地謬用虧
　明致陰陽結互寒暑不時豈不用假而自
　悮故經云凡聖淺深愚智眞假自古有之
法效兩儀

　兩儀天地
取象八卦
　大藥變轉體骨皆依法象金水蓮氣周功
　二十八宿合度八卦成八卦者每四十五
　日一節成是一卦也一年三百六十日有
　八箇四十五日故取象八卦太易至有八
　卦日月有八卦是也
闢天地以區分
　闢者開也明天地以區分天地位者乾坤
　鼎器也言先論鼎器後言其藥天地位定

　然後區分周天之義也寒暑駕馭陰陽勝
　負取時勿失節候是取象
混陰陽之變化
　混陰陽者水火爲藥也是水銀混沌清濁
　未分故號太易者是陰陽之象傾一處之
　義也然后陰陽合德而剛柔有體陰陽者
　氣也剛柔者形也故志士則而行之候水
　火主也分判有時方辯陰陽之變化通玄
　論云此天地之母砂汞也
指乾坤而以經以緯

　乾爲金西爲位坤爲水是金水火二物交
　轉往來出入屈伸體段也郭眞人曰東西
　爲緯甲處爲東甲爲十干首甲者神子爲
　十二神之先將甲配子故云以緯也
類南北而有取有捨
　故歌云捨南取北子母相尅轉北成西配
　合夫妻此不虚也故丹石一藥獨負陰謂
　之有取有捨
氐房騰躍於蒼龍
　氐房是東方宿故汞寄處於房星房星屬

　卯爲青又木生於水水屬北方爲黑青與
　黑謂之蒼號曰蒼龍者也
張翼襟帶於白馬
　張翼是南方火宿象丹砂也是古仙以法
　脱其赤暈還其眞性之功號曰脱體丹砂
　一名白砂亦名白馬牙是也
故玄黃之形質脱筋骨而瀟灑
　玄黃者天地也爲器物之形質筋是汞骨
　是銀得火氣薰蒸金水等自脱其鉛漸除
　滓穢於器上飛摶往來拂鬱加霧而瀟灑

也
棲巖隱壑跨岳臨川
　汞在鼎内得金水伏被煎灼湧沸不得停
　漸結吐花於上或成其炁棲巖隱壑或伏
　盤不起如山岳之形狀也
候日華之月彩亦彌歲而歷年
　日華是汞月彩是金金汞成形非日盈月
　滿而不就也故一年主十二月有三百六
　十日時積日爲月積月爲年至一周天有
　四千三百二十時象四千三百年連氣故

　云彌歲之歷年志士審而察之以大藥陰
　陽相配而成寒暑陰煞陽養還丹非四時
　五行而不伏皆取其象
窮造化而變化順天時而奉天
　窮陰陽之道知變化之源夫子曰知變化
　之源其知神乎故演八卦父子君臣剛柔
　相配度其尊卑蓮終六律合成大道定五
　行六律七十二候四十五節推二十四氣
　刻漏取定大小而諷興三才取象天地叅
　云窮神以知化是故聖人法爲順天無别

　義也
始雄雌而偶匹終翺翔而昇仙
　始初也叅云初正則終辯幹之未可持即
　是雄汞雌金寳相配爲藥可中服食翺翔
　者義朱雀汞也得之伏徘徊禀氣漸昇火
　名曰正陽之丹矣
爰有物外之人性禀天眞抱沖和精氣厭
寰海之囂塵
　吴筠先生云仙者人之所美也死者人之
　所惡也所以神不清骨不峻者非禀於陽

　靈之氣所禀者必無慕仙之心矣慕仙之
　心者受氣之時得值長生之宿兼逢陽王
　之宫所以人性禀天眞起於物外恬淡純
　粹體和神清厭於寰海棄於囂塵矣
夫求不死之方尋延齡之訣得金丹之奥㫖
洞玄妙之眞說
　不死之方出自黃老老子丹經延齡之訣
　者即參同契金碧經是也如志士得獲此
　本先須上告三官下告土地眞君然後沐
　浴齋心凈室焚香習而考之方得心開悟

　解了釋眞元學道之士須廣求師友請益
　毫釐不可妄作也
故杳杳㝠㝠其中有精
　杳㝠者是陰黑玄之貌其中有精者銀也
　精者汞也即是銀於太陰之中但受太陽
　之氣温養日乆㝠遁其形潜伏於太陰之
　内如有根萌炁足成形號曰伏火水銀是
　也又杳㝠者不正之貌若無若有不之而
　可見也故經云㝠㝠凝神不出我身鉛不
　呈朴汞不露形還陽子云鉛受辛盲故被

　褐懷玉金禀汞甲胎自著緋而入水
灌金花之一氣察水火之兩名
　郭眞人曰先鎔金花爲水别器暖汞投入
　池中其色凝白狀如鉛蘇義亦同否又一
　氣眞一也一化受符青龍之位爲東方震
　震屬木木生火謂之汞土能生金謂之陰
　銀故云察水火之兩名也
分布四象陶均五行駐日魂而呼月魄遵虎
性而契龍情
　李澄云金木二字坎離四象急藥之體鉛

汞者玄妙之門還丹根基此言青龍白虎
　朱雀玄武爲四象也四象成而五行了二
　十八宿周天日月合度龍呼於虎虎吸其
　龍性情交泰日月周畢豈不是四象五行
　陶均也
由是演易示機杓星設位循箕斗而散彩
　李淳風曰北斗七星也近紫微宫在太微
　北是爲帝車以主號令蓮乎中央而臨制
　四方建四時均五行移節度定諸紀分繫
　之於斗其魁爲璿璣其柄三爲玉衡書曰

　璿璣玉衡以齊七政箕斗者是寅巳之位
　起火於此甲之散彩
綿艮兊而通氣
　艮爲山兊爲澤易曰在天成象在地成形
　變化見矣韓康伯曰象况日月星辰形况
　山川草木懸象連轉而成昏明山澤通氣
　而雲雨施行連循環上下通氣此義深矣
播刑德而合剛柔入中宫而歸戊己
　播施也刑主陰煞德主陽汞而剛柔自合
　故入中宫而歸戊己戊己者是土位稱黃

　帝生處玄立又能剋水銀而玄伏矣金碧
　經云以制太平並中宫土參云三物一家
　都歸戊己三物水火金也
爾乃九還變態七返呈妍
　九當乾卦亢龍立位七當坤卦飛龍在天
　大人造化亢龍有悔窮之灾也故從九位
　而返七夫修眞之士須明卦象屈伸動靜
　出入卷舒昇降進退各有所配方守一而
　鍊眞即見交泰呈妍之理配男女以時也
運水火而相鮮

　參云本在交媾定至生人以坎男離女配
　合日居月諸精彩潜媾盡一氣而成牙糵
　易曰日月蓮行一寒一暑乾道成男坤道
　成女乾知太始坤作成物是日月以天地
　之用金水交精水火連移還盡一元之氣
　一元者六十日也四炁成契云元年乃牙
　潜也
由内貞而外順
　内者金外者水金水欲行蓋順陰陽之法
　用候卦爻内爲陽三畫外爲陰三畫處陽

　之時外求於内在陰之時内求於外金居
　内爲春夏直符也水居於外爲秋冬直符
　也内外之際蓋取象於卦中
乃玄之而又玄
　玄者玄元也如太上分一氣爲二義二義
　天地也地也者剖一氣而眞素號曰眞一
　故是眞玄也又玄者是變白爲黃金黃金
　爲至寳故云玄之又玄經曰術士服食之
　壽命得長乆金性不敗朽故爲萬物寳非
　服常金也金也當其變也

即火東旋而爲龍水西轉而成虎虎脱胎而
棄子龍辭丙而致雨
　崔晧山曰其神化之而爲液凝之即成汞
　如霜璨爛似玉闌干素魄流晶光影星攢
　千鍊萬化其體常然從無入有壞而復成
　自有入無滅而復生陽與陰合陰與陽并
　展轉變化速爲物精仙人百鍊而爲通靈
　還返不窮還丹是名又歌曰五行顛倒術
　龍從火裏出五行不順行虎自水中生此
　是明至藥法准此陰陽相剋五行錯王而

成者矣
　氣惟先白黑而後黄始水火而終土
　此是金水狀貌從復用事至十月終坤變
　轉體段先白後黃赤黑連表各還本位其
　骨是大還丹也始火者火數二水數一火
　既滅四時輻凑一氣十五日二十四氣生
　成萬物夫還丹者象水火成萬物禀天地
　陰陽之氣氣以剛柔合度四時不能陶鑄
　則眞一之道畢矣
捨南取北甲乙宗祖

　經曰陽中有陰陰中有陽陰中有陽者砂
　中産汞也汞離陽故歸北方自然水水能
　生木木居甲乙與火爲宗祖也一文云即
　火東旋而爲龍是也
神水聖石帝男金女
　神水者非酒醋之鍊者石不可作也是陰
　一制陽一爲華池之義故云帝男龍女實
　三一之要也
道本不離於玄黄守一要存乎三五
　道本者汞也天地與三五之氣守一要存

　乎不離金汞巳金也志士細而詳之言眞
　實理也
信由青腰致遠玄素鉤深
　青腰曾青玄素是金即青龍白虎鉤深致
　遠之義也
風謂七八之水水生九六之金
　風者陽氣也從十五日前震卦用事汞得
　金氣鉤留自然調暢也水生者陰氣也十
　六日已後轉受巽變剛爲柔是金消故入
　汞而歸坤卦也參云七八數十五六九亦

　相應是一月蓮六十四卦也
剛表柔裏内陽外陰
　剛表者金也柔裏者汞也經云陰銀而陽
　汞是也故内陽而外陰别注云剛者乾也
　柔者坤也陰陽合德而剛柔有體陰陽者
　氣也剛柔者形也禀陰陽成金水金水之
　形既成合體凝而成堅是變易也
青龍躍而白虎伏朱雀飛而玄武沈
　青龍木神白虎金神經云丹砂木精得金
　乃并取天之汞合地之銀聚魂魄而成還

　丹天玄地黃合度砂汞乃當合之時俱入
　神室之中鍊此神精火土金蓮摧文武急
　緩以應鍾律朱雀者火南方之位也玄武
　者水北方之位也言汞或走或飛從南方
　朱雀中北方水火二水一合數三爲東青
　龍鉛水故先踴躍而伏白虎也經云龍陽
　數奇左虎陰數偶右也
由是日爍中男月迷姹女
　日者火也中男者金精爲月得火氣而自
　消散與汞合爲一體其汞慱金氣自迷故

　不走不飛謂之月迷姹女姹女者汞也中
　男者金也魏君曰火能消金金伐木榮三
　五與一天地至精者矣
土彊金勁一寒一暑
　土者雄黃得位中宫將軍之名能偃於水
　又能生金一寒一暑者發火文武及時者
　也
龍呼虎吸烏蟾吞吐
　龍者汞虎者金烏蟾者日月精也金汞得
　火水氣於鼎内變化高低之貌蓮文武火

　戲一上一下一俯一仰出化没化既定吞
　吐依時黃白乃成號曰金星美砂巨勝紫
　覆粉若不化定伏在金中者名曰金龍丹
　亦名伏火紫粉都是大還丹
南北交媾於水火卯酉周旋於子午
　水銀是北方之位也火是朱砂南方之位
　也二方往來各守定性寒從北方來暑從
　南方至二方各在用還往本宫也卯者東
　汞酉者金汞合水火而歸於子午紫河車
　訣云十二月生兒子午是也

總括乾坤之䇿優游變化之主
　連乾坤二卦皆有䇿數乾䇿陽爻半支得
　六千九百一十二坤䇿陰爻半得四千六
　百八總括萬有一千五百二十主者金也
　金爲君象北辰乾坤交動之時連無輟而
　居極是不移金水在器内任其水火薰蒸
　自然而成正體優游隨節變化也
母子包羅於匡郭修養因依於鼎釜
　此是金法世人造次豈能知子母者金水
　也金水者坎離二用爲内象外象也二氣

　合牙之道交合於鼎鼎之中舒光照耀象
　日月連環在六合之中水火爲藥乾坤爲
　鼎可理匡郭金鼎之理參云坎離匡郭者
　城郭也五相類云城郭完全人物乃生是
　也世人不曉金鼎多以金銀及鉛黃花爲
　此大悮也
配銖兩以定循環察爻象而校火數
　配銖兩者六銖爲一分四分爲一兩一兩
　爲二十四銖一斤爲合三百八十四銖象
　六十四卦有三百八十四爻循還增减察

　察動而定其火數經云火記不虚演易以
　明也
若夫二至啓閉
　冬至夏至
陰陽遞遷
　從子至巳陽生從午至亥陰生
終坤媾而始遯起復臨而盡乾
　直純乾訖乃從初九一變爲始九二爲三
　三爲否九四爲觀九五爲剥上九爲坤九
　還七返火天大有此是終乾始遁又置純

　坤卦依前從下位初六變爲復二爲臨六
　三爲泰六四爲大壯六五爲夬上六爲需
　八歸六居水地比也故經云起臨而盡乾
　也
飛龍偃月
　飛龍是汞偃月是器
上下兩弦
　李澄曰青龍二八白虎中是初八與二十
　三日金水各半斤也
黄金白雪神化自然

　黃金者還轉鉛精凝爲紫磨赫然赤也故
　曰黃金白雪者飛伏水銀色如雪故曰白
　雪乃是神化自然之道服之羽化矣
融坤艮以成地
　坤爲陰艮爲銀三篇云聚陰爲地是也
仰乾兊而爲天
　乾爲陽兊爲金陶君曰積陽爲天是也易
　曰山澤通氣又云天地不交之氣何也爲
　形質各易
母子恩戚相主交連

　母子恩戚者鉛制於汞汞能伏鉛鉛汞合
　爲黃白之道畢矣銀本從鉛中生蓋鉛抱
　於子也藏鉛在銀銀隱於鉛中故是相主
　勾連喻人之在道道不離人魚在水中水
　離魚魚無水即死人失道則亡主相通玄
　理也
一色三五水激雲煙
　一者眞一也三者汞也五者雄黃土也眞
　一與土是陰重之物故不受飛也得汞相
　和即飛也飛之爲霜粉謂之水激雲煙亦

　由器
陶眞人内丹賦











