








南統大君内丹九章經序
予於開元中著玄綱論及養形論行於世詔
授江州刺史辭而不受晦迹隱於驪山養胎
息至元和中遊淮西遇王師討蔡賊吴元濟
避亂東之於岳遇李謫仙以斯術授予曰此
南統大君之生門也入其門則我命在我九
章象陽之爻數也其文略其事簡實學道之
漸階爲求生之眞路也又曰内丹者即此也
吾今授汝愼勿泄無器識誷神靈之徒否則
罹災矣九章之㫖許度後人但不授中下之

才者爾故録爲之序引唐元和戊戌吴筠序










南統大君内丹九章經
賢愚異實章第一
屈身問道志騰雲漢之外上士也伐壽損性
甘心於幽壤之下愚蒙也大君曰人本與天
地同生於虛無何天地則能齊其壽而人不
能存其形是道不負人人負於道也賢愚異
實清濁殊途故吾之道非昇天之道集神以
爲道神集則内丹成存其形
神光章第二(常人亦以此候吉凶黄吉白凶青憂黑死餘候)
(則不令知之)

去亂聲絶淫志無大醉候夜絶明左右取之
若電爍而光圓大而享壽之徵也久則圓明
被體如流星迸芒其道必昌大君曰先扣天
鼓伏枕收光澄心瞑目想見太陽太陽在闕
門上太陰在丹田外熟寢神靜神集氣正
朝斗章第三
歲有三元月有三七齋心端居握固瞑想如
到金闕如覩宸容稽首伏拜一如朝天子之
儀禮畢戰懼拱聳趨出洗滌煩慮止絶煩慮
爲齋心然則朝元無時夜闌於宻室對北辰

象行此法易感通也
庚申章第四(常人守此法夜不寐非本法)
如庚申夜於淨室具香火端居握固先扣天
鼓三十六通集神畢次想身中百神皆出具
冠劔威儀侍衛於前後左右訖乃引朝太上
道君一如朝斗之法行之三年兵虎不能害
三尸不敢守夢長材美人遺奇花異果感通
之應送壽之祥也
修陽德章第五
爲善無小大皆係於陽爲惡無小大皆屬於

陰積善滋大則陽氣發而爲祥積惡滋深則
陰氣作而爲禍故希壽之士先憑陰德後迎
陽報者即遐齡也大君曰如此之流皆入仙
格服餌靈草容壯難老藥則爲裏術則爲表
百神易集形可長保
導引元陽章第六
百關開通則五藏皆理六府俱淨則邪氣不
入天鼓鳴魘穢皆去元氣行津路流通氣液
所及骨髓如金神必亨暢導引畢定息鳴天
鼓集神乃嘘呵呼嘻呬吹之聲無令耳聞久

則清氣積於内濁穢之氣消亡矣大君曰丹
雖未成神已虛明元陽氣平乃人長生
陰忌章第七
雷電震雨大風拔樹此乃大怒鬼神皆怖是
故拱立稽首凛而兢懼宴息於牀無行夫婦
如否者鬼神奪算病則難愈大君曰故天威
怒陰靈皆怖久則陰賊遁死籍除百神扶此
之謂登福轝碎禍車
習近則生章第八
冶容夭壽之階也淫聲伐性之斧也珍餚卮

酒亂神之藥也軒冕縉紳賁形之具也此四
患靡不知之無能捨之捨之不得謂之行屍
昇天道逺全生道近故不如習近大君曰神
集則靈氣清則輕神集氣清是謂守形是謂
全生
七曜感通章第九
心仰七星之光足履七星之步跡勿重履四
十九數回視握固扣鳴天鼓瞑目存想左龍
右虎故曰我不尋眞眞必相隨神得眞氣百
靈皆護授眞氣必遇至人或夢遊海山見龍

獸皆白衣天子宫樓御苑是神合形命術成
矣然後告元神享壽星天關無礙
後序
東方角亢二星列宿之長故曰壽也二星之
間則天門也亦曰天關凡得道朝元皆由此
門而入得此道者告元神則感通享壽星則
關奏録係於天門矣功滿昇天元辰接引入
門則無礙予四十年方遂一第旣知命寡遂
慕尋眞討究仙經莫得生理因南訪茅君修
眞之跡登茅巔入石室先得元道眞經即太

上道君歸根復本號而不嗄之理也乃執其
理十餘年惟攻胎息續用旣勞嗟乎非眼前
之睫也後再遊逢老叟曰汝欲學仙乎學仙
者從塵入眞如煉礦而鎔金也何不先求命
術以延其生後修陰德登其漸階乎天仙也
者功感上天詔授錫命乃遂輕舉而爲仙人
也雖達仙境猶煉眞氣氣與神並故曰神仙
神仙體虛故能跨鸞馭鶴乘雲氣飛騰太虛
壽齊天地汝得元道眞經求仙之筌蹄也其
莽蕩魚兔難尋昔茅君上昇留大君命術藏

於山巔石室俾吾守之蓋欲傳於夙分者也
汝格孤氣清必有仙骨乃出此九章授予而
去囑曰此即所求之魚兔也道非身外寶之
寶之乃録其言爲序以紀之仍目之曰内丹
神訣矣吴筠序


南統大君内丹九章經













