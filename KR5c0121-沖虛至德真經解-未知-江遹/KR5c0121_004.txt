







得乎此則無適而不可矣且語道而至於視聽不用耳目骨
肉都融可謂妙矣疑非學之能至也要其所以然乃出於心
不敢念是非口不敢言利害厯階以進而至於九年之大妙
然則學者安可以至道爲若登天之不可及而不勉哉
初子列子好游
解曰游之爲道不在內不在外不居乎兩間行於萬物之上
而逍遙乎天地之間道之全盡者也故禦寇好游而壺子以
游爲至也<md:KR5c0121_WYG_004-12a>
壺邱子曰禦寇好游游何所好列子曰游之樂所玩無故人之
游也觀其所見我之游也觀其所變游乎游乎未有能辯其游

者壺邱子曰禦寇之游固與人同歟而曰固與人異歟凡所見
亦恆見其變玩彼物之無故不知我亦無故務外游不知務內
觀外游者求備於物內觀者取足於身取足於身游之至也求
備於物游之不至也於是列子終身不出自以爲不知游
解曰觀其所見則於彼物象昏明通塞山川人物見其體之
不一也觀其所變則卽彼物象觀大觀小觀有觀<md:KR5c0121_WYG_004-12b>無知其化
之不停也然空不成見見不離物有見皆變變不離見觀見
觀變均囿於物奚有同異且見與所見等爲虛假皆轉於物
展轉物變而求其備離道愈遠故外㳺而求備於物不若內
觀而取足於身也所謂內觀者亦非外於物而求見也卽我

一身之物任彼物化之遷物自轉物我不逐物卽彼逐變之
體不易圓明之性於一性中該全萬化不假周視則其爲游
不亦至乎昧者不知取足於身以觀物之變爲愈於觀其所
見而止矣列子欲明至游之妙故自處於觀物之變假壺子
之言以袪其蔽終身不出自以爲不知游也
壺邱子曰游其至乎至游者不知所適至觀者不知所眂物物
皆游矣物物皆觀矣是我之所謂游是我之所<md:KR5c0121_WYG_004-13a>謂觀也故曰游
其至矣乎游其至矣乎
解曰孟子曰萬物皆備於我反身而誠樂莫大焉此內觀取
足於身之謂也能內觀矣不離性地而徧含海隅安知其所

適不離秋毫而洞觀萬化安知其所視是物物皆游也物物
皆觀也夫以一人之內觀本原乃能俾天下萬物皆游而皆
觀不至矣乎其所以重言游其至矣乎者妙之中有妙言不
足以盡其至也與易之乾言其唯聖人乎類矣莊子之書其
篇首之以逍遙游者豈不以其至乎
龍叔謂文摯曰子之術微矣吾有疾子能巳乎文摯曰唯命所
聽
解曰龍之爲物降升自如不見制畜能變者也謂之龍叔則
未若莊子所謂老龍爲能盡變也龍叔以聖智爲<md:KR5c0121_WYG_004-13b>疾或由此
乎

然先言子所病之證龍叔曰吾鄉譽不以爲榮國毁不以爲辱
得而不喜失而弗憂視生如死視富如貧視人如豕視吾如人
處吾之家如逆旅之舍觀吾之鄉如戎蠻之國凡此眾疾爵賞
不能勸刑罰不能威盛衰利害不能易哀樂不能移固不可事
國君交親友御妻子制僕隸此奚疾哉奚方能已之乎
解曰道也者無不通也旣已得聖智之道矣眞以治身緒餘
以爲國家土苴以治天下無不可者而龍叔之道<md:KR5c0121_WYG_004-14a>榮辱憂喜
不足以累其心生死貧富不足以易其慮內忘我外忘物不
威勸於刑賞不變易於利害不推移於哀樂其道至矣盡矣
不可以有加矣今以其道不可以事國君交親友御妻子制

僕隸是蓋以聖人之不離本宗與夫兆於變化離而爲兩之
過也夫內觀本宗外兆變化一出一入非異非同嘗試以道
之大本大宗之在我者推而行之於天下國家與物委蛇而
同其波雖將迎成毁無所不攖而終不失吾太甯之道而萬
物亦無不得其治矣而龍叔乃欲守其治身之眞而勿攖思
求萬物之治安見其可哉是所以謂聖智爲疾也
文摯乃命龍叔背明而立文摯自後向明而望之
解曰命之背明而立使之內觀也自後嚮明而望之察其不
能無心於應物也<md:KR5c0121_WYG_004-14b>
旣而曰嘻吾見子之心矣方寸之地虛矣幾聖人也子心六孔

流通一孔不達今以聖智爲疾者或由此乎非吾淺術所能已
也
解曰人之生六根與我而爲七皆其心之所自爲也龍叔之
道等夷萬物可謂六孔流通矣猶持其治身之眞而未能推
以有應也豈非一孔之不達哉嘗謂心之與形一身之表裏
也常相與爲矛楯七竅俱鑿則渾沌死七竅流通則聖智盡
矣體道者以有身爲大患不以此乎所謂文摯則持其文以
應物聖人兆變化者也故龍叔必求術於文摯
無所由而常生者道也由生而生故雖終而不亡常也<md:KR5c0121_WYG_004-15a>由生而
亡不幸也有所由而常死者亦道也由死而死故雖未終而自

亡者亦常由死而生幸也故無用而生謂之道用道得終謂之
常有所用而死者亦謂之道用道而得死者亦謂之常
解曰旣生則廢而任之不貪於生是爲無所由而常生將死
則究其所之以放於盡是爲有所由而常死謂之常生常死
則雖有死生實未嘗死未嘗生而入於不死不生矣此其所
以爲道由生而生此達生之情者故死而不亡由死而死此
貪生失理者故雖生猶死此理之常也由生而亡顏之夭是
矣由死而生跖之壽是矣此則幸不幸者也或死而謂之神
者以其得道也或死而謂之鬼以由其常也或死而謂之物
<md:KR5c0121_WYG_004-15b>則由死而生雖生猶死爾

季梁之死楊朱望其門而歌隨梧之死楊朱撫其尸而哭隸人
之生隸人之死眾人且歌眾人且哭
解曰季梁則不居物之長其道上足以承下足以庇超越波
流而濟斯民於無難之地者則其於生死之道進之矣故楊
朱於其死也則望其門而歌所謂隨梧者梧之爲木櫜鄂皆
五而子不絶其所自生若能受中以立命者隨梧則隨於物
化實不能受中立命而淪與物忘者也故其死也楊朱則撫
其尸而哭隸人知悅生惡死莫知其所以生死也故歌其所
宜哭哭其所宜歌者皆是也且歌且哭自有道者觀之等爲
可哀爾噫人之生也物物分辯唯一嚬笑之微其中節與否

莫不從而是非之至於死生之大變且歌且哭<md:KR5c0121_WYG_004-16a>而莫覺莫悟
可不爲之大哀耶
目將眇者先睹秋毫耳將聾者先聞蚋飛口將爽者先辯淄澠
鼻將窒者先覺焦朽體將僵者先亟犇佚心將迷者先識是非
故物不至者則不反
解曰陰陽相照相蓋相治四時相代相生相殺隨序之相理
槁運之相使窮則反終則始自然之理也故明極則眇聰極
則聾味極則爽臭極則窒健極則僵識極則迷是以收視反
聽絶味除馨黜健去識則精神爲之不衰雖千萬𡻕可以深
根固蒂也

鄭之圃澤多賢東里多才圃澤之役有伯豐子者行過<md:KR5c0121_WYG_004-16b>東里遇
鄧析鄧析顧其徒而笑曰爲若舞彼來者奚若其徒曰所願知
也鄧析謂伯豐子曰汝知養養之義乎受人養而不能自養者
犬豕之類也養物而物爲我用者人之力也使汝之徒食而飽
衣而息執政之功也長幼羣聚所爲牢籍庖廚之物奚異犬豕
之類乎伯豐子弗應伯豐子之徒者越次而進曰大夫不聞齊
魯之多機乎有善治土木者有善治金革者有善治聲樂者有
善治書數者有善治軍旅者有善治宗廟者羣才備也而<md:KR5c0121_WYG_004-17a>無能
相位者無能相使者而位之者無知使之者無能而知之與能
皆爲之使焉執政者廼吾之所使子奚矜焉鄧析無以應目其

徒而退
解曰賢者嗇精神才者衒名器然則賢之與才其相去也遠
矣伯豐之賢鄧析之才相遇于塗鄧析衒名器而舞伯豐伯
豐嗇精神而距鄧析其從者未能忘言故越次而應之曰大
夫不聞齊魯多機巧之士乎善土木善金革善音樂善書數
善軍旅善宗廟皆小技而受役者也位之者無知使之者無
能無知無能者帝王也知之與能之者人臣也帝王者無爲
之道也人臣者有爲之職也以有爲之職事無爲之道能方
者不能圓能白者不能黑能高者不能下能玄者不能黃以
無爲之道統有爲之職則方圓白黑高下玄黃<md:KR5c0121_WYG_004-17b>無適而不能

物各以其質而得形而此無形物各以其聲而得名而此無
名然則鄧析謂養人而物爲我用者爲執政之功不知執政
者乃爲人之使而不能使人者也才奚足恃才奚足矜焉故
其聞伯豐子從者之言雖辯無所開其喙矣目其徒而退爾
公儀伯以力聞諸侯堂谿公言之於周宣王王備禮以聘之公
儀伯至觀形懦夫也宣王心惑而疑曰女之力何如公儀伯曰
臣之力能折春螽之股堪秋蟬之翼王作色曰吾之力者能裂
犀兕之革曳九牛之尾猶憾其弱女折春螽之股堪秋蟬之翼
而力聞天下何也公儀<md:KR5c0121_WYG_004-18a>伯長息退席曰善哉王之問也臣敢以
實對臣之師有商邱子者力無敵於天下而六親不知以未嘗

用其力故也
解曰公儀伯則閑於在公之儀所謂善爲士者不武是謂用
人之力也堂者高平之基肯構之所臨人所尊仰之地也堂
谿公則其德如堂能守雌而爲天下谿者也此所以能知公
儀伯之不用其力周宣王中興之主也將任人以事而効人
以功故其所取有在於孔武有力之士也商邱子則體性抱
神而示中庸之常德者此所以其爲力雖六親不知而爲公
儀伯之師也且折春螽之股堪秋蟬之翼則其力不足恃故
不用其力而求用人之力此其力所以不可量裂犀象之革
曳九牛之尾則力足以有敵故必負其力則力<md:KR5c0121_WYG_004-18b>不加增而勝

已者至矣然則不亦懦者勇而力者弱歟
臣以死事之乃吿臣曰人欲見其所不見視人所不窺欲得其
所不得修人所不爲故學視者先見輿薪學聽者先聞撞鐘夫
有易於內者無難於外於外無難故名不出其一家今臣之名
聞於諸侯是臣違師之教顯臣之能者也然則臣之名不以負
其力者也以能用其力者也不猶愈於負其力者乎
解曰以死事之則肢體墮而聰明黜可謂有其質矣故乃吿
之所謂見其所不見得其所不得者非以窈冥而<md:KR5c0121_WYG_004-19a>難見而獨
見之也難能而不可爲而獨得之也見不離於眾人之視眾
莫之窺爾爲不出於眾人之能眾莫之爲爾故視莫難於秋

毫而易於輿薪聽莫難於蚋飛而易於撞鐘竭目力於秋毫
則見不出於秋毫窮耳力於蚋飛則聞不過於蚋飛借明於
眾則目力不用而見有餘明借聽於人則耳力不竭而聽有
餘聰眾人見物不見道故常攻其所難賢人見道不見物故
每爲其所易有易於內斯無難於外矣無所難則無非易矣
夫孰得而名之故名不出其一道由是能用其力者雖力旋
天地而世莫覩其健威服海內而人不名以武也古人有言
善力舉秋毫善聽聞雷霆此之謂也且折春螽之股堪秋蟬
之翼雖曰以弱爲彊亦旣有所折有所堪其跡可得而覩其
爲可得而名矣故公儀伯猶以此爲顯其能而違師之教也

中山公子牟者魏國之賢公子也好與賢人游不恤國<md:KR5c0121_WYG_004-19b>事而悅
趙人公孫龍樂正子輿之徒笑之公子牟曰子何笑牟之悅公
孫龍也子輿曰公孫龍之爲人也行無師學無友佞給而不中
漫衍而無家好恠而妄言欲惑人之心屈人之口與韓檀等肄
之公子牟變容曰何子狀公孫龍之過歟請聞其實子輿曰吾
笑龍之詒孔穿言善射者能令後鏃中前括發發相及矢矢相
屬前矢造凖而無絶落後矢之括猶衘弦視之若一焉孔穿駭
之龍曰此未其妙者逄蒙之弟子曰鴻超怒其妻而怖<md:KR5c0121_WYG_004-20a>之引烏
號之弓綦衞之箭射其目矢來注眸子而眶不睫矢墜地而塵
不揚是豈智者之言與公子牟曰智者之言固非愚者之所曉

後鏃中前括鈞後於前矢注眸子而眶不睫盡矢之勢也子何
疑焉樂正子輿曰子龍之徒焉得不飾其闕吾又言其尤者龍
誑魏王曰有意不心有指不至有物不盡有影不移髮引千鈞
白馬非馬孤犢未嘗有母其負類反倫不可勝言也公子牟曰
子不諭至言而以爲尤也尤其在子矣夫無意則心同<md:KR5c0121_WYG_004-20b>無指則
皆至盡物者常有影不移者說在改也髮引千鈞勢至等也白
馬非馬形名離也孤犢未嘗有母非孤犢也樂正子輿曰子以
公孫龍之鳴皆條也設令發於餘竅子亦將承之公子牟默然
良久吿退曰請待餘日更謁子論
解曰公孫龍辯者之徒也公子牟以其言爲至言者夫至言

去言雖終日言而未嘗言則雖徧爲萬物說說而不休多而
無已不害其爲言之至也觀樂正子輿以爲紿孔穿之言是
其未嘗窮理也以爲誑魏王之言是其未嘗聞道也何則善
射者能令後鏃中前括則知其所以中鈞後於前爾矢注眸
子而目不睫則能<md:KR5c0121_WYG_004-21a>度遠近之宜審弓矢之力盡其勢而不使
之有過不及也是皆理之可推而知也若夫言在於道則離
形去智同於大通意在所忘指在所非盡物者常有則不有
一物與一尺之捶日取其半萬世不竭同意有影不移則前
影非後影與鏃矢之疾而有不行不止之時同意等物之勢
則千鈞非重一髮非輕離於形名則白不可以命馬馬不可

以名白孤犢未嘗有母則犢之與母軀命不同理非相代其
言之妙一至於此非知言之要者安能知其解哉故方其未
能窮理則答其紿爾及其言在於道則又以爲負類反倫雖
公子牟爲之疏其說子輿終莫之悟方且忿嫉而加鄙倍焉
公子牟知其不可與語至道也故默然告退矣雖然公子牟
亦仁於子輿至矣猶冀其一日克己而悟至言不醜抵固拒
而深絶之也故曰請待餘日更謁子論且公孫龍之辯公子
牟以爲至言列子稱之而莊子則以謂能勝人之口而不能
服人之心者<md:KR5c0121_WYG_004-21b>列子之稱稱其至也莊子將假其說以袪著書
之跡故於其書之終篇旣取其辯又惡其與天下之辯者爲

恠悲其駘蕩而不得逐萬物而不反也言之不同各有攸當
堯治天下五十年不知天下治歟不治歟不知億兆之願戴已
歟不願戴已歟顧問左右左右不知問外朝外朝不知問在野
在野不知堯乃微服游於康衢聞兒童謠曰立我蒸民莫匪爾
極不識不知順帝之則堯喜問曰誰教爾爲此言童兒曰我聞
之大夫問大夫大夫曰古詩也堯還宮召舜因禪以天下舜不
辭而受之<md:KR5c0121_WYG_004-22a>
解曰聖人之世不治而不亂堯治天下五十年不知天下之
治不治是乃所謂至治也當是時也爲左右爲外朝知靖共
爾位而已爲在野之民知日用飲食而已故自左右而至於

在野顧問而咨詢之皆莫知其治否也然帝堯之用心以天
合人不敖無吿不廢窮民終欲知之也於是微服而游於康
衢微服則外無以鎭人心康衢則九達之會四方之情所通
也兒童之謠則其言出於歡忻之自然而非有僞也其言曰
立我蒸民莫匪爾極不識不知順帝之則以夫立蒸民而會
于有極之地其道乃本於天德而出甯進于智矣是言也童
兒聞之大夫大夫以爲古詩夫古詩而童兒謠於今是今之
治有以符於古矣夫堯之爲治者務若稽古而已則堯聞此
言安得不與斯民同其喜歟此堯治之大成也書言黎民於
變時雍此其時歟<md:KR5c0121_WYG_004-22b>

關尹喜曰在己無居形物其著其動若水其静若鏡其應若響
解曰在己無居不留一塵於胷次也至虛在我則萬物之理
無所隱矣故曰形物其著其動若水則趨變無常而所適常
啻也其靜若鑑則應物見形未嘗攬物也其應若響則有聲
必答無所將迎也
故其道若物者也物自違道道不違物
解曰道之在物於大不終於小不違其廣包畛其纖入薉稱
物平施無歉無餘適可而止其若物如此是所以有鑑水之
諭也故譬道之在天下若日月之照臨光于四方莫之或違
而盲者不見咎豈在日物自違道道不違物其證若此<md:KR5c0121_WYG_004-23a>

善若道者亦不用耳亦不用目亦不用力亦不用心欲若道而
用視聽形智以求之弗當矣瞻之在前忽焉在後用之彌滿六
虛廢之莫知其所亦非有心者所能得遠亦非無心者所能得
近唯默而得之而性成之者得之
解曰非聲非色故若道者不用耳目無體無用故若道者不
用心力迎隨若知其首尾故瞻之在前忽焉在後用之則見
道不見物故彌滿六虛廢之則見物不見道故莫知其所然
則若道者果如何其善哉亦非有心者所能得遠則以道不
住於無爲也亦非無心者所能得近則以道不盡於有爲也
唯默而得之而性<md:KR5c0121_WYG_004-23b>成之者得之默得則不假於言性成則無

待於爲則其所謂得非得人之得而自得其得者也夫唯有
得於此則不溺於虛不著於有在我者無爲而無不爲在物
者無用而無不用矣
知而忘情能而不爲眞知眞能也發無知何能情發不能何能
爲
解曰人之所以貴於萬物者以其有知與能也人之所以役
於造化者以其爲知能之使也所貴於知之與能者爲其爲
道非無心者所能得近也所惡夫知之與能者爲其爲道非
有心者所能得遠也知而忘情則無用智之鑿其知自然無
所不知是爲眞知矣能而不爲則無有爲之累其能徧物無

所不能是爲眞能矣蓋有情有信然後爲道發無知則非忘
情也不能情矣豈道也哉能陰能陽然後爲道發不能則非
<md:KR5c0121_WYG_004-24a>不爲也不能爲矣豈道也哉是聚塊積塵之所以非理也若
商邱開之蹈水火此知而忘情者也若孔子之於游金石則
能而不爲者
聚塊也積塵也雖無爲而非理也
解曰聚塊則不爲野馬之飄鼓積塵則不爲塵埃之飛揚可
謂無爲矣雖無爲而生理息矣何貴於無爲哉聖人之無爲
則猶坤之厚載充塞四虛無心於物未嘗有爲而萬物生化
終古不息是眞無爲者也由皇而降帝王受授至孔子而集

大成其道咸本於此故仲尼之篇以是終焉
仲尼解
孔子之道譬猶大明東升無愚智皆知其明質諸聖賢之言然
後足以探其妙爾子貢曰以予觀於夫子賢於堯舜遠矣孟子
曰孔子之謂集大成且曰自生<md:KR5c0121_WYG_004-24b>民以來未有盛於孔子也楊子
曰天之道不在仲尼乎子貢智足以知聖人者也孟子學孔子
者也楊子自比於孟子者也其所以譽聖人者是乃天下萬世
之所取法者也質之於經而求夫子之道可仕則仕可止則止
可久則久可速則速而不倚於一偏時淸而淸時任而任時和
而和而不膠於一曲能仁能反能辯能訥能勇能怯能莊能同

不拘於一道孔子曰我則異於是無可無不可而後之學者方
且倚于一偏膠于一曲拘于一道而不見聖人之大全此仲尼
之篇之所以作也顏子止知樂天知命之無憂而未知樂天知
命有憂之大者顏子亞聖也尙且待教而後知况子貢之徒宜
乎其淫思而至于骨立也關尹曰善若道者亦不用耳亦不用
目亦不用力亦不用心惟默而識之性而成者可以得之孟子
曰可以仕則仕可以止則止可以久則久可以速則速孔子之
謂集大成此皆知孔子者也觀此篇之義則知孔子之<md:KR5c0121_WYG_004-25a>㝡深可
見矣庚桑子遠見於八荒之外而耳目俱廢列禦寇學進于九
年之餘而骨肉都融非窮神極妙者孰能與於此乎商太宰深

惑于西方之聖而謂其見欺子列子不謁于南郭之牆而信其
有敵豈世間淺識寡聞者所能議哉心閉一孔而龍叔之病難
痊髮引千鈞而樂正之疑莫解鄧析侮伯豐之侶而見困于從
者帝堯聽童子之詩而取信于大夫公儀伯力堪蟬翼而名譽
滿于諸侯商邱子力敵天下而功用沉于六族季梁之死楊朱
倚其門而歌隨梧之死楊朱撫其尸而哭若此類者豈容易而
窺見之哉皆謂孔子之所爲眾人固不識也今之學者讀莊子
至于漁父盜跖遂擯而斥之以爲毁訾孔氏而莫之觀也是豈
知莊子尤尊孔子者也列子之於是篇前後發明使孔子之教
流光萬古而不窮者深有力也宰我曰以予觀於夫子賢於堯
