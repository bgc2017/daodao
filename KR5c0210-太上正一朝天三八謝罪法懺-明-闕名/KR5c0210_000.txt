








太上正一朝天三八謝罪法懴則八
　　　開啓如儀
切以玄皇闡教廣開度於冥迷正一垂科俾
懴陳於罪垢人孰無過法許自新奉
道臣某以今焚香百拜奏啓
三清上聖十極髙眞昊天玉皇大天尊玄穹
髙上帝天地水府三官大帝祖師三天扶教
輔元大法師正一沖玄神化靜應顯佑眞君
正一女師嗣師系師眞君王趙二眞人五帝
六宫四司九署法籙官將三界神祇城隍祀

典應感眞靈咸望垂光鑒今懴悔伏念臣某
自從無始以至有生縱一念以冥行六根纒
結恣三業而罔覺十惡積増惟知馳騖於紅
塵豈慮記標於黒簿捫心知懼撫巳若驚以
今恭值某節謹遵天師科教百拜朝天一誠
悔過仰望髙眞哀愍大道慈憐念彼愚蒙曲
垂原赦蠲其宿業之籍免玄祖拘滯於幽關
開以遷善之門俾方寸通明於眞性玄功克
備道行圓融動止和平眷縁亨泰臣某下情
無任瞻天望聖激切屏營之至䖍運一誠至

恭三禮
　　　　　　　　太上無極大道
　　至心朝禮三十六部尊經
　　　　　　　　玄中大法師
太上正一朝天三八謝罪法懴
昔祖天師居于閬州雲臺山上歳在丙申永
夀三年九月九日
太上遣使授以玉册賜三天扶教輔元大法
師正一眞人之號詔昇舉期亭午之際朱衣


持版綃衣捧函二十四仙龍虎鹿鶴青幢絳
節綵雲紫霧天香芬馥仙樂徘徊玉女二人
引天師眞人與夫人雍氏上登寳輦昇舉雲
霄至太玄都省其時從學弟子三千六百餘
人攀慕無階悲喜交切口誦師號求度仙名
天師惟許王趙仙子宿業清淨功者行成同
登天闕乃以太上所授符籙印劒三洞衆經
謝罪超度科式傳付嗣師於是嗣師隱習先
業謝過修功光和二年正月十五日千陽平
山奉詔上昇乃以是眞科付度系師隱系師

學道仙子求度雖專尚多宿累修有勤墯道
無親踈所以流轉三界五輪爲有六根結成
十惡積習愆尤在於曩劫障迷道業在於今
生一曰眼根二曰耳根三曰鼻根四曰舌根
五曰身根六曰意根因此六根遂生諸業猶
如草木抽枝播葉生花結實展轉滋蔓有能
修之得以正定六根諸罪自然清淨復次身
三惡業殺盗邪淫身根結成心三惡業貪瞋
愚癡意根結成口四惡業兩舌惡罵綺言妄
語舌根結成因此三業遂生十惡猶如蛇蝎

摇毒自防觸必傷人展轉熾盛有能修之得
以智慧十惡諸罪自然清淨昔祖天師特修
太上修眞謝罪超度玄祖科式眞文故得宿
業頓消道功成就先靈受度身乃飛昇況今
世入澆浮人多過犯欲使形神合道須得障
累頓消當依三八謝罪之儀懴述先世積生
釁咎一誠悔過百拜朝天至心皈命
玉皇大天尊玄穹髙上帝各發誓願以日爲
年三毒十惡之罪誓願斷絶一千三百之善
誓願進修庶幾漸入仙宗次第亦昇於夭路

汝宜遞相授受勉而行之大道慈悲隨心應
感懴罪罪滅修福福生今故歸依至心朝禮
　　　志心歸命禮
太上彌羅無上天妙有玄眞境渺渺紫金闕
太微玉清宫無極無上聖無無復光明寂寂
浩無宗玄範總十方湛寂眞常道恢漠大神
通玉皇大天尊玄穹髙上帝十拜
臣等至心皈神皈身皈命百拜朝天一誠悔
過重念臣某爰從宿世逮及今生三毒業深
十惡障重身業大罪第一殺生禀性兇殘恣

行殺戮酷刑虐政害物傷生仰射飛禽俯逐
走獸傾巢發蟄湯潑火焚損子墮胎烹雛破
卵資給口腹謟祭邪神謀殺教殺故殺誤殺
展轉輪迴互相殺害從今懴悔並冀赦原願
與一切衆生俱人慈濟門永斷殺生業先靈
受度永免倒懸屠割報縁弟子蒙恩天上人
間願得久視長生福果形神俱妙與道合眞
今故皈依至心朝禮玉誥如前十拜
臣等至心皈神皈身皈命百拜朝天一誠悔
過重念臣某爰從宿世逮及今生三毒業深

十惡障重身業大罪第二竊盗懷奸設計偷
掠穿窬背公循私明瞒暗騙或盗父母財物
君王財物三寳財物五姓財物駸駸不巳蠢
蠢無知侵攘劫奪不恤恩義不懼神明不以
失者爲憂但以得之爲喜從今懴悔並冀赦
除願與一切衆生俱入廉節門永斷竊盗業
先靈受度永免金鎚鐡杖報縁弟子蒙恩天
上人間願得冨貴崇髙福果形神俱妙與道
合眞今故歸依至心朝禮玉誥十拜
臣等至心皈神皈身皈命百拜朝天一誠悔

過重念臣某爰從宿世逮及今生三毒業深
十惡障重身業大罪第三邪淫性濁情浮躭
淫嗜欲愛憎嫉妬黷亂禮經不避親踈故違
禁戒邪思妄想氣憊神狂恣縱無明逸樂無
度誘惑一切祼露三光男不忠良女不貞潔
濫遊邪徑迷失正途沉溺愛河流趨欲海從
今懴悔並冀赦除願與一切衆生俱入清淨
門永斷邪淫業先靈受度永免氷㦸霜刃報
縁弟子蒙恩天上人間願得隨意具足福果
形神俱妙與道合眞今故皈依至心朝禮

　　　玉誥十拜
臣等至心皈神皈身皈命百拜朝天一誠悔
過重念臣某爰從宿世逮及今生三毒業深
十惡障重心業大罪第一曰貪貪毒驅馳慳貪
靳悋貪取忘義貪愛無猒智取巧求異術左
道損他益已害物傷生過索倍徵强侵冐占
一如溪壑百計經營借貸不還寄托推失倚
恃聲勢抗拒奸欺負命負財負恩負義從今
懴悔並冀赦除願與一切衆生俱入施捨門
永斷慳貪業先靈受度永免鐵牀銅柱報縁

弟子蒙恩天上人間願得快樂安榮福果形
神俱妙與道合眞今故皈依至心朝禮
　　　玊誥十拜
臣等志心皈神皈身皈命百拜朝天一誠悔
過重念臣某爰從宿世逮及今生三毒業深
十惡障重心業大罪第二曰嗔嗔火熾炎業風
飄蕩恃强凌弱鼓衆暴寡傲上慢下妬賢疾
能或對日月星辰恣行瞋怒或對父母師長
恣行瞋怒枉役奴婢恣行瞋怒小失便宜恣
行瞋怒口毒過於蜂蠆心險利於風刀外結

𡨚憎内懷忿怒從今懴悔並冀赦除願與一
切衆生俱入歡喜門永斷瞋怒業先靈受度
永免飛戈飄㦸報縁弟子蒙恩天上人間願
得體相端嚴福果形神俱妙與道合眞今故
皈依至心朝禮玊誥十拜
臣等志心皈神皈身皈命百拜朝天一誠悔
過重念臣某爰從宿世逮及今生三毒業深
十惡障重心業大罪第三愚癡不孝不忠不
仁不義傲誕三寳輕慢三光公肆欺詐隂懷
賊害違天犯地背理恣驕瀆亂典常荒淫汙

染明明造罪故故爲非外忘廉謹之儀内懷
暴虐之志䙝狎邪穢蔑視宗親顚倒猖狂狠
戾妖幻從今懴悔並冀赦除願與一切衆生
俱入智慧門永斷愚癡業先靈受度永免刀
山劒樹報縁弟子蒙恩天上人間願得聰明
智慧福果形神俱妙與道合眞今故皈依志
心朝禮玉誥十拜
臣等志心皈神皈身皈命百拜朝天一誠悔
過重念臣某爰從宿世逮及今生三毒業深
十惡障重口業大罪第一兩舌言辭悖戾謗

議善良誑惑多端强辯逆理嗊嗃三寳訾毀
大乗咨暑怨寒呵風罵雨妝唆詞訟破壞䂓
模說誘勾索闘合爭競面譽背毀口是心非
誇己之能揚人之醜間諜宗黨起發風波邪
行邪言無忠無信從今懴悔並冀赦除願與
一切衆生俱入三乗門永斷兩舌業先靈受
度永免吞火食炭報縁弟子蒙恩天上人間
願得吉祥清慶福果形神俱妙與道合眞今
故皈依至心朝禮玊誥十拜
臣等至心皈神皈身皈命百拜朝天一誠悔

過重念臣某爰從宿世逮及今生三毒業深
十惡障重口業大罪第二惡罵久淪畜趣乍
入人身臭語腥羶熏穢天地穢聲毒惡觸突
眞靈惱亂人民恐脇淳弱悖慢尊長凌辱平
人恣醉佯狂躭嗜香味害物害命資充㗖食
倡打倡殺曾不慈憐廣結𡨚讎恣加濁辱從
今懴悔並冀赦除願與一切衆生俱入方便
門永斷惡罵業先靈受度永免燒炙焦爛報
縁弟子蒙恩天上人間願得福禄夀安福果
形神俱妙與道合眞今故皈依至心朝禮

　　　玉誥十拜
臣等至心皈神皈身皈命百拜朝天一誠悔
過重念臣某爰從宿世逮及今生三毒業深
十惡障重口業大罪第三綺語言乖禮法行
習輕浮令色足恭華音麗韻淫辭褻瀆縁飾
風情宛轉謳歌起人邪念變白爲黑抑是爲
非虚妝繡綺之談幻惑愚迷之聽自昧隂隲
不覺不知廣積愆瑕無邊無量從今懴悔並
冀赦除願與一切衆生俱入讃歎門永斷綺
語業先靈受度永免鑊湯鑪炭報縁弟子蒙

恩天上人間願得度品上仙福果形神俱妙
與道合眞今故皈依至心朝禮玉誥十拜
臣等至心皈神皈身皈命百拜朝天一誠悔
過重念臣某爰從宿世逮及今生三毒業深
十惡障重口業大罪第四妄言越禮飾辭昧
心巧舌不尊君父師友不敬天地神明架說
鑿空更相誑惑故起摇撼護短抑長以奸爲
計以妄爲常指誓證他自欺方寸呪咀求直
弗顧幽冥擅逞浮華猜嫌情實先賢善訓大
道經書罔克誦持毎加貶辟從今懴悔並冀

赦除願與一切衆生俱入頓覺門永斷妄言
業先靈受度永免穿腸耕舌報縁弟子蒙恩
天上人間願得復本自然福果形神俱妙與
道合眞今故皈依志心朝禮玊誥十拜
爾時系師復告學道仙子曰人處塵凡動成
愆過無邊無量難述難殫百拜朝天悉巳發
露十惡大罪復竟披陳一念改修頓歸清淨
猶如明鑑塵垢蒙蔽忽遇良工用藥磨洗塵
垢淨盡還復光明罪滅福生亦復如是諸天
上聖立教眞仙常勸世人勤修懴悔懴者不

敢隱於徃咎悔者不再犯於前非口旣懴陳
身能拜跪心須悔責改過遷善即有十天善
神同垂保舉三界衆眞共作護持其或不省
不悛不懴不悔漸至罪根纒結日積月深即
有隂陽曹局考較兇邪鬼魅侵凌疾病不痊
災難競起公私多滯魔障多端若有來世人
民遇修此道當感三官五帝九府四司察志
觀勤紀功宥過疾病得愈道業得成仕宦得
遷羈囚得脱一切苦厄所不能加夀命延永
身心安逸若爲亡殁懴悔追修即得譴削黑

書䰟昇紫府若凶荒饑饉水火旱蝗殟疫復
連兵戈劫掠能依科法懴禮消禳即得國土
清平民物昌熾若婦人懷孕生育艱難或鬼
怪興妖家門多變能修香火懴禮禱祈即得
母子全安身位寧靜若復有人常勤懴禮學
道成道求仙得仙若復有人因事懴禮所願
者合所爲者成天上人間他生見世獲福無
量證果非虚由是系師棄官精煉紹襲仙宗
政始六年八月一日亦於陽平山奉詔上昇
以此眞科流傳後世有縁縁會自度度他願

與含生同臻福慶稽首禮謝
無上虚皇正眞三寳


太上正一朝天三八謝罪法懴





