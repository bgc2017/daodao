








金籙齋投簡儀軆十一

山水簡二面春夏諸盖州王屋洞天濟瀆
水府秋冬詣安度潜山司眞洞天太平采
石水府龍簡列日所屬下教門具威儀迎
接差道士七人内選授法籙道士一人充
髙功具齋意於殿上或壇上開建道場祝
香
淨壇敕水
唱各禮師存念如法

髙功法師宣五方衞靈呪
東方
九炁青天明星大神煥照東郷洞映九門
轉燭陽光掃穢除氛開明童子備衞我軒
收魔束妖上對帝君奉承正道赤書玉文
九天符命攝龍驛傳普天安鎭我得飛仙
南方
南方丹天三炁流光熒星轉燭洞照太陽
上有赤精開明靈童總禦火兵備守三宫
斬邪束妖翦韯魔王北帝所承風火八衝

流鈴交煥敢有不從正道流行我享上功
保天長存億劫無终
西方
七炁之天太白流精光耀金門洞照太冥
中有索皇號曰帝靈保神安鎭衞我身形
斷截邪源王道正明宫殿整肅三景齋并
道合自然飛升紫庭靈寳符命普惠萬生
功加一切天地咸寜
北方
北方玄天五炁徘徊辰星煥爛光耀太微

黒靈尊神飛仙羽衣備守五門檢精捕非
敢有干試豁落斬摧玉符所吿神振八威
邪門閉塞正道明門映照我身三光同輝
䇿空駕浮舉形仙飛
中央
黄中理炁總統玄眞鎭星吐輝流煥九天
開明童子一十二人元炁陽精炎上朱煙
洞照天下及臣等身百邪摧落攝鬼萬千
中山神呪溥天使然五靈安鎭身飛上仙
五星都呪

五星列照煥明五方水星却灾木德致昌
熒惑消禍太白辟兵鎭星四據家國利亨
名刋玉簡録字帝房乗飆散景飛騰太空
出入𡨋無逰宴十方五雲覆蓋招神攝夙
役使萬靈上衞仙公
唱鳴法鼓二十四通
髙功法師發鑪
太上眞元五靈老君當召功曹使者左右龍
虎君捧香使者三炁正神關啓三天太上元
皇老君(臣)今正爾燒香謹奉

當今皇帝玉壇醮罷金籙齋成專遣某官詣
某處投奠龍簡重設醮筵願得太上八方正
眞生炁降流(臣)等身中令(臣)所啓速逹至眞
無極太上三尊三清天帝御前
次再拜上香上茶上酒
次唱各稱法位
髙功具法位(臣)某謹上啓
三清上聖十極髙眞五方五帝君天地水三
官洞天眞宰四瀆海嶽水府龍神一切聖境
得道仙靈(臣)禀質凡微託躬塵穢宿荷餘福

栖身法門寳訣靈書獲聞上範約當宣揚道
化保輔邦家凡有禱祈敢不聞逹今
皇帝以集福禳灾散壇罷醮專遣某官詣某
州洞府靈山投奠龍璧玉簡恭依睿旨重啓
醮筵祈衆聖之降臨察誠心而領納䝉如所
請仰荷靈恩(臣)與某官等誠惶誠恐稽首頓
首再拜奉請
次上香再拜獻酒設拜
謹奉請
中元赦罪地官中元四十二曹仙官王屋山

小有洞天神仙聖衆十大洞天神仙眞宰五
嶽洞天眞君八十一洞神仙七十二福地仙
官青城山九天丈人儲福定命眞君潜山司
命眞君廬山九天採訪使者應元保運眞君
諸嶽名山洞天福地一切得道龍神仙衆應
感分輝降臨醮座謹稽首虔誠再拜謹奉請
下元解厄水官下元四十二曹掾吏龍神聖
衆濟瀆清源王濟瀆一切得道龍神聖衆四
海八溟三河四瀆靈官聖衆九江水帝十二
河源河伯河侯河掾川靈大澤本府靈司一

切官屬應感分輝降臨醮座謹稽首虔誠再
拜
次上香再獻酒設拜
次重稱法位
(臣)謹重上啓
髙眞上聖天地水三官嶽瀆洞天靖廬福地
得道神仙龍神官屬四海八溟千川萬谷泉
源水府靈司正神當境一切威靈得道聖衆
降赴醮筵鑒納丹誠流光映照伏願
皇帝邦基磐固國夀天薺動植霑恩華夷蒙

潤甘露零而祥風集卿雲現而景曜垂毒癘
屏消吉祥蕃委惟神克念永孚于休一切含
生並登道岸(臣)等誠惶誠恐稽首頓首再拜
奉送
次十二願
(臣)等一願乾坤明素二願炁象清圓三願聖
人萬夀四願化洽八埏五願天垂甘露六願
地發祥烟七願四時應節八願萬物生全九
願家多孝悌十願國冨才賢十一願酆都罷
對十二願學道成仙

次髙功復鑪祝曰
香官使者左右龍虎君侍香諸靈官當令行
道之所自然生金液丹碧芝英百靈衆眞交
㑹在此香火鑪前上願
皇帝受福天下蒙恩十方仙童玉女侍衞香
煙傳奏向來所啓速逹
至眞無極大道三清上帝(御前)
次舉學仙頌
學仙行爲急奉戒制精心虚夷正氣居
仙聖自相㝷若不信法言胡爲棲山林

次如法焚香度簡投下洞天
次詣水府
次舉投簡頌
祈眞登紫府告命詣靈壇玉女謡梵響
金童奏香煙書名通九地列字上三天
永享无期夀尅成髙上仙
次舉廻向讃
向來設醮功徳上祝
皇帝次及臣寮同頼善功成無上道一切信
禮

次髙功回向念善云
上來投簡事畢設醮功德周備奉爲
皇帝上祝聖夀無窮念大聖元始天尊太上
玉晨大道君太上金闕老君太上三清大天
帝無量不可思議功徳(道衆山呼)
山簡式
嗣天子(臣)伏爲迎祥集福祗建冲科謹齎龍
璧信幣之儀命道士幾人於某宫觀某殿開
啓金籙道場幾晝夜罷散日設普天大醮一
座三千六百分位告盟天地紀筭延𨤲齋事

周圓恭陳大醮謹依舊式詣
洞天投送金龍玉簡願神願仙飛行上清五
嶽眞人至聖至眞鑒此丹懇乞爲謄奏上聞
九天謹詣靈山金龍驛傳
某年太歲某甲子幾月某朔幾日某甲子
於道場内吉時告聞
土簡式
嗣天子(臣)伏爲迎祥集福祗建冲科謹齎龍
璧信幣之儀命道士幾人於某宫觀某殿開
啓金籙道場幾晝夜罷散日設普天大醮一

座三千六百分位告盟天地紀筭延𨤲齋事
周圓恭陳大醮謹依舊式詣靈壇投送金龍
玉簡願仙飛行上清中黄九土戊巳黄神土
府五帝鍳此丹懇乞爲謄奏上聞九天金龍
驛傳
某年太歲某甲子幾月某朔幾日某甲子
於道場内吉時告聞
水簡式
嗣天子(臣)伏爲迎祥集福祗建冲科謹齎龍
璧信幣之儀命道士幾人於某宫觀某殿開

啓金籙道場幾晝夜罷散日設普天大醮一
座三千六百分位告盟天地紀筭延𨤲齋事
周圓恭陳大醮謹依舊式詣水府投送金龍
玉簡願神願仙三元同存九府水帝十二河
源江河淮濟溟泠大神至聖至眞鑒此丹懇
乞爲謄奏上聞九天謹詣水府金龍驛傳
某年太歲某甲子幾月某朔幾日某甲子
於道場内吉時告聞青𥿄封簡
題式
謹上詣某處具髙功法位(臣)姓名告文謹封

金籙齋科儀序
(臣)商英奉
御筆曰卿文章政事之外深究道妙博窮
秘典蘂笈琅函靡不通貫矧金籙科教信
爲餘事向委一二道士將道場儀矩稽考
藏典校正近成書帙來上嘗付道官定奪
今據簽出異同甚多並降付卿可機政餘
暇看詳指定可否如有討論未備文義乖
訛并未盡事件並行貼攺刪潤進入(臣)商
英拜手稽首敢不對揚

天子之丕顯休命乃言曰若昔帝王匪天
何憲匪道何尊黄帝曰觀天之道執天之
行盡矣孔子曰唯天爲大唯堯則之帝舜
曰敕天之命惟時惟幾傳說曰惟天聦明
惟聖時憲周詩曰文王陟降在帝左右然
則寂寥淡泊必有以質其誠恍惚希夷必
有以將其意齋醮之興其在茲乎是以自
然妙經演說科範因事制法析爲九條陸
修靖行之於前杜光庭集之於後神宗講
興廢典楊傑編纂而成書陛下善繼先猷

愚(臣)討論而潤色且夫周公咸秩無文宣
王靡神不舉凡以爲民而救灾者無所不
至也而呪蒼蒼在上昭昭垂象六虛周流
而變動百姓日用而不知爲天下國家者
其可忽哉尊帝一十三位虚皇太上三尊
道之眞元也三清上帝道之妙有也昊天
玉皇上帝三十二天帝統御世界而成變
化者也天皇大帝紫微帝君在天成象之
帝也虚皇地后三元九炁所自生也名號
繁多非道之體博研經論攷三界質之幽

明而無疑非以私意而増損也舊儀先後
顚倒繁簡不倫今斟酌九條▲次聖位刪
削名號補完教意一曰請師非師則誰主
法㑹二曰補職非職則誰行科法三曰授
戒非清净則何以入壇場四曰敕壇非解
穢則何以降仙聖五曰登天門非登乾出
巽則旋繞不帀六曰拜表進章非法印合
符則何以通天門七曰眞文玉篇辯方正
位以應五行之炁八曰衆妙壇用王屋山
司馬子微法象之制九曰天寳臺取玄壇

之臺制移置殿中以伸陟降之儀以備風
雨之至行法之士詳而練之(臣)商英護序


金籙齋投簡儀
















