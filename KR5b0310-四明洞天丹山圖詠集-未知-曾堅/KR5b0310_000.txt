








四明洞天丹山圖詠集序鞠八
　　　滄海𨓜吏臨川曽堅撰
四明山在東海上山有四穴通光晷天宇澄
霽望之一如戸牗土人名之曰石䆫故山以
名唐置州治今餘姚又因以明名郡宋改慶
元舊治更置縣本朝陞州而山屬餘姚在州
南百里圖則山麓祠宇觀所刻也其一曰元
建觀之圖其二曰唐遷觀之圖㮣言之則曰
四明山也木玄虚云天下洞天三十有六四
明第九其號曰丹山赤水是也按山接大蘭

山形勢蟠結周回三百八十里有二百八十
峯髙二百一十丈常有雲氣覆冒於中几二
十里不絶二十里間名曰過雲南曰雲南北
曰雲北山隴行三十里有峯曰三台山曰屏
風曰石屋曰雲根石屋雲根間有瀑布如懸
河旁曰潺湲洞三台之側有龍湫後漢下邳
劉綱爲上虞令棄官同妻樊氏雲翹居潺湲
洞側從白君得仙術其上有洗藥溪學成會
交友登大蘭山頂攀巨杉升其上舉手别呼
夫人次之俱仙去遺履山下化爲卧虎後人

名其山曰昇仙山木曰昇仙木就其近立祠
宇以奉其祀有榭曰樊榭梁隠者孔祐仍居
之嘗視山谷中錢數百斛樵者爭取之化爲
瓦礫有鹿中矢來投祐祐爲牧豢瘉而後去
故祠側建鹿𠅘陳永定中有敕建觀因其舊
祠故曰祠宇云唐天寶三年遣使禱祠病其
險逺勅道士崔衘處士李建移置潺湲洞外
一名白水宫宋龍虎山三華院吳君真陽號
混朴子從虚靜張天師學游歴至此止焉徽
宗以凝神殿校籍召不起政和六年詔大其

觀建玉皇殿書其榜而門曰丹山赤水洞天
封劉綱昇玄明義真君樊氏昇真妙化元君
而混朴子授丹林郎禁樵採蠲租賦髙宗丞
相張魏公知其徒孔容因表混朴子爲真人
許歳度道士一人以甲乙傳次嘉熈初元理
宗禱嗣於㑹稽之龍瑞宫竣事分金龍玉簡
藏焉今毛尊師永貞由三華嗣主之山之木
曰青櫺樹其實味甘而不可倅破山之獸曰
鞠猴唐咸通中謝遺塵隱此陸龜䝉皮日休
時時徃還各賦詩九首取以爲題宋陸游記

之余再以使事航海岀慶元洋掠餘姚竟上
者四西望縹渺如輕雲挿入天末舟師指以
相告曰大蘭山也至京師適薛君毅夫由毛
尊師所來示予二圖想見其山川竒秀思欲
得相羊上下從一二瀟灑士坐鹿𠅘酌潺湲
呼鞠猴一洗其塵土之累而吏役驅迫昔者
舟行徒悵望咨嗟而已近世士大夫汨於利
逹上之不能效劉綱脫屣簮𥿈次之不能如
皮陸忘形賦詠宜乎髙世之士揶揄哂唾而
目其地曰洞天也余故詳述其本末使有志

物外者得以覽觀焉










四明洞天丹山圖詠集
　　　　　唐木玄虛僎
　　　　　唐賀知章注
四明山名赤水天靈蹤聖跡自天然二百八
十峯相接其間窟宅多神仙
　按記云此山四面各有七十峯計二百八
　十峯相連如屏也
其山東面如驚浪七十髙峯列烟嶂一條流
水入勾章二仙聖德彰兹飬
　二仙者是董黯鮑全全有聖徳之行黯有

　孝道之功記云此乃四明山地仙俱岀後
　漢時
秦皇神將有王鄞驅山塞海溺其身葬於水
底不填築號作鄞江今見存
　四明山名勾章其江因鄞江此通大洋也
大雷山前靜水洞謝眺曾居兹讀誦因名大
慈屬慈溪泉源水脉皆相統
　大雷山昔多禽獸每有獵人常汚觸其洞
　間後有神仙偶爲大雷雨阻之因而爲名
　晉漢時多有賢人得道之士皆隠此山中

　内亦有金雞洞
數峯狀似蓮花葉葉勢與梨洲洞接一泒清
泉下小溪數百餘家安活業
　内有芙蓉峯與梨洲洞相近晉時有興子
　孫公戊遊此山見道邊梨熟因喫三兩顆
　便覺飽再來尋已失其所後因名之
傍聳髙峯形突兀頂頭石匣盛仙蜜下有龍
潭湛百尋藏書石室深牢宻
　名蜜岩峯上有石匣盛仙蜜曽動星象下
　有龍潭公私禱祀向下更有一潭名石質

　潭内有石室貯藏神仙秘典禹時有𨓜士
　王真親曽開看甚竒異也
其山西南如奔牛岧嶤次第相連鈎大峯小
峯計七十山足兩岐通越洲
　山脚下便是餘姚上虞兩縣屬越洲水陸
　皆通
伏龜山如雞子狀隠岫嵯峨百般様山中三
朶五朶峯仙人日日遊其上
　西南山多異狀兼有三五朶竒峯出没山
　嵐中

漢時曽有張平子駐前割木呈其𠆸板木餘
殘三五堆紫金聲色真神異
四角仭雕獅子守塵刼雖移終不朽毛竹千
叢生澗邊藥苗仙果般般有
　漢時張子平曾割木於此山有板木三五
　堆作紫金色常有雲霞覆之昔時張充曽
　見此板得五寸徃見㑹稽太守令割作蝴
　蝶其木充天去也
翠岩中間有石壁礙石遮雲數千尺内生異
果能飽人兼有澗泉通海脉

　晉時葛仙翁到此山澗中有魚長六七尺
　仙翁以杖撃之勿見山神曰勿恠縁澗水
　通大洋此魚常從海而來也
魏時有人楊德祖路傍曽與山仙語二仙把
火覓金刀像形剡字因兹起
　楊徳祖遊此山忽見一老人云前行見二
　仙把火覓刀可詳之德祖果見之乃言兩
　火是炎字更覓金刀是剡字因名剡溪也
其山南面如驅羊七十峯巒形列張漢時劉
阮迷七日人間六代子孫亡

　有劉阮二人同行採藥到仙家七日却回
　人間已過三百年矣歸家猶見第七代子
　孫也
中有大池數畝地穴内仙蛇常吐氣化爲雲
雨作樓臺水應簟溪入數處
　因水流岀仙簟故老人相傳名簟溪是也
白巖瀑布如飛練俱入紫溪流汗漫中有一
山如履盆林木交加華卉亂
兩峯各名大小晦蔽日隂沈輕霧翳樵夫應
則昔時遊石床數丈祥雲盖

　宋時有應則入山忽逡廵境色秀麗即復
　來已不見但㝠晦不敢久住因名大小晦
　紫溪即白水近觀
其間仙獸有犀牛范顔捕得皮爲裘服之對
面人不見隱藏形質無蹤由
　梁時有范顏到此山見犀牛數頭捕得一
　頭裂其皮作裘服之便失其形人覩不見
　因號隱形裘山在曰西山南是也
其山北面如走蛇危巒疊嶂無津涯七十之
峯數亦足八囊罾網相交加

　北而有入靈山其状如罾綱加有走蛇之
　勢是也
又湧二山爲兩陣引開長澗分墻仭抱子山
頭石室平泉如甘露靈仙隱
鄭宏曾竟山海經經中具列此泉名名爲聖
水味甘滑得而服之當長生
　有山兩陣相向中央澗水流分四面今俗
　呼爲大小皎是也宋時鄭宏曾尋得此泉
　水道服之其石室中見有聖像在焉近代
　不聞神仙異迹

四明山中如伏虎遍生青石爲其祖鑿開七
竅出祥雲竅中各可興風雨
　四明山中心名伏虎山有赤石栢梓之木
　皆有七竅皆泊龍神按山海經云山嵩無
　竅不爲名山也
石庫藏書倉貯塩食之其味多甘甜一條搓
木二百尺光明夜照羣山尖
　梅福曽宿此庫見書莫知其數云齊時樵
　人何昕者遇一倉塩以少許歸與母食其
　味甘不数日白髮再黑韶顏如童再徃取

　之已失其所也又見一槎木長二十餘丈
　横在山腹中常吐光明人皆見也
東連勾章西舜窟南嗣天台通地骨北包翠
竭愛其源地聖天仙時現没
　此是四明山之四至也
周廼盤廣八百里古來靈瑞難遍紀梅福爲
　仙居此山劉綱作宰妻樊氏
　周景時義士益昌遊此山先得昇仙後有
　梅福又遊此山一宿室内夣見一人謂福
　曰周時益昌化於此山室其骨秘天井及

　明早景於天井中獲得其骨未朽遂與埋
　之後漢劉綱字伯經任上虞令與夫人樊
　氏雲翹居四明山皆得仙道一日至大蘭
　𢍂丘山上登巨木飛昇
　　　吳上虞令劉公傳讃
令君字伯經諱綱下邳人也初居四明山後
爲上虞令師事白君受道歴年道成邀親故
㑹別飮食畢登大杉木上去地十餘丈舉手
而别忽然飛入雲中而去妻樊夫人亦有道
術俱昇天今白水觀乃其遺迹云(事載葛稚/川神仙傳)

(及白水/觀碑)讃曰
　　天人幾何　同寄一塵　士局耳日
　　分妄與真　劉公登天　如適其鄰
　　以水投水　同則相親
　　　宋孔先生傳讃
先生史佚其字諱祐敬康曽孫也至行通神
隱於㑹稽四明山嘗見山谷中有數百斛錢
視之如瓦石不異采樵者競取入手即成沙
礫曽有鹿中箭來投先生爲之飬創愈然後
去太守王僧䖍欲引爲主簿不可屈先生子

道徽與杜景齊友善少厲髙行能世其家風
隠居南山終身不窺都邑齊豫章王嶷爲楊
州辟西曹書佐不至郷里宗慕之道徽兄子
緫有操行遇寒饑不可得衣食縣令丘仲孚
薦之除竟陵王侍郎竟不至(事載南史/隱逸傳)讃曰
　　貪夫徇利　或死懷璧　公不動心
　　視同瓦礫　素風薰陶　猶子絶識
　　一門清節　廼祖遺徳
四明山銘
　　　　(應奉翰林文字文林郎同知制/誥兼國史院編脩官臨川危素撰)

餘姚南去七十里有山二百八十峯東連句
章南接天台北包翠竭中峯最髙上有四穴
若開戸牖以通日月之光故號四明洞天恒
有雲氣覆其上秦皇命臣王鄞驅山塞海百
靈勞役奔入此地因名鬼藏山云漢上虞縣
令劉綱字伯經下邳人後居山中從白君得
仙術他日㑹别親友登大蘭丘援巨木飛昇
其妻樊氏從之遺履木下化爲虎事聞于朝
即其地立祠宇春秋祀焉宋隠者孔祐視山
谷中錢數百斛與瓦石無異樵者爭取之即

成沙礫有鹿中矢來投祐祐爲豢之創愈而
後去唐天寳三年玄宗以劉君祠宇險逺命
道士崔衘處士李建改築于山麓二十里劉
君修煉處宋末髙士謝遺塵隠於是陸龜䝉
皮日休皆至爲詩各九章以相倡和宋政和
間徽宗書其榜曰丹山赤水洞天命建玉皇
殿用方士法所寘金龍玉簡至今存焉主領
焚修以甲乙相傳國朝秩祀名山頒賜香幣
閽亦及然楝宇傾撓莫有留意其先出於龍
虎山三華道院故廣信毛永貞嗣居之乃斥

大其屋廬足稱夫仙靈之宅毛君之門人臨
川呉國珙來請篆銘將勒山石銘曰越山之
峯石穴玲瓏天欲雨浮雲䝉真人上昇遺木
履潺湲古洞聞流水白鶴裵回拎盖戾止玉
童採得青櫺子子能食之可不死史素作銘
式告千禩
　　　白水觀記
至治間余讀書信之龍虎山適里中朱貞一
先生同館舍其人毛君永貞執侍左右簡黙
粹門退則過余從容欵治既去隠餘姚山中

聲迹邈不相聞後二十有八年其徒呉國珙
來京師請銘其所居四明山始詢君無恙既
叙而銘之又後一紀先生門人薛毅夫携所
刻山圖復請書其所未備於是與君不相見
者四十年矣顧余竊禄班行汨没塵壒聞君
飄然髙舉於海岸孤絶之地志慮凝重無亳
髮外求於世恒慕羡之所謂上虞令劉綱夫
婦登真隱者孔祐化錢療鹿唐玄宗遷祠宇
陸魯望皮襲美倡和宋徽宗書洞天之榜建
玉皇殿投金龍玉簡事此叙之所及者若乃

舊祠宇之所見者有昇仙山昇仙木雲南雲
北過雲㑹稽志謂謝遺塵隱於南雷今有大
雷峯圖之所未者觀圖有三台峯雲根石屋
龍湫洗藥溪潺湲洞四明郡志則云東北百
三十里湧爲二百八十峯中有三十六峯東
西南北各有門由餘姚言之爲西四明則叙
所未書者宋虚靜天師張公之門人呉真陽
學于龍虎之三華道院號曰混檏子來遊是
山徽宗以丹林郞凝神殿校籍召之不起封
劉綱昇玄明義真君其配樊夫人封昪真妙

化元君丞相張魏公與呉君門人朱孔容交
表爲真人孔容之後世以甲乙傅次此亦叙
所未書者也君構清暉亭於瀑布之下營石
田山房以自休息在余作銘之後其賦詠留
山中唐自陸皮之前有孟東野劉文房宋有
謝師厚而下若干人迨國朝黄文獻公而下
若干人君又將刻而傳之按㑹稽志云俗謂
之白水宫又云有白水觀碑盖祠宇觀宇義
重複故今當稱爲白觀余得郷貢進士番昜
徐勉之保越録越之禍亂極矣四明之山風

塵不驚君優游其間甘食而安𥨊古所謂武
陵桃源者信有之矣故爲之記使與銘并刻
之君字善𡖖薛君字茂弘相其後者潘文信
盛元朴許用和至正二十二年三月丁未朔
通奉大夫中書叅知政事同知經筵事提調
四方獻言詳定使司事臨川危素記
　　　石田山房詩序
餘姚州南百里曰四明山神仙家丹山赤水
洞天在焉漢上虞令劉綱嘗修煉飛昇于是
有觀曰祠宇觀傍屋曰石田山房則毛尊師

永貞之所築也初三十代虚靜張天師以道
術授上清宫三華院混檏呉真人阮得其傳
居是山宋徽宗聞賢召之不起即所居斥而
廣之大故祠宇之系出於三華而三華世視
祠宇則其所䖏之舘也我仁皇時天下無事
玄教張吳二大宗師相繼在朝三華院有貞
一先生朱本初亦以博洽文雅見稱于卿相
間毛君寔從之游先生固愛之二宗師尤器
重焉以教檄歸領祠宇觀事祠宇時頗廢自
毛君主之圯無不興敝無不葺今垂四十年

矣勒厲如一日飭理之暇則退處于山房焚
香燕坐外物一不以累其心盖其左右有穹
崖峭壁流泉瀑布噴灑交射勢若縣河其下
則磊磈犖硧𢖍亘從合畦町萬狀無非石也
菖蒲河車芝草蒼耳隨采而足稻梁縻芑之
植十不收一二焉故曰石田名之薛君毅夫
亦學貞一之學隱居白屋山(山在上/清之近)繼至石
田樂其幽勝首爲賦詩至京師吿于文士大
夫曰石田其地勝毛君其人賢吾亦將從而
老矣則各爲賦詩得若干首來屬余叙觀老

子倡知雄守雌之說以爲道惟得其傳則能
致虚守薄捨繁華盛麗之美而安於寂寞荒
僻之陋以息其神以怡其真以全其身盖其
道然也若毛君者幾其人矣世當承平時夫
人疲精竭智以爭夫膏腴衍沃之區而肆其
髙廣壯麗之構者天下皆是也視夫石田奚
啻霄壤之間哉兵興十年自夫維揚河南蕃
富甲天下者剗削蹂踐無餘昔之東阡西陌
者荒烟野草矣凉臺燠室者頽垣敗礎矣欲
求彷彿於石田山房也可得乎吾是知毛君

之智也以是知夫能得其師之傳者也謹序
之而因夫薛君以詒焉至正二十一年冬十
月朔臨川曽堅序
　唐賢詩
　　　送蕭鍊師歸四明山孟東野郊
閑於獨鶴心大於髙松年廻出萬物表髙栖
四明巔千尋直列峯百尺倒㵼泉絳雪爲我
飯白雲爲我田靜言不話俗靈跡時歩天
　　　遊四䆫劉文房長𡖖
四明山絶竒自古說登陸蒼崖𠋣天立覆石

如覆屋玲瓏開戸牖落落明四目箕星分南
野有斗掛簷北日月居東西朝昏互出没我
來遊其間寄傲巾半幅白雲無本心悠然伴
幽獨對此脱塵鞅頓忘榮與辱長笑天地𡩖
仙風吹佩玉
　九詠
　　　石䆫陸魯望龜䝉
石䆫何處見萬仭𠋣晴虚積靄迷青瑣殘霞
動綺䟽山應列圓嶠宫便接方諸只有三峯
客時來校隱書

　　　過雲
相訪一程雲雲深路僅分嘯臺隨日辯樵斧
帶風聞暁看衣全濕寒衝酒不醺幾囬歸思
靜髣髴見蘇君
　　　雲南
雲南更有溪丹礫盡無泥藥有巴賔賣枝多
越鳥啼夜清先月午秋近問嵐迷若得山顔
住芝菌手自携
　　　雲北
雲北近陽川人家洞壑連壇當星斗下樓拶

翠微邊一半遥峯雨三條古井烟金庭如有
路應到左神天
　　　鹿亭
鹿亭岩下置時引白塵過草細眠應久泉香
飮自多認聲來月塢尋路到烟羅早晚吞金
液騎將上絳河
　　　樊榭
古榭何時築人應白日飛至今山客說時駕
玉麟歸乳帶懸松嫰芝臺出石微慿䦨虚目
斷不見羽華衣

　　　潺湲洞
飛瀑瀉雲根潺潺萬古音似吹雙羽管如奏
落霞琴倒穴漂龍沫穿松濺鶴襟何人乗月
弄應作上清吟
　　　青櫺子
山實號青櫺環岡次第生外形堅緑穀中味
敵瓊英墮石樵兒拾敲林宿鳥驚亦應仙吏
守時取薦層城
　　　鞠猴
何事鞠猴名先封在四明但爲連臂飲不作

斷腸聲野蔓垂纓細寒泉碾玉清滿林遊宦
子誰與作公𡖖
　　　石䆫皮襲美日休
䆫開自真宰四遶見蒼崖苔染渾成綺雲漫
便當紗櫺中空吐月扉際不扄霞未㑹通何
處應連玉女家
　　　過雲
粉洞二十里當中幽客行片時迷鹿跡寸歩
隔人聲以杖探虚翠將襟惹薄明經時未遇
得恐是入層城

　　　雲南
雲南背一川無鴈到峯前墟里生紅藥人家
發白泉兒童皆自古婚嫁盡如仙共作真官
户無由稅石田
　　　雲北
雲北晝㝠㝠空疑背夀星犬能諳藥氣人解
寫芝形野歇遇松盖醉書逢石屏焚香住此
地應得入金庭
　　　鹿亭
鹿羣多此住因過白雲楣待侣傍花久引麈

穿竹遲經時飲玉澗盡日嗅金芝爲在石䆫
下成仙自不知
　　　樊榭
主人成列仙故榭獨依然石洞聞人咲松聲
驚鹿眠井香爲大藥鶴語是虚篇欲買重栖
隠雲峯不售錢
　　　潺湲洞
水流萬丈源盡日㵼潺湲敲碎一輪月鎔消
半叚天響髙吹谷動勢急歕雲旋料得深秋
夜臨流盡古仙

　　　青櫺子
山風熟異果夜是供真仙味似雲腴美形如
玉腦圓御來多野鶴落處半靈泉必共桃源
種花開不記年
　　　鞠候
堪羡鞠猴國碧巖千萬重烟蘿爲印綬雲壑
是提封衆遣狚公渡果教𤟤子供爾徒如不
死應得躡玄宗
　宋賢詩
　　　瀑布謝師厚景初

飛泉縁峭壁斗絶千萬丈奔流天上來望若
匹練廣曲嶺隔青林永挹先聞響其傍有巨
石平潤可俯仰俗士所不到我輩固來賞須
期秋色清攀蘿遡其上
　　　遊四明孫季和應時
平生抱遐尚撫劔逺行遊迹謝聲利牽心與
巖壑謀東征泛蒼海南鶩踰丹丘西登岷峨
嘯北望關隴愁康廬挽歸轡巫峽紆行舟劔
閣最險壯龍門更竒幽歴覽雖未飽勝㮣略
已收爾來卧竹湖清夣長夷猶家山維四明

名字横九州出門宛在眼欲徃輙不酬人事
真好乖山靈豈吾仇忽近益可咲投老空自
尤玆辰正芳春㑹心得良儔贏粮幸易足快
䇿遂所求中宵雨聲斷逗晚霽色浮天容極
瑩淨風氣亦和柔瘦笻挾籃輿野服兼輕裘
遥遥指林麓欣欣聽泉流試屐青烟嶺弭盖
白水湫飛湍響淙潺恠松韵颼恨哉上羊
額喘若料虎頭甓石昉歳基負樵歌道周百
折快一眺千里森雙眸峯巒何綿聮脉絡相
纒繆化鈞妙融結神功巧雕搜長風動溟渤

洪濤簸瀛洲巨鰲岀屭屓游龍繞蚴蟉鯨鵬
恣摩盪蟲魚紛疊稠萬怪各起伏千㠶逓行
留或坦若几席或峩若冠旒或排若劔㦸或
剡若戈矛或舞若鸞鳳或驟若驊騮或戯若
狻猊或摶若貅貔儼然開明堂玉帛朝諸侯
赫然㑹岐陽長圍方大蒐鏖戰臨長平堅壁
持鴻溝廣野列車騎中軍嚴斾斿開闢浩茫
茫變化久悠悠愕眙不得語形容那可侔仙
樹四十圍蟠根幾千秋老𠏉枯不死新榮翠
相樛颷馭定來止桑田行驗不遺跡信所聞

輕舉當何由東南徑崇岡左右羅平疇人家
散雞犬村塢來羊牛官征畢薪炭春事勤鋤
耰土膩少沙石氣寒無麥麰荒蹊夾桃李宻
䕃開松楸是中可避世何勞更乘桴駢巖下
峭壁别岫爭崒崷孰云二刹勝逝肯中道休
仗錫既巉絶雪竇仍阻脩停雲朝漠漠剛風
晝飀飀盤磴度方橋廣宇連飛樓珠璣錯藻
繡金碧照丹髹撞鐘食千指鳴板燈百篝真
來天上居不渉人間憂周遭富佳致徜徉得
窮搜妙峰遠色湊錦鏡波光瀏兩滇赴活活

千丈落漉漉深瀑標隨鳧品潭隱靈虬倒窺
澟欲眩俯掬清可漱澗草髙下積巖花零亂
抽掛壁見猱捷食苓聞鹿呦日長囀睍睆霧
暗啼鈎輈脩竹奏竽瑟細溜鳴琳璆占大喜
弄鵲畏雨愁呼鳩何方共齋鉢且復薦茶甌
老僧頗好事名徳肯見投隨意宿山房無眠
聽更籌念昔身萬里及取天一陬登臨世界
闊俛仰歳月遒榮辱兩蝸角聚散一海鷗塵
鞅自束縳名埸相敵讎不念猿鶴怨坐令泉
石羞心期晚乃惬俗駕我尚優勝具學支許

竒蹤非阮劉時哉山梁雉樂矣濠工鯈聊追
興公賦不欲柳子囚招招知音子爲我商聲
謳
　　　詠登仙木
劉樊蟬蛻此登仙老木當年已挿天玉骨半
枯猶秀潤蒼皮新長更榮鮮蟠桃時熟三千
歳銅狄重摩五百年化鶴未歸山寂寂徘徊
誰與問因縁
　　　詠青櫺子史洗
羽㦥新從帝所回餘歡未盡玳筵開醉抛青

子香泥上留與仙家取次栽
　　　訪混檏呉尊師
何年隱四明與世絶逢迎聖主方虚席先生
不入城風雷隨地起宫殿自天成近喜籃輿
穩寧憂白髮生
　　　遊四明留題丹山唐景實震
四明光照九霄寒閬苑神仙日徃還瀑布逺
從銀漢落洞門長鎻白雲閑深崖瑞木金文
潤絶頂靈槎鐵色斑無限遺踪人莫識落花
香泛水潺潺

　　　遊丹山孫元實子秀
四明洞天居第九巨靈擘石開䆫牖捫蘿陟
巘不憚勞同行况遇忘年友老苔䕶石蒼虎
閑飛瀑懸巖玉龍吼豁然人與境俱勝醉歌
拍缶忘升斗固知壺中别有天未必醉翁真
在酒徘徊歩月澹忘歸世事浮雲竟何有
　　　又孫耕寬嚞
與客窮幽勝同登白水山銀濤翻月落蒼壁
𠋣天寒采藥穿雲塢圍棊坐石壇因忘歸路
晚紉佩得秋蘭

　　　又豐霞隱自孫
萬古丹山洞今朝遂一遊瀑髙寒激雪崖老
晚疑秋馴虎隨仙去髙堂有像留獨嫵歸太
速未得細尋幽
　　　詠瀑布郭白雲亨嘉
盡日㸔無倦神清骨自仙響添一夜雨雄迸
百巖泉轉石雷生壑懸崖劔𠋣天好竒忘我
老猶欲上危巔
　　　又趙澹山
玉龍吼山山爲開怒濤迸出飜崔嵬回風便

可作飛雨共聽萬壑嗚春雷
　　　又趙竹逸至道
飛落寒泉一派髙初聞響似浙江潮松隂無
雨雲長潤石竇雖晴雪未消素練幾時懸絶
壁白虹千尺跨層霄丹山自是神仙府弱水
流來故不遥
　　　又僧雷崖圓丘
滿目飛晴雪丹山見白虹天機垂不晝地軸
卷無窮蕩漾沉寒玉飄零散暁風人間何處
著應直到龍宫

　元朝
　　　題丹山贈石田鍊師黄晋𡖖縉
石田外史丹山住如此溪山得此人髙詠久
無皮襲美清風復見謝遺塵門前飛瀑長翻
雪洞口幽花淺駐春老我京華歸訪隠抱琴
安得日相親
　　　題瀑布劉徳玄仁本
白水真仙騎自鶴何年蛻骨此山中化爲玉
練垂千尺翻却銀河落半空鶴夢暁遺明月
帳鮫人夜掣水晶宫天台有客詩難就歸興

瓊臺雙闕東
　　　又
中天飛瀑下瑶臺素練髙懸亦恠哉織女投
機收不得姮娥剪水巧爲裁光連雙闕星河
動響挾千山風雨來祠宇洞前看未足又隨
明月過天台
　　　送毛石田住白水宫張伯雨
攜劔住丹山凌風袂羽翻空壇遺寂寞飛瀑
㵼潺湲供薄難爲客山深不閉門大蘭千仭
頂有日遇劉樊

　　　題白水宫
二仙控轡上青旻千古流聞跡未陳白水主
人傳甲乙青燈留我守庚申雲根瀑落長疑
雨洞口花開自得春回首人間又塵土芒鞋
好結道爲隣
　　　又趙君璋
曽共樵夫采藥回丹崖遥見白雲堆百千萬
劫仙風在三十六溪春水來琳館隨時容笑
傲杖藜沾濕上崔嵬洞門深鎻無人識應是
劉樊去後開

　　　又髙則誠明
四明山中春雨餘三台峯下訪仙居雲開翠
碧浮金闕風定銀河下玉虚幽洞夜明丹化
鶴清溪晝靜獺窺魚憑君爲問劉樊信青鳥
西來好寄書(仙傳二仙嘗戲術劉唾水/成魚樊唾水成獺故云云)
　　　又
丹山勝㮣天下竒重溪疊嶂遊人稀千年祠
宇近霄漢百尺飛泉揺夕暉玉童吹笙明在
戸仙子朝真雲滿衣我來信宿謾興感擾擾
何時能息機

　　　又僧白雲自恱
聞說石田能好竒清暉亭下毎忘歸豈無飛
佩來丹極時有祥雲䕶翠微春雨碧桃香冉
冉秋風琪樹緑依依前年因過仙翁宅曽看
巖西白水飛
　　　寄白水宫毛外史宋無逸元僖
平生未到丹山下郷里空聞白水名路入洞
天無百里身遊仙境是三生花間笙鶴春雲
繞水際亭臺暁日明寄語石田毛外史相期
日暖斸黄精

　　　題瀑布孫道心士志
玉龍戰罷力披靡倒掛丹山飛不起霆奔雷
吼勇作氣迸出銀潢半天水銀潢迢迢水爲
枯寒光不動山月孤兩崔中斷地轉軸萬丈
直下淵無魚六月飛雪不受暑使我神清慕
仙侣劉樊當年同上昇古木參天更如許中
間作者雖罕間亦有混檏之真人洞開尚留
丹氣暖鶴返共說桃源春憑君爲歌招隠曲
日暮山中枕流宿明朝分與一勺多一洗人
間塵萬斛

　　　又朱景純烱
我生頗有烟霞癖𠋣杖看山日幾回石穴鑿
開丹鳳去瀑泉飛作玉龍來因風忽灑半空
雪不雨長鳴萬壑雷獨羡山中毛外史隠居
真得小蓬萊
　　　又陳邦恊雍
水從何處來流岀白雲堆噴灑千尺雪砰𥔀
萬壑雷道人清徹骨坐客淨無埃一笑下山
去携琴踏月回
　　　題曰水宫

枕中鴻寳定堪傳住近丹山第九天根迹毎
㝷雲水外摽名合在石崖邊雨晴瀑布偏聞
夜火暖丹爐不記年時盡一壼歌一曲任渠
喚作地行仙
　　　清暉亭
滌穎冰甌思不群滿亭詩景絶埃紛好山當
面開清碧活水源頭寫白雲鐵笛呌蟾寒欲
起玉笙招鶴夜初分興來徙𠋣看長劔時有
神光射斗文
　　　題丹山髙伯元彛

丹山赤水神仙宅布韈青鞋作勝遊百尺飛
泉銀漢雪一聲唳鶴洞天秋青櫺子熟雲壇
靜琪樹花開石室幽無限溪山留勝㮣何時
卜築向林丘
　　　又陳履常克履
四明空闊石䆫開中有仙人白玉臺一水逺
從天上落三台髙拱洞前來老槎瘦骨疑龍
化宻竹清隂待鳳回毎向鄞江求勝跡却於
此地得蓬萊
　　　又

鐡衣騘馬踏蒼苔忽扣仙門石洞開碧漢秋
聲懸白水紫雲春色下丹臺劉仙久矣乗鸞
去韓令今仍跨鶴來樽酒相逢足清興新詩
吟罷重徘徊
　　　又王敬中中
四䆫山色秀可攬雲根石屋髙嶙峋林間遺
舄曽化虎洞裏鞠猴渾似人奔流直下幾千
尺髙蹈今逾四十春靈光夜夜照丹室應有
神仙來徃頻
　　　又元得吉雅謨丁

東越名山世共聞四䆫仙境更超群青天半
落銀河水白日長過翠嶺雲塵外鳳歌來隱
士林間虎舄候元君知予不倦登山屐長許
相尋謝俗氣
　　　又林希原
昔聞劉仙翁曽作上虞宰長年養神丹靈藥
時自採一朝跨飛鸞喬木凌蒼靄下視塵寰
中桑田幾滄海嗟子骨未換何由挹丰采髙
躅在人間深懐共千載
　　　又汪臣良文璟

丹山自昔神仙宅好是靈踪與世殊百尺懸
泉飛蜿蜒千年遺舄化於菟亭臺尚憶吹簫
侣芝木長供辟穀徒欲駕柴車訪真隱不知
容我俗塵無
　　　又楊元慶璲
仙子凌空駕玉龍尚餘靈跡在山中過雲拾
得青櫺子看瀑因㝷白水宫未息干戈逢此
日忽聞鍾鼔仰玄風也應脱屣非難事曽識
雲間采藥翁
　　　又馬易之廼賢

城居久憶洞天名春日登臨杖屨輕山雨晴
時崖瀑冷巖花落盡石䆫明黄冠白髮情偏
古野水閑雲意自清便欲去㝷劉縣令願携
妻子學長生
　　　又
一逕遥通白水宫衆山屹立青芙蓉飛流倒
垂千尺練髙處更登三四峰或聞溪獺趂魚
走只有仙人跨鶴從看我山中遊十日雲南
雲北訪靈踪
　　　又

白水真人去不回紫青宫殿𠋣雲開崖懸一
瀑銀爲帶山列三峯翠作堆採藥仙童隨鶴
過銜花馴鹿𠋣人來方知異境非塵世且共
清吟坐石苔
　　　題丹山楊邊梅
四明山二百八十青孱顔天空四牖金烏玉
兔兩出没是爲三十六洞天之九天別有丹
山赤水非人間我夢仙人賀狂客去訪雲翹
子孤峯絶頂登大蘭下見洪濤衮日車輪大
虹光蜃影雜沓翻瀰漫上有桃花美人者液

鳳髓脯龍肝令我食之生羽翰路逢毛先生
一笑今與古赤玉之舄堕地化爲石我亦間
之刀厭虎潮飛大士洞天水門風折祖飛橋
石住赤玉之冩何足追下窮地脉上天維鐡
船徑渡弱羽水火劔欲斫扶桑枝毛先生毛
仙後千春曽醉廬山酒酒醒騎虎却入終山
笑呼綵鸞下招手石田玉子大如斗
　　　石田髙士居丹山甚能繼其祖武人
　　　來毎稱之益信名不虛也䝉惠書以
　　　詩代簡時余年八十有五薛朝陽廷鳳

客來毎說洞天勝我亦久懷山水清昇仙木
近石林古洗藥溪深風雨生三華真人昔居
此幾葉玄孫今擅名若問老夫頭未白尚能
相訪寫髙情
　　　老舅大真人詩寄石田敬和一首因
　　　致問訊于一山思緝
昔年相送領殊庭別語難忘夢亦清記得四
䆫同久住借騎一虎問長生丹林已重前朝
士白水猶傳上古名若躡三台峰頂望老人
星近見君情

　　　題丹山韓彦信
春風雨度到蓬瀛萬斛覊愁一洗清雨榻卧
聽崖瀑響晴䆫坐看白雲生映堦㻔草經年
長岀火丹砂九轉成安得誅茅傍樊榭問君
乞取石田耕
　　　又王叔雨霖
三白峯下神仙宅樊榭春風長薜蘿萬疊層
巒連石壁一簾飛雨瀑銀河天光上下雲容
歛山色空濛雨氣多與客題詩足清賞歸來
環佩雜鳴珂

　　　又劉坦之履
嵯峨赤水山縹緲神仙宅髙哉劉與樊超然
遊八極一去何寥寥千載遺靈跡中有卧雲
人㝠栖鍊精魄幽林拾青櫺寒泉煑白石致
身瀟爽間邈與塵世隔我來一見之傾倒如
宿昔松花醸爲酒持以苦留客
　　　又陳君從
潺湲洞口看飛瀑細雨霏霏灑接籬白水真
人能好客碧山學士愛題詩鞠侯夜嘯三花
樹野鹿時銜五色芝試問劉樊仙去後何人

來此共襟期
　　　又謝元公肅
雲北雲南山萬盤仙人宫闕俯㠝岏晴峯倒
影半空碧雪瀑飛花六月寒鸞去徒勞尋故
宅虎來還爲護仙壇洞前桃樹春長在遲我
歸來問大丹
　　　又起文昂吉
昔人仙去大蘭山臺殿空遺石壁間崖瀑四
時飛白雪溪雲長日䕶玄關青櫺露冷從猿
采仙木風生看虎還昨夜洞前新雨過主人

留客聽潺湲
　　　又韓致靜稷
欲尋赤水丹山洞好是瑶簮玉筍郷峯作翠
屏分户映水爲羅帶繞溪長乗雲御氣當炎
漢賞月吟風羡晚唐人在石壇行禹歩空歌
時送佩琳琅
　　　又僧大明淨昱
白水丹山何處看清暉亭上一凭䦨半空積
翠三台近萬丈飛流五月寒仙侣吹簫來洞
口山人采藥出雲端我身亦是隣峯鶴來往

相從緫不還
　　　又趙徳純宜生
雄峯三十六極造觀明天上有神仙窟丹霞
覆其顛白鹿嚙瑶草玄猿飲靈泉山深日常
靜花落春自遷髙人不羈世昕夕中盤旋石
田藝嘉榖可以頥長年
　　　毛尊師石田山房張仲舉翥
犖确初開百畝荒四明山麓結山房種來玉
子雙雙白鑿破雲根片片方洞裏有仙惟服
髓岡頭無客重尋羊知師日誦黄庭罷秪挹

飛泉漱齒香
　　　又陳子山祖仁
四明有神人遺世宅崇峯飛游凌倒景餘垢
亦竒蹤流風被三華有士振其宗誅茅宇峯
下逈若御鴻濛琅玕四時秀靈泉左右通晨
遊揖王父夕駕命青童惟兹二頃田苦辛資
歳功南東不盡畝犖确溢具中由來仙聖居
服食世非同白英堅過玉烹飪奉朝饔非闕
耕與鋤簞瓢糜不充大盗睨而去天灾無匱
空虚芮昔已爭乾餱咎在躬寧知不食地東

華蚤發矇(東華真人/有食石法)超摇樂玄虚宛若咽曈
曨緑髮方瞳子長身比赤松
　　　遊白水宫滑伯仁壽
白水仙宮也罕逢十年兩度追陳蹤寒流光
垂玉螮蝀晴巒秀削金芙蓉臨溪無魚石磊
磊采藥有路雲溶溶明當挾我九節杖更來
陟彼三台峯
　　　又胡士恭益
鑿石種瓊田開山結丹房髙居隣野衲塵世
輕粃糠豈無胡麻飯亦有辟穀方廻視衆阻

饑惻愴摧中腸荷鋤岀四明赤水流湯湯靈
苗三聚華美玉雙成行粒粟藏大界黍珠懸
昊蒼陶然熟夢境寤覺驚黄梁騰身入北斗
酌彼金液漿一飲踰萬劫躡虹遊帝傍歸徠
弄倒景物我俱相忘松風度虚室内白涵純
陽蘿月掛峭壁瀑泉灑銀床壺中迭隠見河
上叅翺翔雲碓激瀨春靜休千日粮童顏駐
絳霞紺髮凝玄光歩虛蕊珠宫遺韻鏘琳琅
嚥黙超象外閉兊焚清香琅玕欎森長芝草
離披芳運行紫河車叱起金華羊願採長生

藥持以奉明王
　　　又留如淵若冲
道人住居白水洞洞口有田供鑿耕犂鉏不
用辛苦少玉石自分烹鍊精拾薪澗底客共
煑化羊嶺上仙俱成夜深無扄月自到坐聽
九霄笙鶴聲
　　　又陳則虚斯與
山根結屋便爲庄不事菑畬待歳欀種玉豈
無和氏璞焼丹亦有禹餘粮自知雲水生涯
澹誰識林泉興味長我亦欲歸尋舊業夢魂

時繞錦溪傍
　　　又趙行吾思魯
半壁梯雲鑿翠屏千巖碱兩斸青㝠駐鞭不
假秦人力開闢元非蜀帝靈仙畹収禾勝碎
榖春腴種玉可延齡歸來屐齒蒼苔滑茅屋
松蘿映碧局
　　　又薛毅夫
數畝依山宅一區喜存磽确勝膏腴近因辟
榖懷黃石也復耕烟種白榆玉氣潤多山木
秀松雲飄盡鶴巢孤㑹當脫屣從師去乞取

青櫺顆顆珠
　　　鶴齋薛真人余之未識者而慕其可
　　　人先以詩寄之耳張憲南福
别帝歸來已二秋好教安穩住丹丘編經不
用青藜杖跨鶴還登白玉樓羡爾能傳唐少
保愧余無復漢留侯門前白水三千丈應作
黃河不盡流
　　　遊白水宫吳居正端學
弱齡厭塵俗勝迹心所仰遂爲物外游獲陪
林下杖魚梁依澗度鳥道縁雲上既覩仙真

宅愈重烟霞想環山知幾峯飛流可千丈天
神傍舞水樂臨堦響皮陸跡已陳劉樊事
亦徃不有繼先志何能領清賞前人有遺詠
磨崖看彿彷
四明洞天丹山圖詠集















