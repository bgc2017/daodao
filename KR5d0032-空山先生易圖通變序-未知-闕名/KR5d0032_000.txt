








空山先生易圖通變序若十一
道德數千言吾教之所獨尊古今未有能廢
之者然傳注層出渺茫叢惑莫適指歸徒見
多岐之紛紛也雷思齊嗜學有要精研是書
探覈本㫖爲之傳釋合儒老之所同歷詆其
所異條分緒别終始一貫不翅入老氏之室
避之席以相授受也其將學是者終究其說
知其玄之玄而不昧其所嚮傳之將來庶幾
於吾教非小補也至元丙戌嗣天師簡齋張
宗演序

雷先生思齊字齊賢者臨川之高士也遭宋
亡獨居空山之中著易圖筮通變義老子本
義莊子㫖義凡數十卷和陶詩三卷去儒服
稱黄冠師與故淳安令曾公子良今翰林學
士吴公澄相友善四方名士大夫慕其人往
往以書䟽自通或聞其講學莫不爽然自失
故翰林侍講學士袁公桷博雅君子也稱其
所著書援據切至感厲奮發合神以窮變盡
變以翼道且曰知齊賢不如是齊賢之意不
明方今天下稱爲斯文宗莫先吴公天下稱

善著書莫先吴公亦曰與談老子甚契又稱
其詩精深工緻豪健奇傑有杜韓風蓋皆以
爲知言嗚呼古稱虞卿非窮愁不能著書太
史公世掌天官使不遇禍史記不作夫求雷
先生之志讀雷先生之書遑與世俗道哉遑
與世俗道哉余讀其所著之書想其爲人幾
五十年今又得其詩文二十卷於其徒孫傅
性真與周惟和傳入京師來因識以辭至順
三年三月揭傒斯書
昔世祖皇帝旣定江南首召三十六代天師

入朝未幾天師奉㫖掌道教還山遂禮請先
生爲玄學講師以訓迪後人余時雖幼而有
志於學遂受學於先生先生甞誨余曰文章
於道一技耳人之爲學將以明斯道也不明
斯道不足以爲聖賢之學矣余由是日知所
省益自奮發及弱冠入侍先師開府公於朝
遂不得事先生以終學焉先生甞註易圖筮
通變義老子本義莊子㫖義凡數十卷詩文
二十卷至順二年秋先生之徒弟傅性真遣
徒孫周惟和持所註諸書來京師示余且曰

先生所註之書雖有黄公震曾公子良吴公
澄爲之序而未得公一言以發明之敢以爲
請余曰嗟夫先生之殁迨三十年矣今不可
得見得見所註之書斯可矣然先生之學豈
所註之書可能盡哉後之觀者考諸書則知
先生之學誠不止若是也余今且老久留於
朝常欲集先生諸文而序之未果也今諸文
旣已成編又豈敢嘿嘿無一言以發明先生
之學哉故續爲之序先生諱思齊字齊賢學
者尊之曰空山先生撫之臨川人也至順三

年歲在壬申六月旦日吴全節序
河圖八卦是也圖之出聖人則之包犧氏仰
觀象俯觀法近取身遠取物以通神明之德
類萬物之情始因之畫八卦以作易者也孔
子謂其則之豈欺我哉圖之數以八卦成列
相蕩相錯參天兩地參伍以變皆自然而然
後世不本其數實惟四十而以其十五會通
于中乃妄計天地之數五十有五以意增制
於四十之外以求其合幸其中故愈說愈迷
紛紛迄今余因潜心有年備討衆說獨識先

聖之指歸遂作通變傳以與四方千載學易
者同究於真是焉兼筮法亦乖素㫖附見後
篇求古同志宜能明其非敢誣也大元大德
庚子九月臨川道士雷思齊齊賢序

















