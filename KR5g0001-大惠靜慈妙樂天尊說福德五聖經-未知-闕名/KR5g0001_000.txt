








三經同卷滿一
大惠靜慈妙樂天尊說福德五聖經
太上一咒鬼經
太上洞玄靈寳天尊說羅天在樵上品妙
經
大惠靜慈妙樂天尊說福德五聖經
通天寳號
運元鼎化三十三天金臂圓光火犀大仙都
統王殿治靖捲簾大將軍九天遊奕遠捉使
部領六天吏兵降伏天下妖魔輔正除邪辟

瘟使掌執火府火部使主管南極天摳院北
極驅邪院文宇封山破洞正一靈官都大元
帥勑封五顯靈觀大帝
呪曰
靈觀大帝睿聖聦明日光菩薩氣射帝宸
金刊聖像三目聖明黄裳錦袍足踏火輪
金磚金鎗按行乾坤名山大川靈洞眞君
火瓢火鴉氣燄威靈斬妖滅邪如電如霆
護國砥柱衛民靈神德億萬世福億萬民
輔靈助順二聖將軍順風千里百萬神兵

救度災厄如響應聲變禍成福如影隨形
護祐臣身何求不應神光洞照永處吉慶
奉大帝勑急急如律令
焚香奉請
仰啓靈觀大元帥福德華光五顯王
錦袍繡帽威容猛火劍金鎗聖力强
天下正神功第一佛中上善世無雙
玉宸殿畔登珠幌金色臺邊建寳幢
破洞封山魈魁絶興風走電鬼邪亡
化導萬民垂福祐保安九域去災殃

焚香奉請虔誠禮願賜恩光降道場
爾時天尊在八景宫中紫光殿内坐九色蓮
花寳座垂十絶鶴蓋與諸天上聖天眞大神
天仙神仙諸大仙衆金童玉女護法龍神及
諸侍衛等衆等時同會天樂俱鳴咸聽
天尊說無極至眞妙法是時會中有一眞人
名曰定惠越班而出秉簡長跪白
天尊言臣聞五化之理可得聞乎
天尊曰三皇之初民以道化五帝之後德化
猶存至於霸國日事戰征當彼之時道德已

廢仁義弗行所從化者財與食爾吾道何由
化之況乎末世衆生以貪愛爲本心以狡佞
爲己行奔馳利路堅固業根釀惡招愆不崇
善教致使冤仇糺結怨咎牽連上干二氣之
和下致九州之害或刀兵相戮或旱澇相仍
饑饉荐臻瘟㾮傳染人民夭橫魔鬼流行當
此之時必歸神化於是定惠眞人復告
天尊曰邇者世間神化之主臣等未悉能知
如何令彼衆生安穩無惱富貴長壽無諸災
難

天尊告曰爾甚慈悲欲令利益末世衆生方
便啓問若諸善男子善女人或有官災疾病
㝠訟精妖一切急難無所救解者但能起心
信向祈求福祐自然亨泰上聖威神之力不
可稱量皈命
靈觀眞形頂禮呪曰
太靈之神錫以繁祉頂踵被恩曷有窮已
睿鑒孔昭厥哀庸啓臣今皈命一心信禮
三十三天星月宫内雷音殿中化現白蛇之
冠三頭六臂青身自在之體圓光火犀大仙

靈官顯應橫天急捉三界邪魔封山破洞主
法摧魔正神靈觀大聖五帝大元帥
眞形睿號
第一都天威猛大元帥
顯聦昭聖孚仁廣濟福善王



第二橫天都部大元帥
顯眀昭聖孚義廣祐福順王




第三通天金目大元帥
顯正昭聖孚智廣惠福應王



第四飛天風火大元帥
顯直昭聖孚信廣澤福祐王




第五丹天降魔大元帥
顯德昭聖孚愛廣成福惠王



此眞形睿號普可受持信女善男常當讀誦
功德甚大利益無窮凡叨覆載之安居悉向

神祇之宰制是故
靈觀尊聖在天爲五帥在世爲五王勇烈明
靈威權至重有賜福消災之力有賞善罰惡
之功貧富差殊窮通雖異然隸攸司之考覈
悉歸
上聖之裁量功過昭然絲毫弗謬知作善降
祥之美杜爲愆釀惡之因垢翳若除慧光明
朗災尤消釋福慶咸臻凡有上士於三元八
節五臘生辰持誦是經外祛災癘内益經營
神祇宻護於門庭魔鬼遠離於境界功圓果

滿獲大吉祥爾時
天尊即說靈觀呪曰
靈觀元帥顯烈威雄通天徹地擲火奔風
上飛丹雀下驟朱龍金光灼灼黑霧曚矇
邪魔喪膽鬼魅潜蹤安民護國伐惡除凶
災禍消滅福德興隆五靈眞炁降我身躬
所求皆遂有願克從北帝勑令要立神功
急急如律令
天尊曰世間衆生天災重病瘟疫時行傳染
不瘥或久患卧床不逢醫藥及有猴犬之精

狐狸之崇變易形質迷惑陽人詐托尊神妄
稱大聖占人樓閣攝人魂魄放火抛磚偷財
盜物門無風而自開釜無火而自熱百竒千
怪惱亂衆生當於清淨庭宇請正一道士依
科立壇謄奏章表醮祭
五天大元帥燒香燃燈誦吾神呪或一日或
五日當有鐵輪大神白蛇大將無面目將軍
火部兵馬一合來降掃蕩妖氛肅清定舍生
人安泰驅逐不祥又復有人身遭獄難禁繫
枷鎖不能脫離及有門户閉塞謀運不成口

舌頻生非橫競起錢財耗散命禄衰微五路
不通三災叠至連年蹇滯累歲迍邅亦當命
道士如前舉行即得
靈觀元帥福德仙官善慶童子應時下降衛
護衆生災厄消除一切如意若或經行曠野
山林隈僻之處獨宿恐怖但能焚香誦經凶
惡自散便得安穩或有衆生根性頑惡闡提
不信毁謗眞經輕慢香火如此之人巡察將
軍地行使者紏録罪犯定其輕重所犯重者
投陷水火之中卒於非命其過若輕減筭除

禄災病苦身當知
靈觀元帥威雄猛烈報應尤速專持禍福之
權生殺之柄以示神化善男子善女人得遇
此經虔誠恭敬受持讀誦更能與人書寫教
人持誦或印造是經廣行勸化
靈觀元帥心大歡喜速得賜其福祐自然門
户興隆財物昌盛貴人恊順聖力扶持凡所
願心悉令成就於是定惠眞人及諸仙等衆
聞此說已踴躍欣喜稽首
靈觀而祝願曰

稽首靈觀五聖尊願得國土保昇平
稽首靈觀五聖尊願得風雨應時行
稽首靈觀五聖尊願得百穀自登成
稽首靈觀五聖尊願得宅舍得安寧
稽首靈觀五聖尊願得父母享遐齡
稽首靈觀五聖尊願得謀運稱心情
稽首靈觀五聖尊願得財物足豐盈
稽首靈觀五聖尊願得火盜不相侵
稽首靈觀五聖尊願得出入利經營
稽首靈觀五聖尊願得無病保長生

稽首靈觀五聖尊願得諸福自來并
稽首靈觀五聖尊願得天眞聖教興
諸大仙衆稱讚願已龍車旌節來迎
天尊復還眞境是時
天尊再告定惠眞人曰爾等受吾此經宜下
人間流傳信士依教奉行祈霑福祐於是定
惠具人及諸仙衆遵奉
道㫖作禮而退


大惠靜慈妙樂天尊說福徳五聖經
