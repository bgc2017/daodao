








三篇同卷養五
　太上洞玄靈寳智慧禮讃
　靈寳九幽長夜起尸度亡玄章
　洞玄靈寳六甲玉女上宫歌章

太上洞玄靈寳智慧禮讃
太上玄虚宗弘道尊其經俯仰以得仙
歷劫無數齡巍巍太眞德寂寂因無生
霄景結空構乗虚自然征日月爲炳灼
安和樂未央

學仙絶華念念念相因積去來亂我神
神躁靡不歷滅念停虚閑翛翛入空寂
請經若飢渴持志猶金石保子飛玄路
五靈度符籍
濟我六度行故能解三羅清齋禮太素
吐納養雲牙逍遙金闕内玉京爲余家
自然生七寳人人坐蓮華仰嚼玄都㮏
俯酣空洞𤓰容顔耀千日奚計年劫多
法鼓㑹天仙鳴鐘徴大魔
靈風扇香華璨爛開繁衿太眞撫雲璈

衆仙彈靈琴雅歌三天上散慧玉華林
七祖昇福堂由此歩玄音前世德未足
斯書邈難㝷信道情不盡圖飛乃反沉
太上无爲道弘之在兆心
學道由丹信奉師如至親挹景偶清虚
孳孳隨日新衆人未得度終不度我身
大願有重報玄德必自然隂惡罪至深
對來若輪轉
學道甚亦苦晨夜建福田種德猶植樹
積簣而成山子能躭玄尚飄爾昇青天

修是无爲道當與善結縁太上至隱書
名曰智慧篇拔苦由大才超俗以得眞
靈姿世所竒燁若淵中蓮
人行各有本皆由宿世功立德務及時
發願莫不從善惡俱待對倚伏理難窮
賢士奉法言道德在兼忘解是大智慧
上爲太極公寳蓋連玊轝命駕御九龍
金華擎洞經捧香悉仙童嘯歌徹玄都
鳴玊叩瑤鐘
竦身凌太清超景逸紫霄保元持法綱

遊玄極逍遙萬劫如昨夜千椿如晨朝
巍峨廕雲華手攀寳林條香煙自然生
玄階興扶搖靈旛順風散繁想應時消
滅智弘大混无爲觀清謠
　　　土簡頌
煥爛啓幽期障蔽日月光玄隂不解夜
四衆並恭恭靈運自應圖倐歘朗太空
靈書八㑹字五音合成章
至眞開大宥落落諸天明妙哉龍漢道
八㑹結成形煥爛飛空内流光三界庭

神圖啓靈㑹玉書丹簡名
祈眞登紫嶽告命詣靈山玉女揚梵響
金童奏紫煙書名通九府列字上三天
永享無期壽刻成金華仙
　　　降眞
九天命靈章生神神自超元君遏死路
司馬誦洞謠一唱萬眞和九遍諸天朝
稽首恭劫年慶紫榮舊苖
太虚感靈㑹命我生神章一唱動九玄
二誦天地通混合自相和九遍成人功

大聖讃元吉散花禮太空
祈眞眞必應請福福當弘諸天並懽恱
一切稽首恭琅琅九天音玉章生萬神
三遍列正位炁參八辰門玄關遏死戸
靈鎭津液源應㑹自感靈數明道潜迴
輪慶嬰兒蛻稽首讃洞文
　　　謝神
今日祈景福稽首上靈壇群仙俱降下
衆聖悉來觀留恩旣介祉駐鶴且盤桓
齋主永長壽合家得寧安

朗耀天地間徘徊衆神遊星漢景雲散
門庭風兩稠今日仙聖降垂恩應所求
甘露灑貧苦窮鬼自然収爵禄應冥籍
冨貴永千秋
　　衆等无量人天衆有幸得遇眞法王
　　慈悲降屇道塲中開顔含笑放威光
　　徹照三千大千界歸命丹誠禮十方
一心歸命禮東方多喜國土玉寳皇上天尊
一心歸命禮南方大福堂國土玄眞萬福天尊
一心歸命禮西方大浮黎國土太妙至極天尊

一心歸命禮北方西那國土玄上玊晨天尊
一心歸命禮東北方妙樂國土度仙上聖天尊
一心歸命禮東南方難勝國土好生度命天尊
一心歸命禮西南方宛黎國土太靈虚皇天尊
一心歸命禮西北方鬱丹禪善國土無量太
　華天尊
一心歸命禮上方均天國土玊虚明皇天尊
一心歸命禮下方鬱察國土眞皇洞神天尊
一心歸命禮十方盡虚空界微塵數天尊
一心歸命禮三洞神文靈符寳謀三十六部

　尊經
一心歸命禮凝空雲篆八角垂芒甚深法藏
一心歸命禮玊京天台香林寳殿
一心歸命禮傳經演教檝拯群迷玄中大法師
一心歸命禮十方巳得道眞人玄師仙衆
臣今普爲上界下方人天六道帝主人王歷
劫師宗所生父毋十方施主六道四生皆沐
道恩歸今懴悔
至心懴悔臣等生逢明代長遇休期得入玄
門身霑末悟師資賜授禀佩靈文縁累驅馳

觸途皆舛三㑹五臘少立善功八節三元多
虧禮念十直本命未解修行甲子庚申朝眞
鎭闕齋法九等意不專行功行三千曽無敬
奉科禁至重舉措成愆戒行威嚴綺言増過
心非意糺犯百八十條識智深違亡三百大
戒自造三業禍積如山六慾四纏愆深巨海
釁罹黒簿罪結冥司常恐考至形軀彫零命
府伏願
至眞至聖遠鑒丹誠除死上生更加年算災
殃永滅福慧臻身厚禄遐齡常居法廕智通

玄悟永息迷昏習道成眞持經無犯懴悔巳
歸命禮三寳
至心發願願我等歷劫廣修三業善常持妙
法救含靈不被塵網所包纏生生超度三塗
難願得寸心如慧日能除昏暗照虚空於諸
法中無我人常起慈悲一乗行願口常餐甘
露偈宣敷淨戒度人天無談惡語綺言詞不
噉生生含血命願足不履三惡道願手不殺
一衆生願身如影輔
天尊坐起周行無捨遠願與一切諸𩔖等俱

辭餓鬼畜生身願與三界天人同一切勤求
无上道發願巳歸命禮三寳
衆等聽說此時清淨偈欲求歸眞道離俗處
巖巒三時焚寳香堅心勤持戒當須棄榮禄
名利勿牽聮當即值眞人授子无上道上中
　下座各記六念念天念地念道念經念眞
　念戒
衆等聽說勤持戒一莫殺生二莫偷盜三莫
邪婬四莫妄語五莫躭酒食肉六莫謗毀賢
良天尊遺教戒勸分明努力勤修早求解脫

人身難得中國難生一失人身萬劫不復是
故勸衆等同歸屇道塲此世與來生常逢眞
經戒誡勸巳歸命禮三寳

太上洞玄靈寳智慧禮讃






