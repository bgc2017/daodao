








靈寳六丁秘法五三
黄帝曰一炁旣分隂陽得位五行配定六甲
生焉是以一甲十神共六丁者乃六甲旬直
神已與天地各生自數戰蚩尤不勝乃紊亂
綱紀遂齋潔䖍行敬仰告上玄感降九天玄
女受此眞訣令却去凶害濟物利人黄帝修
之有功戰蚩尤即以素白篆符藏諸名山後
世人數數有之此法即有神功不具說若人
輕傳慢易冒觸眞靈兩具受殃此道法門度
世竒訣古者名將皆受此訣是以逆知勝負

預暁吉凶明是非聖賢皆有神助若非英雄
逹士宿有道縁莫過斯文枉淹歳月黄帝曰
六甲六丁神女名字先以淨水滌淨穢氣然
後乃得啓卷禱祝看之若有觸犯即殃及九
祖長役三官亦且殘首毁形不得妄有漏泄
於非道人從吾所戒萬願從心矣此事傅者
如常如事嚴師愼口勿傳一不枉殺生命常
行隂德慈心救物常愼行此口勿雜言但祭
而使之預知未來之意察萬萬里之驗委曲
之旨舉止一一並知若有事占而問之立知

之矣
登明河魁從魁(春三月丁/卯日攝之)
太乙天罡太衝(秋三月丁/亥日攝之)
傳送小吉勝光(夏三月丁/酉日攝之)
功曹大吉神后(冬三月丁/丑日攝之)
　若是丁未丁巳隨日旺冝應之各召而使
　之兩兩下在人間要知吉凶召而問之即
　說也
　　　祭醮法
　凡欲祭醮先用不觸淨蓆一領新布巾一

　條鹿脯六分栗子棗子六分新美酒酥蜜
　六合香一爐燭六枝先洒掃地一室鋪置
　訖少坐細說勿使人聞思神良乆方可祝
　之曰
六丁玉女與我師按行天下舉事必勝洞曉
往來邪炁不侵辟除不祥與子爲友我常祀
汝飲酒食菓脯隨其所願不得有違學道求
仙隨心所請焼丹鍊藥必得遂成願降神仙
與道合眞急急如太上律令
　　　祭醮六丁符法

　用淨蓆一領手巾一條六尺鹿脯酒果煎
　餅各六分香一爐洒掃一室鋪排訖從甲
　子日齋戒三日於淨室燒香䖍心禱祝發
　願至六丁日亥時向旺方書六丁神像并
　符皆布於席上焚香稽首向東方叩齒三
　十六通呪曰
天之所育地之所生上受神符可以長生仙
人輔己玉女佐形二十八宿記列星名五方
五色黒白赤青中央黄帝與我俱并受符之
後所願如意破滅群精自知不眞勿當吾眞

自知不神不當吾神前去封侯後出斬首急
急如律令
　凡作符先齋三日七日亦可書符時面向
　旺方端坐淨思神容如對念呪曰
謹請六丁仙吏丁卯神足日之丁酉神元天
上丁亥神大明集丁酉神救欽靈丁未神乘
紫雲丁巳神朱乘稱
　經曰行此法皆須志心䖍誠更莫起他念
　便將符依次第吞之其人心懽然如有所
　曉至明朝還作符吞得七日後即於淨室

　中結壇端坐具香華燈燭各一分書本位
　符及神名安於蓆上東向叩齒三十六通
　想五色雲氣之間乃見其神各於六門而
　入坐其座上不得熟視但心念祈告所願
　之意其念必應
　昔蚩尢作亂黄帝與蚩尤頻戰不尅帝曰
　吾聞伏羲在位無兵治天下廓清乾坤康
　泰天下安寧今蚩尤一庶人也伐而無徵
　攻之不克吾之過也告敬未息目前忽覩
　五色雲自空中而來雲中有二童子持金

　凾後有六仙女同於雲中奉九天玄女聖
　命與帝送造化之源天地之禍福八卦之
　衰旺風雲之變動氣候之成敗日月之勝
　負隂陽之得失星辰之臧否人情之逆順
　變化之理法帝乃長跪而受童子浮雲而
　去六仙士已不見帝遂受得凾未敢便看
　急洒掃一室治齋三日方始開凾受得六
　丁訣一部上卷說供養醮祭之法中卷說
　長生不死之道下卷說强兵戰勝遁甲六
　壬玄女尸解之法帝乃依文告敬修之不

　旬日似覺身異舉步飛行再約蚩尤交戰
　一皷而滅却蚩尤於涿鹿之源豈不是得
　元炁精而除却妖氛也後感天下廓清乾
　坤得位隂陽不失其序帝遂修長生不死
　之術自製隂符經一卷藏隱機要後帝乃
　白日昇天其隂符云八卦甲子神機鬼藏
　便是六丁遁甲强兵戰勝之術是九天玄
　女術也
　　　六丁隱遁法局
六丁者天地之正神也不同㝷常青龍明堂

太隂其神常隨玉女受使在天地之内如欲
隱身令人乃一切物不見己者青龍日行到
玉女即人不見也夫欲隱身左手持刀閉口
右手畫四方圖子若惡人在外於門内局子
六歩惡人在門中便於庭作局子六歩如惡
人在中庭於室内作局子六尺若在田野作
局子六丈用筭子長一尺二寸逐青龍上依
次而行直放筭子到天門上用右手横筭子
一條閉天門而去閉天門了身已隱也每一
筭子存爲一人玉女到太隂住存想外人已

不見也術曰居青龍歷蓬星過明堂住太隂
岀天門入地戸藏華蓋隱玉女急急如太上
律令
　丁卯隠人身丁巳隱人命丁亥隱人祿丁
　酉隱人魂丁未隱人魄丁丑隱人精神凡
　事於六丁日念呪六徧呪曰
仁髙䕶我丁丑保我仁和度我丁酉保全仁
燦管魂丁巳养神太隂華蓋地戸天門吾行
禹步玄女眞人明堂坐卧隱伏藏身急急如
九天玄女律令

　如每供飬之物並自喫不得與外人切冝
　愼之每遇甲子日須齊戒一日
丁卯玉士名文伯字仁髙神戴冠着禮衣手
把蓮華上朱衣下青衣以子丑日下在人間
要知吉凶召而問之
丁丑玉女名文公字仁貴其神兩手把蓮華
上朱衣下黄衣以寅卯日下人間要知吉凶
召而問之
丁亥玉女名文通字仁和右手把鏡自照揜
心左手把蓮華上朱衣下紫衣以辰巳日下

人間要知吉凶召而間之
丁未玉女名叔通字仁粲左手把鏡照右手
執蓮華上朱衣下黄衣以午未日下人間要
知吉凶召而問之
丁巳玉女名庭卿字仁叔神左手把蓮華右
執白疊布巾上錦衣下赤衣以申酉日下人
間要知吉凶召而問之
丁酉玉女名文卿字仁通神領一小兒在仙
手撫頭把白疊布巾上朱衣下白衣以戌亥
日下人間要知吉凶召而問之

黃帝曰六丁神各有名字不同若欲使之各
呼名字皆神驗也仙經曰六丁玉女神名能
小耳呼名字而使之萬願從矣
　　　隱遁十二時筭子法
歌曰鼠行失宂入狗市牛入兎園因猫止猛
虎跳梁南到巳兎入牛欄伏不起龍入馬廐
食甘草螣蛇宛轉來申裏馬入龍泉飲甘水
羊鷄鳥處入酉裹猿猴起徤猪門内鷄飛落
泊羊欄裏狗來䑕入坎宂中猳猪東遊虎所
牽每行岀時須呪曰

天反地覆天反地覆九道皆塞空有人來追
我者從此而惑以東爲西以南爲北乘車來
者折其軸騎馬來者掩其目歩行來者腫其
足揚兵來者當自伏不敢起明星北斗却敵
萬里追我者亡覔我者止牽牛織女化成江
海急急如律令
　呪訖便使左手下筭閉禹歩閉炁而去
　　　玉女呪
玉女天神至矣永與我侍行到於某處杳杳
㝠㝠莫覩其形人不聞其聲鬼不見其精善

我者福惡我者殃鬼賊當我者死值我者亡
千人萬人見我喜悅急急如律令
　呪訖即出便須閉門之法左手持刀畫地
　㫁之閉氣而去
　　　局法
室内六尺庭中六歩門外六十歩野外六百
歩或六里每臨出行當呼旬上玉女來護我
無令百鬼傷我人莫見我見者爲萊薪獨開
我門而閉他戸
　　　都呪

吾自是天目天相逐精若雷電明耀八極徹
視表裏無物不伏急急如律令
　　　禹歩罡






　　　無言法

六丁無言萬一法亦云軒轅訣也先須焚香
浄水滌穢氣方乃開卷禱祝看之昔有道士
張群志慕道術積修數載慕其清虛閑閱仙
秘忽於丁丑夜二更以來於閑庭月下立(忽)
見西南方有雲五色而見漸近雲中有歩隊
之聲目忽有一女子云六丁玉女丁丑女也
群乃長跪稽首禮之女曰子乆慕仙道知子
清潔少慕幽玄故來傳汝學道妙門奈汝無
仙分但汝齋戒百日設錦帳於淨室内齎戒
百日滿後再來示汝之法群乃清齋百日設

錦帳於淨室内了夜三更時依前亦從南來
隊仗雲中來至先見二童子捧一金凾言奉
修行術群遂受得金函言是六丁經三卷上
卷說祭醮之法中卷說玉女隱形之術下卷
說飛身藏形劒少女還精遁甲六壬之仙女
曰子無仙分但備修此法三年後可爲地下
頑仙矣人壽一千二百歳爲頑仙此文是上
天秘訣莫非君子宿有道不可知也法曰如
欲修隱形之法須仁慈救物如修劔法并俠
仙法則爲人正直去財色爲人猛烈獨行愛

正常行慈悲修一年便有功也如修少女還
精之法即須爲人平等孝順心慈勿行欺矯
當行一年事乃成矣得壽千歳亦可爲頑仙
張群修之傳與鬼谷子修之不三年千變萬
化莫之聖也後世人修法莫不心有道縁中
人以上方可得聞也若人遇此秘法術爲人
劣凡解隱形巳是劒俠一半也凡須俠成須
戒爲人忠孝有恩有義不可欺負人斬邪歸
正先須知隠形之後於一室之内安牀焚香
潔淨不得有別人往來起卧先於牀前鋪枕

齊戒焚香浄水存思解穢供飬六丁玉女祭
醮祭遇丁日夜於床上坐定閉目存想牀爲
印案一面西爲頭身帶六丁玉女印其印是
九天玄女管係玉女之印也存印法先存東
北印丁卯玉女立於印角手執青蛇之劔次
丁巳玉女在東南角手執或黄或白蛇之劔
次存西南印丁未玉女立在印角手執或白
或黄之劒次存西北印丁丑玉女立在印角
手執或黒或黄之劔次存丁酉丁亥玉女立
在左右手執或青或黄蛇之劔存想畢低聲

念呪一百八十徧訖却身邊丁酉丁亥玉女
從鼻中直入心中鼻爲人門次存東北角丁
卯玉女從左耳中直入東南角先次丁卬次
西南角丁未次西北角丁丑次丁酉丁亥在
身邊亦在印上直入心内左耳爲風門次存
印東南角丁巳玉女右耳直入心内右耳爲
鬼門次存印西南角丁未玉女從口中直入
心内口爲地戸次存印西北角丁丑玉女從
兩目直入心内目爲天門各存思訖凡行住
坐卧須常帶印在左手上不得離身或大小

二事解下印安在淨處回來洗手却帶印了
如夜夢上山入水相煞斬人或見女子在邊
傍切勿驚怖此是玉女降身也
　　　九天玄女印式
用龍驚棗木安於水盆内其木自浮動者爲
眞遇甲子日焚香自己剋之勿令人見切冝
愼之印式于左




　　　丁卯玉女符



　右玉女名文伯字仁髙左手摩孩子頭其
　孩子不着衣
　　　丁丑玉女符






　　玉女名文公字仁貴右手二指拳三指展
　　　丁亥玉女符



　　右玉女名文通字仁和左手把兩指拳三
　　指展
　　　丁未玉女符



　　右玉女名叔通字仁富左手把鏡右手把
　　蓮花
　　　丁已玉女符



　　右玉女名庭𡖖字仁叔右手把扇如禪印
　　　丁酉玉女符




　右玉女名文𡖖字仁修直身番着乎乘服
　彩霞
　修眞得尸解法可於世無礙不爾未可棄
　道乎兼要務此法但霧化身爾乘服彩霞
　歸太極胎息隂經曰内息無名唯行相成
　若不遵戒行入胎息未得合眞太微隱書
　曰凡胎息遊於人間行尸解隨所化者當

　庚辰日取辰時於凈室内焚香一爐於床
　頭邊設几案上著香爐杜杖鞋履蓋物並
　置於床頭邊身衣下解以衣覆蓋其面了
　向西而卧自存念作死人隂念呪七徧呪
　曰
天上玄靈受自生靈七思七召三魂隨迎代
予之形形隨物化應化而成急急如律令
　呪畢但依常睡又存思一食乆切不可與
　人通語話則法不成志心依法修四十九
　日斷漸法成或時要用行住坐卧黙念此

　呪隨手提物便急回身別人而去衆人只
　見某所提之物是某身巳死矣後却見物
　歸本形此隱法可以下界助道尸解易形
　逃難不可輙便行非法之事凡欲修身切
　須靜黙隠不得漏泄若卧在床但以被覆
　蓋其身黙念呪七徧便起出門人只見所
　卧上衣裳自己身不被形若以欺取財色
　神明消折大道不許千萬記之勿得亂傳
　冝敬之秘之
　　　後序

黄帝曰六丁玉女神能長能短能有能無䖍
心占而問之萬事從心亦占千里身萬里消
息若要物任意所爲並皆立至矣此法遇者
令人宅清吉五毒災難不近求仙得仙求官
得官子孫興旺不衰微細並皆得之若要使
時雨下人間當直欲要知凶吉占而問之必
有神驗矣丁丑玉女神事如君王法愼勿口
傳勿惡语罵詈辱之但祭而䖍之先知未來
之事意察萬里之驗委曲書信之意旨也或
有急難口舌之事皆召而問之可知之矣夫

學道者不遇此法無以得成矣古者各將達
士不廢者皆得此文祭而祀之並得仙也此
法貴重萬金不傳父于不相視眞秘文之妙
訣耳
靈寳六丁秘法
















