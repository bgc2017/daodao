








太上老君說常清靜經註
　　　　海南瓊琯子白玉蟾分章正誤
　　　　終南隱微子王元暉註
　　　无極
　　　大道
　太者無也上者極也說者開化也常清靜
　者虚無大道自然生成三才萬物古猶今
　同也經者心也玄之又玄衆妙之門
　邵子云天向一中分造化人從心上起經
　綸天人焉有兩般義道不虚行只在人

　　　先天大道章第一
太上老君曰(老君註見前淵源/今本無太上二字)
　道德經云道之出口淡乎其無味視之不
　足見聽之不足聞用之不可既
　羲皇上人云但識琴中趣何勞弦上聲
大道無形(無之/始也)生育天地(不待安排/自然而然)
　神霄經云空洞無形神炁爲眞神非恍惚
　炁非氤氲神生萬神炁生萬炁萬神歸一
　萬炁合一神爲道機炁爲道樞機變樞化
　三界乃生元始祖神變生萬眞元始祖炁

　化生諸天
大道無情(有之/始也)運行日月(靈寳淨明/普照無窮)
　晋天文志云天圓如倚蓋地方如棋局天
　盤一半在地上半在地下日月本東行天
　西旋漢渾天儀云周天三百六十五度四
　分度之一天體圓如彈丸北高南下形如
　倚蓋北極出地上三十六度南極入地下
　三十六度南極去北極直徑一百八十二
　度弱其依天體隆曲南極去北極一百八
　十二度强正當天之中南北二極中等之

　處謂之赤道去南北極各九十一度春分
　日行赤道夏至日行赤道之北二十度去
　北極六十七度去南極一百一十五度謂
　之黑道從夏至日以後日漸南至秋分還
　行赤道與春分同冬至行赤道之南二十
　四度去南極六十七度去北極一百一十
　五度謂之黄道自冬至以後日又漸北矣
　又月行之道與日道相近交路而過半在
　月道裏半在日道表其當交則兩道相合
　交去極遠處兩道相去六度此其日月行

　道之大略也漢志云日行一度月行十三
　度十九分度之七日行遲而月行速也日
　本陽也月本陰也月不能以自明資日而
　後明故交會於日則爲晦爲朔其生明爲
　有序焉是以三日而載生明因謂之朏凡
　八日月行八十度四分而生明已半因謂
　之上弦十有五日而謂之望蓋與日對望
　而明也十有六日而生魄是陰魄之生而
　明退之漸也二十三日而生魄已半因謂
　之下弦二十七日有半而月行三百六十

　五度已及周天之次而日之行已速於二
　十七度故月復行二日有半而再會於次
　辰之朔也又云謂地居中而天周焉日在
　地上爲晝在地下爲夜此日月運行之道
　也神霄經云混沌既析梵炁乃張大爲日
　月細爲星辰雲房云日月者陰陽之精生
　成萬物東出西没以分晝夜南北往來以
　定寒暑朱子云崑崙大無外磅礴下深廣
　陰陽無停機寒暑互來往
大道無名(萬象/始也)長養萬物(二炁氤氲/萬物化醇)

　老子云無名天地之始有名萬物之母易
　曰地道含弘光大萬物資生鼓之以雷霆
　潤之以風雨朱子云元亨播群品利貞固
　靈根非誠諒無有五性實斯存
吾不知其名强名曰道○
　太極左仙公云無極者與大道而淪化爲
　天地而立根布炁於十方抱道德之至淳
　浩浩蕩蕩不可名也故老子謂之道春秋
　謂之元易謂之太極張子謂由炁化有道
　之名又云由炁化有天道地道人道之名

　陳子昂云仲尼推太極老子貴窈冥西方
　金仙子崇義乃無明
　　　造化自然章第二


夫眷者(末见/炁也)有清(陽炁/始也)有濁(陰炁/始也)有動有靜
(陽動陰靜/而生三才)天清地濁(清炁爲/濁炁爲)地天動地靜
(天圓而動包乎地外/地靜而方處乎天中)男清女濁男動女靜○
(乾男坤女/配合相生)降本流末而生萬物○(三才生/萬物)
　管子云虚而無形謂之道漢律歷志云太

　極元炁函三爲一(即天地/人也)列子云元炁輕
　清者爲天重濁者爲地沖和之炁爲人朱
　子云天地之炁合所遇寒暑燥濕風火勝
　復之變之化故人炁從之萬物化生悉由
　三炁合散生化無窮悟眞子云道自虚無
　生一炁便從一炁産陰陽陰陽配合生三
　體三體重生萬物昌
清者濁之源○動者靜之基
　邵子云無極而太極沖漠未分陽動陰靜
　只在太極裏陽動陰靜循環不窮太極本

　體只在陰陽裏釋氏云水流元在海月落
　不離天(一本作靜/者動之基)
人能常清靜天地悉皆歸
　大洞經云人生天形李少微云我即天地
　天地即我劉天師云道非欲虚虚自歸之
　人能虚心道自歸之玉谿子云爲甚此心
　關大造只因元自道中來
　　　全神合道章第三
夫人神好清而心擾之(道本無魔/人心自障)
　玉谿子云自道分爲我之元神我之元神

　即大道也王鞵師云心寧神靈心荒神狂
　孔子問於老聃曰敢問至道聃曰疏瀹於
　心澡雪於精神西王母云聲色不止神不
　清思慮不止心不寧心不寧兮神不靈神
　不靈兮道不成
人心好靜而欲牽之(道高一尺/魔高一丈)
　天猷眞君曰日月雖明浮雲蓋之江河雖
　清沙石混之人心雖靜嗜欲牽之梓潼帝
　君云白雲本是無心物風送悠然出岫中
常能遣其欲而心自靜(意暢心寬/炁壯神安)

　了眞經云寡欲心靜忘情累輕老子云其
　居也淵而靜其惟人心乎水火眞經云欲
　從心起息從心定心息相依息調心靜
澄其心而神自清(泰宇生光/魔王束首)
　煙蘿子云澄其心也心澄神靜亂想不出
　邪妄不侵憂患咸消虚室生白惟在澄心
　也吕洞賔云一日清閑一日仙六神和合
　自安然丹田有寳休尋道對境無心莫問
　襌
自然六欲不生三毒消滅(陰魄潜消/陽神自現)

　白玉蟾云君不見虚無生自然自然生一
　炁一炁結成物炁足分天地天地本無心
　二炁自然是萬物有榮枯大數有終始會
　得先天本自然便是性命眞根蔕道德五
　千言陰符三百字形神與性命身心與神
　炁交姤成大寳即是金丹理世人多執著
　權將有作歸無作猛烈丈夫能令略試把
　此言閑處嚼若他往古聖賢心立法化人
　俱不錯況能驀直徑路行一條直上三清
　閣虚靖天師云上士得之能保守飛昇元

　是此工夫
所以不能者(財炁亂性/酒色惑情)
　稽康云養生有五難名利不滅喜怒不除
　聲色不去滋味不絶神慮消散劉海蟾云
　學仙甚易而人自難脱塵不難而人未易
　清虚眞人云三歳孩兒也說得八十老公
　行不得
爲心未澄也(活潑潑/轉渌渌)
　度人經云人道者心諒不由他王知遠云
　急水上打毬子相似韓湘云波渾性海雲

　掩心天昔馬丹陽子隱終南山一日劉處
　玄至望庵外墻而拜時丹陽知劉心未灰
　隔墻謂之曰可去河南府參劉仙姑去三
　年後却來劉即往之時仙姑預知其來盛
　粧以待之劉一見心動仙姑謂之曰特試
　子耳除了此心汝事即了劉即自悔乃於
　洛陽花巷瓦子打坐日化飯喫暨三年心
　灰覺有所得遂再見丹陽丹陽見之曰可
　矣乃授道今全眞派長生劉眞人是也華
　陽子云一旦天無風四溟波盡息人心風

　不吹波浪高百尺
欲未遣也(耳隨聲走/眼被色瞞)
　上元夫人謂武帝曰汝好道乎數招方士
　登山祠神亦爲勤矣然汝胎性暴胎性淫
　胎性奢胎性酷胎性賊五者常舍於榮衛
　之中五藏之内若從今捨爾五性反諸柔
　善常爲陰德救度死厄不泄精液當有冀
　爾曹先生云二八佳人體似酥腰間仗劔
　斬愚夫分明不見人頭落暗裏教賢骨髓
　枯

能遣之者(萬事付/之一笑)
　魏元君云休休休蓋世功名不自由黄石
　公云絶嗜禁欲所以除累貶酒闕色所以
　無污文子云去其誘慕除其嗜欲又黄石
　公云朝臣待漏五更殘鐵甲將軍夜度關
　隱士日高眠未起筭來名利不如閑
内觀於心(回光返照/本作其心)心無其心
　莊子云道爲太極心爲太極又云心無逆
　順即無心也三茅君云靈臺湛湛似冰壼
　只許元神在裏居若向此中留一物豈能

　證道合清虚
外觀於形(以道觀之無貴/無賤本作其形)形無其形
　朱子云道之爲體其大無外其小無内太
　極左仙公云體自然而然生乎太無之先
　起乎無因經歷天地終始不可稱載太玄
　眞人云一點圓明等太虚只因念起結成
　軀若能放下迴光照依舊清虚一物元父
　母生前一切靈不靈只爲結成形成形罩
　却光明種放下依然徹底清
遠觀於物(若以物觀之自貴/而物賤本作其物)物無其物

　白玉蟾註老子云道之爲物○唯恍唯惚
　惚兮恍兮其中有象○恍兮惚兮其中有
　物○窈兮冥兮其中有精○其精甚眞○
　其中有信○自古及今吕洞賔云此中眞
　妙理誰道不長生神霄經云上無復神下
　無復炁務成子云有物先天地無形本寂
　寥能爲萬象主不逐四時凋
三者既悟惟見於空(函三爲一/貴乎自然)
　天保長生經云遠觀應化無應化(無物/也)内
　觀元神無元神(無心/也)外觀法界無法界(無/形)

　(也)自然應靜而靜靜中有神(無中生有/精能生炁)應
　寂而寂寂然而眞(空中不空/炁能生神)逍遥子云不
　知有此理只爲太分明
觀空以空空無所空○(道無/象)
　許旌陽石函記云翫眞空顯仙蹤莫言來
　世再相逢太愚蒙休談妙有說眞空說眞
　空事非同空即是色色非空其色花花照
　耀紅與君說破我家風太陽移在月明中
　月明太陽天上藥人服之時跨鸞鶴石杏
　林云不知丹訣妙終日翫眞空

所空既無無無亦無○(神無/方)
　淮南子云大丈夫恬淡無爲與造化逍遥
　了眞子云大道元來一也無若能守一我
　神居此心瑩若潭心月不滯絲毫眞自如
無無既無湛然常寂○(性無/體)
　上乗無礙經云心生則性滅心寂則性現
　如空無相湛然常寂丘長春云道德元無
　象丹青晝不眞聖賢潜濟物今古默通神
寂無所寂欲豈能生○(炁無/形)
　老子云我無爲而民自化我好靜而民自

　正我無事而民自富我無欲而民自朴悟
　眞子云善惡一時忘念榮枯都不關心
欲既不生即是眞靜○(霧開日瑩/塵盡鑑明)
　魏元君云道生於安靜昔施肩吾慕道年
　乆修持無功夙夜自思如負芒棘因覽三
　清經云夫修鍊之士當須入三靜關洶鍊
　神炁補續年命大靜三百日中靜二百日
　小靜一百日發志試之以小靜閉户不出
　克期百日方出靜室未踰月而神光耀目
　百日精神清健三百日眼如點漆膚如凝

　脂宿疾普銷身心輕爽則知仙經妙訣言
　不虚矣石杏林云心天無點翳性地絶塵
　飛夜靜月明處一聲春鳥啼
眞靜應物(圓陀陀光爍爍一/本作眞常應物)
　老子云有物混成先天地生劉海蟾云只
　明眞性不修丹萬劫應知變化難王鞵師
　云炁止則神聚神聚則丹成石函記云夫
　丹道者非人間五金八石朱砂水銀之所
　爲也是元形合虚曠然虚無是謂眞虚眞
　虚之體還丹之基大藥之母大藥之母何

　形容形容體貌縁何質質者混成中有物
　有物來居象帝先帝先眞虚合自然眞虚
　自然合色象色象因神而運轉運轉眞虚
　虚不空不空之妙有神通丘眞人云丹轉
　一冥冥海底生紅日祥雲煙靄遍三田種
　出玄珠如黍粒丹轉二炎炎朱雀燒天地
　霞光入鼎虎龍蟠一粒黄芽如犬齒丹轉
　三三才混象結成丹形容妍醜隨人意天
　質生身已造端丹轉四蓬壼靈户常關閉
　靜中暗轉長生輪無限靈光照眞子丹轉

　五靈眞日日修仙所重重道炁添光明還
　爲増長神明主丹轉六晝夜河車馳聖軸
　靈泉直上崑崙巓一輪月在瑶池浴丹轉
　七無爲光裏藏靈質主持道炁有眞官千
　神降福來神室丹轉八鍊得胎仙如滿月
　同行同坐又同眠雖在塵中人不識丹轉
　九聖功圓滿胎仙就已證虚無自在身此
　後不須行火候
眞常得性(一靈妙有/三界圓通)
　李華陽云不明眞性只究命此是修行第

　一病夫性者是心如一箇器皿器中盛得
　底如一箇寳珠珠中光明底是性性發現
　在胎爲身在世爲人在眼曰見在耳曰聞
　在鼻嗅香在口談論手之運掉足之舉措
　散滿六合歛之方寸識者明爲眞性迷者
　唤作精魂石函記云父母元胎不可論浩
　浩生生萬種魂種孕胎生卵濕化人獸禽
　蟲幾萬般人獸禽蟲各禀性性命相連魂
　係命原夫人與動物皆禀炁於父受形於
　母潜符天地之理炁足而生各正性命此

　理甚明今人言修行人坐化臨行念差則
　失身入别胎殻中誠可戒也虚靖天師云
　道不遠在身中物即皆空性不空性若不
　空和炁住炁歸元海壽無窮
常應常靜常清靜矣
　郝眞人云定體無念慧照無邊定慧混融
　妙用無窮曹先生云混合爲一復忘一可
　與元化同出没透金貫石不爲難坐脱立
　亡猶倏忽
如此清靜漸入眞道○(心性無染/入衆妙門)

　漢天師云虚無大道清靜希夷不染曰清
　不動曰靜不視曰希不聽曰夷此四者勤
　而行之三年之外方免輪迴又云六根清
　靜方寸澄徹乆而行之可以坐役鬼神呼
　召風雨豈可忽哉薩守堅云寒潭秋夜月
　碧澗水無痕
既入眞道名爲得道(心同虛空/虛空非心)
　赤松子云復性入虚無凝神入混沌古云
　神仙只是凡人做是名得道薛道光云蓬
　萊三島客元不在西邊

雖名得道(顯法/不眞)
　劉海蟾云實相無相微妙法門悟眞子云
　項後有光猶是幻雲生足下未爲仙
實無所得○(眞法/不顯)
　視之不見○無色也聽之不聞○無聲也
　摶之不得○無形也玉谿子云他心求覓
　也徒然不在中間與内外視之不見聽無
　聲廓然瑩徹周沙界仙經云窈冥之内恍
　惚元眞周紫陽云如魚飲水冷煖自知陶
　弘景云但可自怡悦不堪持寄君

爲化衆生名爲得道(萬化俱通/道本無名)
　淮南子云至道無爲盈縮卷舒與時變化
　所以太上隨機立教以顯其道然萬法千
　門終致於一其名雖異同出乎心六韜太
　公曰夫人皆有性趣舍不同
能悟之者可得聖道○(思曰睿/睿作聖)
　張子云眞識根源謂之知道朱子云自古
　及今恁地衮將去只是箇一陰一陽是孰
　使之然也乃道也邵子云否泰悟來知進
　退乾坤見了識親疏自從悟得環中意閑

　炁胸中一點無
　　　賢愚見識章第四
太上老君曰上士無爭○(性天/廣大)下士好爭○
(慧力/無邊)
　老子云天之道不爭而善勝仙經云守道
　一日可奪天地一年之正炁薩守堅云孤
　雲長自在野鶴任縱横
上德不德(無/爲)下德執德(有/爲)
　顔子云墮肢體黜聰明離形去智文子云
　聰明廣智守以愚多聞博辨守以儉張九

　成云貧即無聊富即驕回心獨爾樂簞瓢
　箇中得趣無人會惆悵遺風乆寂寥西王
　母云瞻星禮月苦己勞形色見聲求慕仙
　療病史記扁鵲云疾其在骨髓雖司命無
　之柰何也
執著之者不名道德(逐妄/迷眞)
　九子丹經云人之可保者命可惜者身可
　存者炁可貴者精夫按摩導引服炁餐霞
　閉門行炁御女採陰存思舉意絶穀休妻
　諸旁門等法蘇之瞻云苟非吾之所有雖

　一毫而莫取
　　　應現無方章第五
太上老君曰衆生所以不得眞道者爲有妄
心(貪其所愛不知休/息本無太上二字)
　了心經云心爲道宗心爲禍本前眞云夫
　人身賤羅綺口飫珍饌目惑邪色耳亂鄭
　聲所慕者榮華富貴日就沉溺焉知天地
　間有玄妙乎尹壽子云迷雲鎖慧月業風
　吹定海
既有妄心即驚其神(眼觀心動/耳聽神移)

　漢天師云心生法亂炁散神離曹先生云
　此物何曾有定位隨時變化因心意在體
　感熱即爲汗在鼻感風即爲涕在腎感情
　即爲精在眼感悲即爲淚縱横流轉炁血
　中到頭不出於神炁虚靖天師云神若出
　便收來神返身中炁自迥如此朝朝與暮
　暮自然赤子産眞胎
既驚其神即著萬物○(道生/之)
　鍾會曰神炁散而爲萬物老子云萬物負
　陰而抱陽白玉蟾云此道常在萬物内何

　物不在此道中悟眞子云草木陰陽亦兩
　齊若還缺一不芳菲初開緑葉陽先唱次
　發紅花陰後隨常道只斯爲日用眞源返
　覆有誰知報言學道諸君子不識陰陽莫
　强嗤
既著萬物○(德畜/之)
　尹眞人云善吾道者即一物中知天盡神
　致命邵子云一物其來有一身一身還有
　一乾坤須知萬物備於我肯把三才别立
　根

即生貪求○(日日新/又日新)
　許旌陽云吾丹既成變化自在所不足者
　上帝之詔未至於是積功以期眞命焉丘
　眞人云丹轉足愛養三年防殆辱濟人利
　物積陰功躡景淩空膺帝籙
既生貪求只是煩惱○(十二時中/守滿持盈)
　黄庭經云仙人道士非有神積精累炁乃
　成眞莊子云不離於精則謂之神雲房云
　下手工夫易堅心守道難焉自然云金液
　還丹因此識只在人身休外覓自有黄婆

　匹配伊金鼎鍊成丹赫赤自家修自家惜
　陽日起頭陰在脊只此便是水中金餘外
　萬般休用覓金丹只此百日功功成永作
　蓬萊翁
煩惱妄想(念中境像夢/裏精神)
　許旌陽云靜定棲神無生雜想雲房云定
　中見境像繁華有諸快樂皆不得認乃妄
　想也李仙君云存神養炁精清靜心光明
　妄想不虚起求眞道乃成
憂苦身心○(行住坐卧/如護嬰兒)

　王子喬云心無爲而身自安曹國舅云勸
　君惜取身心邵子云身在天地後心在天
　地先天地自我出其餘何足言
便遭濁辱流浪生死(貴賤高低/死生平等)
　裴清虚云濁辱者貪癡也老子云知足不
　辱富貴而驕自遺其咎王盤山云一念無
　生即無死也李華陽云生死特一炁聚散
　而已郭璞云死生聚散變化無方玉谿子
　云夫人心上有情性上有塵塵情般弄生
　死不停前眞云不生不滅本來眞無價夜

　光人不識凡夫虚度幾千生雜在鑛中不
　能出
常沉苦海永失眞道(精竭炁亡/炁亡神滅)
　黄庭經云一身精神不可失昔許旌陽與
　衆徒弟至一市(今名炭/婦市也)日晚化炭爲衆美
　女試之惟時周等十人無染盡皆昇天餘
　衆皆動心迷戀沉於慾海天明視之乃炭
　也各知失道慚愧而散陰君曰莫辭得失
　一志而修還丹可冀矣安期生云千日養
　不足一旦害有餘

眞常之道悟者自得○(若向此玄/玄裏得)
　許旌陽云夫眞常之道者忠孝爲百行之
　源方便爲萬善之本水丘子云不變不妄
　謂之眞常玄帝本傳云忠全孝盡保舉昇
　仙淨明經云但願我赤子孝順長在心居
　家奉父母在朝忠於君不爲貪淫行泄散
　精與神福來如流泉派派自然明梓潼眞
　君云日用常行皆是道不退轉皆是道白
　玉蟾云平常心是道不用生分别廣成子
　云至道之精窈窈冥冥至道之極昏昏默

　默無視無聽抱神以靜形將自正必靜必
　清無勞爾形無摇爾精乃可長生愼内閉
　外多知爲敗我處其一以處其和故千二
　百歲而形未嘗衰得吾道者上爲皇失吾
　道下爲土將去汝入無窮門遊無極野與
　日月參光與天地爲常人其盡死而我獨
　存矣會麽丹陽子云一點靈光晃太虚丹
　青妙手莫能模休將明月閑相比有缺因
　縁怎類吾
得悟道者○(此玄玄外/更無玄)

　莊子云道在太極之先而不爲高在太極
　之下而不爲深先天地生而不爲乆長於
　上古而不爲老狶韋氏得之以挈天地伏
　羲氏得之以襲炁母維斗得之終古不忒
　日月得之終古不息堪坯得之以襲崑崙
　馮夷得之以處玄宫禺强得之以立乎北
　極王母得之坐乎少廣漢天師得之三代
　飛昇七代尸解許旌陽得之拔宅淩空魏
　元君得之位登紫虚葛仙翁得之昇仙其
　妻尸解女亦尸解劉洞天師得之昇仙其

　妻尸解女亦尸解此略舉其一二至於列
　仙得悟大道者莫知其終
常清靜矣○(天地合其德/日月合其明)
　尹眞人云但使心長御炁炁與神合中既
　有主形乃長存若日月之週迴同天河之
　輪轉壽命無窮無極也乃證虚無道得聖
　智圓通隱顯莫測出有入無逍遥雲際昇
　入金門形神同妙與道合眞中黄經云十
　方彩女執旌麾百靈列駕玉童隨前有龍
　幡後有旗羽服飄飄上太微

太上老君說常清靜經終○(謹終如始/則無敗事)
　說經既畢末後一句玄妙怎生道麽吕洞
　賔云道妙玄微天機深遠下手速修猶太
　遲蓬萊路三千行滿獨歩雲歸白玉蟾云
　爲君說此末後句末後一句親分付普爲
　天下學仙者曉然指岀蓬萊路道本虚無
　無中運有故云妙有亦曰眞空混茫莫測
　奚以經爲然非經則不能明道也故元始
　開圖敷落五篇眞文誕敷發揚秘密允爲
　梯筏溥接衆生惟常清靜一經實爲要妙

　還丹大道至理昭然夫所謂清靜者一塵
　不染故謂之清萬縁俱息故謂之靜人能
　常清靜自然與道玄同直超彼岸噫世人
　著種種相苦惱無邊雖欲超脱躭玩此經
　徒能誦言而終莫能悟明其義也一生狐
　惑了無是處大叙嘗獲紫清白眞人分章
　證誤司馬子微解註之本言言造微句句
　明理實乃修眞之指歸切懼斯文之漫滅
　輒繡梓以廣其傳若遇有眼睛漢便能徹
　視玄機打翻關棙何異披雲睹皦日覿面

　見老聃既到此際則又清濁兩忘動靜惟
　一行住坐卧皆清靜也白雲流水青山明
　月掀髯而長嘯者無不清靜也活潑潑地
　如盤走珠豈徒滯於枯木死灰耶由是爲
　清靜之說句曲山人王大叙謹識
　道德經云谷神不死是謂玄牝玄牝之門
　是謂天地根玄牝一陰陽也陰陽一天地
　也易乾爲天玄坤爲地牝類此天地之玄
　牝人一身一乾坤命腎左右分陰陽此人
　之玄牝命腎之間其門歟其天地之根歟

　清靜經原動靜即是理也白玉蟾釋經爲
　作圖像于前顯明是義蓋會此經於方寸
　非徒口耳之學也嘗謂儒者性命之說釋
　氏胎息之說老氏玄牝之說名雖殊而理
　實一第慨夫世之人假儒者之名心圖進
　取託佛老之言而愚人心福田利益豈立
　教之初意哉觀白玉蟾傳此經若圖當顔
　厚汗下非獨師老氏者王大叙史大聞得
　是經繡之梓其志可尚遂爲之書皇慶初
　元上已後金壇四清翁蔣華子敬書











