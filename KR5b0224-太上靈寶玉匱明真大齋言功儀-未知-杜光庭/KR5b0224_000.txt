








太上靈寳玉匱明眞大齋言功儀化四
廣成先生杜光庭修
衆官依位導引昇壇念入户呪
上五方香(北方爲始)
次上洞案香念上香呪
各禮師存念如法
宣衛靈呪
鳴法皷二十四通
元上三天玄元始三氣太上老君召出臣等
身中三五功曹左右官使者左右龍虎君侍

香金童傳言玉女五帝直符直曰香官各三
十六人出當召某處土地里域眞官正神速
出關啓臣今正爾燒香奉爲某奉修靈寳九
幽玉匱明眞遷神大齋功圓事畢昇壇拜表
焚燒眞文復職還官言功設醮重明功德願
得
太上十方正眞生炁降流臣等身中所啓速
達上御
至眞無極玉皇上帝(御前)人各三禮
各稱法位

上清玄都大洞三景弟子无上三洞法師奉
行明眞大齋法事某嶽某帝先生小兆眞人
臣某等今故燒香以是功徳上爲
帝王太子皇后皇妃致福延禧保安國祚
某廟皇帝尊靈遊宴玉京超凌宸極今故燒
香歸身歸神歸命
太上靈寳自然至眞無上大道特乞玄造流
恩洪𨤲廣被仙靈受度證品成眞侍衞道君
逍遥無上金闕七寳自然官永與道合啓啓
玄感上御

十方无極至眞道前
禮十方(從東方起)
禮足各長跪歸命懴悔
次三業懴
三啓
三禮
次收眞文内音(東南西北中)
次弟子執眞文於香煙上師靣壇中
叩齒十二通呪曰
元始大帝髙上玉皇普告十方無上無下無

極神郷三十二天隱韻靈章五文結氣八㑹
流光今日大宥萬善敷張定名仙圖列籍紫
房修齋行道介福遷神幽關朗晏𡨋夜開光
超登三界景侍虚皇帝圖延永夀祚無疆萬
眞鑒祐四海太平妖星蕩滌中外康寧請如
所告金馬驛程
安眞文於御案上待隨表焚之
重稱法位
上清玄都大洞三景弟子无上三洞法師奉
行靈寳明眞大齋法事某嶽某帝先生少兆

眞人臣某等謹重上啓
太上無極大道元始天尊太上大道君太上
老君自然至眞靈寳天尊尋聲救苦大慈天
尊五老上帝三十六部尊經玄中大法師三
界内外應感尊靈臣等叨荷玄功幸逢道化
三乗御運五炁開光正法流行普度幽顯人
天荷頼生死霑榮而大教垂科開度爲本上
唯邦國資祐
帝王使玄徳遍覃神功遐布天地之内存殁
同懽凡在群生常加濟護況奉明㫖敢不上

聞
次讀詞
按如詞誠義深拯㧞恭依玄式敷啓壇場燒
香然燈轉經行道輒坡靈韞開露眞文以八
㑹寳書關明三界依時存注關告尊靈翹想
十華馳心八極冀蒙玄鑒普降洪休法事功
圓願念周普群眞復駕返羽衞於太空萬聖
廻軒散祥輝於三境下照長夜廣度隂關大
扇慈風咸除苦惱臣等按依科品瀝懇冥心
以今月某日爲始修崇齋醮行道轉經至某

曰圓滿今修齋事竟所請天仙地仙眞人神
人五嶽四瀆九宫五帝三河四海日月星宿
兵馬騎乗諸天監齋直事侍香金童散花玊
女傳言奏事飛龍騎吏等及靈寳官屬監齋
衞眞四方監察眞官監臨衞護宣通召命營
衞齋事有功勤者今當别拜黄繒朱表言功
舉遷臣等恐進止犯科不明玄奥乞垂赦宥
仰戴玄恩啓齋之始所請智慧上品十戒齋
事旣畢謁還天宫後有法事當復啓請謹上
啓聞伏須告報臣修齋事竟重明功徳復諸

天位拜黄繒朱表一通在臣前奉案之上請
省表文
次讀表
具籙職奉行靈寳明眞大齋法事某嶽某帝
先生小兆眞人臣某稽首再禮
上啓
太上無極大道至眞自然金關下臣等禀質
下凡自惟穢賤叨奉大法宣教度人下濟生
靈上及邦國佐時效節質對幽明而於法無
功動違科典夙夜震懼不敢遑寧臣等頓首

頓首臣等受法之日盟告三官約當佐國立
功奉揚玄化使天地之内道訓宣行濟㧞存
亡開度一切臣今欽奉
皇帝聖㫖上叩大道奉爲
某廟皇帝尊靈證聖成眞昇入天府詞誠丹
切披露聖神明明寸心感貫天地臣叨佩經
法職主玄司欽奉綸音不勝震惕謹率同法
道士若干人以内藏所出質信之禮依按玄
科於某處置立靈壇法天象地四界八極玄
應三清出八㑹眞文内書寳字爲天地神明

之信奉修太上靈寳九幽玉匱明眞大齋若
干日夜稽顙歸命披心貢誠於太陽之前三
光之下盟齋瀝懇然燈續明下照九幽無極
世界九地重隂之中開諸光明照燭冥夜奉
爲某懴謝九玄億世宗廟先靈前身所有滯
染塵縁積諸障累恐未能於昭徹或尚致於𡨋
行仰仗天恩咸希開釋離諸染看頓悟眞常
即使九土潜寧陵廟安穩魂神受鋉臟腑生
華灌沐陽精消蕩隂滓五神扶衛騰景天堂
世享福縁漸登道品垂祥後嗣延貺邦家帝

祚隆昌皇圖克固聖朝納祐夀等嵩衡太子
諸王咸臻景祐后妃公主永保福祥内外臣
寮允新禄祚六合清靜兩耀光華吉應日聞
妖惡殄滅如蒙所願永銜道恩謹當焚燒眞
文散灰揚煙上御諸天玄期有限不敢稽滯
臣所修齋上請天仙兵馬神仙兵馬飛仙兵
馬眞人兵馬神人兵馬日月星宿兵馬九宫
五帝兵馬三河四海兵馬五嶽四瀆兵馬各
九億萬騎三十二天監齋直事侍香金帝散
花玉女五帝直符傳言奏事飛龍騎吏等及

靈寳官屬三寳威神此間土地里域眞官諸
是監臨衞護宣通召命營侍齋事有功勤者
一切嚴裝隨臣今表上詣玄都列受功賞進
品丄眞加爵帝秩隨品署眞髙下等級皆令
顯逹一如太眞之儀無令遺漏臣謹㐲地拜
黄素朱表一通上聞
九天恩惟
太丄無極大道太上大道君大上老君無上
玄老十方自然靈寳天尊巳得道大聖衆至
眞諸君丈人垂哀省覽敕勒天官典者曲垂

省理分别惟蒙
至聖鑒映丹情臣等學法未備俯仰之格恐
進止犯科不合儀式爲四司所紏五帝所執
千愆萬罪乞蒙赦宥哀原未悟不見罪罰恩
惟
太上分别求哀臣愚謹因眞宫直使正一功
曹左右官使者隂陽神決吏科車赤符吏剛
風騎置驛馬上章吏飛能神龍天仙飛直騎
吏各二十四人出操臣謹爲某奉修靈寳九
幽明眞遷神㧞度大齋事竟起壇遷職復諸

天位重明功徳拜奏黄素朱表一通上詣太
上三夫曹伏須告報臣某誠惶誠恐稽首再
拜以聞
(臣姓某屬某州縣宫觀住持)
太上無形無名虚無自然至眞大道无上元
尊金闕七寳玉陛下
太𡻕某年某月日
次叩齒三通啓曰
臣謹重啓
太上無極大道太上三尊十方大聖臣今拜

奏表文願敕功曹典者主領進御必使上合
天府應時行下閉氣昇章徑御
太上無極大道御前當令所請時下所召時
到所申者通所遷者達若有下官故氣邀截
表文不使上御者録付所在近司依律理罪
以明天憲臣等伏待報應
次露表案上存神如常訖
起再拜收表封函
次告金籙度命簡
元始符命金籙白簡救苦眞符告下十方無

極世界三官九府百一十曹五帝考官九幽
地獄巨天力士執罰神兵司録司命司功司
殺牛頭獄卒三界大魔㧞度齋壇係薦應度
亡魂出離地獄永辭長夜覩見光明萬罪蕩
除𡨚仇和釋乗此九眞妙戒㧞度功徳上生
諸天一如告命
太𡻕某年某月日於某壇中告下
讀文訖法師叩齒九通呪曰
元始上聖玉帝髙靈玉文告命濟死度生
金籙妙戒極護幽冥白簡寳符九眞玄經

解銷罪咎𡨚債和平救苦眞人削除罪刑
察命童子注上生名護戒威神引詣福庭
超離五苦乗駕雲軿輪轉得道飛昇上清
呪畢以簡隨眞文表函焚之聲讃二
人侍節洞案捧案監齋主同詣天門
焚表函眞文白簡訖還復本位次告
山簡
今欽奉
皇帝聖㫖於某處奉修靈寳九幽玉匱遷神
明眞大齋若干日夜行道事訖投簡靈山願

神願仙飛行上清五嶽真人至神至靈乞削罪
録上名九天請詣靈山金龍驛傳
太𡻕某年某月日具位臣某於某處告文
讀訖青𥿄封龍配之
次弟子執於香煙上師叩齒十二通
呪曰
玄上開明元始監眞上帝五老赤書丹文天
地本始總領三元攝氣召㑹催促舉仙髙上
符命普告十方日月星宿五嶽靈山天上地
下冥靈大神監生主録南上三門關領玉簡

勒名丹篇削落罪目上補帝臣修齋行道上
告九天總校圖録削滅罪根魂神開度超出
幽關行道事竟投簡靈山三塗罷對長夜蒙
原𡨚仇釋散地府寧閑福延大業祚永乾坤
今日上告萬眞咸聞請以龍簡關盟眞官乞
如所告金龍驛傅
呪畢衆官再禮
次讀水簡文
今欽奉
皇帝聖㫖於某處奉修靈寳九幽玉匱遷神

眀眞大齋若干日夜行道事訖投簡水府願
神願仙三元同存九府水帝十二河源江河
淮濟溟泠大神乞削罪録上名九天請詣水
府金龍驛傳
太𡻕某年某月日具位臣某於某處告文
元始五老上帝髙尊十方至眞太華靈仙赤
文告命無幽不關上御九天請下玉文日月
五星北斗七元中告五嶽四方靈山下告河
海十二泉源九府水帝溟泠大神今日上告
萬願開陳修齋行道上告九天緫校圖録削

滅罪根幽夜開朗超度魂神三塗息苦長夜
蒙原𡨚仇解散上昇諸天行道事訖投簡靈
淵福祚隆永帝業長延請以龍簡告盟水官
乞如所陳金龍驛傳
呪畢衆官再禮
次讀土簡文
今欽奉
皇帝聖旨於某處奉修靈寳九幽玉匱遷神
眀眞大齋若干日夜行道事訖投簡靈壇願
神願仙長生度世飛行上清中黃九土戊巳

黃神土府五帝乞削罪刑請詣中宫投簡記
名乞如所告金龍驛傳
太𡻕某年某月日具位臣某於某處告文
天地開張元氣分靈三元同存十方朗清五
老上聞主死領生丹書赤文元始上經普告
無下九地皇靈今日上告萬仙定生修齋行
道上告九天緫校圖録削滅罪根九地開朗
遷度魂神太隂息苦六趣寧閑和𡨚釋對上
生諸天行道事竟投簡靈壇福流億世帝祚
長延請以龍簡告盟地官乞如所告金龍驛

傳
呪畢衆官再拜
投簡於壇上天井中或埋於月辰之上
次吟投龍讃
祈眞登紫府全章
次稱名位降神設醮
具法職奉行靈寳明眞大齋法事某嶽某帝
先生小兆眞人臣某等稽首再禮臣謹奉
皇帝修建遷神大齋
謹奉降玉京玄都紫微上宫十方大聖衆至

眞諸君丈人飛仙眞人玉童玉女應感分輝
降臨醮座
謹奉降天地靈仙諸天上聖日君月君日月
帝君眞人神仙玉童玉女降臨醮座
謹奉降北極句陳天皇大帝君北斗七星君
南斗六星君三台六星君二十八宿君周天
三百六十五度星中大神星中帝君星中眞
人降臨醮座
謹上請東方青帝九氣君南方赤帝三氣君
西方白帝七氣君北方黒帝五氣君中央黃

帝一氣君五帝眞人玉童玉女降臨醮座
謹上請三元君上元天官中元地官下元水
官三宫九府百二十曹五嶽大神十大洞天
三十六洞天二十四化三河四海九江水帝
十二河源九宫眞人十二仙君九天司命五
嶽丈人九天使者儲副正職佐命大神天仙
地仙飛仙神仙玉童玉女兵馬騎乗降臨醮
座
謹上請三洞四輔侍經眞官仙公仙伯仙卿
大夫九天御史玄中大法師天師嗣師系師

上古三師經師籍師度師三洞威神三寳官
屬降臨醮座
謹上請靈寳官屬領仙監齋直符眞官侍香
將吏玉童玉女六甲神將六旬玉女六丁玉
女社稷將吏一切靈司降臨醮座
謹請身中所佩二十四治執節監功大將軍
四部監功謁者上仙上靈直使正一功曹三
部功曹促氣功曹三五功曹等降臨醮座
謹請身中所佩隂陽神決吏科車赤符吏剛
風騎置驛馬上章吏飛龍騎吏天眞飛仙騎

吏上部使者中部使者都官使者郎吏虎賁
察姦句騎吏都官僕射天丁力士天騶甲卒
等降臨醮座
謹請收氣食氣吏收神食神吏收鬼食鬼吏
收邪食邪吏收精食精吏收毒食毒吏誅符
破廟吏等降臨醮座
謹奉請某皇帝本命神將元辰神將大小行
年本命星官驛馬將吏等降臨醮座
謹奉請四司五帝應感眞靈三界職司衞壇
將吏虚空監察直日直符當界主司等降臨

醮座
奉請當處土地里域眞官降臨醮座
臣謹上啓
太上三尊昊天上帝十方上聖三光九耀天
帝天君三界内外一切眞靈伏願普降洪慈
分輝照鑒臣以夙承餘福得誕今生叨佩靈
文禀修玄教功輕塵露過重丘山誠宜束身
以自修檢而法許開度佐國立功輔助帝王
宣弘道化今欽奉
皇帝聖旨追薦某尊靈齎金龍紋繒香花質

信恭依科典虔立靈壇奉修靈寳九幽明眞
玉匱遷神拔度大齋若干日夜以某日某時
功圓事畢焚燒眞文解壇復職重明功德設
醮言功願爲某懴謝罪尤解銷𡨚對不經幽
夜昇入天堂瑩質朱陵錬神丹霍上朝太極
飛歩九清友萬帝以優游接羣眞而宴處延
休帝業貽貺孫謀傳鳯曆於無疆固鴻圖於
億載同文共軌地久天長疫毒潜寧災凶殄
息兵戈不作水旱無侵夷夏懽康龍神翊衞
中黄上府陵寢常安十雨五風生靈永泰伏

冀三官拂簡紀録齋功五帝廻軒鑒臨勝福
告下天地曹府幽明職司降祐垂祥普均四
海臣等不任懇願虔祈之至稽首再禮
次焚狀
奏獻錢馬
臣重啓
靈壇感降内外眞靈臣所修齋功德成就實
頼三寳官屬應感職司降此洪休副兹丹懇
啓奏傳送勞歷眞官恐薦獻失儀違犯科典
動靜俯仰不合天儀再具披陳特乞原赦髙

眞上聖昇駕太空三界尊靈各還所部侍衞
官吏當境職司未就座者歆納誠禮隂陽將
吏内外正神佐國度人立功利物驅除氛沴
掃蕩妖兇使九土太平帝王萬壽三㑹之日
别當舉遷諸獄冥曹三徒六趣九幽滯爽萬
𩔖孤魂頼兹遷拔之縁盡詣逍遙之境某等
稽首再禮奉辭
次送神頌
還戒頌
都講云衆官復職

髙功都講列職各納職
次十二願
次復爐
次引弟子隨師昇天門出地戸
次解壇頌
出戸呪
次辭三師
次回向禮畢
化四十四
太上靈寳玉匱明眞大齋言功儀(終)











