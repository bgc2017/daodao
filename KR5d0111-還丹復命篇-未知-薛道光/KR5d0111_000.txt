








還丹復命篇序
嗟夫人之有身其昧也久矣以名利盜其心
以是非賊其志日漸一日寖成鄙吝不知好
道而自與遠然至道不遠常在目前故仙經
云大道汎兮其可左右雖有道者欲與之開
發孰爲之信僕陋以狂言不足以取信於人
以金鼎還返之道陳於世者尤非所宜在有
道者當自知之初年學道所親無非理性之
士若禪宗之上乘一悟則直超佛地如其習
漏未盡則尚循於生死至於坐脫立亡投胎

奪舍未免一朝而長往常思仲尼窮理盡性
以至於命釋氏不生不滅老氏昇騰飛舉由
是聖人之意不可一途而取之宣和庚子歲
得至人口訣曰大道之祖不出一氣而成變
喻之爲日月名之爲龍虎因之爲隂陽托之
爲天地一清一濁金木間隔於戊己之門一
情一性隂陽會聚於生殺之户採二儀未判
之氣奪龍虎始媾之精入於黄房産成至寳
别有法象樞機還返妙用長生祕訣畢於此
矣由是方知大道不繁須逢至人授之口訣

始能造於眞際耳數十年來所窮者皆聖人
之緒餘也始明物有不遷之理一隂一陽之
謂道偏隂偏陽之謂疾龍虎之機金木之理
此之眞訣僕聞不疑依法行之果躋聖域嘗
聞奥㫖混於六經書史之間故易曰男女媾
精萬物化生豈不顯其道機詳其書史以仁
義禮樂有爲而推之故於無爲之道而相返
也昔鄒魯之士縉紳先生多能明之近世不
復有矣依師口訣輒成五言一十六首以表
二八一斤之數七言絶句三十首以應三十

日之大功續添西江月九首以應九轉之法
辯藥物採取五行相殺主客先後刑德圖訣
抽添運用火候斤兩無不備悉好道之士請
熟究斯文或以宿縁契合自然遭遇文雖鄙
陋一一皆言其實矣靖康丙午秋序

還丹復命篇
紫賢眞人薛道光撰
五言絶句
有物含靈體無名本自然赤龍藏宇宙白虎
隱丹田北斗南辰下眉毛眼睫邊灰心行水
火定息見眞鉛
精氣之無本神靈共一家但能擒五賊自可
結三花甲乙無令失庚辛不要差一陽歸正
令七返轉河車
此事誠難測賢愚總不分雀應非鳳類馬不

入羊群㹀産都三百乾坤共一斤巡行十二
路赤脚猛將軍
一二三四五南辰對北辰虎龍含碧王金木
孕珠珍雲散家家月花開處處春幾多雲外
客盡是世間人
受得眞仙訣隂中鍊至陽地雷潜動處星斗
共商量八卦看成母三才始見昌不愁生死
繫俱覺地天長
古仙同一術妙絶大幽深用意尋庚甲專心
事丙壬擒歸烏與兔捉取水和金辯得東西

物修成不二心
窈窕並姿態嬌羞弄軟柔無情弦裏取魂魄
土中收笄冠聯鉛汞靈光射斗牛少陽隂與
類無使老春秋
散誕無拘繫翛然道轉高妙中藏黑白閑裏
惡塵勞坐卧三峰穩丹田二氣牢定知逃世
網名字列仙曹
採取須教宻誠心辯醜妍事難尋意脉容易
失寒泉師指青龍汞配歸白虎鉛兩般都會
合水火鍊經年

守一壇中要機藏十二時數中無走失火候
莫教遲達士方爲侣眞仙正合宜幾年雲水
上懷抱有誰知
人有最靈物依稀在北辰不知將謂氣識後
自然眞心淨如氷雪身輕似碧雲若無十萬
歲作甚世間人
廛市通人處明明與往還悟來惟一物昧處
隔千山神水丹田下華池水火間一元能造
化返老作童顔
巧拙仍藏伏神精用意包坎离或互用金木

喜相交白雪能同鼎黄芽共一包乾坤推九
六復姤運初爻
一物分爲二能知二者名鼎爐藏日月漏滴
已三更夫婦同交媾嬰兒始結成脫胎並洗
澤携養鎮長生
飲了靈丹藥純陽自在人洞明常寂照蓬島
鎮長春去就渾無繫縱横已絶塵但知周甲
子不在守庚辛
訪道復尋眞優游四海賔外多舍忍辱内省
任邅迍爲厭人間事忻逢紫府賔一言親點

化玉洞碧桃春
七言絶句
萬物皆從一氣生天清地濁禀生成眞龍眞
虎纔交媾一鼎紅鉛鍊甲庚
隂陽配合法君臣動靜相兼氣血精壬癸位
中男擊浪丙丁巖畔女嚬呻
龍虎一交相眷戀坎离纔媾便成胎溶溶一
掬乾坤髓著意求他啜取來
方以類聚物群分兩畔同秤共一斤戊己宫
中藏水火小心調理武和文

离宫有象藏眞水坎户無形隱赤龍時節正
時須急採莫教芽孽隘黄宫
三十輻兮同一轂金木纔逢二氣交六十卦
分朝與暮一陽萌處發初爻
隂裏十三言有象陽中六七覓無蹤抽添運
用須防謹認取根源祖與宗
恍惚之中尋有物杳冥之内吸眞精眞精便
是長生藥須假黄婆養育成
六百篇中仔細推潜藏飛躍探幽微親疏回
互相諳悉盜取七星南斗機

隂鼎陽爐至道根五行和合土爲尊時人若
要長生藥秖向華池覓魄魂
聖人傳藥不傳火從來火候少人知莫將大
道爲兒戲須共神仙仔細推
火候抽添思絶塵一爻看過一爻生隂文陽
武依加減一顆還丹火裏成
咽津納氣固形全須藉乾坤眞汞鉛至道不
繁人自昧五金八石是虚傳
二氣本因兒産母奪來鼎内及其時夫歡婦
合黄金室一載胎生一箇兒

識得隂陽要妙因鍊成金液離凡塵淘澄不
是尋常事姹女嬰兒兩要眞
驅回北斗轉天罡手握南辰入洞房否泰爻
中天地合兔雞沐浴要潜藏
水晶宫裏翠娥嬌一段風光破寂寥奪得兔
烏精與髓急須收拾鼎中燒
屏除人我守丹房轉覺光隂氣味長榮辱不
隨塵外客但於金鼎鍊鉛霜
虎髓龍精氣象全依法修來火候煎直待隂
消成至寳便知平地隱神仙

些小天機論氣精吕公曾道别無眞神仙不
肯分明說說與分明笑殺人
九還七返定三才開闢抽添盡藉媒四象包
含歸戊己精勤十月産嬰孩
邇來活計不勝清一畒沙田手自耕晴雨共
資春氣力不愁苗稼不滋生
歸根復命復元眞氣入四肢精養神神氣若
還俱不散混同塵世一閑人
一物浮浮渾有無堪迎秋露滴眞珠烟花柳
陌頭頭是穢濁馨香任所需

我今收得長生法年年海上覓知音不知誰
是知音者試把狂言著意尋
幾年勤苦覓仙儔不做神仙未肯休縁合自
然成大道豈教凡輩覓蹤由
父母生來眞一氣無形無影卒難尋要知黑
白通玄妙魂魄相投産紫金
上善之基妙最深華池神水定浮沉神功運
火抽添處鍊己持心莫放心
東西南北要精通交感隂陽雌與雄火候直
須牢穩審吹虚全藉巽宫風

天地相交由否泰屯蒙氣候互相通一夫一
婦資天地三女三男合始終
又詩一首
拂掠鄽中礙眼塵休將大道付人情堪矜自
古神仙輩特故如愚不作聲
西江月
一是金丹總數河圖象出眞機誰知罔象盡
玄微大道從兹孕起斗柄璇璣正位隂中却
抱陽輝崑崙子母著緋衣是此乾坤眞理
偃月爐中金鼎三台兩曜形神尊卑簡易汞

中眞握固休推心腎白虎長存坎户青龍却
與南鄰隂魂陽魄似窗塵大意不離玄牝
太上三清眞境三皇五帝規模瞿曇老氏仲
尼徒經史深歲妙素間有眞人出世來明赤
子玄珠蟾光終日耀昏衢滿目黄芽顯露
内有五行相制包含一粒紅鉛相生相殺自
天然此藥殊無貴賤會向我家園裏栽培一
畒天田中男小女共相連種得黄芽滿院
鑿破玄元三五撥開造化圭璋希夷妙㫖在
中央咫尺無名罔象片餉工夫便得教君地

久天長蓬萊仙島是吾鄉怎不留心信向
竹破須還竹補人衰須假鉛全思量只是眼
晴前自是時人不見日月相交离坎龍蛇産
在先天長生妙藥在家園一餉工夫便現
此道至靈至聖無令泄漏輕爲全憑德行兩
相宜言語須防避忌要藉五行生旺須明陽
盛隂衰三人同志謹防危進火工夫仔細
煉就光明瑩玉迴來却入黄泉昇騰須假至
三年携養殷勤眷戀九九纔終變化神功豈
假言宣分明頃刻做神仙永駕鸞車鳳輦

一炁初回遇朔鼎中神水温温剛柔相會氣
均匀妙在無過渾沌八卦循迴循繞推排九
竅追奔東西沉靜合朝昏莫與常人議論
詩一首
一月一還爲一轉一年九轉九還同唯憑二
卦推刑德五六回歸戊己中
丹髓歌
鍊丹不用尋冬至身中自有一陽生龍飛赤
水波濤湧虎嘯丹山風露清
初時有如雲出洞次則有如月在潭又似金

蚕如玉笋好將火候鍊三三
嬌如西子離金閣美似楊妃下玉樓日日與
君花下醉更嫌何處不風流
井底泥蛇舞柘枝窗間明月照梅梨夜來混
沌攧落地萬象森羅總不知
昔日遇師親口訣只要凝神入氣穴以精化
氣氣化神鍊作黄芽並白雪
一年沐浴更防危十月調和須同節服了丹
砂朝玉帝乘雲跨鶴登天闕
烏無形兔無影烏兔只是日月精烏兔交時

天地永
牛無角馬無蹄馬牛只是乾坤髓乾坤運用
坎和离
龜無象蛇無迹龜蛇只是隂陽形二氣交會
混爲一
龍無翼虎無牙龍虎本來同一體東鄰即便
是西家
鉛非汞汞非鉛鉛汞元在身中求要使身心
寂不動
無白雪無黄芽白雪乃是神室水黄芽便是

氣樞花

夫眞夫婦眞婦坎男离女交感時虚空無塵
天地露
眞交梨眞火棗交梨喫後四肢雅火棗吞時
萬劫飽
夏至後冬至前隂陽不在此中取自有神氣
分兩弦
水眞水火眞火依前應候運周天調和鍊盡
長生寳
日之魂月之魄身中自有眞乾坤煅鍊丹田

通透赤
天之尊地之卑便把天魂擒六賊又將地魄
制三尸
藥非物火非候分明只是一點陽鍊作萬劫
無窮壽
金非兌木非震從來眞土應五行金木自然
解交併
黑中黑白中白但能守黑白自現黑白本來
無二色
金眞金銀眞銀金銀鍊作紫金丹自然無一

斧鑿痕
偃月爐朱砂鼎須知抱一守冲和不必透關
投玉井
中央釜守一壇金鼎常令湯用暖玉爐不要
火教寒
玄眞玄牝眞牝玄牝都來共一竅不在鼻口
並心腎
眞神水眞華池元氣虚無難捉摸元氣恢漠
本無爲
鍊朱砂鍊水銀眞使朱砂遺水銀水銀鍊作

明窗塵
眞黄華眞紫粉分明内鼎内爐中變化瓦石
成九轉
眞關鎖眞河車鐵鎖金關牢固守河車運動
結丹砂
眞金精眞玉液滿鼎氣歸銀玉液玉液盈壺
神入室
眞金翁眞姹女金翁姹女結姻親洞房深處
眞雲雨
眞丁公眞黄婆丁公運火鍊金花黄婆瓶裏

養金鵝
眞嬰兒眞赤子九轉鍊成十月胎純陽無隂
命不死
眞隂陽眞隂陽隂陽都只兩箇字譬喻丹書
幾萬章


還丹復命篇


