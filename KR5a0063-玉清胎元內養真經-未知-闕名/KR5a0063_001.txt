










九經同卷宿八
玉清胎元内養真經
玉清无上内景真經
太上真一報父母恩重經
元始洞真慈善孝子報恩成道經
太上元始天尊說消殄蟲蝗經
太上安鎮九壘龍神妙經
太上洞真安竈經
太上元始天尊說金光明經
元始天尊說三宮寳號經

玉清胎元内飬真經
(玉清寳神元臺真君下傳)
爾時太上老君因朝
元始上帝告太上曰精虚則炎上氣虚則下
走隂陽各行於水火金木不成於夫婦是致
下上之人真氣日衰隂邪日戾殘其本壽精
神不全淪爲下鬼我嘗授汝胎元妙道以外
玄牝合内玄牝以外真神補内真氣聚集天
之萬寳養我胎之元精使神生於胎氣戀於
神心君潜御氣息調匀萬神敬禮群魔束形

汝當教其兆民先學定心心定氣住氣住神
全神全形固綿綿若存而不息用之不窮而
見功谷神不死合我真宗我愍世人外爲酒
色之所賊内爲思慮之所縈惟貪名利消落
精神戀著粉屍巧笑蛾眉逐外亡本崩我靈
基使坎離之壊散致魂魄之流離兒女成列
形骸漸衰爲一棺之聚土失天地之真機良
可悲乎汝勸世人先持小戒以至大戒先學
息心漸入无爲因定生明因明悟道上品之
人以麄易細成光明身居清淨天壽命无量

中等之人延年住世補復胎元不致夭傷下
品之人遠離情慾淡薄利名歸向真風順行
聖教汝當以我妙語分千萬形周流教化漸
漸接引捨邪歸正去濁留清證无上道是時
太上老君恭奉聖訓即與紫光天母各化其
形爲塵沙衆分身世界普度有情未久之間
上界萬二千天於蓮華中化生无量天人各
各乗空詣玉清境面對真尊而說頌曰
无上神父開大方便戒敕太上紫光天母
化形下方廣度我輩並因戒定咸得上生

獲意生身證无上道我等變化百千萬身
身具萬舌讃揚玄徳百千萬劫亦未能盡
巍巍功徳不可窮詰我等信受將何補報
誓發大願於未來劫復度有情惟此一心
是名報徳
无量天人說是妙頌各以天華寳香散虚空
中而爲貢奉遥望真尊百禮而退


玉清胎元内養真經











