








太上說通眞高皇解冤經
爾時太上道君與諸聖衆在八騫林下七寳
臺中羅列威儀敷陳道要怡神默坐如玉京
山放九色光明照福堂地獄見福堂之内男
女善人快樂無爲逍遥自在復見諸地獄中
餓鬼窮魂以日繼夜受種種苦惱悉無人形
五體壞爛餓餐猛火渴飲鎔銅足履刀山身
負鐵杖徧體流血悲號徹天是時會中有一
眞人名曰廣信從座而起稽首進前上白
天尊曰不審此昔窮魂生有何咎而受苦楚

老君曰受諸苦者在世之時不敬三寳欺負
神理十惡五逆不忠不仁不慈不孝毁傷物
命殺害衆生福盡壽終當受斯苦是時廣信
眞人心生憐憫欲其㧞濟幸望妙力威光許
令開度道君垂賜金言廣設法要爲諸衆演
說是經名曰解冤㧞罪流布於世利益存亡
若有善男信女專心志入靜室持齋焚香六
時行道轉念是經吾當隨願保佑眞人使宿
世冤讎乘福超度幽䰟苦爽各獲飛昇廣信
眞人歡喜再拜而作頌曰

偉哉大道君恒普無量功
舟楫生死海濟度超羅酆
罪對不復遇福報與冥通
用神安可測讚之焉能窮
是時廣信眞人與諸衆聞經旣畢各各稽首

皈依信
受奉行
太上說通眞高皇解冤經終












