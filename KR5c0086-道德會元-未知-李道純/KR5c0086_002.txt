










道德會元卷下談四
都梁清庵瑩蟾子李道純元素述
上德不德(不尚己德)是以有德(其德愈大)下德不失德
(執著己德)是以無德(其德愈失)上德無爲而無以爲(寂然)
(不動感而遂通)下德爲之而有以爲(以德求感有所作爲)上仁
爲之而無以爲(施仁及物本無作爲)上義爲之而有以
爲(以義接物有所作爲)上禮爲之而莫之應(以禮齊物終不能齊)
攘臂而仍之(攘如羊切○力挽之愈不齊)故失道而後德
(近道)失德而後仁(近德)失仁而後義(近仁)失義而後
禮(近義)夫禮者(不淳)忠信之薄(不厚)亂之首也(不齊)前

識者道之華(求奇不實)愚之始也(失道)是以大丈夫
處其厚不處其薄(尚質實不求識)居其實不居其華
(尚誠實不尚禮)故去彼取此(去羌吕切○捨妄從眞)
右三十八章(上章云道常無爲故次之以上德不德上德無爲故合道)
(下德有爲不合道仁義猶近德可爲進道之階禮者純是作爲多不實以禮齊物物)
(轉不齊蓋有爲終有失也執之不失亦可漸入佳境自仁義而反德自德而反道直)
(造無爲也前識者智識也智識者失道之始故曰道之華有道者不處○頌曰未得)
(超三界如何出五常五常歸罔象獨步謁虚皇)
昔之得一者(得一萬事畢)天得一以清(湛然常寂)地得
一以寧(寂然不動)神得一以靈(混然成眞)谷得一以盈

(綽然有餘)萬物得一以生(自然發育)侯王得一以爲天
下貞(泰然安固)其致之(一也)天無以清將恐裂(星辰失度)
地無以寧將恐發(山嶽崩頽)神無以靈將恐歇(陰陽)
(失節)谷無以盈將恐竭(閉塞不通)萬物無以生將恐
滅(和氣耗散)侯王無以貞貴高將恐蹷(家國危殆)故貴
以賤爲本(一也)高以下爲基(一也)侯王自謂孤寡
不轂(常抱其一)此其以賤爲本也(一爲萬象主)非乎(豈不)
(然哉)故致數車無車(數音所○數我無我)不欲碌碌如玉
落落如石(貴賤兩忘)
右三十九章(上章云去彼取此謂去其末而取其本也本者何一也一)

(者天地之始萬物之母大道之用侯王若能守萬物自然歸往也自謂孤寡不轂自)
(卑升高不忘本也不欲碌碌如玉落落如石貴賤兩忘惟抱一也數車之名件無一)
(名車者數我之一身無一名我者轂輳合一則名車四大合一則名我也○頌曰得)
(一非爲妙還虚未是玄夢中知是夢天外莫尋天)
反者道之動(神一出便收來)弱者道之用(專氣致柔)天下
萬物生於有(有名萬物之母)有生於無(無名天地之始)
右四十章(反者道之動接上章貴以賤爲本也萬物生於有有生於無即)
(數車無車之說只這有無相生之理多少學人不知端的且道如何是有無端的意)
(○看○頌曰有象非爲有無形未是無有無俱不立猶是墮偏枯無有有無中得趣)
(方知鬍子没髭鬚)

上士聞道勤而行之(上士一决一齊了)中士聞道若
存若亡(中下多聞多不信)下士聞道大笑之(因何信不及只)
(爲太分明)不笑不足以爲道(大迷之下必有大悟)故建言有
之(纔聞兩片露出肝腸)眀道若昧(含華隱曜)進道若退(瞻前顧後)
夷道若類(和光同塵)上德若谷(虛以受人)大白若辱(卑以)
(自牧)廣德若不足(滿而不溢)建德若偷(偷音俞叶渝○密而不露)
質眞若渝(應變無方)大方無隅(不露圭角)大器晚成(不有)
(其功)大音希聲(叩之即應)大象無形(莫見乎隱)道隱無名
(莫顯乎微)夫唯道善貸且成(忠恕而已)
右四十一章(上章云有無相生非高上之士不容無疑故次之以上士)

(聞道夫道若昧若退若類若偷若渝不可得而見聞可笑之由惟高上之士禀性冲)
(虚故能超然直入不言而信無爲而成之也中人以下未免半疑半信下愚不肖者)
(不惟不信又且笑而侮之也善貸且成者貸下士笑侮之過而成上士勤行之功也)
(雖下愚不肖一覺其初便可反善人之不善何棄之有○頌曰至道元容易人心自)
(謂難中人猶擬議下士轉顢頇莫顢頇星在秤兮物在盤)
道生一(虚無生一氣)一生二(一氣判陰陽)二生三(陰陽成三)
(才)三生萬物(三才生萬類)萬物負陰而抱陽(成象於天)
(成形於地)冲氣以爲和(禀氣於中和)人之所惡惟孤寡
不轂(一無隅衆人之所忌)而王公以爲稱(自謂孤寡)故物(一切)
(有象)或損之而益(謙者受益)或益之而損(滿者必覆)人之

所教(無非爲善)亦我義教之(我亦如是)强梁者不得其
死(强大者死之徒)吾將以爲教父(不善人善人之資)
右四十二章(一者萬物之母人之所惡謂一無偶孤寡不轂也王公大)
(人不忘其本以是自稱卑下謙損也謙損者必受益强大者必招禍聖人設此戒人)
(克己行謙見不善而内自省也○頌曰好勝常逢敵行謙乆處安柔和爲日用處處)
(王京山)
天下之至柔馳騁天下之至堅(軟能蝕堅)無有入
無間(貫金透石)吾是以知無爲之有益(謙損受益)不言
之教(默而信之)無爲之益(無爲而成之)天下希及之(知音)
(者鮮)

右四十三章(上章孤寡不轂至謙也故次之以至柔謂柔弱勝剛强損)
(中有益損之又損以至無爲不言而可信無爲之益世鮮及之○頌曰觸來勿與競)
(事過心清凉只這清凉境乾坤不覆藏)
名與身孰親(名高辱身)身與貨孰多(財多害己)得與失
孰病(得寵思辱)是故甚愛必大費(貪他底著他底)多藏必
厚亡(討便宜落便宜)知足不辱(足止貪)知止不殆(畏止禍)
可以長乆(知足常足)
右四十四章(上章無爲之益謂有爲則有損也故次之以名與身孰親)
(名貨得失皆有爲也終不長乆惟知足知止可以長乆○頌曰世間一切有到底不)
長(乆攝伏獼猴心聽取獅子吼若能運出家中寳啼鳥山花一樣春)

大成若缺其用不弊(弊叶韻作鱉○不自顯故無壞)大盈若
沖其用不窮(不自滿故無盡)大直若屈(直而不肆)大巧若
拙(爲而不恃)大辨若訥(光而不曜)躁勝寒(躁暴者焚)靜勝熱
(安靜者凉)清靜爲天下正(人能常清靜天地悉皆歸)
右四十五章(上章知足不辱故次之以大成若缺德有餘而爲不足者)
(壽財有餘而爲不足者鄙大成若缺大盈若沖至於若屈若拙若訥皆德有餘而爲)
(不足用之無盡也故爲天下正○頌曰人情多聚散世道有興衰惟有眞常在古今)
(無改移)
天下有道(情逐性)却走馬以糞(意馬閑靈苗秀)天下無
道(性逐情)戎馬生於郊(意馬狂心地荒)罪莫大於可欲

(取辱之由)禍莫大於不知足(陷身之端)咎莫大於欲得
(殺身之本)故知足之足常足(知足者貧亦樂)
右四十六章(上章清靜爲天下正故次之以天下有道有道則清靜清)
(靜則天下正天下正則罷兵事務農事故曰却走馬以糞無道則不清靜不清靜則)
(天下不正則用威武征伐故曰戎馬生於郊曰罪曰禍曰咎皆欲心所致故結句云)
(知足常足以修身言之清靜則欲心止欲心止則意大定故曰却走馬以糞不清靜)
(欲心不止欲心不止則意馬狂故曰戎馬生於郊○頌曰不見可欲使心不亂急走)
(回來救得一半天下本無事人心自著忙)
不出户知天下(反窮諸己)不窺牖見天道(回光返照)其
出彌遠其知彌少(外事有限)是以聖人不行而至

(不移一步到長安)不見而名(不見一物即如來)不爲而成(不動)
(一毫成正覺)
右四十七章(不出户知天下言有道之士知内不知外接上章之義知)
(内不知外則無所不知見内不見外則無所不見若只知外見外而忘其内者知見)
(淺狹矣○頌曰朝遊南嶽暮宿蒼梧倏忽千里不曾離渠踏破鐵鞋無覓處得來全)
(不費工夫)
爲學日益(精進)爲道日(損减)損損之又(損一切損)盡以
至無爲(無損可損)無爲而無不爲(無不克)取天下常
以無事(事向無心得)及其有事(有心便不得)不足以取
天下(有爲終有盡)

右四十八章(不出户知天下内知也其出彌遠外事也故次之爲學日)
(益言無學者求其增益爲道者事事减損易云山下有澤損君子以懲忿窒慾正謂)
(此也至于無忿可懲無慾可損以至無爲則萬民化而天下歸往也苟或妄有作爲)
(則民亂而難治故曰不足以取天下○頌曰有學頭頭昧無爲事事差學爲俱絶斷)
(損益任從他莫笑我儂窮相態從來賊不打貧家)
聖人無常心(任用無方)以百姓心爲心(隨機應感)善者
吾善之(從而爲善)不善者吾亦善之(使之反善)德善(全其)
(至善)信者吾信之(從而爲信)不信者吾亦信之(使之反信)
德信(全其至信)聖人在天下惵惵(惵音牒○兢兢業業)爲天
下渾其心(渾平聲○殊途同歸)百姓皆注其耳目(容止可觀)

(作事可法)聖人皆孩之(天下一家)
右四十九章(上章云無事取天下故次之以聖人無常心所謂無常心)
(者隨機應感不逆民物之情故百姓遵聖人之言行聖人之行從聖人之化天下同)
(一心也○頌曰信者從他信善者從他善若能如是知却成顛倒見顛倒見三界十)
(方成一片)
出生入死(忿慾生死之門)生之徒(絶忿慾)十有三(水火濟)
死之徒(縱忿慾)十有三(水火不濟)人之生(皆賴水火)動之
死地(水火相違)亦十有三(水成數六火成數七)夫何故(忿慾使然)
以其生生之厚(忿慾不止貪生無厭)蓋聞善攝生者(無忿)
(慾)陸行不遇虎兕(兕序姊切○内省不疚何憂何懼)入軍不

被甲兵(心無罣礙故無恐怖)兕無所投其角虎無所措
其爪兵無所容其刃(不厚其生焉能有死)夫何故(身非我有)
(死奈我何)以其無死地(忘其生死)
右五十章(柔弱生之徒强大死之徒柔弱者則能懲忿慾强大者爲忿慾)
(所使能懲忿則火降窒慾則水升水火既濟則生故曰生之徒起忿則無明火熾縱)
(慾則若海波翻水火相違則死故曰死之徒强大者貪生無厭柔弱者視死如歸既)
(不以死爲死虎兕甲兵於我何害以丹道言之水火既濟聖胎凝矣○頌曰涅槃心)
(易曉差別智難明既無差别智安有死和生)
道生之(元始祖氣)德畜之(畜凶入聲○化生諸天)物形之(在天)
(成象)勢成之(在地成形)是以萬物(一切有象)莫不尊道而

貴德(皆從道生)道之尊德之貴(越古超今)夫莫知爵而
常自然(不言善應)故道○生之畜之(神全)長之育之
(氣全)成之熟之(精全)養之覆之(形全)生而不有(忘機)爲
而不恃(忘情)長而不宰(忘物)是謂玄德(合道)
右五十一章(善攝生者以其無死地故次之以道生之言道本無形因)
(生育天地而形可見道本無名因長養萬物而名可立一切有相受命于天成形於)
(地禀氣於中和皆道之廕也故萬物莫不尊道而貴德○頌曰可道非常道無爲却)
(有爲爲君明說破衆水總朝西夜來混沌攧落地萬象森羅總不知)
天下有始(無名天地之始)以爲天下母(有名萬物之母)既知
其母(知本)以知其子(便知末)旣知其子(知未)復歸其

母(及本)没身不殆(常在)塞其兊(内境不出)閉其門(外境不入)
終身不勤(不勞而治)開其兊(内境出)濟其事(外境入)終
身不救(永失眞道)見小曰明(知幾知微)守柔曰强(軟能蝕堅)
用其光(物來斯照)復歸其明(放去收來)無遺身殃(遺音謂○)
(切忌隨他去)是謂襲常(直下承當)
右五十二章(道生之言道之始也故次之天下有始末後一句最極切)
(修眞至士當向這裏眞眼莫教蹉過○頌曰不收不放無上可上清淨自然本來模)
(樣更問第一義如何向道有言皆是謗)
使我介然有所知(未舉先覺)行於大道(無爲)惟施是
畏(識法者恐)大道甚夷(坦平驀直)而民好徑(好去聲行險以僥倖)

朝甚除(朝音潮○事繁即亂)田甚蕪(靈地荒蕪)倉甚虚(靈地空竭)
服文彩(貪)帶利劍(嗔)厭飲食(痴)財貨有餘(欲心)
(不止)是謂盜夸(三毒擾攘)非道也哉(錯)
右五十三章(上章云襲常謂密用常道也故次之以使我介然有所知)
(有所知則能直下承當而密用若無所知則不能密用妄有作爲内爲根塵所蔽外)
(被業識所眩兼無明三毒爲撓非道也哉○頌曰弄巧成拙多煩早老金玉滿堂焉)
(能常保若於日用顛倒行大地塵沙盡成寳)
善建者不拔(拔音跋○根深)善抱者不脱(蔕固)子孫祭
祀不輟(綿遠)修之於身(身修)其德乃眞(全眞)脩之於
家(家齊)其德有餘(寬裕)修之於鄉(鄉修)其德乃長(乆遠)

修之於國(國治)其德乃豐(淳厚)修之於天下(天下平)
其德乃普(道泰)故以身觀身(内有一塵其德不眞)以家觀
家(有一不順其德無餘)以鄉觀鄉(有一不化其德不長)以國觀國
(有一不善其德不豐)以天下觀天下(有一小人其德不普)吾何以
知天下之然哉以此(反求諸己)
右五十四章(上章云使我介然有所知有所知則道心堅固不失其守)
(故次之以善建者不拔也以之修身觀心察性心定則身之修也以之治國觀民察)
(己民化則國之治也天下有一不善則是自己政化不善也書云百姓有過在于一)
(人此之謂也反觀諸己心有一塵染著則是我之性天未明也○頌曰觀國非容易)
(觀身意更深海枯終見底人死不知心)

含德之厚(退藏於密)比於赤子(純一不雜)毒蟲不螫猛
獸不攫玃鳥不搏(螫音釋攫玃並厥縛切○我忘於物物亦忘我)骨
弱筋柔而握固(筋音斤○神全)未知牝牡之合而䘒
作(䘒最平聲○精全)精之至也(自然)終日號而不嗄(號平)
(聲○氣全)和之至也(柔和)知和曰常(此天混然)知常曰明
(此天洞然)益生不祥(益則有損)心使氣曰强(氣動則剛)物壯
則老(剛則易折)是謂不道(錯)不道早已(喪失天眞)
右五十五章(善建者不拔德之厚也故次之以含德之厚比於赤子者)
(不失赤子之心也赤子之心純一不雜無害於物物亦不能害不知有男女之別其)
(䘒亦作精氣所至也雖作而無心故能全其至精終日號啼其聲不變冲和所致也)

(修身以此則能全其本然是謂含德之厚苟失其赤子之心䘒作而心動天眞喪也)
(赤子之心既發便不自然發而不遠而知覺亦可反常故曰明苟不知覺而縱其所)
(欲日增日盛精氣耗散故曰不祥血氣既盛又縱心而使之愈盛也氣血盛則形衰)
(矣是謂不道不道則早已也○頌曰欲識混元面先存赤子心此心常不昧法體證)
(黄金)
知者不言(默而成之)言者不知(口頭三昧)塞其兊(无言)閉
其門(无見)挫其銳(无爭)解其紛(无事)和其光(无我)同其
塵(无人)是謂玄同(一以貫之)故不可得而親(忘情)不可
得而䟽(忘形)不可得而利(忘物)不可得而害(忘機)不
可得而貴(忘有)不可得而賤(忘无)故爲天下貴(一切)

(忘盡眞常獨存)
右五十六章(含德之厚則能緘默故次之以知者不言非不言也無可)
(得而說也尹眞人云非道不可言不可言即道正謂此也予謂多言獲利不若默而)
(無害也噫○頌曰絶利終無害無親便不䟽多言應有失爭似觜盧都)
以正治國(不偏不倚)以奇用兵(無計無謀)以無事取天
下(無爲無執)吾何以知其然哉以此(性徹理融)天下多
忌諱而民彌貧(利欲所惑)民多利器國家滋昏(奇貸)
(所眩)人多伎巧奇物滋起(末伎所遷)法令滋彰盜賊
多有(法出奸上)故聖人云我無爲而民自化(不尚權謀)
我好靜而民自正(不用利器)我無事而民自富(不貴)

我無欲而民自朴(蒲朴卜切以正治國)
右五十七章(上章云知者不言得其正也故次之以正治國也多忌諱)
(多利器多伎巧多法令皆不正也上無忌諱則民裕絶權謀則民化薄税歛則民富)
(道之以德則民樸無爲無事無欲好靜皆正也以此治國則海晏河清以此行道道)
(泰時亨以此修身氣固神凝一人正萬民皆正一心正萬化皆正一身正萬事皆正)
(正之義大矣哉○頌曰著意頭頭錯無爲又落空自從心路絶無日不春風)
其政悶悶(悶音門○无爲寬裕)其民淳淳(質朴有餘)其政察
察(有爲嚴謹)其民缺缺(缺音軋○貪婪无足)禍兮福所倚(畏禍)
(則福必至)福兮禍所伏(忽福則禍必至)孰知其極(禍福無門惟人)
(自召)其無正耶(惟正可守)正復爲奇(恃正則爲奇)善復爲

妖(矜善則爲妖)民之迷(與道相反)其固日乆(迷遠不復)是以
聖人方而不割(方正其身使心自化)廉而不穢(清廉其德使民)
(自化)直而不肆(梗直其行使物自化)光而不曜(含畜其光天下化成)
右五十八章(上章無爲無事使民自化寬大之治也故次之以其政悶)
(悶是謂上寬裕則民淳實上多事則民昏暴悶悶寬也察察謹也寬則得衆盡法無)
(民禍福相倚正奇相待善妖相反理之然也可不戒諸修福不如遠禍用正不若閑)
(邪正雖爲善苟自矜爲奇德則反爲妖正之爲正斯不正己善之爲善斯不善已是)
(以聖人方正其身刑罰清而萬民服清廉其德不惡而嚴梗直其行和而不流清明)
(在躬慮其太察自昭明德故結句云光而不曜學者洞此長生乆視之道得矣○頌)
(曰倚善功難遂矜奇事轉迷世間無限事伶利不如痴)

治人事天(存心養性)莫若嗇(嗇音色○凡事從儉)夫惟嗇夫
謂早服(妙在機先)早服謂之重積德(含德之厚)重積德
則無不克(无所不至)無不克則莫知其極(廣大悉備)莫
知其極可以有國(天埋在我)有國之母可以長乆
(生生不窮)是謂深根固蒂(性海彌深命基永固)長生乆視之
道(曷有終窮)
右五十九章(接上章其政悶悶之義治人事天莫若從儉以國言之省)
(刑罰薄税歛以身言之省言語節飮食以心言之省思慮絶視聽盡其心養其性可)
(以事天也○頌曰生事事生省事事省不省不生斷踪絶影雲在嶺頭閑不徹水流)
(澗下太忙生)

治大國若烹小鮮(撓之則糜)以道莅天下(莅音利○清靜)
(无爲)其鬼不神(陰魔俛首)非其鬼不神其神不傷人
(邪不干正)非其神不傷人聖人亦不傷人(大制不割)夫
兩不相傷(形神俱妙)故德交歸焉(道德感通)
右六十章(以正治國其政悶悶治人事天皆治大國之義小鮮者細小之)
(魚也譬如烹鮮撓之則糜言治平天下撓之則亂也以無爲正其心以清靜養其性)
(卑以自牧則民心悅服天下歸往也往而不害天下和平使剛暴無以施其能鬼不)
(神也至於化暴從善雖有强能而無害物之心聖人亦不加刑於小人上下以德相)
(交故兩不相傷以之修身清淨無爲爲本則情欲絶而陰魔消散形存壽永精復神)
(全此長生乆視之道也○頌曰本自見成何須扭捏纔著一毫眼中著屑一句合頭)

(機萬載繫驢橛)
大國者下流(上善若水)天下之交(衆高附下)天下之牝
(衆剛附柔)牝常以靜勝牡(靜爲躁君)以靜爲下(衆動附靜)故
大國以下小國則取小國(以大就小)小國以下大
國則取大國(以小事大)或下以取(小必歸大)或下而取
(大必納小)大國不過欲兼畜人(畜凶入聲○謙卑接下)小國
不過欲入事人(卑順承上)夫兩者(上遜下順)各得其所
欲(各當其分)故大者宜爲下(高以下爲基)
右六十一章(接上章德交之義下流者如水之卑下則衆水歸之柔勝)
(剛靜勝動聖人卑謙自牧安靜應物則天下化成上以下下下下以下順上上遜下)

(順德交歸焉修身以此心愈下而道愈高身愈退而德愈進謙尊而光卑而不可踰)
(故曰大者宜爲下○頌曰大不做大小不做小好笑好笑當面諱了等閑伸出無爲)
(手不動干戈定太平)
道者萬物之奥(無所不容)善人之寳(至尊至貴)不善人
之所保(皆賴道廕)美言可以市(足以悅衆)尊行可以加
人(行去聲○足以出衆)人之不善(我亦善之)何棄之有(亦可使之)
(反善)故立天子置三公(作之君作之師)雖有拱璧以先
駟馬(非寳非貴)不如坐進此道(道尊德貴)古之所以貴
此道者(善人之寳)不日求以得(見成有底)有罪以免耶
(不貴於人)故爲天下貴(善貸且成)

右六十二章(接上章之義奥者大也寳者貴也保者萬物恃之以生也)
(雖下愚不肖者未嘗離也舉動應酬無非此道百姓日用而不知者爲塵識所昧立)
(天子置三公作之君作教師教化下民使不善者從其化拱璧駟見不足爲貴不如)
(坐進此道修己以安百姓先之以敬讓而民不爭陳之以德義而民興行示之以好)
(惡而民知禁是以聖人常善救人故無棄人求則與之有罪宥之不責於人有罪以)
(免故天下尊之也○頌曰終日忙忙走回頭便到家悟來無一事不會亂如麻)
爲無爲(藏神於神)事無事(藏心於心)味無味(藏形於形)大小
多少(倒行逆施)報怨以德(不貞於人)圖難於其易(易去聲下)
(同○其脆易破)爲大於其細(其微易散)天下之難事必作
於易(從微至著)天下之大事必作於細(積小成大)是以

聖人終不爲大(聖人不自聖)故能成其大(成聖在民)夫
輕諾必寡信(得之易失之易)多易必多難(輕易難成)是以
聖人猶難之(不可輕示)故終無難(得之難失之難)
右六十三章(爲無爲發上章萬物之奥爲無爲無所不爲事無事事事)
(有成味無味其味幽長此三者道之奥也大者小之多者少之怨以德報之圖難於)
(易爲大於細積小成大從微至著聖人功業大成不自爲大天不自天成天者物聖)
(不自聖成聖者民以其不自聖故能成聖爲大必自細升高必自卑難事易成易事)
(難成易事不可輕示輕則人忽之故聖人猶難之得之難失之難凡事不輕易則終)
(無難○頌曰說易非容易言難却不難箇中奇特處北斗面南看)
其安易持(易去聲下同○居安慮危)其未兆易謀(作事謀始)其

脆易破(圖難於易)其微易散(圖大於細)爲之於未有(防患)
(於未然)治之於未亂(治之於未有)合抱之木生於毫
末(從微至著)九層之臺起於壘土(積小成大)千里之行
始於足下(自近至遠)爲者敗之(貴在謹始)執者失之(謹則)
(不失)是以聖人無爲故無敗(無不克)無執故無失
(善抱不脱)故民之從事(有所施設)常於幾成而敗之(不謹)
(其始焉得有終)愼終如始則無敗事(初心不昧焉得有敗)是以
聖人欲不欲(欲人之不欲)不貴難得之貨(轉物)學不
學(學人之不學)復衆人之所過(遷善)以輔萬物之自
然而不敢爲(識法者恐)

右六十四章(接上章之義其安易持言作事謀始脩眞志士正心於思)
(慮之先抑情於感物之前則心易正清易絶苟治事於已亂遠禍於已萌不亦難乎)
(積小成大不可救也故易有履霜堅冰之戒傳曰臣弑其君子弑其父非一朝一夕)
(之故其所由來者漸矣由辨之不早辨也繫云惡不積不足以滅身又云惡積而不)
(可解可不戒之哉苟有覺於己差之後篤力而反猶可復元終不如未見形迹而解)
(不勞而復故曰其微易散其未兆易謀也又云爲者敗執者失戒之猶切聖人學人)
(之不學欲人之不欲無執無爲終始如一永無危殆若向這裏會得凡事謹始焉有)
(敗失事之未萌悉皆先兆知則不爲爲則不失復初九以之盡此道者其惟顔子乎)
(○頌曰差之毫釐失之千里急走回來猶落第二臨厓馬失收韁晚船到江心補漏)
(遲)

古之善爲士者非以明民(不識不知)將以愚之(其政)
(悶悶)民之難治以其智多(其政察察)以智治國國之
賊(道之以智其民不足)不以智治國國之福(道之以德其民有餘)
此兩者亦楷式(楷口駭切○寬則得衆盡法無民)常知楷式
(捨短從長)是謂玄德(合道)玄德深矣遠矣(愈探愈深愈求愈遠)
與物反矣(不與萬法爲侶)然後乃至大順(逆行順化)
右六十五章(其安易持反善之速也故次之善爲士者非以明民也言)
(無爲寬大治平天下民之福也有爲嚴謹宰制下民國之賊也民之難治以其多事)
(是以聖人以無爲清靜治國使夫知者不敢爲雖與物反乆慣自然民遂其生獲百)
(倍之慶天下治平成大順之化盡此道者是謂玄德○頌曰一切有爲法三千六百)

(門從頭都勘過皆是弄精魂惟吾獨抱無名樸無限群魔倒赤旛)
江海所以爲百谷王者(由其卑下)以其善下之(大國)
(下流)故能爲百谷王(異派同歸)是以聖人欲上民以
言下之(謙退)欲先民以身後之(克己)是以聖人處
上而民不重(民忘其勞)處前而民不害(民忘其死)是以
天下樂推而不厭(樂音洛○以德服人中心服)以其不爭
(謙讓也)故天下莫能與之爭(天下和平)
右六十六章(善爲士者卑以自牧故次之以江海爲百谷王即上善若)
(水之義以言下民民忘其勞以身後民民忘其死皆道德感通也脩眞志士以卑自)
(牧則身脩○頌曰上善若水利物無窮貫金透石隔礙潜通有意留人千里月無心)

(送客一帆風)
天下皆謂我道大(萬物推尊)似不肖(當面諱了)夫惟大
(無可比擬)故似不肖(似箇其麽)若肖乆矣其細也夫(纔可)
(比便不大)我有三寳(分文不直)保而持之(珍重珍重)一曰慈
(仁惠)二曰儉(節約)三曰不敢爲天下先(謙退)夫慈故
能勇(無不克)儉故能廣(無不備)不敢爲天下先故
能成其器長(無不服)今捨其慈且勇(剛暴也)捨其
儉且廣(貪欲也)捨其後且先(强梁也)死矣(死之徒)夫
慈(仁)以戰則勝(仁人之兵不可敵)以守則固(仁則能守)天
將救之(惟德是輔)以慈衛之(天地大德曰生聖人守位曰仁)

右六十七章(身愈下而德愈高江海所以能爲百谷王聖人則之故天)
(下皆推尊爲大不肖言無可比也又謙下之辭慈忍謙退儉約卑下故似不肖流俗)
(皆尚廣大强梁血氣之勇也殊不知慈忍謙退極廣大慈之一字戰則勝守則固仁)
(者無敵眞勇也○頌曰莫飲無明水休生差别相浮雲散碧空萬里天一樣)
善爲士者不武(慈忍)善戰者不怒(怒音弩叶武○柔和)善
勝者不爭(謙讓)善用人者爲下(卑遜)是謂不爭之
德(至謙)是謂用人之力(至柔)是謂配天(至慈)古之極
(合道)
右六十八章(不武不怒不爭發上章不肖之義不爭之德用人之力皆)
(仁慈之謂故曰配天以此脩身則形存壽永也○頌曰不文不武無得無失摸著鼻)

(孔通身汗出分明只在眼睛下擬議之間隔萬山)
用兵有言吾不敢爲主而爲客(慈忍)不敢進寸
而退尺(謙退)是謂行無行(行下音杭○不武)攘無臂(攘如)
(羊切○不怒)仍無敵(不爭)執無兵(爲下)禍莫大於輕敵
(勇於敢則殺)輕敵幾喪吾寳(喪去聲○强梁者死之徒)故抗兵
相加哀者勝(仁人之兵天下無敵)
右六十九章(接上章不武之義行無行以下至於哀者勝皆不怒無爭)
(之謂○頌曰好勝終須敗唯慈善守成不勞施寸刃天下賀昇平)
吾言甚易知(慈忍而已)甚易行(儉約而已)天下莫能知
(信不及也)莫能行(力不及也)言有宗(開口顯道)事有君(舉動見道)

夫惟無知(自昧了)是以不我知(見不明)知我者希
(孰是知音)則我者貴(孰肯承當)是以聖人被褐懷玉(内藴)
(道德外行卑下)
右七十章(前章云哀者勝謂仁慈無敵故次之以甚易知甚易行世人莫)
(能知莫能行者信不及也間有信之者又不能行力不及也是以聖人被褐懐玉含)
(華隱耀也○頌曰至道不難知人心自執迷疑團百雜碎驀直到曹溪秋月春花無)
(限意箇中只許自家知)
知不知上(眞知)不知知病(妄知)夫惟病病(惟恐有知)是
以不病(終無妄知)聖人不病(知如不知)以其病病(忘其所知)
是以不病(無所不知)

右七十一章(知不知上接上章吾言甚易知聖人無所不知不自以爲)
(知眞知也世人無所知自以爲知妄知也故曰病若知妄知爲病而病其病則妄知)
(之病瘥矣聖人所以不病者以其病其多知是以不病也○頌曰賣弄鬍鬚赤矜誇)
(口鼓禪若能如是會見性待驢年)
民不畏威(無忌憚)則大威至(自作自受)無狹其所居
(肆情縱意)無厭其所生(厭平聲○貪生無足)夫惟不厭錯是
以不厭(更錯)是以聖人(反是)自知不自見(不肆其情)自
愛不自貴(不厚其生)故去彼取此(去羌吕切)
右七十二章(上章云不知知病不知爲知所以無忌憚也故次之以民)
(不畏威世俗之人不畏大威無狹其居無厭其生尚廣大而厚其生也不知厭足取)

(禍之由故曰大威至矣有道者反是○頌曰苦瓠連根苦甜瓜徹蔕甜可憐貪欲者)
(知味不知厭)
勇於敢則殺(强梁者死之徒)勇於不敢則活(柔弱者生之徒)
知此兩者或利或害(有殺有活)天之所惡(惡烏路切○造)
(物不容)孰知其故(知則不敢)是以聖人猶難之(不敢輕示)
天之道不爭而善勝(不與物競物莫能勝)不言而善應
(大音希聲和之則應)不召而自來(寂然不動感而遂通)繟然而善
謀(繟音闡○任運自然無所不克)天網恢恢(包羅無外)䟽而不失
(雖然䟽闊物莫能逃)
右七十三章(接上章民不畏威言世人不畏公法敢於好勇殺身之本)

(也勇於不敢終身無害勇於敢血氣之勇也勇於不敢義理之勇也○頌曰敢勇常)
(輕死頑牛不畏鞭試看狂劣者鼻孔幾番穿)
民不畏死(肆情逐幻)奈何以死懼之(抱薪救火)若使民
常畏死而爲奇者(以情攝情)吾得執而殺之(不得放過)
孰敢(誰肯)常有司殺者(天不容奸)夫代司殺者殺(不是)
(當行家)是謂代大匠斲(事不干己)夫代大匠斲(般門弄斧)
希有不傷其手矣(自取其害)
右七十四章(接上章勇於敢之義民不畏死是上之政化不善民失其)
(業也民失其業欲遂其生故不畏死又加之刑禁使民畏死則是致民於死地也盏)
(法無民天之所惡故聖人亦不容也常有司殺謂天不可欺也代司殺者謂掌刑罰)

(之官也代大匠斲謂不當也希有不傷其手言用刑之極有傷和氣也聖人於此戒)
(省刑罰之切也○頌曰虛空無聲墻壁有耳更問如何劈胸便捶大地掀翻行正令)
(倚天長劍逼人寒)
民之飢(荒歉)以其上食税之多(厚歛則民飢多欲則心荒)是
以饑(常不足)民之難治(紛亂)以其上之有爲(事煩則亂)
是以難治(常不定)民之輕死(忘命)以其求生之厚
(貪欲無厭)是以輕死(不顧危亡)夫惟無以生爲者(不厚其生)
是賢於貴生(不自生故長生)
右七十五章(接上章民不畏死之義民之饑民之難治蓋由政教不正)
(民不遂其生是以貪生而不顧危亡也道之以刑則民暴道之以德則民格上好靜)

(則民樂而從其化也○頌曰智慧皆爲垢聰明總是塵絲毫不掛念性海自澄澄)
民之生也柔弱(一團和氣)其死也堅强(和氣散也)萬物
草木之生也柔脆(和氣全)其死也枯槁(和氣絶)故
堅强者死之徒(剛暴殺身之本)柔弱者生之徒(柔和養生)
(之要)是以兵强則不勝(恃强則敗)木强則栱(栱音拱○木剛)
(則折)强大處下(沈淪之本)柔弱處上(處上聲上同○昇騰之象)
右七十六章(接上章之義上之政化不善有傷和氣故天下多剛暴以)
(無爲清淨修己足以挽回和氣民遂其生樂其業刑不試而萬民悅服何剛暴之有)
(是以修齊治平皆以柔和爲本以丹道言之和氣存則水火交濟和氣散則水火相)
(違故柔弱處上○頌曰柔弱未是善剛强未是惡爭如養太和逍遥常快樂)

天之道其猶張弓乎(稱物平施)高者抑之低者舉
之(損上益下)有餘者損之不足者與之(裒多益寡)天之
道損有餘而補不足(虧盈益謙)人之道則不然(反是)
損不足以奉有餘(損人益己)孰能以有餘奉天下
(損已益人)唯有道者(傚天)是以聖人爲而不恃(損)功
成不居(損)其不欲見賢(見音現○損之又損)
右七十七章(接上章强弱之義損有益無大道也强大者必受損柔弱)
(者必受益惟有道者則天而行損情益性損多益寡損己益人損有餘益不足損之)
(又損以至無爲頌曰益之常不足損則却寬剩只這克己心便是平等秤)
天下柔弱莫過於水(上善若水)而攻堅强者莫之

能勝(棒打不開)其無以易之(無物可比)柔勝剛(屈己者勝)弱
勝强(軟能蝕堅)天下莫不知(衆所共知)莫能行(擔負不起)是
以聖人言(諦聽)受國之垢能爲社稷主(海納百川)受
國之不祥能爲天下王(處衆人之所惡)正言若反(與物)
(相反)
右七十八章(接上章損益之義至卑至弱莫過於水破堤决岸莫之能)
(禦以此可見柔勝剛弱勝强也天下人皆知而不能行何哉不肯卑下故也衆人所)
(惡垢與不祥惟有道者則能受之○頌曰弱者從他弱强者任他强休生分别相識)
(取法中王但觀浩淼無窮水幾處隨圓幾處方)
和大怨必有餘怨(施恩成怨)安可以爲善錯是以

聖人執左契(契音挈下同叶徹○誠信及物)不責於人(克己)故
有德司契(性靜情逸)無德司徹(心動神疲)天道無私(至公)
常與聖人(惟道是從)
右七十九章(接上章剛柔之義以恩和怨怨雖解而心尚存安可爲善)
(不如責己恩怨兩忘則民心自然感德而契之也大德之人則司契下德之人司徹)
(明徹者通也只知通爲明斷殊不知盡法無民矣安可爲善司契者存誠信與民心)
(契也○頌曰明斷傷和氣施恩惹禍殃不如司左契恩怨兩相忘)
小國寡民(不貪)使有什伯之器而不用(不尚賢)使
民重死而不遠徙(安分)雖有舟車無所乘之(不動)
雖有甲兵無所陳之(不爭)使民復結繩而用之

(反朴)甘其食(忘味)美其服(忘形)安其居(忘動)樂其俗(樂音)
(洛忘)憂鄰國相望(望平聲○對境無心)鷄犬之聲相聞(外境)
(不入内境不出)民至老死(終身在道)不相往來(忘其彼此)
右八十章(上章云執左契謂以道感民則自然契合無爭奪也故次之以)
(小國寡民言知足而不貪也國雖小民雖寡自以爲足使有才能者不得見用則民)
(自然無知無欲不遷不變無爭無競安守常分服食興居常樂於道鄰國彼此無犯)
(永無爭奪也○頌曰無爲境界能小能大放去收來廓然無礙本來面目現堂堂世)
(界壞時渠不壞)
信言不美(良藥苦口)美言不信(口頭三昧)善者不辯(無分)
(别相)辯者不善(妄生差别)知者不博(頭頭總是)博得不知

(物物有礙)聖人不積(不增不减)既以爲人己愈有(用之不盡)
既以與人己愈多(普濟無窮)天之道(生生不已)利而無
害(無所不利)聖人之道(則天而行)爲而不爭(慈忍儉約)
右八十一章(信言不美忠言逆耳也美言不信巧言令色也眞實之言)
(淡薄虛妄之言華飾善爲道者無分别故不辯善辯者致爭之由故曰不善眞知者)
(光而不耀故曰不博廣博者明見於外故曰不知聖人損其所有愛養萬物不爲主)
(故曰不積養其無象象故常存守其無體體故全眞視之不足見聽之不足聞用之)
(不可既故曰爲人愈有與人愈多天地大德曰生故曰利而無害聖人守位曰仁故)
(曰爲而不爭只這末後一章總發前八十章之藴也經云可道非常道可名非常名)
(不言之教無爲之益希言自然淡乎無味進道若退明道若昧廣德若不足大白若)

(辱曰希曰夷惟恍惟忽大音希聲大器晚成正言若反已上等語雖不美聽其中有)
(信故曰信言不美可道可名可見可聞持而盈之揣而銳之金玉滿堂善之爲善美)
(之爲美樂之與餌聲味俱美已上等語雖美於聽終不實也故曰美言不信若訥若)
(拙若愚若樸若屈若昏不尚己賢不貴奇貨儼兮若客敦兮若樸曠兮若谷渾兮若)
(濁知白守黑知榮守辱不自見不自是不自矜不自伐已上皆不辯之善也尚奇務)
(貨自高自大自見自是自矜自伐勇於敢嗜於欲不畏威不畏死不知足不知止强)
(知前識昭昭察察已上皆不善之辯也不出户知天下不窺牖見天道塞其兊閉其)
(門挫其銳解其紛和其光同其塵不言而信不見而名無爲而成已上皆知者不博)
(之謂也知物知人知事知外無狹其所居無厭其所生開其兊濟其事捨儉且廣捨)
(後且先不知爲知皆是妄知已上皆博者不知之義也爲而不恃長而不宰功成不)

(居絶聖棄智絶仁棄義絶巧棄利少私寡欲見素抱樸損之又損以至無爲去甚去)
(奢去泰無知無事無欲已上皆不積之義也至於曲全枉直窪盈弊新萬物歸之萬)
(民化之天地合之廣施博濟不窮不弊不殆不勤用之不可既此爲人愈有與人愈)
(多之義也天之道生成運化稱物平施生之畜之長之育之成之熟之養之覆之無)
(所不利至公無私惟德是輔不言善應不召自來高者抑之低者舉之有餘者損之)
(不足者與之一切有情無不覆載此利而無害也聖人之道守雌抱一處柔行謙和)
(光同塵後已先人同於道同於德同於失方而不割直而不肆光而不耀不責於人)
(善貸且成善者善之不善者亦善之小國寡民自以爲足使民反樸忘其彼此民至)
(老死不相往來皆不爭之義也只這不爭二字八十章之要也若是信得及底把這)
(不爭二字爲日用乆乆純熟則自然造混元之境眞常之道至是盡矣象帝之先明)

(妙本得矣且道不爭二字作麽會咦放倒門前利竿著○頌曰爭之常不是讓之)
(則有餘無爭功不間萬化悉歸渠)


道德會元卷下




