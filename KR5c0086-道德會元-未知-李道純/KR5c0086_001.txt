










道德會元卷上
都梁清庵瑩蟾子李道純元素述
道○(道之可以道者非眞常之道也夫眞常之道始於無始名於無名擬議即乖開)
(口即錯設若可道道是甚麽既不可道何以見道可道又不是不可道又不是如何即是)
(若向這裏下得一轉語叅學事畢其或未然須索向二六時中興居服食處回頭轉腦處)
(校勘這令巍巍地活撥撥地不與諸縁作對底是箇甚麽校勘來校勘去校勘到校勘不)
(得處忽然摸著鼻孔通身汗下方知道這箇元是自家有的自歷劫以來不曾變易所謂)
(道也者不可須臾離也又道行住坐卧不離這箇況覆載之間頭頭物物都是這箇亘古)
(亘今只是這箇生天生地只是這箇至於日用平常動靜作息只是這箇一切有形皆有)
(敗壞性有這箇常在天地虛空亦有敗壞只有這箇不壞只這箇鐵眼銅睛覷不破爲甚)

(覷不破只傷他不曾覿面相逢縱饒覿面相逢也是蹉過且道蹉向甚麽處去不得亂走)
(畢竟作麽會清庵向這裏分明舉似只是欠人承當倘遇知音剔起眉毛薦取咄昨夜)
(江頭新雨過今朝依舊遠山青○頌曰至道之極虚無空寂無象無形無名無質視之不)
(見搏之不得聽之不聞覓無縱跡大無不包細無不入生育天地長養萬物運化無窮隱)
(顯莫測不可知知不可識識太上老子舌頭無骨向此經中分明露出多言數窮不如一)
(默這○便是休更疑惑)
德(德之一字亦是强名不可得而形容不可得而執持凡有施設積功累行便是不德)
(也只恁麽不修習不用功死灰槁木待德之自來終身無德也這箇德字愈求愈遠愈執)
(愈失經云上德不德是以有德又云上德無爲而無以爲只這兩句多少分明只是欠人)
(承當若是箇信得及的便把從前學解見知聲聞縁覺一切掀倒向平常履踐處把箇損)

(字來受用損之又損損來損去損到損不得處自然玄德昭著方信無爲之有益經云不)
(言之教無爲之益天下希及之又云玄德深矣遠矣會麽咦不離當處常湛然覓則知)
(君不可見○頌曰河沙妙德總在心則不可施爲何勞脩積愈探愈深愈執愈失放下頭)
(頭掀翻物物後己先人守雌抱一純一不雜其德乃實修齊治平皆從此出妙用難量是)
(謂玄德)
經(經之一字亦是强名始者聖人爲見世人隨情逐幻嗜慾迷眞中心業識之擾攘靈)
(地無明之熾盛是以天眞喪失横夭傷殘不能復其本元於是用方便力開善誘門接引)
(羣迷使歸正道故著書設教强名曰經經者徑也衆所通行之大路也雖然讀是經者却)
(不可泥在語言三昧上亦不可離了此經向外尋求須是向自己分上著意把這五千餘)
(言細細咀嚼點點畫畫不要放過忽然嚼得一句半句透這一部經都在自己方信道開)

(口不在舌頭上到這裏打開自己寳藏把出自己經來横拈倒用不惟這一部經至於三)
(十六部尊經一大藏教典從頭徹尾轉一遍只消一喝都竟還委悉麽平地起風波清)
(天轟霹靂諦聽諦聽○頌曰此一卷經妙用難評人人本具物物圓成堂堂驀直坦坦寬)
(平歷劫不變亘古無更頭頭應用處處通津未曾舉起已自分明不是我家眞的子誰人)
(敢向裏頭行)
道○可道非常道(開口即錯)名(唤做甚麽)可名非常名
(唤作一物即不中)無名(道也)天地之始(先乎覆載)有名(强名曰道)
萬物之母(生生不息)故常無欲以觀其妙(無心運化)常
有欲以觀其徼(徼音叫○有意操持)此兩者(於不見中親見於親)
(見中不見)同出而異名(一體一用)同謂之玄(體用一源)玄之

又玄(形神俱妙)衆妙之門(百千法門皆從此出)
右一章(虚無自然眞常之道本無可道可道之道非眞常之道元始祖炁化)
(生諸天隨時應變之道也道本無名可名之名非眞常之名天地運化長養萬物著)
(於形迹之名也虚心無爲則能見無名之妙有心運用則能見有名之徼妙即神也)
(徼即形也知徼而不知妙則不精知妙而不知徼則不備徼妙兩全形神俱妙是謂)
(玄之又玄三十六部尊經皆從此出是謂衆妙之門且道此經從甚麽處出咄頌)
(曰崑崙山頂上元始黍珠中父母所生口終不爲君通)
天下皆知美之爲美斯惡矣(惡烏路切○美是惡之因)皆
知善之爲善斯不善已(善是不善之由)故有無相生
(有生無無生有)難易相成(易以豉切○難事易易事難)長短相形

(長則短短則長)高下相傾(纔有高便有下)聲音相和(有聲音便有和)
前後相隨(前隨後後隨前)是以聖人(忘其美惡)處無爲之
事(忘其有無)行不言之教(忘其難易)萬物作而不辭(忘物)
生而不有(忘形)爲而不恃(忘情)功成不居(忘我)夫惟
不居忠其所自是以不去(去上聲○一切忘盡眞一常存)
右二章(美之與惡善與不善如影隨形自然相待至於有無難易互相倚伏)
(有美便有惡有善便有不善是以聖人不辭不有不恃不居彼此兩忘有無不立是)
(以常存而不去也此一章發眀首章體道之義使學者知同出異名之理離此用而)
(即此用不墮於偏枯也○頌曰人有美惡我無彼此一切掀翻衆泡歸水目前指出)
(千般有我道其中一也無)

不尚賢(絶聖棄智)使民不爭(忘我)不貴難得之貨(絶巧)
(棄利)使民不爲盜(忘物)不見可欲(轉物應機)使心不亂
(忘情)是以聖人虚其心(全性)實其腹(全命)弱其志(全神)
强其骨(全形)常使民無知無欲(空諸所有)使夫知者
不敢爲(夫音扶後同知音智○識法者恐)爲無爲(寂然不動)則無
不治(治音持○感而遂通)
右三章(不尚賢接上章處無爲之事也謂不矜自己之賢能則民淳不貴奇)
(貨則民富不見可欲則心定聖人治平天下必以修身爲本虛心實腹一節皆修之)
(要虛心而後志弱志弱而後無知無知故能忘我此不尚賢也實腹而後骨强骨强)
(而後無欲無欲故能忘物此不貴難得之貨也二理相須足以了全性命矣○頌曰)

(實腹眞常在虚心道自存不勞施寸刃談笑定乾坤)
道冲而用之(太虚同體)或不盈(不自滿)淵乎似萬物
之宗(不自見)挫其銳(不露鋒鋩)解其紛(不隨世變)和其光
(不自明)同其塵(不自是)湛兮似若存(常應常靜)吾不知
誰之子(上無復祖)象帝之先(唯道爲身)
右四章(上云爲無爲故吹之以道冲而用之或不盈謂不自滿也不自滿者)
(必受益挫銳解紛虚中忘我之謂也吾不知誰之子象帝之先超虛無之外也○頌)
(曰不識誰之子焉知象帝先爲君明說破太極未分前)
天地不仁(無爲)以萬物爲芻狗(芻牎愈切○愛養萬物不爲主)
聖人不仁(傚天)以百姓爲芻狗(萬民歸之而不爲主)天地

之間(虚中)其猶橐籥乎(虚用)虚而不屈(無心)動而愈
出(應變無窮)多言數窮(數所各切○說不得)不如守中(虛中而已)
右五章(天覆地載化民育物可謂至仁言不仁者忘其所自也聖人愛民治)
(國亦復如是修身養命亦復如是結上章道冲而用之之義也○頌曰無底謂之橐)
(三孔謂之籥中間一竅子無人摸得著摸得著爲君吹出無聲樂)
谷神不死(虚靈下昧)是謂玄牝(牝婢忍切○一陰一陽)玄牝
之門(一闔一闢)是謂天地根(生天生地)綿綿若存(無休無息)
用之不勤(應用不窮)
右六章(谷神不死虛靈不昧也接上章守中之義也虚靈不昧神變無方陰)
(陽不測一闔一闢往來不息莫知其極動靜不忒不勞功力生生化化而無窮○頌)

(曰闔闢應乾坤斯爲玄牝門自從無出入三界獨稱尊)
天地長乆(無休無息)天地所以能長且乆者(無爲)以
其不自生(無心)故能長乆(不遷不變)是以聖人(倣天)後
其身而身先(忘我)外其身而身存(忘形)非以其無
私耶故能成其私(以其無我故能成我)
右七章(天不自天地不自地故生生不息聖人不自聖故與天地合德接上)
(章用之不勤之義也○頌曰道本至虚至虚無始透得此虚太虚同體太湖三萬六)
(千頃月在波心說向誰)
上善若水(以柔處卑)水善利萬物而不爭(隨方逐圓)處
衆人之所惡(能容納穢惡)故幾於道(幾平聲○合道)居善

地(利物)心善淵(容物)與善仁(生物)言善信(應物)政善治
(治平聲○化物)事善能(成物)動善時(順物)夫惟不爭故無
尤物我如一
右八章(接上章後己先人所謂水者取柔和謙卑處下之義利物無爭故無)
(尤○頌曰無爭神寂靜自足氣和平放下這點子黄河幾度清)
持而盈之不如其已(已音以○天道虧盈而益謙)揣而銳
之不可常保(揣楚委切○地道變盈而流謙)金玉滿堂莫知
能守(鬼神害盈而福謙)富貴而驕自遺其咎(遺去聲咎上聲)
(人道惡盈而好謙)功成名遂身退(收拾歸來)天之道(天地合德)
右九章(持而盈之不如其已接上章上善若水之義功成名遂身退戒盈勸)

(謙之義○頌曰急走不離影回來墮壍坑只今當脚住陸地變平沉若解轉身些子)
(力潜藏飛躍總由心)
載營𩲸(不得亂走)抱一能無離(離平聲○二物混成如母携嬰)專
氣致柔能嬰兒(純一不雜反樸還淳)滌除玄覽能無疵
(不見不聞塵淨鑑明)愛民治國能無爲(治音持○不動不揺道泰時清)
天門開闔能爲雌(出有入無不伐不矜)明白四達能無
知(黜聰屛智和光同塵)生之畜之(畜凶入聲○斡旋四德長養群情)生
而不有(功成行滿隱迹潜形)爲而不恃(忘其所自默默昏昏)長而
不宰(長上聲○退有餘地一任天更)是謂玄德(道隆德備脱體全眞)
右十章(載營𩲸猶車載物之喻𩲸好運動好馳騁好剛銳故曰營𩲸𩲸屬陰)

(陰盛則害陽情盛則役性能制伏者抱一無離致柔無疵無爲爲雌無知使陰魄不)
(能肆其情至於魄伏陰消則神靈性寂也生之畜之生而不有忘其所自不用拘束)
(自然不動如獲寳滿載而歸故曰載營魄自抱一以下純是載營魄之義接上章功)
(成身退而續下章三十輻共一轂有車之用也頌曰事向無心得無心也太難悟來)
(彈指頃迷後隔千山)
三十輻共一轂(猶萬法同一心)當其無(數車無車)有車之
用(輻來輳轂成車之用)埏埴以爲器(埏扇平聲○和士作器)當其
無(數器無器)有器之用(水土假合成器之用)鑿户牖以爲室
(開户鑿牖)當其無(數室無宰)有室之用(户牖通達成室之用)故有
之以爲利(以有利無)無之以爲用(以無用有)

右十一章(以輻輳轂利車之用即總萬法歸心全神之妙也輻不輳轂何)
(以名車法不歸心無以通神轂虚其中車所以運行心虛其中神所以通變故虚爲)
(實利實爲虚用虚實相通去來無礙即上章載營魄之義也至於無物可載轂輻兩)
(忘車復無也猶心法雙忘神歸虚也器與室並同此義○頌曰鐵壁千重銀山萬座)
(撥轉機輪驀直透過要知山下路但問去來人)
五色令人目盲(眼被色眩)五音令人耳聾(耳被聲惑)五
味令人口爽(口被味瞞)馳騁田獵令人心發狂(心爲)
(情使)難得之貨令人行妨(行去聲○意爲物轉)是以聖人
爲腹不爲目(爲去聲○内境不出外境不入)故去彼取此(去羌)
(吕切收視返聽)

右十二章(上章發明虛用虚其用則不爲聲色眩故次之以五色令人目)
(盲色聲味物皆是根塵一切世人皆受盜惟有道者不受他瞞視聽言動非禮勿爲)
(則六賊化爲六神通也故去彼取此○頌曰見色神無定聞聲喪太和掀翻無一事)
(赤手造彌羅)
寵辱若驚(寵是辱先)貴大患若身(貴爲患始)何謂寵辱
若驚(諦聽下文)寵爲上辱爲下(寵得也故居上)得之若驚
(無失)失之若驚(有得)是謂寵辱若驚(如是)何謂貴大
患若身(設問)吾所以大患者(何哉)爲吾有身(爲去聲下)
(同○有身便有患)及吾無身(忘形無累)吾有何患(忘貴無患)故
貴以身爲天下(外其身者貴其身者也)若可寄天下(以此)

(爲天下則可寄天下)愛以身爲天下(後其身者愛其身者也)若可
托天下(以此爲天下則可托天下)
右十三章(接上章爲腹不爲目忘我之義故次之以寵辱若驚寵辱貴患)
(互相倚伏苟能思患而預防之則終身無患推此道而治平天下則天下永無危殆)
(有國者憂天下如憂一身則天下樂推而不厭○頌曰有辱何嘗辱居榮未必榮預)
(防無過失猶更渉途程爭似全身都放下也無得失也無驚)
視之不見名曰夷(大象無形)聽之不聞名曰希(大音)
(希聲)搏之不得名曰微(道隱無名)此三者不可致詰
(如何說得)故混而爲一(殊途同歸)在上不皦(莫見乎隱)在下
不昧(莫顯乎微)繩繩不可名(雖有條目實無名唤)復歸於無

物(藏身處没踪跡)是謂無狀之狀(不見中親見)無象之象
(象上聲○親見中不見)是謂忽恍(渾渾淪淪)迎之不見其首
(無始)隨之不見其後(後上聲○無終)執古之道(無爲)以御
今之有(統攝萬有)以知古始(無爲)是謂道紀(因無彰有)
右十四章(希夷微道之極也混而爲一返本也不皦不昧和其光也無象)
(無狀藏其用也末後一句總證前三章而發下章之秘也○頌曰這箇話靶難摸難)
(畫八面玲瓏全無縫鏬恍忽窈冥中有象這些消息共誰論)
古之善爲士者(存其無象)微妙玄通(清淨光明)深不可
識(倪之不見)夫惟不可識故强爲之容(强上聲○以有會無)
豫兮若冬涉川(寒徹骨)猶兮若畏四鄰(愼獨)儼兮

若冰將釋(無疑)敦兮其若朴(朴音朴○如愚)曠兮其若
谷(虚中)渾兮其若濁(渾平聲○同塵)孰能濁以動之徐
清(清者濁之源)孰能安以乆動之徐生(靜者動之機)保
此道者不欲盈(虚者實之本)夫惟不盈(冲虚)故能弊
不新成(埋光鏟彩)
右十五章(接上章道紀之義發明後學存誠致敬常愼其獨不住於相而)
(抱一潜虛爲日用至於頓息諸縁銷鎔萬幻撓之則不濁澄之則不清是謂微妙玄)
(通深隱也○頌曰微妙玄通隨人脚轉瞎却眼睛一物不見不如歸去來識取虚皇)
(面)
致虚極守靜篤(寂然不動)萬物並作吾以觀其復

(觀復知化)夫物芸芸各復歸其根(動極復靜)歸根曰靜
(返本)是謂復命(生意存焉)復命曰常(歷劫寂爾)知常曰明
(古今洞然)不知常(昧了也)妄作凶(錯了也)知常容(大無不包)
容乃公(細無不入)公乃王(物無不化)王乃天(理無不通)天乃
道(曷有終窮)道乃乆(無盡)没身不殆(天地雖變這箇不變)
右十六章(接上章善爲士者致虚靜篤復命歸根純是神妙共向這裏具)
(眼參學事畢其或未然更參末後頌曰致虚知妙本靜極見天心會得箇中意河)
(沙總是金)
太上(無上可上)下知有之(衆所共知)其次親之譽之(可親)
(可譽便不自然)其次畏之(知其畏敬)其次侮之(全無忌憚)信不

足(道難信)有不信(疑心重)猶其貴言(輕諾寡信)功成名
遂(默而成之)百姓皆爲我自然(不知所自)
右十七章(太上謂無上可上雖下愚皆知有此理纔可親近有美譽便不)
(自然畏之者猶其次也侮之者失道遠矣天眞喪失不能反本雖教之奚益言愈多)
(而愈不信不若默而待之無爲而化之使其自悟自然返樸不言而信也以治道言)
(之太上以下不能無爲親之譽之有言之教也畏之者刑禁也侮之者上失信也上)
(失信於民則民不信猶其貴言不言之教也不言之教無爲而成刑不試而民自服)
(也至於功業成遂還淳返樸則親譽畏侮俱忘矣百姓安居樂俗忘其所自故曰謂)
(我自然○頌曰太上元無上常存日用間可憐無眼漢剛道出函關)
大道廢有仁義(太朴既散仁義乃興)智慧出有大僞(出去)

(聲○智慧聰明根塵業識)六親不和有孝子(莫若常和)國家昏
亂有忠臣(莫若常治)
右十八章(接上章親譽畏侮之義與其國亂顯忠臣何若無爲民自化)
(頌曰聰明迷大本智慧喪天眞無事常清靜逍遥快活人)
絶聖棄智(無爲)民利百倍(安靜)絶仁棄義(無心)民復
孝慈(和順)絶巧棄利(無欲)盜賊無有(常足)此三者以
爲文不足(惟恐信不及)故令有所屬(令去聲屬音燭○老婆心)
(切)見素抱樸無知無識少私寡欲忘物忘我
右十九章(發上章之藴聖智仁義巧利一切棄絶不復見用則民從其化)
(而返樸也聖人惟恐後世學者擔負不起屬之以易簡曰見素抱樸少私寡欲易)

(取於人也頌曰莫縱三心亂無令一念狂見聞知覺法無復可思量)
絶學無憂(心頭無事)唯之與阿相去幾何(唯上聲○不遠)
善之與惡相去何若(大遠)人之所畏不可不畏
(善惡可畏)荒兮其未央哉(俗人恐學力未至聖人恐損之未盡)衆人
熙熙如享太牢如登春臺(嗜欲無厭)我獨怕兮其
未兆如嬰兒之未孩(怕音泊○憺然無欲)乘乘兮若無
所歸(任運自然)衆人皆有餘而我獨若遺(貪務者常憂忘)
(機者常樂)我愚人之心也哉沌沌兮(昏昏默默)俗人昭
昭我獨若昏(俗人見藏於外聖人藏明於内)俗人察察我獨
悶悶(悶音門○俗人有分别聖人無彼此)忽兮若晦(晦上聲○不識不知)

漂兮若無所止(無物無執)衆人皆有以我獨頑似
鄙(衆人皆有能聖人獨無能)我獨異於人(不與萬法爲侶)而貴食
母(貴在味道)
右二十章(絶學者絶其所有也故次之絶聖人後俗人務學於事益其所)
(聞惟恐進學不精故常憂聖人棄絶所有惟務於味道如求食於母守雌抱一而己)
(故無憂也是謂絶學無憂○頌曰才言絶學開口便錯廣識多知轉轉不覺人間萬)
(事都忘却猶落他家第二機)
孔德之容(無所不容)惟道是從(於法自在)道之爲物○
惟恍惟忽(本然之天)忽兮恍其中有象(此天混然)恍兮
忽其中有物(此天洞然)窈兮冥其中有精(此天常存)其

精甚眞(純一無僞)其中有信(活潑潑地)自古及今其名
不去(去羌吕切○歷劫常存)以閲衆甫(萬物資始)吾何以知
衆甫之然哉以此
右二十一章(上章云我獨異於人德之大也故次之以孔德之容言其)
(廣納包容所謂道之爲物果何物乎有象有物有精果有乎若謂有未具參學眼若)
(謂無亦未具參學眼畢竟作麽會咄○頌曰亘古一物了無人識剔起眉毛虚空露)
(骨設若擬議躊躇照管當空霹靂)
曲則全(不材者壽)枉則直(屈己者伸)窪則盈(窪烏瓜切○謙則受)
(益)弊則新(晦則自明)少則得(知止常足)多則惑(事繁則亂)是
以聖人抱一爲天下式(一能統衆)不自見故明(弊則)

(新)不自是故彰(漥則盈)不自伐故有功(枉則直)不
自矜故長(曲則全)夫惟不爭(守柔)故天下莫能與
之爭(混而爲一)古之所謂曲則全者豈虛言哉(是眞)
(實語)誠全而歸之(全其本然)
右二十二章(曲全枉直窪盈弊新接上章孔德之義也不自見以下皆)
(戒盈勸謙之義也謙下故無爭無爭則全其本然抱元守一復歸無極也故曰誠全)
(而歸之○頌曰莫管他人短休矜自己長短長無二見遍界不能藏)
希言自然(開口不在舌頭上)飄風不終朝(狂則不乆)驟兩
不終日(躁則不長)孰爲此者(是誰主宰)天地(衆所共知)天地
尚不能乆(天地尚爾)而況人乎(不可躁暴)故從事於道

者(順理合轍)道者同於道(一體同觀)德者同于德(不生一見)
失者同於失(無有分别)同於道者道亦樂得之(我同)
(於道道亦同我)同於德者德亦樂得之(樂音烙上下並同心我同)
(於德德亦同我)同於失者失亦樂得之(我同於失失亦同我)信
不足有不信(我疑於物物亦疑我)
右二十三章(希言自然接上章不爭之義謂不自見是不言而善應飄)
(風驟雨言妄動躁進不乆遠之喻從事於道者和順於道德混同於事物自然感通)
(於物物亦自然相應也苟或言不合道妄有作爲不能取信於人反爲人輕忽也易)
(繫云言行君子之樞機榮辱之主也可不愼乎○頌曰道不異於人人自以爲異一)
(佛一切佛心是如來地)

跂者不立(跂音伎○躁進無功)跨者不行(欲速不達)自見者
不明(不能晦德)自是者不彰(不能謙下)自伐者無功(不能)
(克己)自矜者不長(不能含容)其於道也曰餘食贅行
(贅朱芮切行去聲○殘飯贅疣)物或惡之(惡烏路切○衆所不美)故有
道者不處(達者反是)
右二十四章(此章總證前三章跂者不立跨者不行即飄風驟雨之謂)
(也自見自是自矜自伐渾是私意私意確則害公何可乆也故有道者不處餘食贅)
(行不美也○頌曰跂立元爲妄跨行本是狂假饒成得事到㡳不如常)
有物混成(此天混然)先天而生(此天洞然)寂兮寥兮(湛然)
(常寂)獨立而不改(超然獨存)周行而不殆(運化無窮)可以

爲天下母(生育長養)吾不知其名(本無名唤)字之曰道
(因物立名)强爲之名曰大(强上聲○無有限量)大曰逝(無有疆界)
逝曰遠(無有邊際)遠曰反(收拾歸來)故道大(太虛無體)天大
(法道)地大(法天)王亦大(法地)域中有四大(更有大麽)王居
其一焉(三界獨稱尊)人法地(無不載)地法天(無不容)天
法道(無不周)道法自然○
右二十五章(接上章有道不處於此發明處道之工夫也有物混成以)
(下一節全首章體道之要四大以下純是神妙人只知域中有四大殊不知自己一)
(物更人○頌曰天地雖大亦有敗壞唯有這箇歷劫常在聖而不可知之者盡在如)
(如不動中)

重爲輕根(輕生於重)靜爲躁君(靜主於動)是以君子終
日行不離輜重(不敢輕爲)雖有榮觀宴處超然(常應)
(常靜)奈何萬乘之主而以身輕天下(擔荷不起)輕則
失臣(輕進失身)躁則失君(貪榮取辱)
右二十六章(重者不可輕忽也輕則失臣躁則失君猶跂者不立跨者)
(不行之謂亦飄風驟雨之喻不離輜重克負擔荷也宴處超然轉物也明上章法道)
(之義總結二章體道之說而續下章善行之要也○頌曰躁進那能乆輕爲了不成)
(脚跟不點地猶更涉途程)
善行無轍迹(轍直列切○舉步不在脚跟)善言無瑕謫(開口)
(不在舌端)善計不用籌策(一徹萬融)善閉無關鍵而不

可開(全無縫罅)善結無繩約而不可解(解上聲○全無繫累)
是以聖人常善救人故無棄人(修己安民)常善救
物故無棄物(隨機利物)是謂襲明(明了相續)故善人不
善人之師(教人爲善)不善人善人之資(警人反善)不貴
其師(無善可爲)不愛其資(無過可改)雖智大迷(屛智如愚)是
謂要妙(任運自然)
右二十七章(盡前章之藴謹於言行則无迹無謫心之計其可算心之)
(閉其可開心之結其可解道心堅固如此則無善不善之分師與資兩忘黜聰屛智)
(終日如愚○頌曰舉步不在脚善結非千手摸著鼻孔尖通身都是口若能於此善)
(參詳七七元來四十九)

知其雄守其雌(不自大)爲天下谿(萬派歸源)爲天下
谿常德不離(打成一片)復歸於嬰兒(炁全)知其白守
其黑(不自見)爲天下式(萬法歸一)爲天下式常德不
忒(準的不差)復歸於無極(神全)知其榮守其辱(不自貴)
爲天下谷(萬有歸空)爲天下谷常德乃足復
歸於朴(朴音朴○性全)朴散則爲器(施之於物)聖人用之
以爲官長設教化人故大制不割不言之教
右二十八章(守雌守黑守辱不見自己之明接上章雖智大遠之義嬰)
(兒太極太朴天下之大本惟守雌抱一則能返本治國以此不假裁制民自淳而物)
(自樸也○頌曰白裏存乎黑雄中抱一雌綿綿功不間男解養嬰兒)

將欲取天下而爲之者(錯)吾見其不得已(已音)
(以○利禦寇不利爲寇)天下神器不可爲也(動著禍生)爲者
敗之(貪他底著他底)執者失之(討便宜落便宜)凡物(一切有相)或
行或隨或煦或吹或强或羸或載或隳(有此便有)
(彼切忌隨他去)是以聖人去甚(去上聲○無爲)去奢(無欲)去泰
(無執)
右二十九章(無爲則無事有爲便有事執者失爲者敗有爲之戒也强)
(羸載隳互相倚伏如影隨形才有成便有敗是以聖人去貪甚去奢侈去驕泰深戒)
(後世○頌曰行隨煦吹强羸載隳中間主宰不知是誰著衣喫飯尋常事何須特地)
(却生疑)

以道佐人主者(無爲)不以兵强天下(以慈衛之)其事
好還(還音旋○善惡皆報)師之所處荆棘生焉(心兵起處靈地)
(荒蕪)大軍之後必有凶年(魔軍馳騁精氣耗散)故善者果
而已(已音以○有斷則生)不敢以取强(以柔待之)果而勿矜
(去甚)果而勿伐(去奢)果而勿驕(去泰)果而不得已(顛沛)
(必於是)是果而勿强(放倒刹竿)物壯則老(兵强則不勝)是
謂不道錯不道早已(永失眞道)
右三十章(接上章去奢泰之義以道佐人主者不尚兵武善惡皆有報戒)
(後世有國有家者守雌抱一勇於不敢至於不得已亦不敢取强故曰善者果而已)
(○頌曰莫縱三心亂常教志帥安忽然違野戰一箭定天山)

夫佳兵不祥之器(大兵之後必有凶年)物或惡之(惡烏路切)
(○師之所處荆棘生焉)故有道者不處(處上聲○心兵不起)君予
居則貴左(主柔)用兵則貴右(主剛)兵者不祥之器
(武以討叛)非君子之器(君子常治)不得已而用之恬澹
爲上(以慈衛之)勝而不美(不得已)而美之者(要功也)是
樂殺人(樂五教切○肆其剛勇)夫樂殺人者(爲之種禍)不可
得志於天下(造物不容)吉事尚左(主生)凶事尚右(主殺)
偏將軍居左(尚柔)上將軍居右(尚剛)言以喪禮處
之(不祥之器)殺人衆多(不得已)悲哀泣之(一曰慈)戰勝
以喪禮處之(如喪考妣)

右三十一章(不以兵强天下故次之以兵者不祥之器聖人於此深戒)
(萬世之下有國之君以無爲清靜治化自然家國咸寧雖有甲兵無所陳之永無爭)
(奪之患也○頌曰默默清玄境澄澄養太和倒携三昧劍順化五陰魔)
道常無名(虛無自然)樸雖小(至微)天下不敢臣(至尊)侯
王若能守(抱一)萬物將自賔(無不服)天地相合(惟德)
(是輔)以降甘露(和氣所致)民莫之令而自均(令去聲○自然)
(和平)始制有名(立法制度)名亦旣有(示之好惡)夫亦將知
止(使之知禁)知止所以不殆(知足故常樂)譬道之在天
下(止於至善)猶川谷之於江海(止於卑下)
右三十二章(上章云有道者不處此云道常無名樸雖小天下不敢臣)

(發明有道者所處之要也有道之士外處卑下内抱一眞萬物自然化天理自然合)
(神變無窮○頌曰會得無名樸方能縱復收便將大千界撮在一毫頭)
知人者智(見於外)自知者明(見於内)勝人者有力
(勇於敢)自勝者强(勇於不敢)知足者富(貧亦樂)强行者
有志(始終不殆)不失其所守者乆(志力愈堅命基愈固)死而
不亡者壽(壽上聲○眞一常存)
右三十三章(知人勝人明於外也自知自勝存於内也證前三章用武)
(之戒也知足者貧亦樂力行者無不見固守者無危殆内明者出生死死而不亡者)
(眞一常存○頌曰見物不見性知人不自知箇般無學輩猶道得便宜)
大道氾兮(廣大悉備)其可左右(無限量)萬物恃之以

生而不辭(所過者化)功成不名有(所存者神)愛養萬物
而不爲主(忘其所自)常無欲(寂然不動)可名於小(芥子納須)
(彌)萬物歸之而不爲主(任運自然)可名於大(須彌納芥)
(子)是以聖人終不爲大(芥子裏藏身)故能成其大
(不可稱量)
右三十四章(大道汜兮謂極廣大盡精微靡所不備也萬物恃之以生)
(而不辭以下接上章不失其所守者乆之義也以之治國則不失其所守以之修己)
(則死而不亡故曰其可左右○頌曰大道誠難測虚空不可量寥寥成一片何處是)
(封疆)
執大象(象上聲○視之不見)天下往(萬民服)往而不害(萬物)

(遂)安平泰(萬化安)樂與餌(樂音藥○聲味俱美)過客止(客過)
(則止)道之出口淡乎其無味(出去聲○無聲無臭)視之不
足見(大象無形)聽之不足聞(大音希聲)用之不可既(道隱)
(無名用之無盡)
右三十五章(上章末後句云故能成其大故次之以執大象天下往謂)
(全其無象民物移心歸往也樂與餌聲味俱美喪其無象安能乆乎道之出口無味)
(無象無聲無色以其無體故應用無盡○頌曰泥牛喘月木馬嘶風觀之似有覓又)
(無踪清庵拄杖子畫斷妙高峰)
將欲歙之必固張之(固張必歙)將欲弱之必固强
之(固强必弱)將欲廢之必固興之(固興必廢)將欲奪之

必固與之(固與必奪)是謂微明(幾微先兆)柔弱勝剛强
(柔弱常和用剛必敗)魚不可脱於淵(人安可離於道)國之利器
不可以示人(有利則有害)
右三十六章(執大象則能見事之幾微纔見固張便知將歙未萌先兆)
(未舉先知非天下之微明其孰能及此學道之士存其無象守其至柔與物無競則)
(自然知幾苟用剛暴尚權謀智術求其勝物非道也哉比如魚本水中物求異羣魚)
(欲脱於淵可乎既不可則人亦不可尚權尚權者反常也如魚離淵必死國之利器)
(不可示人即孔子所謂可與立不可與權同一義聖人用權反常合道尚不可輕爲)
(而况常人乎可不戒哉○頌曰眼若流星機如掣電瞻之在前忽然不見十方通塞)
(中光明無不遍)

道常無爲而無不爲(寂然不動感通天下之故)侯王若能
守萬物將自化(上以風化下)化而欲作吾將鎮之
以無名之朴(作做入聲○我無欲而民自朴)無名之朴亦將
不欲(我好靜而民自正)不欲以靜(使夫知者不敢爲)天下將
自正(爲無爲則無不治)
右三十七章(眞常之道本無爲有爲即非常道接上章微明之義天地)
(無爲萬物生成聖人無爲萬民安泰以修煉言之都無作爲於安靜之時存其無象)
(毫髮之動便要先覺既覺便以無名樸鎮之朴本無形又曰無名謂空也道無爲朴)
(無名心無欲則自然復靜也靜之又靜天下將自正○頌曰有作皆爲幻無爲又落)
(空兩途俱不涉當處闡宗風)


道德會元卷上


















