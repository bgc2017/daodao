








養生祕録大九
　　　玉溪子丹房語録
心凝曰神凝神歸氣以鍊丹情復乎性復性
歸根以飬命還丹之本鉛汞而已元精爲命
之根寳元精而真鉛自生元神乃性之宗嗇
元精而真汞自産是知固精以養氣固氣以
飬神鉛汞有時而相投駐息綿錦而成火候
真氣無刻不相聚忘念久久而成金丹若真
鉛走而真汞枯元神散而元精竭欲求返還
不亦難乎非遇志人勿輕傳授保而重之祕

之
　　　口訣
外隂陽往來則外藥也内坎離輻輳則内藥
也外有作用内則自然精氣神之用有二其
體則一以外藥言之交合之精先要不漏呼
吸之氣更要細細至於無息思慮之神貴在
乎安靜以内藥言之鍊精鍊元精抽坎中之
元陽也元精固則交合之精自不泄矣鍊氣
鍊元氣補離中之元隂也元氣住則呼吸之
氣自不岀入鍊神鍊元神也坎離合體成乾

也元神凝則思慮之神泰定其上更有鍊虚
一者非易輕言貴在默會心通可也勉旃勉
旃
　　　玉虛子宜春心訣
三千六百法養命數千家率皆旁門小法無
非曲徑㒒閱歷叅同僅三十載作䂓中圖十
二字訣用傳學道君子以正心誠意爲中心
柱子處中以制外以熈和中和歛靜歛肅八
字爲輔調御四時由外以應中上合天心中
稽人事黙符造化順軌隂陽外法五行内理

五臓以爲日月循環無端不施爲不存想晏
然大定以緫元機但要絶嗜慾定心氣省思
慮節飲食調鼻息警昏睡慳視聽飬天和於
四威儀四聦合自然之妙别無繁難也已立
鄞鄂者以是契符火養聖胎未立鄞鄂者以
是益元氣養精神爲立鄞鄂之漸至於虛耗
損失疾病交攻則以是驅疾固元爲補益延
年飬命之術可謂簡易法門矣宋咸淳己巳
歳下元節宜春玉溪子李公明序







規中者如居一䂓之中如大圓鏡之一我但
正心誠意爲主爲中心柱子當萬慮俱泯之
時真人出現如魚躍深淵游泳自樂而不離
方寸是也喜怒哀樂未發當此時可以居䂓
中游泳而潜御四時以正造化四威儀中不

可失節焉物來則應應過復歸於中絶不可
動著中心柱子於中常令空虚一塵不立久
之不縱不拘自得受用其妙也六隂歸坤萬
物荄元復赴建始萌長子絶父體一陽潜動
處萬物未生時從這裏起便是作用處當斯
時也跏趺大坐凝神内照調息綿綿黙而守
之則一氣從虚無中來杳杳㝠㝠無色無形
非子玄㝠坤癸之地生於腎中以育元精日
益月强始之去痾次之返嬰積而爲内丹之
基本矣袁真人云元氣補元氣豈是凢砂石

此補益之上法也朝屯者君子經綸之始是
萬物萌芽之初仁之端也夫子時始生之氣
在腎是不召而自來宜保而養之調息無令
耳聞但聽有悠悠綿綿合乎自然則與天地
橐籥相應久之則腎氣合心氣二氣之交感
以降甘露而産玄珠焉暮䝉者以飬正聖功
也使不失赤子之初心義之端也午時其始
生之氣在心是亦不召而自來無思無慮㝠
心内照以合之靜坐而照久而則心合腎氣
而成既濟之功焉人居三才之一一身之造

化與天地等耳故日月常行天地之氣相應
真一之精相符人之元氣八百一十丈與二
氣橐籥相合所以元氣大運隨天小運隨日
也但人生不能體天地造化之大以至作䘮
傷敗精神迷亂自與之違天地豈違者哉知
道之士若能順理握機則可以符化工而爲
修丹内鍊長生久視之道也捨人之外緫皆
禀混淆而在元氣中均爲化物耳又安能馭
元氣也叅同契云春夏據内體從子到辰巳
秋冬當外用自午從戌亥又云賞罰應春秋

昏明應寒暑久辭有仁義隨時發喜怒如是
應四時五行得其理
　　　中黄内旨
王真先生云無極中黄大道本是口傳心授
不立文字吾今慈憫初生之士一時聞之不
能記憶故設爲此善巧方便令彼入耳注心
眼觀神領傳度既畢即時焚之勿令汎之内
㫖曰夫天有九宫地有九州人有九竅天有
中黄爲太陽地有中黄爲太隂人有中黄爲
丹扄俱名爲中黄八極中言其位黄言真色

故謂中黄八極者是八方緫㑹要處又只是
中宫即黃庭即玄牝即先天一氣即玄關一
竅即至善之所即黄極之道即允執厥中在
五行謂之土在五臓謂之脾在五常謂之信
藥物三氣五神火候呼吸盡在是矣行住坐
卧皆當注念不可須㬰離也不廢人事但當
正心處物當應常靜吾祖師所謂多言數窮
不如守中又言三十輻共一轂輻者脇肋轂
者中扃也又言天地之間其猶橐籥乎乃呼
吸之謂也呼則腎氣昇得土則止吸則心液

降逢土則息即此謂水火鍜鍊而成大丹若
能存守則法無不靈吾常謂若要道法靈須
是守中扄中者理得上下四隅不偏不𠋣之
謂也天地相去八萬四千里人之心腎即一
身之天地相去八寸四分以中指節文爲則
自臍上至鳩尾骨尖只有八寸四分今云臍
者蓋與腎對也故心之下去三寸六分臍腎
之上三寸六分惟中間一寸二分爲黄庭主
我身命所謂至聖之道祕之祕之
三茅真君云精飬於氣氣㑹於神精神不散

是曰修真子不離母母不離子子母持守長
生不死洞真先生云謹守謹守莫言莫言自
然自然玄之又玄聞道之士皆千生幸慶宿
有仙縁或資談笑漏泄於人有不測之禍蔓
延之災受授之後勤而行之
玉谿真人云儒家尭舜禹湯文武周公孔子
顏曽思孟歷代道統相傳即此道也昇少慕
清虛留心至道萬法千門無不師訪因游衡
嶽方遇至人宻受紫陽仙翁丹訣按九宫八
卦以年易月以月易日以日易時取天地之

正氣奪造化之竒功納歸中宫交感成丹非
止延年何似住世所謂我命在我不由天昇
自得之後體力不衰髮鬚不白日行百里舉
動輕便神異證驗不可具述其間水火既濟
又爲坎離交㑹之法久而行之可以成丹今
之人蓋火燥炎上水濕潤下自勾引隂邪之
氣乘間而入令人多病夀夭若過此訣使之
五行顛倒術龍從火裏出五行不順行虎向
水中生順行則凡逆行則聖玄之又玄今悉
于後訣曰一昇便提氣氣歸臍一降便嚥水

火相見此十六字簡而易行不拘時候或在
官府不妨政事雖處富貴不妨行用所謂至
道不繁也如有風疾見效甚速但於日中少
暇或盤膝或垂足正坐皆無所拘取鼻中出
入息爲候入息謂之吸即便升氣將下部微
力前提其氣盡歸臍間此之謂氣氣歸臍蓋
臍乃人之氣海所聚元氣盡藏於茲遇出息
謂之呼即便放身自在一嚥汩然有聲此謂
之水火相見如是行之不計次數要行且行
得止便止若能久持臍下常如火腹中氣

響如雷小便漸減精氣不泄腰脊堅强飲食
倍進百病去體外邪不侵行及一年宿有諸
疾盡除行之既久自然三宫升降二氣循環
遂成大道長生久視也昔年都下有過海王
先生教人行持隨鼻出入息升降之法而不
得提搐之法次有恩州李道人授楊和玉只
教提搐之法而又不得出入息之法皆用其
偏枯昇因游南嶽紫氣峰下親受李先生袐
訣先生山東人也一百五嵗髮鬚不白面如
童顏行歩如飛予得其傳行之既驗不敢自

祕謹以傳好道之士
　四叚錦
　　　一開臂二開胷三攪車四挽弓
青霞翁丹經直指
僕自幼學道弱冠弃家徧歷江湖求師問友
得先師張悟真以來諸前烈丹經詩詞傳記
熟讀精思尋文求義又甞徧叅道友術士訪
名山洞天禱求石碑壁記得海瓊仙指迷大
道之要後遇率然居士於朱陵洞天作詩章
以相贈始得證海瓊之妙旨乃知年少所學

所求所見巳是屋上架屋枝上接枝殊不知
屋便是屋枝便是枝道在邇而求諸逺也一
旦頓悟切恐湮沒無傳且念後之學者未必
如此肯心留意因録數語以貽後人得之者
可因文解意猛省用功雖不求師而在其中
矣夫男子四大一身皆隂惟先天一氣真陽
此氣非吹嘘呼吸之氣亦無形影氣象可見
故悟真先生以爲可見不可用可用不可見
也然此氣末受形之先在父母胎中先受此
氣然後生二腎便生二眼由此生心生肝生

脾生肺生九竅四肢而後人象具足也此氣
只在兩腎中間名爲玄牝之門先師玄牝歌
言之詳世間人莫能悟之今人宰牲殺豬但
見兩腎中間腰膂去處有一空膜中有此呼
吸膨動直至内冷方息是也此氣未死之先
氣血全盛魂魄相屬内含五采受氣如湯人
一死則如牲畜氣血一散而氣餒矣只此一
氣便是金丹大藥故先師以肝心脾肺膽腎
腸精津液涕涶氣血爲非道又以精神魂魄
意似是非者此也人之一身右足太隂左足

太陽而足爲湧泉發水火二氣自雙足入尾
閭上合於二腎左爲腎堂右爲精府一水一
火一龜一蛇互相橐籥二腎之間虛生一竅
是爲玄牝二腎之氣貫通玄牝之間由此發
黄赤二道上夾脊雙關貫二十四椎中通心
腹入膏肓之下㑹於風府上朝泥丸由泥丸
而下明堂散灌五宫下入重樓玉闕直注于
絳宫復流入于本府日夜循環周流不息皆
是自然而然即不是動手脚做成的今人流
入旁門者不知虛無自然黙黙運用之理却

乃妄行屈伸呵嚥摩擦引導存思注視妄想
妄作反致成疾如白蓮道人多黄腫運氣道
人多氣蠱皆其驗也夫此一氣人人一般即
無多少但有涵養的做得成無涵養的做不
成其流行出入自有定數如海中潮候弦朔
必應天上斗柄子午自移又若女子月經人
病瘧疾應時而至確然不差此氣遇陽時爲
火隂時爲水火即木液水即金精又左腎爲
坎右腎爲離離中有巳坎中有戊以戊巳二
土合爲圭字又名水中金金者刀也故名刀

圭又火即木水即金爲金木無間水火同鄉
其實金木水火只是一土一土爲緫五行爾
先師以爲五臓元氣六腑無精故謂此也此
氣自然時時運轉不假人力凡言轆轤三車
黄河曹溪取象如此非以人力强爲也此氣
常以子時而至爲陽火午時而至爲隂水以
卯時而至爲木液酉時而至爲金精卯中有
甲酉中有庚故須採取用甲庚子中有戊午
中有已故運中土自非洞曉乾坤升降隂陽
盛衰藥材老嫰水火潜亢之理不足以語此

然先師言之甚詳而後甚惑言之愈多而後
人愈疑者何也皆縁終於虛無無則不知下
手功夫是以胎息不成而歸於頑空忽於自
然溺於妄想强作是以心神枉費而返致疾
夫虛無者言其不可見間蓋虛空中齊欲用
工作貫通爲實是也自然者言其不可以迎
取今之採取火候等逐節工夫深淺之言句
句分明節節謹切謹守奉行無不應驗凡未
入室以前且理㑹得安鼎採藥毎日夜且習
打坐坐一定然則骨節關開脉通自膀胱至

夾脊便如車輪運動先天一氣自然由三關
朝泥丸下重樓入絳宫然其來有時而採亦
有時須得甲庚金木旺相之時黙黙端坐不
須用摩動須㬰覺頂中火熱喉中甘露垂垂
滴而下便以目内視一意以内送納之絳宫
玄牝而止凡一日之間以甲應上弦庚應下
弦自子至卯爲上弦得汞半斤自午至酉爲
下弦得鉛半斤採甲汞庚鉛各半斤自然定
數所謂鉛見癸生須急採者言木汞金鉛以
甲庚二時採取也如此採取之法然初採之

時不計年月久久積之方成鼎罏天一身罏
也絳宫鼎也今人以脾中黄庭頂中泥丸爲
鼎皆非也年月既久罏鼎方成然後種藥藥
物一生且採且鍊採而積之爲藥鍊而成之
爲火採之一日有一斤數鍊之一日有銖之
得採藥之時須採甲庚旺氣行火之法則忌
甲庚沐浴有此不同云採之法亦如鼎然不
過目其自然之來迎之以意送之以目故丹
書有黃婆青女之說黃婆意也青女眼也以
意迎逢謂之黃婆媒合以目内送謂之青女

傳言人身之氣隨意而動意行即行意止即
止故送入鼎中隨意即止不復下流矣謂之
種藥藥既入鼎然後有火候焉聖人傳藥不
傳火以火與藥同歸殊途同情異功故爾子
爲一陽至巳爲六陽自子至巳火得六数而
六陽成乾當其子至巳以意迎之謂之進火
謂之添午爲一隂至亥爲六隂自午至亥水
得六數而六隂成坤以意送之謂之退火謂
之抽故子巳爲火午亥爲水言火不言水者
添進爲火抽退爲水耳自然而然不假人爲

丹經言河圖洛書之數者言其火候自然與
此生成之數合也非必待用力而合此數也
言朝屯暮䝉晝姤夜復亦言與卦默合非必
用力而方合此卦爻也如運用之說則言此
氣運行流灌五臟百脉如亥子水旺腎寅卯
旺肝巳午旺心申酉旺肺辰戌丑未旺脾自
然此氣運行由旺宫而出亦不必妄想此時
此臟有此氣出入流運然採取造鼎之初則
無禁忌時至即爲既了即了至如入藥行火
則須擇日入室一毫俗事不可妄干使耳目

鼻口四象相忘胷中淡然虚室生白一有所
著便是封固不宻藥物走漏便非道也既居
室内惟半飢半飽不可求睡毎使胷次惺然
常常提醒見藥即採遇火即行一年之内止
除卯酉二月不行水火以其卯則木旺酉則
金旺木旺則火旺金旺則水旺故耳凡此二
月不行水火者蓋行則返過而傷也一年十
二月内除卯酉二月外止存十月故十月而
胎成過十月又不須行火則又謂之傷丹此
謂火候十月胎成移入泥丸謂之換鼎此胎

氣既足如人巳生但須乳哺故換鼎入泥丸
乳哺之謂此時不須工夫火候亦無沐浴但
只常常温養之如此三年九載則天門自開
嬰兒自然出矣往來無礙而位登仙翁矣此
首尾用工之說皆岀自然不假人力强爲妄
想不過及時以意迎之而巳此是積日累月
造鼎安鑪一年十月結胎行火先師以爲一
日金丹赫赫紅是也又謂頃刻可成者何也言
一時半日之工夫可奪一年半紀之造化當
其藥生之時不過頃刻迎逢謂之頃刻金丹

即非終日終夜勞神苦思强爲之也夫藥罏
鼎火候沐浴胎息嬰兒運用抽添主賔浮沉
升降鉛汞水火真土金精木液一切言說皆
是假名換姓其實只爲一物鈎鎖連環自可
熟論見義其有用工下手虛無自然之說先
師許多丹經詞訣盡矣叅同脗合一以貫之
不過如此而巳然言之非艱行之爲艱行之
亦非艱守之爲艱何以守之爲艱大抵旁門
小法俱無報應惟金丹一件便有報應今人
採藥年少者須半年功夫守齋戒沐浴絶欲

忘念靜坐黙取採之候時節到來耳目手足
輕健百病俱無自然兩腎火起夾脊如車輪
泥丸如湯澆口中常有甘露滴滴而來若能
不睡存神不絶不過兩月餘得目生神光此
心明了也若有慧性此之驗也得之者不可
便以爲至道否則狂念一生遂成顛風至若
三月行火之餘時刻工夫不差則九竅光明
頭有金輪洞視内外逺接鬼神當此之時嬰
兒巳成形象不可便縱其運動岀入須加緊
護牢收否則火漏丹敗十月既滿嬰兒受氣

巳足自然如瓜果之熟脫蒂而去然後出入
往來可以移身丈尺逺則不可逺出一出便
還須收回否則神一奪而迷途遂至投胎托
化不復顧屋廬矣直須三年九載日子滿足
骨格老成如人生十數載知人事深淺輕重
方可縱其自然往來出入此則飛昇變化證
真仙位矣然猶有魔障焉當其入定坐忘之
時而聦明倍生神異百出凡天下竒竒怪怪
之事生前死後神仙希遇之事鬼怪驚怖之
状並集於前直如慧眼神見又若神明依附

此魔障之來不可便以爲道須耍定見把握
一念凝堅所謂太玄之一守其真形是也切
不可見妄爲真從情爲性如此守一方能成
道今人多如此時無定力定見故爲外邪所
附不爲學道無成及致墜堕遂以爲神仙有
無何渺茫惜哉僕平生讀書結友叅師問道
躬行力踐所見功驗如此并以告之未來學
者有志之士得而誦之尋文求義㕘之先師
丹經遺論求之道藏玄文祕旨一一皆合但
能依此修行之十月胎成移鼎温養之後又

叅向上一著方可看悟真下篇求精進法又
當自然有希有之遇有不言傳者若不如此
次第行之則身中無主嬰兒不育妄叅禪學
如水之無源木之無根覺成頑空頑空之下
不思工字用工丹田合一方是貫通之理一
有走漏到老無成終歸輪廻惡趣皆思平日
空下工夫修錬成丹合一成眞方是貫通誠
實也再用丹田修鍊成珎則脫體化神方是
寳也修得實寳在身丹成之後修成深淺把
握定否如何有報應却是用功處一時不可

怠忽一歩不可放縱就中飛升爲上尸解爲
次奪舍又次之投胎爲下矣至如飛升長生
久視一也尸解二也二者尤須功圓行滿有
代天宣化濟物利人之功方能及此若無功
行但足以增年益壽亦不能爲仙矣何以言
之神一去而不回則氣一絶而不甦上則奪
舍下則投胎又下爲無著之魂僕痛惜愚惑
之徒談道者千萬功成者一二故并述以爲
來者之戒不揆䡖洩冒成此書後之作者得
玩味披研如對師資如見君父珎藏什襲永

爲身實非人勿示非人勿傳有違此語先禍
其身後及九祖堕沉無間永無出期時咸淳
甲子秋望日書于朱陵洞天
　　　大道歌
道不遠在身中物即皆空性不空性若不空
神氣住氣歸元海壽無窮欲得身中神不出
莫向靈臺留一物物在身中神不清耗散真
精損筋骨神御氣氣留形不須雜術自長生
術則易知道難遇幾人遇了不専行所以千
人萬人學畢竟終無一二成神若出便收來

神返身中氣自廻如此朝朝與暮暮自然赤
子産真胎
金鎖乃玄關處玉匙即元氣也靜坐之際調
鼻中之息規守中扃以得定處自然神息綿
綿不可以一毫别念待調息以匀鼻中自覺
無岀入息但存中去處一念堅固以元氣呼
吸息納於玄關忽覺一聲其關即開當時自
有所見之趣工夫至此中字方洞徹矣
金鼎欲留砂裹汞金鼎是中字又即鼎罏中
間欲留存砂裏汞是元精也玉池先下水中

銀玉池是華池水是神水也金鼎中欲留其
汞靜坐間先守中扄中扄若守得定了出入
息自然微黙微黙之後自覺息定元氣自在
内藏呼吸待身體自覺混融恍不知有物有
自身有天地後如此華池水自來待得滿口
一嚥汨然有聲就下以意送至中扄中扄玄
開處汩然一聲響似開鎖恁時就閉目廻照
顧已内境自靈異景象不可盡述之耳
　　　金丹問答
問曰如何謂之金液還丹答曰金液者金水

也金爲水母母隱子胎因有還丹之號也前
賢有曰丹者丹田也液者肺液也以肺液還
於丹田故曰金液還丹
問曰何謂鉛汞答曰非凡黒錫水銀也真一
子曰鉛是天地之父毋隂陽之根基蓋聖人
採天地父母之根而爲大丹之基採隂陽純
粹之精而爲大丹之質且非常物造作也汞
性好飛遇鉛乃結以其子母相戀也
問曰何謂火答曰火者太陽真氣乃坎中之
陽也紫清真人曰坎中起火是也

問曰何謂候答曰五日爲一候是甲子一終
也日有十二時五日六十時終一甲子也紫
陽曰一刻之工夫自有一年之節以起火之
際頃刻一周天是也
問曰此火候如何答曰日中用月月中用日
日中用時時中用刻也
問曰何謂真一答曰人能將自己天真安於
天谷之内乃守真一之道也金洞主云真一
者在於北極太淵之中也
問曰何謂動靜答曰陽主動隂主靜翠虛曰

動中求靜靜中有爲動靜有作口口傳之
問曰何謂九還答曰金生四成數九還者自
上而還下九乃老陽之數隂真君曰從子至
申爲九還亦順也
問曰何謂七返答曰火生二成數七返者自
下而返上也乃少陽之數隂真君曰從寅至
申爲七返逆行也
問曰何謂罏答曰上品丹法以神爲罏以性
爲藥以定爲水以慧爲火中品丹法以神爲
罏以氣爲藥以日爲火以月爲水下品丹法

以身爲罏以氣爲藥以心爲火以腎爲水又
有偃月罏
問曰何謂鼎答曰鮑真人云金鼎近泥丸黄
帝鑄九鼎是也
問曰何謂藥物答曰即此藥物順則成人逆
則成丹五行顛倒大池七寳五行順行法界
火坑百姓日用而不知也紫清曰採藥物於
不動之中是也
問曰何謂神水華池答曰李筌云還丹之要
在於神水華池紫陽曰以鉛入汞名曰神水

以汞投鉛名曰華池海蟾曰從來神水出髙
源紫清曰華池正在氣海内
問曰何謂三關答曰頭爲天關足爲地關手
爲人關
問曰何謂内三要答曰第一要太淵池也第
二要絳宫也第三要地户也
問曰何謂外三要答曰口之與鼻共三竅是
神氣往來之門户下工之際調鼻息緘舌氣
閉兊也
問曰何謂兊答曰真一子云兊口也

問曰嬰兒姹女正在何處答曰嬰兒在腎姹
女在心
問曰腎屬水爲隂嬰兒屬陽心屬火爲陽姹
女屬隂何縁居此答曰腎屬坎隂中有陽
乃真陽也心屬離陽中有隂乃真隂也
問曰泥丸宫正在何處答曰頭有九宫中曰
泥丸
問曰何謂金公答曰金邊著公乃鉛也紫陽
曰要能制伏覔金公
問曰何謂黃婆答曰黄乃土也色位屬坤因

取名焉紫清曰金公無言姹女死黄婆不老
猶懷胎
問曰呼吸何如答曰呼則出心與肺吸則入
腎與肝呼則接天根吸則接地根呼則龍吟
雲起吸則虎嘯風生呼吸風雲凝成金液
問曰何謂瓊漿玉液答曰皆神水也
問曰何謂神氣答曰神是火火屬心氣是藥
藥屬身神氣子母也虚靖天師云氣者生之
元神者生之制持滿馭神專氣抱一神依氣
住相合乃可長生三茅真君曰氣是添年藥

心爲使氣神若知行氣主便是得仙人
問曰何謂十二重樓答曰人之喉嚨管有十
二節是也
問曰何謂簾幃答曰眼是也下功之際含光
雲房曰閉戸垂簾默黙窺
問曰何謂子午答曰子午乃天地之中也在
天爲日月在人爲心腎在時爲子午在卦爲
坎離在方爲南北
問曰何謂五位相得而各有合答曰天地五
十五數故乾得一九合而成十坤得四六合

而成十巽兊得二八合而成十震艮得三七
合而成十離得五坎得十坎離無偶所以自
合也以數言之則得天地之中數以爻言之
則得天地之中爻以位言之則得天地之中
位坎離不亦大乎
問曰何謂五嶽答曰五嶽真形圖曰在人之
頭紫清有巾藏五嶽冠之句
問曰何謂玄牝答曰在上曰玄在下曰牝玄
關一竅左曰玄右曰牝
問曰何謂玄牝之門答曰鼻通天氣曰玄門

口通地氣曰牝戸口鼻乃玄牝門戸矣
問曰何謂三男三女答曰乾道索坤長男曰
震中男曰坎少男曰艮坤道索乾長女曰巽
中女曰離少女曰兊
問曰何謂火龍水虎答曰虎西方金也金生
水反藏形於水龍東方木也木生火反受尅
於火太白真君曰五行不順行虎向水中生
五行顛倒術龍從火裏出是也
問曰何謂分至答曰子時象冬至隂極而陽
生午時象夏至陽極而隂生卯時象春分陽

中含隂酉時象秋分隂中含陽人身亦有分
至紫陽曰以身心分上下兩弦以神氣別冬
夏二至
問曰何謂沐浴答曰真氣薰蒸神水灌溉爲
沐浴太上曰灌以甘泉滌其垢汚出自華池
後歸坤户杏林曰沐浴資神水是也
問曰何謂抽添答曰既抽鉛於肘後須添汞
於中黄傳道集曰可抽之時不可添是也
問曰何謂搬運答曰搬金精於肘後運玉液
於泥丸下手工夫口訣存焉

問曰何謂三田答曰腦爲上田心爲中田氣
海爲下田若得斗柄之機幹運則上下循環
如天河之流轉也
問背後三關答曰腦後曰玉枕關夾脊曰轆
轤關水火之際曰尾閭關
問曰何謂神室答曰元神所居之室也朗然
子曰未明心室千般撓逹了心田萬事閑
問曰何謂三花聚頂答曰种氣精混而爲一
也玄關一竅乃神氣精之聚也
問五氣朝元答曰五臓真氣上朝於天元也

問和合四象答曰眼不視而魂在肝耳不聞
而精在腎舌不動而神在心鼻不嗅而魄在
肺精神魂魄聚於意土也
問曰馬牙真主人神符白雪答曰皆鉛汞之
緫名也
問曰河車答曰北方正氣名曰河車左曰日
輪右曰月輪搬運正氣運在元陽應節順行
下手無非此車之力
問老嫰何也答曰採藥之時審其老嫰彭鶴
林曰嫰時須採老時枯紫陽曰鉛見癸生須

急採金逢望遠不堪嘗是也
問浮沉答曰鉛浮而銀沉也
問清濁答曰隂濁而陽清也清者浮之於上
濁者沉之於下修丹者留清去濁屬隂也
問五行相尅答曰金碧經云金木相伐水火
相尅土旺金郷三物俱䘮四海輻輳以致太
平並由中宫土德之功也
問曰往來何也答曰子往午來隂符陽火自
子進符至辰巳自午退符至戌玄始復終坤
皆以卦象則之一消一長一往一來以成其

變化易曰闔户謂之坤闢户謂之乾一闔一
闢謂之變往來不窮謂之通也
問雌雄答曰雌隂雄陽也一隂一陽謂之道
孤隂寡陽不能自生叅同契曰雌雄相錯以
類相求註曰雄金砂也雌火汞也相須合吐
類聚生成以爲神藥也
問曰防危答曰防火候之差失忌夢寐之昏
迷翠虚曰精生有時時至神知百刻之中切
忌昏迷
問交合答曰磁石吸鐵隔礙潜通

問有無答曰金碧經云有無互相制上有青
龍居兩無宗一有靈化妙難窺
問刑德答曰陽爲徳徳則出萬物生隂爲刑
刑則岀萬物死故二月陽中含隂而榆莢落
象金砂隨隂氣動靜落在胎中故曰歸根也
八月隂中含陽而薺麥生象金水隨陽氣滋
液於鼎内故卯酉乃刑徳相負隂陽兩停故
息符火也
問黒白答曰叅同契曰知白守黒神明自來
白者金也黒者水也以金水之根而爲藥基

矣
問寒暑答曰真一子云不應候風雨不調水
旱相伐或陽火過刻或隂符失節凝冬變爲
大暑盛夏反作濃霜火候過差靈汞飛走運
火之士可不謹之
問晦朔答曰叅同契曰晦朔之間合符中行
乃金水符合之際也
問固濟答曰太真云固濟胎不泄變化在須
㬰言其水火既濟閉固神室而不可使之泄
漏

問聖胎答曰無質生質結成聖胎辛動保䕶
十月如幼女之初懷孕似小龍飬珠蓋神氣
始凝結極易踈失也
問四正答曰子午卯酉爲四正玄關一竅爲
四正宫也
問黃庭正在何處答曰在膀胱之上脾之下
腎之前肝之左肺之右也
問金烏玉兎答曰日中烏比心中液也月中
兎比腎中之氣也
問鍊形答曰鍊形化氣鍊氣化神錬神合道

也金洞主曰以精鍊形非凡砂石
問張紫陽曰心腎非坎離何也答曰心腎特
坎離之體耳有體有用
問所有者何也答曰天心乃心之用也屬離
形乃腎之用也屬坎交媾之際運用於此矣
問功夫答曰知時而交媾進火而防危陽生
而野戰刑徳而沐浴以至温養成丹也
問野戰答曰龍虎上經曰文以懷柔武以討
叛紫陽曰守城野戰知凶吉増得靈砂滿鼎
紅

問溫飬答曰杏林云温飬象周星毗陵曰金
鼎常留湯用暖玉罏不要火教寒是也
問烹鍊答曰烹金鼎鍊玉罏口訣存馬
問賞罰答曰春氣發生謂之賞乃巳前陽火
之候也秋氣殺物謂之罰乃午後隂符之候
也
問守城答曰抱元守一而凝神聚氣也
問隄防答曰驅除雜念而專心不二也
問神廬者何也答曰鼻也乃神氣出入之門
黄庭經云神廬之中當修治呼吸廬間入丹

田
問太一含真答曰守真一於天谷氣入玄元
即逹本來天真答上曰真道飬神若能守我
在死氣之關今七祖枯骨皆在生氣生我者
道活我者神將神守道以道飬神是也
問三尸答曰中黄經云一者上蟲居腦中二
者中蟲居明堂三者下蟲居腹胃名曰彭琚
彭質彭矯也惡人進道喜人退志上田乃元
神所居之宫惟人不能開此關被尸蟲居之
生死輪廻無有了期若能握元神棲于本宫

則尸蟲自滅真息自定所謂一竅開而百竅
齊開大關通而百體盡通則天真降靈不神
之神所以神也
問胎息答曰能守真一則息不往來如在母
胞胎之中謂之大定也
問玉池答曰口也黄庭經云玉池清水灌靈
根是也
問槖籥答曰橐乃無底囊籥乃三孔笛又是
鐵匠手中所弄鼓風之物也老子曰天地之
問其猶槖籥乎升降論曰人能效天地槖籥

之用開則氣出合則氣入出則如地氣之上
升入則如天氣之下降一升一降自可與天
地齊長久矣
問五芽答曰乃五臟之真氣中黄經曰子能
守之三蟲弃得見五芽九真氣
問屯䝉答曰道樞云坎者水也一變爲水澤
之節再變爲水雷之屯其爻居寅離者火也
一變爲火山之旅再變爲火風之鼎三變爲
山水之䝉其爻居戌抽添水火在於寅戌十
二卦氣在於屯䝉運用也

問採日精月華答曰非外之日月也採心中
真液腎中真氣也
問内外八卦答曰頭爲乾足爲坤膀胱爲艮
膽爲巽腎爲坎心爲離肝爲震肺爲兊也
問修鍊待時然後下手答曰有時中之工夫
有刻中之工夫毗陵曰鍊丹不用㝷冬至心
中自有一陽生馬自然曰不擇時中分子午
無爻卦内别乾坤此皆刻中之工夫也
問金丹形像如何答曰形若彈丸色同朱橘
抱朴子曰大如彈丸黄如橘中有佳味甘如

宻沙門得之即禪定黄衣得之即超逸審之
行之天地畢元樞歌曰君不見一粒金丹何
赫赫大如彈子黄如橘人人分上本圓成夜
夜靈光長滿室蓋人人具足箇箇圓成當知
非有形之物也吕公曰還丹本質也
問玄關一竅正在何處答曰在人之首功夫
容易見下手的難㝷若不遇真師摩頂授記
皆妄爲矣
問真空答曰返本還元爲真空杏林曰不知
丹訣妙終日翫真空

問作用答曰螟蛉呪子傳精送神
問岀神答曰能守真一真氣自凝陽神自聚
蓋以一心運諸氣氣住則神住真積力久功
行满然後調神出殻也
問超脫答曰超者出也脫者脫換凡軀也皆
天門出前聖有脫殼之驗六祖七層寳塔出
鍾吕七級紅樓出海蟾公鶴衝天門出詩曰
功成須是出神京内院繁華勿累身㑹取五
仙超脫法鍊成仙質離凡塵
問尸解答曰尸解有五金木水火土也又有

積功累行而白日飛升者徽宗皇帝尊道篇
末曰亘古迨今飛升者千有餘人㧞宅者八
十餘家岀真誥
問金丹之道不亦難乎答曰是不難也悟者
惟簡惟易迷者愈繁愈難杏林云簡易之語
不過半句證驗之效只在片時翠虚曰藥之
不遠採不難毗陵曰皇道不繁人自昧紫清
曰只一言貫穿萬卷仙經但片餉工夫無窮
逸樂師曰下手工夫容易堅心守道爲難也
養生祕録
