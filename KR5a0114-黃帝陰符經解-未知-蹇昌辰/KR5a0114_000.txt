








黄帝陰符經解序閏六
夫人生天地之間禀形者父母受炁者陰陽
載萬物者身也然身與道應於物幽契乎人
心者唯陰符而已昔庖犧氏没神農氏出黄
帝作書契使倉頡觀鳥獸之形與天地之儀
運用萬物之象制爲文字鬼神泣其大道裂
於是乎道一變至於事事一變至於機而機
之用也上有道德治國之行中有全身保命
之術次有霸業安邦之理備而无遺當是時
也黄帝始祖道家者流欲廣眞風得元女三

百餘言復繫以一百餘字總萬化之機權統
群靈之妙用藏微隱妙該天括地其經簡其
義深理歸於自得者也竊嘗考諸家註解理
各異端義執偏見徒知陰符爲黄帝之法言
非元女之所授然觀内傳所載云黄帝得元
女授陰符經義能内合天機外契人事則三
百言實元女之所授而百言乃黄帝之演釋
者也故辭要而旨遠義深而理淵觀其爰有
奇器是生萬象八卦甲子神機鬼藏陰陽相
勝之術昭昭然進乎象矣知此則陰符之義

盡矣後世不可以加諸昔者孔子之講易而
繫其辭則易之道无餘藴誠書不盡言言不
盡意復何言哉臣所以輒删諸家舊解創爲
新注所顯證用貴无錯焉且黄老設教道貴
集虚高言廓論離世異俗不誘塵俗之耳目
唯露聖賢之腹心玩志者得其衆妙博物者
造其至微制自三皇道敷萬代益聖主之謀
資賢臣之用上至秦漢下及隋唐將相名臣
高眞逸士箋注者不勝其數矣今陰符之用
妙在天機苟造乎心豈云小補蹇昌辰謹序

陰符經事蹟
昔西王母降於王屋山授帝兵法用戰蚩尤
於涿鹿之野以剪滅妖孽除天下害然後治
邦國立社稷分土地封諸侯五行定巨盜除
王母再遣元女授帝秘訣一十九章陰符三
百餘言至於金丹玉篆之文寶符飛空之術
入火履水之法无不備焉黄帝乃建迎仙之
宫修登眞之要出靈章秘書以廣道教施之
則六合之内无不濟也自洞庭跨火龍上昇
群臣葬劍履於巴山具史明矣傳示此經使

後世體而行之故仁者見之謂之仁智者見
之謂之智悟之者大抵在乎序道法術以顯
仁藏用覽之者理歸自得者也





















黄帝陰符經解
同知建隆觀事賜紫道士保寧大師(臣)蹇晨解
神仙抱一演道章(惜精保炁神則存焉得道不死名曰)
(仙爲是故神仙之道應人如谷神老氏所謂谷神不死是也人之所存者)
(神所遇者化抱一者則萬物負陰而抱陽故謂之道生一設數僅萬億兆)
(而皆自一之起此章欲浩傳該備如水中月无不現矣故標章上)
觀天之道執天之行盡矣
天道運而无所積故萬物生是故物有象
而可觀道无形而可得是物既自得矣而
知天之所爲默而應化是執天之行爾行

也者不住之相是道之循環如樞始得其
環中故應無方天也者廣大悉備包總群
靈以虚爲守以寂爲宗使人心若太虚觸
物合道不凝滯於物而不動也人既虚己
以待物則物莫不應焉是物我兩忘乃契
妙用也有受道之質則毋意毋必毋固毋
我動合神機左右逢其源是聖人无爲无
不爲矣夫如是則全之盡之也由此觀之
觀者觀其心非目之觀也執者執其心非
手所執也无觀无執天道得矣

天有五賊見之者昌
設物之理是賊功賊巧賊時賊物賊命皆
天之所爲非人之所能爲也然大禹賊功
公輸賊巧孔聖賊時范蠡賊物老彭賊命
故賊者取也是五子善天機而爲内聖外
王之道且五賊者譬而言之在天則爲五
星在地則爲五嶽在人則爲五臟該而言
之總五賊之術内在道曰仙在儒曰元遠
取之則外物也近取之則内慾也中主内
慾心役外見雖居山林而不内息者名曰

坐馳且喪其天眞是不識五賊之藴而生
内熱擾其胸中莊子謂焚其天和爾夫人
之性好尚不同在彼非此處此非彼各滯
偏見不能應於無方故見之者則大全之
士動必識機故能役物不爲物役也與道
爲主宰不逐物遷則五賊之喻以譬之前
境心既見之則在我提挈之内善用之則
爲五德不善用之則爲五賊故爲昌也
五賊在乎心施行於天
彼五賊之用施於天地人間未嘗不在焉

止於心而已矣故道在物心在身道不爲
物遷心不爲身動則确平其不可拔是有
道之人制治於未亂保邦於未危一機動
則百神隨天之遠耶何其至耶是念之所
至以應於天又奚遠近乎哉此言心之運
者如此
宇宙在乎手萬化生乎身
輕清者天重濁者地宇宙乃上下之至極
何宇宙之所在而手能執耶老氏謂執大
象天下往手者掌握天地輪次陰陽顧大

道推移如運之掌上誠宇宙在乎手也神
仙亦曰有人識得造化機手搏日月安鑪
裏如扣妙門憑乎匠手此言幽遠文不可
顯萬化者物之總名而云生乎身者蓋身
者生之質惟人萬物之靈身鍾天地之炁
空中四大无不藴焉首圓象天足方象地
中和乃身身亦一天地也列子謂天地空
中一細物豈不以萬化生乎身耶觀其身
則萬化之生可知矣
天性人也人心機也

富與貴是人之所欲貧與賤是人之所惡
人之性也好生而惡死就利而去害皆賦
之天也如人求一理悟一法成一事者由
習而得之故天資之性未有不求而得心
懷遠望修其身而就之鄙之者謂之妄想
殊不知妄想乃致道之梯也故天之性人
使之爲也人之心機使之爲也人所居靜
則心也動則機也况天機一發則可以坐
進此道又豈可與剪剪者言哉方其人可
知矣

立天之道以定人也
天道靜而人道動動而與陽同德靜而與
陰同波寂然不動感而遂通者聖人以虚
受人則能返照也人道易動而難靜能知
其靜乃應于天老氏所謂歸根曰靜靜曰
復命謂定然後能應則窮理盡性矣故立
天道以法人人若知天之默默故能體變
化而去塵垢心若明鑑應物无窮與天道
同遊於人道又奚遠者耶
天發殺機龍蛇起陸人發殺機天地反覆天

人合發萬變定機
天人之道遠而應近與時偕行者是應天
順人如不得時而動終莫能會機契運也
且夫域中四大至高者天尚不敢擅發於
人恐龍蛇之起陸故龍隱於水蛇藏於澤
不藏而交相於陸是彰天之發也人不得
天時而動則天地晦冥陰陽錯序變晝爲
夜以示人之擅發故天得人而行人得天
而動若人識機以時而動者雖鬼神莫敢
測其情陰陽莫敢知其奥發號施令必不

徒然是謂合發人之運心合道默契天眞
則三才定其位五老舉其功如古之八百
諸侯同會于孟津之上豈不謂天人合發
乎治道者无以因循而舍之考稽古以用
之積功行以求之則不失其志且靜而聖
動而王者是道合乎人天天且弗違而况
於人乎此天人合發之時也
性有巧拙可以伏藏
巧拙之性在乎人可以屈可以伸見機而
作藏器於身待時而動使人見其顯而不

見其隱蓋有自得之場而能全身遠害以
亡後悔者也道德之人又何加焉故曰國
之利器不可以示人則大巧若拙不厭深
藏返而用之則爲貴矣
九竅之邪在乎三要可以動靜
前賢以視聽食息大小爲九竅以設三要
戒其動靜不失其眞蓋人之炁散太虚則
无形聚身中而應事以爲動靜之宜然一
身之主唯心有九竅故謂之心之邪在乎
三要故治炁養心之士身要正意要直心

要平乃制心之三要非耳目口鼻之九竅
爲之三要也動靜於人炁使之然持其志
无暴其炁正其心无思其邪故詩三百一
言以蔽之是曰思无邪此誠得内養其天
眞也
火生於木禍發必剋姦生於國時動必潰知
之修鍊謂之聖人
夫木生火反自剋人生事反自賊故火木
之喻在人爲无明乃畜積怒炁不自調制
内焚天和而致於殂也若之人識自然爐

鼎修之身其德乃眞是人能體天法道使
國无姦臣身无偽行而近聖之徒猶迷而
失之望聖之人何胡越之遠哉
天生天殺道之理也
物之儻來曰生物既去矣曰死生者春之
萌芽死者秋之零落人之有生一炁而聚
之人既有死一炁而散之則物與人來去
死生未嘗息焉是道之所理而致於斯萬
物興廢人有起滅然天地陰陽必然之理
也生死代謝凡聖共知故不昩靈原隨物

遷徙則同乎象帝之先又孰擬議乎誰氏
之子哉蓋生殺之常猶寢猶覺自古以固
存
富國安民演法章(富國者資身也安民者息慾也)
天地萬物之盜萬物人之盜人萬物之盜三
盜既宜三才既安
天地育萬物也或生或殺萬物又盜天地
而不生不殺人盜萬物而生而殺人又盜
萬物以資養是天地人遞相交取而成三
才者輪轉和合也故天地萬物與人而成

其變化故曰三盜既宜三才乃安
故曰食其時百骸理動其機萬化安
食者接炁也機者天時地利也食失其時
則百骸病機輕於事則言必危萬化者萬
國也主上明萬國安人心和萬縁息蓋養
生之道與治世之機彼此一也
人知其神而神不知不神而所以神
神者妙用无方人不得而知之彼神而自
不知其神而神則人與神是有无也人有
而无也神无而有也有无无有是人與神

而共之總出心之藴也潛天而天潛地而
地惟心神其能耶是誠之至則神感人故
神无方也在物感物在人感人具一切萬
法在在處處目擊而道存是神之所爲矣
日月有數大小有定聖功生焉神明出焉
日者月之積月者年之積紀期十二月爲
一歲是日窮於次月窮於紀定三百六十
日爲一終年或大小盡以增减陰陽消息
之數故五歲再閏以補周天之闕於是聖
功神明以之生以之出故人之生有貴賤

賢愚之不等唯得道者能逃甲子之數甲
子者天地之總目聖功陶焉神明鑄焉次
爲萬物之靈使君臣父子夫婦萬物盡歸
於倫序謂一千年而生聖五百年而生賢
豈不係神聖之陶鑄乎荀子謂天地生君
子君子治天地如論道經邦燮理陰陽者
非人能之是聖與功神與明之所爲也
其盜機也天下莫能見莫能知君子得之固
躬小人得之輕命
機者得失之變使天地萬物人理爲之否

泰興亡損益可否盛衰皆機之變也故盜
機者是奪造化於胸臆拈宇宙在掌中故
人不測其由而成其功業者機使之然也
上爲衮職中爲臣道下爲家節施之於三
才无不濟矣大與天地同表細與毫髪分
形不湛不寂不濁不皎所謂磨而不磷涅
而不緇乃機之妙也如此世之物有象而
可觀人得而見之盜之機无眹兆人莫得
而知之故機事不密則害成君子得之固
躬者得其機也小人得之輕命者失其機

也世之人鄙俚蔽性而不知盗機之用也
所以固躬輕命在君子小人而顯之
彊兵戰勝演術章(兵者固國之本可使彊不可使弱以)
(戰則勝是彊敵者也主有三軍之威不施以安天下立太平之基在兵之)
(彊兵之能遇敵則勝此國之兵也人之兵者則不然老氏以人之兵謂佳)
(兵者不祥之器非君子之器不得已而用之恬淡爲上用兵之機要在勝)
(而不美而美之者是樂殺人者不可得志於天下是人兵之輕敵也輕敵)
(者幾喪吾寶不善戰者而失其眞源大軍之後必有凶年者也黄庭内景)
(云長生至慎房中急如何死却令神泣此道是賊命之術惟黄帝老彭爲)
(善得也身兵臨陣恐帥易動故言以喪禮處之以道言之可制治于未亂)

(保邦於未危戰罷陰魔珠珍滿室故曰金玉滿堂莫之能守體道之者人)
(兵在身可宜知也)
瞽者善聽聾者善視絶利一源用師十倍三
返晝夜用師萬倍
聾瞽之輩雖偏失耳目之不全而致於无
聽之以聲非視之以目惟内聽之於心神
專一也故云絶利一源而致十倍若更三
思可敵萬倍今人六根具十相足以視聽
終莫能全其耳目而弗若聾瞽之用心眞
矣師者衆也衆人雖備耳目而皆外失於

視聽彼之人不足於耳目而聾瞽乎彼人
以内得之於心是忘耳目而視聽乎故至
人用心若鑑瑩然而外塵不私容物而無
私也
心生於物死於物機在目
居中虚以治五官者心也惟心者爲萬法
之源有生之時不若未生之時何哉有生
者因心之所役以致於見利而動觀名而
念爲財而競睹色而思皆物之役人心使
不得盡其天算而中道至於夭亡由此觀

之是人因心而有生死未生則无有此也
老氏謂爲腹不爲目使内觀无外視免景
動於心也至乎達法成聖悟道成眞捨此
心又何達悟乎機在目蓋人之心居内以
應物於外也
天之无恩而大恩生
璇璣斡運大道元虚无一物而加於恩自
以恩矣故萬物職職皆從无爲植而恩者
化物之功物之有功以成於大道之序天
何言哉四時行焉萬物生焉是矣

迅雷烈風莫不蠢焉
雷風迅烈天地之剛炁使其然也夫風雷
者天神之威以震動驚乎妄作使之其令
以行乎上亂不敢作于下且夫作德心逸
日休作偽心勞日拙使其聞雷霆之聲而
偽者未嘗不介臆焉休者坦然而無慮是
雷風之動人莫不懼焉發聲之初蠢動含
靈皆蘇變化矣
至樂性餘至靜則廉
性者心之生性餘則至樂靜者性之本至

靜則行廉放之而不執者則無著物於動
靜以害其生人之所貴在於至亷而不在
於至樂故至樂則神清而且靜以爲受道
之本故清靜爲天下正道之用矣
天之至私用之至公
天道遠而至私物可容也人道近而至公
物无逃也可容者惟天之所爲不可逃者
是公之所理統而言之至私至公在反掌
之間乎放之於道則天之可違使之於人
惟公不可庇何哉道以善而用之故成其

私公以刑而理之故不可避使至公不加
於民則人道闕矣至私不容於天則物理
闕矣道之以公私之用是善惡之教化也
故君得之而盡君道臣得之而盡臣道然
後可以移風易俗治道之士得之私可以
運于心者是謂曲則全也
禽之制在炁
二足而羽謂之禽禽者心爲朱雀也人之
有炁則喜怒哀樂取捨使之也皆是心之
不能善制至乎毗於陽則喜毗於陰則怒

嘗試論之炁果可制乎炁者所適善惡之
馬也或人曰意馬也是皆炁之用唯其心
之運故善炁之士既調伏心可知也是治
炁養心之道得矣故喜怒不變其容榮枯
不易其操乃主宰已定矣又誰毁誰譽乎
不逐其物遷是制情之至也
生者死之根死者生之根
生死在人如晝夜不息此生者死之本有
生必死死者又爲生之本死既去矣必又
生焉如是出没溺於六道何有不生生不

死死乎死生果有議耶无有哉蓋古聖人
棄之於六合之外論而不議今夫不生生
者脱此形骸而去得道成眞寂然靈源同
於虚空證入無爲出三界外與諸眞列位
又何生乎既生必死又不死者率逍遥之
性納沆瀣之精吸風飲露辟穀餐霞堅固
色身積三千功累八百行功成行滿一旦
輕舉飛遊大羅與眞仙會是色身而去又
何死死乎死必有生是有無休止老氏謂
吾有大患爲吾有身及吾無身吾有何患

蓋言不生生而不死死人之道則不然是
不出生死之路以致於輪迴
恩生於害害生於恩
施人曰恩殘人曰害此恩害顛倒任道之
人先勞其筋骨枯槁其性以動爲靜用晦
而明此去道則一間耳故乆寓寂寞而身
登聖人之閫域者是害生恩也恩生於害
者言人富貴之際縱其所爲因其所欲而
不知修身身既脱去神聖不與提挈散人
諸趣可不傷乎故恩害二途不可不察也

愚人以天地文理聖我以時物文理哲
茅塞之徒倥侗顓蒙聰明不開謂之愚愚
人之性不博物不知道不率教以謂天地
何物也文理何道也故見之爲聖則罔知
于何故我以時物文理哲者是知人則哲
又哲智也既知人則己可知矣已可知則
博物辯道定是與非是智之使用也機謀
籌策靡不在焉圖富貴則富貴圖長生則
長生是時物文理皆在我之彀中屬我指
撝之内道之能乎哉奪其時物文理以爲

哲是道德之全矣
黄帝陰符演章(此之演章黄帝之所述也然陰符辭約而)
(㫖遠義深而理淵續其㫖歸演釋經意使後世之學者觀其辭則其經㫖)
(思過半矣)
哲人以愚虞我以不愚聖人以期其義我以
不期其聖
士有道而晦迹謂大智若愚故和同天人
之際使之无間者也是修混沌氏之術人
内藴賢哲之心外肆愚俗之路以遁世爲
不材之木使終其天年此哲者之所見也

我以不愚是黄帝辭以譏斯人之輩恐没
世而无名稱焉故大冶造物爲蒼生而降
靈使之爲賢爲哲沛澤利世今放而不仕
得非高尚乎老氏所謂功成名遂身退天
之道也聖人期其天生聖人繼賢人以輔
之如高宗夢得說是高宗耶是傳說耶自
天使其然哉我以不期者蓋體自然之道
欲心與天數合必無苟進動必合時於是
乎賢不睎愚聖不期物我也者是執天之
道使陰陽鬼神莫能得而知之

沉水入火自取滅亡
陰中之陽曰火陽中之陰曰水火則離也
水則坎也今玄牝之門是謂天地根亦人
倫之紀男女之序慾性不可除止在於有
節故水火之喻則鉛汞之合虎龍之媾任
用稍荒幾喪吾寳矣
自然之道靜故天地萬物生
我无爲而民自化我好靜而民自正此自
然之道也夫天地者萬物之父母不以生
爲生而况於萬物乎萬物者輔道之總名

而道體自然之情狀故萬物生焉
天地之道浸故陰陽勝
天施地生其益无方天道以靜地道以動
動靜失常陰陽錯序今至大者天地尚不
能盈溢而人豈可以踰矩矣
陰陽相推變化順矣
天地之二炁曰陰陽推遷於萬物故其變
化者是順陰陽之循環也今旦暮之徙剛
柔之行死生代謝寒暑迭遷凡物流動人
之常情未嘗有一物而出乎陰陽之度數

但六極冥冥皆彼其陶鑄矣
是故聖人知自然之道不可違因以制之
自然之道不與群物偶故聖人知其不可
違者因其常數也所以人法地地法天天
法道道法自然豈更有違其自然之道也
哉
至靜之道律曆即不能契
道之至靜律曆即不能契是度數也人在
五行術内不造其機豈可以超凡入聖也
人若達於至道豈可以律曆而測乎自然

之道虚心實腹方可語於道之涯約若機
械稍在於胸中去道一何遠哉
爰有奇器是生萬象
奇器者是受生之質言道與之貌天與之
形爰有則夙有其靈明也萬象則一身備
矣
八卦甲子神機鬼藏陰陽相勝之術昭昭然
進乎象矣
八卦甲子神之機鬼之藏機藏之用唯鬼
神而能之故道之爲萬化也无一物而不

備无一人而不全八卦甲子天地之機權
神鬼之妙用故望之无際處之无中居不
有方出而无體乃陰符之盡理矣重言陰
陽相勝之術者此賊命之機後世籛鏗容
成氏之所得者是矣昭昭則明明也進乎
象者是大過卦中九五枯楊生華之義若
契會卦炁抽添之象消息之微識鼎器之
法保精運炁則能使陰陽相勝老氏所謂
古之善爲士者微妙玄通深不可識此言
要道也然後進退用其爻動靜合其卦故

離得陽以兆形坎得陰以成體是之謂一
陰一陽之謂道繼之者善也成之者性也
則陰符妙義非高眞上仙之資其孰能與
於此玩之者可以心知不可言告故百姓
日用而不知者是矣

黄帝陰符經解(終)















