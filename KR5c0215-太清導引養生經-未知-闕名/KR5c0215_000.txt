








太清導引養生經盡三
愼修内法
赤松子者神農時兩師也能隨風上下至髙
辛氏時猶存
常以朝起布席東向先以兩手义頭上挽頭
至地五噏五息止脹氣
次以卧右手掩腦左肘肘地極復以左手掩
腦右肘肘地極五息止引筋骨
次以兩手據右膝上至腰睡極起頭五息止
引腰

次以左手據腰左膝右手極上引以復右手
據腰右膝左手極上引皆五息止引心腹
次以左手據腰右手極上引以復右手據腰
左手極上引五息止引腹中
次以义手胷脇前左右揺頭不息自極止引
面耳邪氣不復得入
次以兩手义腰下左右自揺自極止通血脉
次以兩手相义極左右引肩中
次以兩手相义反於頭上左右自調引肺肝
中

次以兩手义胷前左右極引除皮膚中煩氣
次以兩手义左右舉肩引皮膚立左右摇兩
脛引除脚氣
右赤松子導引法除百病延年益壽此自
當日日習行之久久有益
寧先生者黃帝時人爲陶正能積火自燒而
隨煙上下衣常不灼
常以子後午前解髮東向握固不息一通舉
手左右導引手掩兩耳令髮黑不白卧引爲
三以手指搯項邊脉三通令人目明東向坐

不息再通以兩手中指點口中唾之二七相
摩拭目令人目眀東向坐不息三通以手捻
鼻兩孔治鼻宿息肉愈東向坐不息四通啄
齒無通數伏前側卧不息六通愈耳聾目眩
還卧不息七通愈胷中痛欬抱兩膝自企於
地不息八通愈胷以上至頭頸耳目咽鼻邪
熱去枕握固不息自企於地不息九通東首
令人氣上下通微鼻内氣愈贏不能從隂陽
法大隂勿行之
蝦蟇行氣法正坐自動揺兩臂不息十二通

愈勞大佳左右側卧不息十二通治痰飲不
消右有飲病右側卧左有飲病左側卧有不
消氣排之日初出日中日入此三時向日正
立不息九通仰頭吸日精光九咽之益精百
倍
入火垂兩臂不息即不傷火法向南方蹲踞
以兩手從屈膝中入掌足五指令内曲利腰
尻完治淋遺溺愈箕踞交兩脚手内並脚中
又义兩手極引之愈寤寐精氣不泄兩手交
又頥下自極利肺氣治暴氣欬舉兩脚夾兩

頰邊兩手據地服療宿壅舉右手展左手坐
右脚上掩左脚愈尻完痛舉手交頸上相握
自極治脇下痛舒左手右手在下握左手拇
指自極舒右手左手在下握右手拇指自極
皆治骨節酸疼掩兩脚兩手指著足五指上
愈腰折不能低仰若血久瘀爲之即愈堅足
五指愈腰脊痛不能反顧視者以右手從頭
上來下又挽下手愈頸不能反顧視坐地掩
左手以右手指肩挽之愈傾側膝腰及小便
不通東向坐向日左手掛月舉身望北斗心

服月氣始得衆惡不入理頭仰苦難牽右手
反折各左右自極張弓兼補五藏不足氣則
至抱兩膝著胷自極此常令丹田氣還補腦
坐地直兩脚以手捻脚脛以頭至地調脊諸
椎利髮根令長羙坐地交叉兩脚以兩手從
曲脚中入低頭叉項上治久寒不能自温耳
不聞勿正倍聲不息行氣從頭至足心愈疽
痂大風偏枯諸痺極力右振兩臂不息九通
愈臂痛勞倦風氣不隨
龜鼈行氣法以衣覆口鼻不息九通正卧微

鼻出内氣愈鼻塞不通東向坐仰頭不息五
通以舌撩口中沫滿二七咽愈口乾舌苦
厲行氣法低頭倚臂不息十二通以意排留
飲宿食從下部出自愈
龍行氣法低頭下視不息十二通愈風疥惡
瘡熱不能入咽可候病者以向陽明以連卧
以手摩腹至足以手持引足低臂十二不息
十二通愈脚足温痺不任行腰春痛以兩手
著項相又治毒不愈腹中大氣即吐之月初
出月中月入時向月正立不息八通仰頭吸

月光精八咽之令隂氣長婦人吸之隂精益
盛子道通
入水舉兩手臂不息不沒法向北方箕踞以
手挽足五指愈伏兎痿尻筋急箕踞以兩手
從曲脚入據地曲脚加其手舉尻其可用行
氣愈淋瀝乳痛舉脚交叉項以兩手據地舉
尻持任息極交脚項上愈腹中愁滿去三蟲
利五藏快神氣蹲踞以兩手舉足蹲極横治
氣衝腫痛寒疾入上下致腎氣蹲踞以兩手
舉足五指低頭自極則五藏氣總至治耳不

聞目不明久爲之則令人髮白復黑正偃卧
捲手兩即握不息順脚跟據牀治隂結筋脉
麻痿纍以兩手還踞著腋下治胷中滿眩手
枯反兩手據膝上仰頭像鼈取氣致大黄元
氣至丹田令腰脊不知痛手大拇指急捻鼻
孔不息即氣上行致泥丸腦中令隂陽從數
至不倦以左手急捉髮右手還項中所謂血
脉氣各流其根閉巨陽之氣使隂不溢信明
皆利隂陽之道也正坐以兩手交背後名曰
帶縳愈不能大便利腹愈虚羸坐地以兩手

交叉其下愈隂滿以兩手捉繩轆轤倒懸令
脚反在其上見愈頭眩風癲以兩手牽反著
背上挽繩自懸愈中不專精食不得下以一
手上牽繩下手自持脚愈尻久痔及有腫坐
地直舒兩脚以兩手叉挽兩足自極愈腸不
能受食吐逆
寗先生曰夫欲導引行氣以除百病令年不
老者常心念有一還丹以還丹田夫生人者
丹救人者還全則延年去則衰朽所以導引
者令人支體骨節中諸邪氣皆去正氣存處

有能精誠勤習履行動作言語之間晝夜行
之則骨節堅強以愈百病若卒得中風病宿
固㾯㾼不隨耳聾不聞頭癲疾欬逆上氣腰
脊苦痛皆可按圖視像隨疾所在行氣導引
以意排除去之行氣者則可補於裏導引者
則可治於四肢自然之道但能勸行與天地
相保
彭祖榖仙卧引法彭祖者殷大夫歴夏至商
號年七百常食桂得道
居常解衣被卧伸腰塡小腹五息止引腎去

消渴利隂陽又云申左脚屈右膝内壓之五
息止引脾去心腹寒熱胷臆邪脹挽兩足指
五息止引腹中去疝瘕利九竅仰兩足指五
息止引腰脊痺偏枯令人耳聲兩足内相向
五息止引心肺去欬逆上氣踵内相向五息
止短股除五絡之氣利腸胃去邪氣掩左脛
屈右膝内壓之五息止引肺去風虚令人明
目張脛兩足指號五息止令人不轉筋兩手
牽膝置心上五息止愈腰痛外轉兩足十通
内轉兩足十通止復諸勞

右彭祖穀仙卧引除百病延年益壽要術
凡十節五十息五五二百五十息欲導引
常夜半至雞鳴平旦爲之禁飽食沐浴
王子喬八神導引法延年益壽除百病
法曰枕當髙四寸足相去各五寸手去身各
三寸解衣被髮正偃卧勿有所念定意乃以
鼻徐內氣以口出之各致其藏所竟而復始
欲休先極之而止勿強長息久習乃自長矣
氣之徃來勿令耳聞鼻知微而專之長遂推
之伏兎股胻以省爲貴若存若亡爲之百遍

動腹鳴氣有外聲足則得成功成功之士何
疾而巳喉嚨如白銀鐶一十二重繋膺下去
得肺其色白澤前兩葉髙後兩葉卑心繫其
下上大下銳率率赤如蓮華未開倒懸著肺
也肝繋其下色正青如鳬翁頭也六葉抱胃
前兩葉髙後四葉卑膽繫其下如緑綈嚢脾
在中央亦抱正黄如金鑠鑠然也腎如兩伏
䑕夾脊直臍肘而居欲得其居髙也其色正
黑肥肪綌之白黑昭然胃如素囊念其屈折
右曲無汙穢之患肝藏魂肺藏魄心藏神脾

藏意腎藏精此名曰神舍神舍修則百脉調
邪病無所居矣小腸者長九尺法九州也(一云)
(九土小腸者長二丈四尺)
諸欲導引虚者閉目實者開目以所苦行氣
不用第七息止徐徐徃來度二百歩所却坐
小咽氣五六不差復如法引以愈爲效諸有
所苦正偃卧被髮如法徐以口納氣填腹自
極息欲絶徐以鼻出氣數十所虚者補之實
者寫之閉口温氣咽之三十所腹中轉鳴乃
止徃來二百步不愈復爲之病在喉中胷中

者枕髙七寸病在心下者枕髙四寸病在臍
下者去枕以口納氣鼻出氣者名曰補閉口
温氣咽之者名曰寫
閉氣治諸病法欲引頭病者仰頭欲引腰脚
病者仰足十指欲引胷中病者挽足十指引
臂病者掩臂欲去腹中寒熱諸不快若中寒
身熱皆閉氣張腹欲息者徐以鼻息巳復爲
至愈乃止
一平坐生腰脚兩臂覆手據地口徐納氣以
鼻吐之除胷中肺中痛咽氣令温閉目也

二端坐生腰以鼻納氣閉之自前後擔頭各
三十除頭虗空耗轉地閉目摇之
三端坐生腰以左脇側卧以口納氣以鼻吐
之除積聚心下不快
四端坐生腰徐以鼻納氣以右手持鼻除目
晦淚苦出去鼻中息肉耳聾亦然除傷寒頭
寒頭痛洸洸皆當以汗出爲度
五正偃卧以口徐納氣以鼻出之除裏急飽
食後小咽咽氣數十令温寒者使人乾嘔腹
痛從口納氣七十所大填腹

六右脇側卧以鼻納氣以口小咽氣數十兩
手相摩熱以摩腹令其氣下岀之除脇皮膚
痛七息止
七端坐生腰直上展兩臂仰兩手掌以鼻納
氣閉之自極七中痛息名曰蜀王臺除脇下
積聚
八覆卧去枕立兩足以鼻納氣四四所復以
鼻岀之極令微氣入鼻中勿令鼻知除身中
熱背痛
九端坐生腰舉左手仰其掌却右手除兩臂

皆痛結氣也
十端坐兩手相叉抱膝閉氣鼓腹二七或三
七氣滿即吐即氣皆通暢行之十年老有少
容
十一端坐生腰左右傾閉目以鼻納氣除頭
風自極七息止
十二若腹中滿食飲昔飽坐生腰以口納氣
數十以便爲故不便復爲之有寒氣腹中不
安亦行之
十三端坐使兩手如張弓滿射可治四支煩

悶背急毎日或時爲之
十四端坐生腰舉右手仰子以左手承左脇
以鼻納氣自極七息除胃寒食不變則愈
十五端坐生腰舉左手仰掌以右手承右脇
以鼻内氣自極七息除瘀血結氣
十六兩手却據仰頭自以口納氣因而咽之
數十除熱身中傷死肌
十七正偃卧端展足臂以鼻納氣自極七息
揺足三十而止除胷足中寒周身痺厥逆
十八偃卧屈膝令兩膝頭内向相對手飜兩

足生腰以口納氣厥逆填腹自極七息除痺
疼熱痛兩脚不隨
十九覺身體昏沈不通暢即導引兩手抱頭
宛轉上下名爲開脇
二十踞伸右脚兩手抱左膝頭生腰以鼻納
氣自極七息除難屈伸拜起腦中痛瘀痺
二十一踞伸左足兩手抱右膝生腰以鼻納
氣自極七息展左足著外除難屈伸拜起腦
中疼一本除風目晦耳聾
二十二正偃卧直兩足兩手捻胞所在令赤

如油囊裏丹除隂下濕小便難頺小腹重不
便腹中熱但口納氣鼻出之數十不須小咽
氣即腹中不熱者七息巳温氣咽之十所
二十三踞兩手抱兩膝頭以鼻納氣自極七
息除腰痺背痛
二十四覆卧傍視兩踵生腰以鼻納氣自極
七息除脚中弦痛轉筋脚酸疼
二十五偃卧展兩手外踵指相向亦鼻納氣
自極七息除兩膝寒脛骨疼
二十六偃卧展兩脚兩手兩踵相向亦鼻納

氣自極七息除死肌不仰足脛寒
二十七偃卧展兩手兩脚左傍兩足腫以鼻
納氣自極七息除胃中食苦嘔
二十八踞生腰以兩手引兩踵以鼻納氣自
極亡息布兩膝頭除痺嘔也
二十九偃卧展兩手兩脚仰足指以鼻納氣
自極七息除腹中弦急切痛
三十偃卧左足踵拘右足拇指以鼻納氣自
極七息除厥逆疾人脚錯踵不拘拇指依文
用之

三十一偃卧以右足踵拘左足拇指以鼻納
氣自極七息除周身痺
三十二病在左端坐生腰左視目以口徐納
氣而咽之數十一所閉目目上入
三十三病在心下若積聚端坐生腰仰向日
仰頭徐以口納氣因而咽之三十所而止開
目
三十四病在右端坐生腰右視目以口徐納
氣而咽之數十所開目
王喬導引圖(一在彭祖中)

七日伸左脚屈右膝内厭之五息止引脾氣
去心腹寒熱胷臆邪脹
彭祖導引圖
導引服解髮東向坐握固不息一通舉手左
右導引以手掩兩耳以指搯兩脉邊五通令
人目明髮黑不白治頭風
淘氣訣
訣曰凡人五藏亦各有氣夜卧閉息覺後欲
服氣者先則淘轉令宿食故氣得出然後調
服其法閉目握固仰倚兩拳於乳間兩膝舉

背及尻内閉氣鼔氣海中氣便自内出幹而
轉之呵而出之一九或二九止是淘氣畢則
調之導引服東向坐不息四通啄齒二七愈
龋齒痛或曰治蚶不齲
咽氣訣
夫人皆禀天地元氣而活之毎咽吐納則内
氣與外氣相應自氣海中隨吐而上直至喉
中但候吐極際則輟口連鼔而咽之郁然有
聲汨汨然後左邊而下至經二十四節如水
歷坎聞之分明也女人則從右邊而下如此

則内氣相固皎然别也以意送之手摩之令
速入氣海氣海在臍下三寸是也亦謂下丹
田初服氣人上焦未通以此摩而助之務令
速下若氣巳流通不摩而自下一閉口而連
咽止二咽號雲行一濕咽取口中津液相和
咽之謂之兩施服氣入内氣未流行每一咽
則施之不可遽行至連咽也三年行之乃以
功成也
導引服正住倚壁不息行氣從頭至足止愈
疽痂大風偏枯諸瘐或曰行氣從足起令上

氣至頭止
導引服氣先偃卧閉口鼓腮腹令氣滿口咽
咽時作意感向後日夕爲之妙也
導引服踞地壁角中兩手抱膝低頭不息九
通愈頸痛腰脚一曰治勞他同
導引服左右伸兩臂不息九通愈臂痛勞風
氣不隨塞閉
導引服正坐仰天呼出酒食醉飽之氣即飢
醒宜夏月行之令人温凉不躁
導引服正坐張鼻服氣排至臍下小口微排

不息以除結冝夏月喜熱
導引服小低頭微息但抱手左右不息十二
通消食令人輕身益精神配氣不得入或導
引服寫行氣皆低頭抱踞以繩自縳低頭不
息十通消食輕身
導引常以兩手如拓千斤之石左右互相爲
之終身無疾
導引兩手據地縮身曲脊向上三舉之此勢
毎日爲之補益廷年當爲之時勿當風仍須
閉氣毎一服了吐氣莫令耳聞若勞倦以呬

吐之藏中病若冷則吹氣若熱呼氣岀之矣
導引服蛇行閉氣偃卧正直復起踞隨王相
所在向之不息少食通暢服氣爲粮以唾爲
漿春出冬藏華池玉漿甜如𥹋子勉行之勿
生疑一本春生夏養冬合内藏閉目前光他
同
導引思氣者呵屬心心主舌口乾澁氣不通
及諸邪氣呵以治之如大熱大開口小熱小
開口亦須作意量冝治之過度則必損
導引思氣者呼屬脾脾主中宮土如氣微熱

腹肚脹滿氣悶不洩以呼治之
導引思氣者嘘屬肝肝主目目温赤噓以治
之
導引思氣者吹屬腎腎主耳腰膝冷陽道衰
吹以治之
導引思氣者呬屬肺肺主鼻有寒熱不和呬
以治之呵呬呼嘘吹嘻是五藏各主氣及
勞極依理之立差
導引之法卧床當令髙無令地氣上衝鬼氣
有干

導引之法無令躁暴者一身之賊
導引之法無令向北反神有犯毎事不言亥
子日不向北唾減損年命
導引服思司命兩人更廻左右旋思常見
導引服思神光黄且明月在巳邊畫夜常見
導引服思五藏形氣色串周流身匝
導引服思五藏色神在所處自此以下人形
皆五
導引服思五藏化爲龍魚
導引服思精臍中腎氣正赤白從背頭下

近身名曰還精
導引服思心爲火如斗辟惡氣
導引服思飛分身飛行常念有人若巳在前
後久可得與語南比在所問
右抄集寗先生導引圖異同事通林導引
要旨
低頭以兩手抱兩足不息十二通主消穀令
人身輕益精氣諸邪惡百病不得入
踞坐合兩膝張兩足不息五通治鼻口熱瘡
及五痔

累膝坐以兩手據兩膝上伸腰極起頭引之
不息三通治膚
交趺坐叉兩手著頭上挽頭結下著地不息
五通令人氣力自益
長跪坐曲手以抱兩乳下左右膝摇不息令
人延年益夀住年不老以兩手抱兩膝著胷
前不息三通治腰痛腎疝及背膂中疼痛大
箕坐以兩手捉兩足五指自極低頭至地不
息十二通治頸項腰背痛又令人耳目聦明
交趺坐以兩手交叉著頭下自極不息六通

治腰痛不能反頋仰頭以手摩腹以手持足
距塵不息十二通治膝痺不任行歩及腰背
痛伸兩脚以兩手指著足指上治腰痛如拆
及㰱血瘀血屈兩脚坐卧住足五指治腰背
痛卧以手摩腹至足以手持引之不息十二
通治脚痺濕及腰背痛左手急引髮右手急
搯項中利隂陽之勢
正坐以兩手交背後治虛羸大小便
以一手攀上懸繩一手自持脚治痔及腫
伏蹲踞以兩手抱兩膝低頭不息九通治頸

痛勞極腰痛百節蹉錯
正坐仰天呼岀飲食醉飽之氣立消也夏天
爲之令人自然凉不熱
以兩手大指捻鼻孔不息令人隂陽不倦外
轉兩足十過内轉兩足十過補虛損益氣
赤松子坐引之道能常爲之令人耳目聦明
延年益壽百病不生其先長跪兩手向前各
分開以指外向
次復長跪兩手夾叉腰左右
次復長跪以右手反腰左手髙頭而止

次復長跪右手伸後去左手叉腰前
次復緩形長跪左右手更伸向前更屈從後
叉腰
次復長跪髙舉兩手
太清導引養生經(終)





