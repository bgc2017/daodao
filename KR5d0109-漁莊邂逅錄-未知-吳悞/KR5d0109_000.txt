








漁莊邂逅録
　　　　高蓋山人自然子迷
乾道八年歲次壬辰仲秋之月高蓋山人自
然子會金陵虞仲謀西湖乘興因邂逅都録
劉先生於漁莊因丁卯歲曾瞻識今復遇坐
中先生因語昨夢福州王眞人言未訖而自
然今日談道若合符契昔自然子幼嘗夢三
茅君授以丹訣後十年遇王先生傳金碧經
㫖而劉先生奉三茅君尤謹疑其昔夢所感
也金碧經㫖乃神農龍虎大丹秘訣歷古神

仙莫不由此後皆立一經何啻百數皆古聖
相傳開悟後學今之君子猶内不負心外不
愧形上不欺天下不食言況古聖眞人立虚
文誑誤將來何至是乎奈何世人根鈍妄執
迷謬愚魯顛倒深可哀愍古人云天上無懵
懂神仙誠哉是言也凡修丹須要三人同心
方可成事今自然子遇大道於人海中遍尋
知音幾二十八年未見有參同者古仙云三
人同志可修丹前向道之友李啓亮王及甫
皆相繼而亡惟胡若谷存同試見效而力不

及所獲者寡未能成功今既邂逅知音夢又
若此豈非宿縁由是結爲丹友以白露後一
日丁未爲首自然子治藥物虞公運水火而
屬先生修火記焉居翌日先生曰可以記之
愚知先生之心亦古至人之心欲以所試見
效傳之將來接引後進耳遂秉筆書之因目
爲漁莊邂逅録云
　　　釋金液大還丹名
老子云還丹金液與天相畢而金丹之術百
數其要在神水華池須得神水然後生白金

白金返黄金黄金返紫金紫金流液薰結鼎
上而成丹金碧所謂隂陽混交接精液包元
氣非有質之物可比也有質之物入人腸胃
不能變化薰蒸久而藴結成疾所以貴乎金
液者乃天地之元氣薰蒸入五内霧散若風
雨魏公參同契載之詳矣還丹者太清經云
水銀本是丹砂得今煉水銀還丹成故曰還
丹元君曰砂有天地造化隂陽氣足自然成
丹者内有曾青膽礬東雄黄西雌黄南朱砂
北水銀而丹則輕清飛騰於上凡世之得道

者乃上帝遣天官採以賜之而服食遂登雲
漢今體天法道而煉之亦有此五相類生於
其間乃五行之化也若以世上雜類爲之必
無還返之理矣故煉性者必絶去世務而煉
丹者亦畜妻子居官爵煉性若成止於一身
煉丹若成舉宅昇天道至大而必授賢者故
冠羣丹之首雖然在有福而有分而成其大
用人命經云若積善多善星主之見善則善
而爲之必成若爲惡多惡星主之而不信善
仙道遠矣老君曰可得而獻則人莫不獻之

其君可得而進則人莫不進其親可得而教
則人莫不教其兄弟可得而傳則人莫不傳
之子孫率土皆爲仙矣誠可愼之味之
　　　第一轉配合隂陽名曰太初
易曰一隂一陽之謂道偏隂偏陽之謂疾而
配合隂陽又須得類自然之理也聖人由是
觀天地之元氣採日月之精華取赤白二物
象雞子形以爲混沌金碧所謂雞子配合而
生神物是也分數則寓於兩弦交會則猶於
合璧以卦爻而運水火以時日而易歲月俾

隂陽而成黑鉛太上所謂從紅入黑是眞修
是也草衣子云人之有身因父母傳氣而生
非肉所化至藥亦然坎男離女性情相依結
氣而成由聖人亦從胎生故曰從凡入聖也
然受氣須足鄭眞人云受氣若足爲人聦明
受氣不足爲人暗昩不可不知又名先天鉛
謂古未有天地混沌之初鉛得一而先形乃
天地之元氣也彭眞人云人之壽夭强弱皆
因父母元氣所禀然乃濁亂之身而有限大
丹乃聖母靈胎天地之元氣故無涯以無涯

而續有限安得不與天地同壽耶蓋世間本
無此鉛而因造化而有也道生於無有者乃
天地之始有也遂名爲萬物母也又云道生
一通於一萬事畢蓋黑鉛屬水其數一人能
通此則大丹能事畢矣今世人談道指無之
理而爲虚空又豈知杳杳冥冥其中有精耶
　　　第二轉混沌胚腪名曰太極
經曰隂陽不測之謂神此鉛乃天生神物非
世上五金八石之比其中包括天地日月隂
陽八卦五行萬物之理伏羲氏之易神農氏

之金碧經皆載此道也今夫三十六字與易
八卦相爲表裏曰龍虎朱雀玄武即四象也
日月即坎離也火水土木金即五行也青白
黑碧緑黄赤紫即九宫天地即乾坤也巽長
女也艮少男也震爲長男也兌爲少女也甲
丙戊庚壬乙丁己辛癸此五行之變大丹之
道著矣此鉛是也今之學者各肆說紛紛馳
騁不遇師傳安能窮理盡性以至於命者乎
夫丹者乃日月交感而生故其文象日月混
成之義故易取日月之義而卦首乾坤者乾

本純陽乃白金之氣剛健而居上爲天坤本
純隂乃水土之質柔順而居下爲地上下交
感乾坤之陽入於坤是謂之坎坤中之隂入
於乾是謂之離坎離者日月也乃天地之男
女也日中有烏月中有兔隂中有陽陽中有
隂此鉛乃日月之精華天地之魂魄也廣成
子曰純燒天地隂陽髓煉大丹當自此始
　　　第三轉二儀剖判分別隂陽
經曰天得一以清地得一以寧人得一以靈
一者眞一之謂也將此鉛入鼎中以汞澆之

自然金花出而在外輕清之氣乾之象也砂
土包而在外重濁之質坤之象也渾儀記曰
天包地如殻中之黄天地之理於斯見矣純
陽者積氣也不得不動而昇上純隂者附形
也不得不靜而處下隂陽之義於斯著矣道
經曰純陽爲仙純隂爲鬼人也者居天地之
中而禀隂陽之氣出入乎生死丹者長生不
死之藥若煉而得此用汞澆之運火氣足混
沌既判離中之隂自出坎中之陽自全復爲
乾體乃爲純陽之物人服得仙不期然而然

也易曰本乎天者親上身輕飛騰亦不期然
而然也如此然後得名爲丹砂非世上之丹
砂故古歌曰白馬芽眞丹砂淮南王煉秋石
黄帝美金花又曰鉛是芽之母芽是鉛之子
既得見金花捨鉛還不使爲金花既是純陽
則與天爲徒而鉛殻隂物而河車般運既畢
亦無用矣故云出隂入陽超凡入聖自是之
後水銀一味獨幽玄矣
　　　第四轉攢簇五行變化四神
古歌云不用藥用五行龍從火裏出虎向水

中生此白馬芽乃金華白虎向黑鉛水中生
也又以上等好丹砂飛出水銀乃龍從火裏
出也二物一處用玉乳鎚鉢研三千下令相
入謂之沐浴藥鏡云赤龍乾之德白虎亦如
常研龍使如粉吸虎自相當是也遂以清泉
淨浴其水蒼蒼色與天無異則金碧中一白
二黑三緑四碧之次序於此可見再入鼎中
運火氣足所出自然有曾青膽礬雄雌砂汞
五彩之狀青者水銀蒼龍木精白者金華白
虎金精赤者丹砂朱雀火精黑者黑鉛玄武

水精此四者聖而不可知故謂之四神又名
爲聖無知草衣子云煉丹至此四神一切天
人莫不敬仰猶天地日月不可觸犯神明必
罰矣
　　　第五轉變化盡由中宫土德
經曰天數五地數五五位相得而各有合五
者中宫土位萬物生成之始終也故水得土
而成數六火得土而成數七木得土而成數
八金得土而成數九土得土而成數十煉丹
既有四象必得土而後成故紫陽曰都縁彼

此懷眞土遂使金丹有返還所謂龍從火裏
出者乃木三火二同爲五左轉而成戊土也
虎向水中生乃金四水一亦同爲五右轉而
爲己土也彼此各懷眞土至此而復歸于五
與五合成可知矣煉大丹全在金火二用七
赤九紫還返之道金火之成數畢而河圖生
成之數槩可見矣太乙眞君玉壺頌云房是
青龍參是虎日爲朱雀月玄武欲知大藥立
玄基須得中央戊己土右取四神依前沐浴
再入鼎中運火氣足並化眞土其中自然現

出金華如見金華可以勾溜崔公云乾汞勾
濕汞溜無不住當以勾溜爲驗矣肘後云見
此土即是丹崔公云亦謂之龍胎大藥爲其
土中已煉丹體如子之在母胎也草衣子曰
若人大功行未備未可飛昇合修至此而止
可以辟病延年住世爲地仙耳然此藥煉至
第三轉既胎凡胎爲純陽體乃輕清飛騰之
物若水火乖度則元氣失散藥便不靈雖得
見土有質無魂服之即歸大腸雖能去病久
亦生疾隂長生云得失在火卯酉刑德不可

不知古今修煉之士莫不以此爲大要者焉
　　　草衣子火候訣
火自第一轉起十一月冬至至夜半子時受
一陽之氣爲復卦初九潜龍也俟時而行確
乎不可拔十二月臨卦九二見龍在田君德
也正月泰卦九三君子進德可與幾也二月
大壯卦九四或躍在淵欲及時也藥中水銀
上下無定三月夬卦九五飛龍在天得志也
藥積陽爲天四月乾卦上九亢龍有悔此時
藥成乾體已全不可造化當積功累行然後

名山吉地潔淨之處齋戒沐浴方可下手鼎
爐法象火候並不同前丹房中水火不可暫
離香煙長久不絶蓋純陽之物功齊造化抱
扑子及諸經皆云此時當祭爐祭太乙諸神
並來監臨助作藥道人斯時不得輒生邪見
并一切穢觸要生障礙故曰有悔修煉之士
不可不信前後若此者多或爲而不能成或
成而不能服或服而不能靈遂以爲魔殊不
知丹砂陽物鬼神畏忌又況煉至純陽隂魔
其能親耶此理曉然切忌切忌若能遵依禁

戒自此漸漸通靈可造黄白直至九轉紫陽
宫火足功全則一粒之功鷄餐成鳳犬餌成
龍點化金石並爲至寳修眞之士目諸經訣
可以理推非漁莊之所能備録也古歌云欲
言言不及林下好商量又云時人問我江南
景秪道君行自得知昔黄眞君注龍虎經畢
乃留詩云物因不識香成賤言爲玄微却被
輕昨夜凭欄幾長嘯一輪秋月爲誰明蓋傷
知音之難遇也今既得侣録非徒然因喜成


四韻附于卷末云
　丹中神水與華池　學者如麻悟者稀
　但指氣精爲造化　豈知鉛汞有深微
　迷途到底生邪見　大道何人爲指歸
　今日相逢皆宿契　與君容易泄天機
　　十一月十八日開爐得先天鉛因紀其
　　實云
　配合隂陽法自然　得成此物號先天
　妙中妙妙妙眞妙　淵處淵淵淵又淵
　下手工夫終百日　奪他造化幾千年
　從頭細試漁莊録　方信神仙不浪傳

　　二月十三日灰池炎灼得混沌胚腪
　灰池炎灼定浮沈　見了方知造化深
　世上本來無此物　人間終是少知音
　濛濛恍恍離宫本　杳杳冥冥坎户金
　得一莫誇能事畢　要勤功行合天心


漁莊邂逅録













