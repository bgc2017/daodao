










事殆一夢耳方且仙遊勝侶朝夕往還不聞塵境之勞生但
見洞庭之眞逸久之有二靑童自天而下敬宣帝旨以予爲
君山主宰兼洞庭水治

第二十一感生化
神職君山𡻕月遙洞庭深邃絶塵囂偶嗟泣涕無從出己覺悲
魂不可招換舍投胎緣未足拖泥帶水恨難消玉壺不肯藏春
住漏泄陽和見柳條
予在君山久矣一日春水初生湖口有大舟艤(音擬)岸刲(音奎)羊
釃(音詩)酒呼號而祭者其聲哀婉淸切予聞之不覺情感迫而
聽之一婦人年三十餘體有塗光三酹(音類)而祝日良人不幸

得罪於君遠竄南荒死於瘴癘家鄉萬里旅櫬難歸日月不
居行將卒哭重念家無兼侍堂有二親有子在腹未形兆朕
若山川神靈察我夫名以忠獲罪憐我姑嫜暮景無依今臨
蓐有期爲垂陰佑使得一男子以續張氏則妾之性命雖不
保猶無憾焉予在雲路中不勝其悲涕泗從出忽身墮婦懷
懵(音猛)然無覺久之聞人語曰是男是男予開目視之身在盆
浴中蓋已生矣

第二十二奉先化
厲王監謗眾心離先子忠言履禍機流󰚄早知將易位逆鱗悔
不聽防微錄孤聖澤曾無間美諡英魂更有輝徑陟諫垣承世

職人言有子可傳衣
皇考諱無忌歸葬河朔母黃氏慈祥明辨篤於教訓凡乳哺
偃息寤歌之次必以詩書語言誘習鄰兒與余嬉戲則以泥
土繪帛結朿設像以爲古人稱揚故事或爲君臣朝會或爲
父子告戒或爲師徒訓勵或爲朋友接陪每事指陳俾予曉
習世故十𡻕始就外學名予曰忠嗣追先志也旣長而冠王
父平子字余曰仲母氏嚴三加之禮西序答拜因泣謂余曰
爾父曩事厲王爲保式常諌王惡而王性多忌恥聞其過諌
者必誅久之至於監謗罪死者眾道路相語以目人不堪命
百姓離怨乃以疏告王願王攺行除監謗之令以通下情王

不聽於是流於番禺旣而不祿天下𡨚之今王行仁政詔先
朝臣子死以非辜者咸錄其後汝其往哉余乃詣京師登肺
石以自明有詔追復皇考官諡之曰獻法曰忠必告上曰獻
仍以余爲保氏奉先臣之職宣王之時也

第二十三孝友化
長兄不幸身無後同氣由來本一支母氏悲傷情有感楙陽立
繼理爲宜北堂旣慰慈親念幽壤終爲死者知喪禮盡於王父
母揚名孝友顯當時
余兄允思不幸早逝弗及見之余年旣壯有二子長曰然明
次曰楙陽楙陽早慧見憐於曾大父長至之前夕家廟祭奠

余母哭之哀因言亡兄絕世余請以楙陽繼之俾承其後以
慰母心王母趙氏八十而終王父以哀廢食尋亦不起余以
孫承子服斬衰(音催)三年哀毁盡禮聞於中外時以孝友稱余
字而不名

第二十四沔水化
[犭*竒]歟吉甫氣飄飄勳望才猷冠聖朝經武緯文心固美征西伐
北地方遙鎬京飛語興讒謗沔水聲詩託諷謠君宰相歡功烈
盛賴余忠諌息語妖
王有賢臣尹吉甫文武兼資縉紳所慕國家中更板蕩四夷
交侵及王卽位北伐四征以復文武之境吉甫嘗任專鉞之

命惟子與王居吉甫居多大畧而忽細故王之左右多不悅
者於是讒譖迭興王亦未免於疑方其在鎬有飛語聞於王
余爲多方解釋意猶未明余爲沔水之什王聽之洎(音旣)吉甫
歸功烈旣成君臣膠固中興之績視少康高宗爲優焉

第二十五白駒化
聖慮憂勤旣有初一朝德色沮嘉謨賢才遯去嗟黃髮詩什形
容咏白駒朿帛自茲通下國羣賢俄復集東都皇家招隱興王
化良自忠言勸用儒
王以大業克濟普覃異恩陞余爲大夫於時四方無虞王心
稍怠一日師氏韋仲將諫章方上天威肅震置韋於理於是

道德之士老成之人有翻然而去者余心憂焉乃作白駒之
詩以爲譏剌勸王留意賢才寬容受諌使有位者無去志已
去者冀其來歸隱迹者期於願仕詩聞於上上意感焉於是
詔告在庭責躬悔過復韋之職朿帛弓旌日遣無虚未幾淸
議歸美士風藹盛天下復見成康之化矣

第二十六舉讎化
先君飲恨下黃泉在禮讎家不共天已死風成無所及後人温
叔乃爲賢只知所舉惟才日豈憶無辜被譖年上亦昭情知此
事何妨中外任喧傳
先人之死蓋出於南風成之譖朝士之所悉知終天之恨余

未之忘風成死久矣有子名温叔有才而賢嘗以國子肄業
於韋師氏余以問韋韋謂余曰風成之子好學無厭語言可
法容止可則當今貴遊子弟中未有也天道難知不意風成
靑蠅之行有子如此蓋瞽鯀生舜禹之比他曰必爲大器予
雖有不共戴天之隙而聞其善行心嘗悅之余旣陞大夫保
氏闕人詔許舉所知以自代余薦温叔王聽之卒善其職

第二十七恤孤化
夀夭前途不易知仲將方艾遽傾危一身永逝嗟無後五女皆
孤益可悲納采問名如父在贄羔奠雁及婚期死生不變論交
日泉下幽魂亦展眉

師氏韋仲將與余爲聯事相知且久一日宮車夙駕出於虎
門仲將欲有所陳旣前而卻忽偃於地衛士掖而起之蓋已
奄奄矣歸而告殂韋氏無子唯女五人長者以寡而歸宗次者
及笄而未聘幼者已十五韋以忤於王暴卒禁中旣無䘏典
五女何依余爲備禮而嫁三人其二幼者寄膳於司諫高之
量家俟其長也納爲然明楙陽之婦

第二十八慈訓化
守志當年正妙齡期頤耳目尙聰惺緣深不惑旁門法心著常
持内觀經花落花開根永在月圓月缺體空靈臨終切切垂慈
訓證位仙階達杳㝠

母氏早年守寡享夀百𡻕而視聽不衰蓋由平日常持内觀
經紬繹意義晚有所得一日余方退朝趨而過庭呼余而坐
兩孫侍喟然歎息曰吾與汝因緣相際得爲母子汝且華顚
吾老可知矣我念人之在世生滅無定暫來還去如虧盈月
如開謝花今世之生乃前之死前若無死今何以生今日之
死不明後日之生奚保若解知身是妄直須謹守眞常但能
性定命堅所謂曠刼不壞有功行者超升上境無惡業者不
失人身忍於夢幻之中更結𡨚讎之果吾將永逝勿用深悲
臨別之言切須專聽語畢儼然隱几而逝後再以童女得道
乃生天上是爲妙惠眞人


第二十九盡忠化
奪哀變禮從王事爲感君恩念舊臣切諌區區還不聽忠懷厯
厯竟虛陳靑宮本乏元良德白首羞爲謟媚人盡節九泉吾不
恨尙憂周道寖沈湮
予有齊(音咨)衰之憂上有旨奪情辭者再三不得已而從事禮
之變也上卽位之久倦於政事一時舊勳如尹吉甫召穆公
南仲方叔或以病廢或以物故惟余爲老臣上初以宮湼爲
太子余力諫之不能移其愛卒立之及王棄社稷嗣王親政
淫酗暴虐余又諫之王以余恃先朝之舊且銜前疏怒形於
色余[~乞]骸家居一日有使賜酒余拜受之飲畢有後命余惟

盡忠於國初不以一死亂吾之眞然尙憂周道不振有失文
武之基緒爾

第三十棲眞化
再出頭來事愈多幾回歡笑幾悲歌忠臣憂國嗟無及直語逢
嗔可奈何遠望松楸慚白髮悔貪祿廩受丹科雪山一境非塵
世來此棲眞得也麽
余生於斯世而堅守古道旣有言而不用又獲罪焉魂無所
歸情猶不己哭於宮幃者三日王聞之以余爲妖乃命庭氏
率其屬以弓矢望聲而射之余無身矣射余何爲於是望故
家而靦(與見同典)甚辭王國以遠遊一意西方厯岷峩背井絡蜀

之西陲有山名飛越余以先世生於吳會與越爲鄰俯而察
之名同俗異又望西極一山高廣殆百餘里盛暑之時積雪
凝寒非塵境也山神白輝曰此名雪山往昔多寶如來修行
於此八年得道又西極眞人久住於此因而證果大夫仙風
凜然盍留於此余聽而止焉無幾帝有旨以余爲雪山大僊

第三十一山王化
北違京鎬千餘里西望岷峩萬點山榮辱己抛羅網外是非不
到水雲間力誅白虎遺星石匣鎻靑龍瑩月環南面稱王朝北
望有煩帝旨爲重頒
余方留雪山而被大仙之命旋有旨以蜀門行化乃返鶴馭

而來東北見萬峯靑翠絕境可愛久之山神公元長等五人
來謁余曰某等職隸於斯近見眞官丰神嚴峻目有光芒謦
欬之音震響巖谷豈非天人乎此間自武王伐紂微盧彭濮
諸國之長佐蜀君主大軍北向實經於此逮今三百餘年路
僻人稀未有貴顯者來眞官勢焰若此幸示其來余吿之實
山神曰某等亦厭人間遊於斯者也此山隸蜀帝所治名之
曰劍嶺其勢北距終南西接岷峩南通卭徠東挹巴庸廣袤
(音茂)周匝殆千餘里此山爲要地也自山王白峯主託孕爲蜀
太子且百年矣居未有王眞官旣聖人之裔淸明在躬積德
累行忠孝全節神遊於此行藏有數宜少休焉兼劍嶺之下

近有白額大獸千餘𡻕矣負此山嵎以人爲食眞官旣嘗爲
天子大臣則山川之神皆嘗聽治者又玉旨來此自可號召
羣靈呼吸變化役遣幽陰驅除此虎亦助天好生之事也余
信之乃矯宣帝旨召集千里之内山川鬼神咸來聽命謂之
曰帝有玉旨以白虎害人命吾爲此山王董爾眾靈誅滅之
用命者世享血食否則天有威刑眾曰唯謹聽令予乃仰觀
周覽現相變化自現身與山等拔一孤竹叱化長劍屏翳號
風雨師淸道揮劍一呼響震山谷虎亦怒氣成雲目光出電
跳梁反復吾身當之眾刄並前斃於刀下又於血汙中獲一
圓石狀如墜星公元長識之曰此虎威也余佩之百神懾畏

功成因奏帝先陳矯詔之愆次及集功之語帝因以余爲蜀
北門山王

第三十二刑賞化
幽明政治雖殊異平直存心理則同孫滌銜𡨚當雪恥宜肩力
孝未酬功嚴刑不恤笞魚背保奏終期徹帝聰小大神靈皆敬
畏淸明天地蕩皇風
余旣卽眞爲諸山之王凡所部山川水旱豐凶妖祥功過皆
得與聞而平治之靑黎山神高魚生部民孫滌女方婚之夕
魚生悅慕因拘其魂而亂之爲鄰封白池龍神所察余覘之
與女俱訊旣伏其辜歸其魂女乃蘇鞭魚生背三百黜其職

山下有故孝子吳宜肩嘗爲父疾刺血寫楞伽經四卷夀終
三年未有所受余爲保奏以代魚生帝報曰可自是小大之
神咸加敬畏焉

第三十三存褒化
褒侯以女媚幽王王寵褒兮壞紀綱黜子屏妻天所厭誅良害
善鬼爲殃嶽靈遷怒情雖快褒國平民理可傷奏達上穹符允
報遺黎仁夀遂延長
幽王始娶申侯之女爲后后賢有子宜臼嫡且長仁孝之風
見於岐嶷(音逆)及褒侯以姒進遂寵姒而疎后尋以姒有子乃
廢申后以姒代之姒生子王名之曰伯服意謂伯者上無長

也服者天下咸服也於是逐宜臼立伯服爲太子大臣諫者
九人悉族之穢聞於上帝俾西嶽爲孽以警於王山川鬼神
從而不甯三川皆震山摧水壅勢皆逆流嶽神者蓋白帝標
矩之降靈也從而震怒移檄漢沔褒斜山神欲湮褒邑褒與
蜀接境余訝其太甚卽上奏言治褒侯固不足䘏國人何辜
請赦之有旨言金天之神擅檄所治薄責之褒邑之民免於
湮墊厥後犬戎伐周棄漢沔褒邑地隸於蜀皆帝意也

第三十四回風化
惡人行惡自招凶孝子嚴親意不同爲食成讎情已甚回風反
火勢方雄滿懷俠氣猶能吐刮面狂飈(音標)訝自攻留與世人爲

鑒戒要知聰直現神通
劍嶺之南民李轅孝於母薄暮有客投之轅方烹雞具食客
以爲相饋喜形色言少頃食至乃脫粟飯也客不舉化(音比)轅
曰家有老母病起思肉適之司晨不及供客矣客赧然揚袂
而起曰女以吾爲未嘗食肉耶不揖而出夜闌因風縱火以
燼其居時方𡻕寒草木黃落煙焰蓬勃勢不可向轅負母而
出仰天號呼余適遊其上大不平之因吹氣成風使虐焰自
反客執燧猶在手燎其鬚眉欲走而迷顚仆(音赴)火中僅存其
命訊之則曰某俠士蒲光度也今夏緣都人士女浣花嬉遊
有友因醉而觸良家爲人所辱濱死某以解紛之故投入水

中幾致不救訢於有司於是亡命周流半載昨寔餒甚心怨
於子方[執火](音泄)草時如有人叱之火及子家而爲風所吹今卽
死矣不作無名鬼因告之語畢而殂

第三十五明𡨚化
須知人命重如山莫把形疑作等閒毛氏喪身猶未雪良能濫
死豈容還騰魂附體明𡨚獄執賊求情伏巨姦艾敏一言其利
溥享人血食免慚顔
踰劍之北三百里龜山之下民何志淸有男無方娶魚山侯
釜之女逾年釜得疾勢急女吿於姑請以歸甯許之與其夫
偕往至中途記憶奩篋中有黃金耳璫(音當)二垂欲持以隨備

父急難行速而忘之欲歸而復取則曰西矣俄無方之弟良
能踵後而呼攜耳璫至曰㜑有不豫遣我呼兄且令附嫂所
忘之物兄嫂至姻家兄可先歸㜑已禺(音魚)望矣無方日弟與
嫂行吾將歸以省母無方旣別移時侯氏悔曰妾家不十里
可到無勞叔相從也良能信之遽與嫂別旣還而夜深翼日
侯訝其女已約歸而來遲遣人迎於路乃見女死而無首釡
疾革而亡其家吿於所治何氏以幼子而鞫之月餘獄成良
能自誣別兄之後逼嫂以非禮不從而殺之其首不存殆爲
虎豹食之矣將就戮良能怨泣龜山之神艾敏來吿予察之
得實蓋有强賊牛資與妻毛氏有所忤資路逢侯劫而逼之

取侯之衣與毛相易毛與侯年相若也梟毛之首攜侯與俱
予爲追毛之魂附資之體藉資之口吐毛之詞自陳而得實
資赴於理女歸於侯良能免焉

第三十六苴邑化
含靈最貴莫過人不易修持得此身旣會胞胎當愛䕶卻緣衣
食使沉淪伊余幼幼情何異天地生生本自均從此一方風俗
變刈(音異)蘭凶釁免傷神
劍北百里折而東之兩舍之餘有邑曰苴饒地瘠人貧編戶
有子甲則蓄之乙則或否至於丙丁則不舉矣蓋嗇於衣食
以便目前而不恤其後也張千十富室也租其田而食者八

十餘家授田之日卽與約有男子力能耕穫者留之厥後所
生斷不容留率以爲常千十有二子長者有廢疾不任事次
子三𡻕有癎(音閑)醫卜巫禁皆不能治禱邑之神公孫掌十日
不蘇掌吿於予請救之予從焉詢其所以致殃之由蓋前後
租民不舉之子四十有奇㝠漠無歸共爲崇焉余夢其妻李
氏且言之故李氏雖言之千十不悔余乃遣功曹荀明傳余
之語使幼子言之曰棄人之子猶吾子也愛汝之子猶他子
也汝貪人之力惡人之宂食以耗其穀今四十餘命迫於汝
子行且死矣千十自怨自艾叩頭出血請命於余余爲戒之
使攺其行千十從之其子乃安自是一邑之人重惜人命生

齒漸蕃矣

第三十七拯溺化
秋雨霖霪久不休三江相合勢同流鏡潭壅溢深無極城雉傾
摧急可憂白馬遺黎誠善俗黃高仁政乃賢侯柏堅一喝波濤
息誰謂驚湍敢敗丹
白馬之邑有民八百餘所都當三江之口秋雨霖霪三月不
止東西二谷與江俱漲咽於靈巖峽口卒不能泄波濤泓浸
居民昏墊有魚腹之憂邑神柏堅來吿曰白馬小邑舊爲岷
屬今附庸於蜀邑侯黃高仁而愛人乃者天作霖雨害其粢
盛三江環合邑人之命不保余以封疆所治與堅俱行旣至

則水勢壅溢比常十倍民人攪擾若蟻移穴城雉所存十月
五六幼者攜持而不息老者棄置而待斃子心憫焉於是以
柏堅傳帝旨敕水潤下俾安故流今所謂喝河神者是也自
是一邑之人數千之命免於沉溺之患矣

第三十八雨穀化
人言陰德如何種舉事先存爲眾心許氏賑饑將竭產羅家閉
糶不容針積而能㪚天之道富乃成貧鬼所侵一死一榮端有
謂蒼蒼造化意何深
巴西大邑富者百有一二貧者力作度曰蜀帝初立𡻕大荒
歉帝雖奉養菲薄勤心爲民而德馨未著餘殃未衰巴西之

民死於阻饑者尤甚邑有富農羅密閉糶而義士許容竭產
賑貧來者無窮力不能繼終夜炷香祈天請祐邑靈和來孫
以吿余奏上帝有旨取羅所蓄之穀凡五千斛雨之余乃敕
諭風師發羅之屋穀隨風旋自空而雨各以色聚徧於郊衢
一邑之人無不飽飫羅之蓄藏一日而盡邑人感許之惠徃
徃酬還幸羅之災從而稱快蜀帝以容爲邑佐密聞之自經

第三十九曲雨化
苴郊之北巴江西中有龍山險可躋民質素來全孝敬𡻕荒久
矣望雲霓曲施嘉澤成秋實免使遺黎病夏畦自此遷居來者
眾老人扶掖幼提攜

苴邑之北巴江之西有龍山焉龍山之下居民三百戶許望
帝之初全蜀亢旱邑神蘇公長不忍遺黎死於凶𡻕引咎自
責曰臣所部民少壯力作老者休息非不孝也征徭不寛未
嘗敢怨非不忠也春耕夏種必祭天地視田之美畫以方隅
許爲粢盛非不敬也旣有所收未敢先嘗非不順也有民忠
孝敬順如此而旱暵(音罕)爲災曾不我遺是臣之罪也吾爲達
天聽有命許地祇自理余乃並苴邑之工借巴江之水曲施
雨澤三日而止一方有秋邑人名鄉曰嘉澤他居有遷來者
漸眾矣

第四十殞賊化

孝婦劬勞爲養姑冰淸一志爲無夫鉛華不御從人訝針指爲
生乃自娛禮葬哀深方復祭愚民白晝輙穿[穴人(月*巛)]不惟正節䝉神
祐兼示貪殘被鬼誅
漢水之濱孝婦曰楊靚(音淨)中衣冠之後也適寒士雍有章有
章早逝靚中矢言不復他適及囊篋罄空家無兼侍姑老且
病媒妁日至靚中曰人之所慕色與財爾妾家素貧方丁大
禍今好逑之人不己意者以妾年齒未衰氣血尙盛身無惡
疾唯此爲求爾妾豈忍棄晚年之姑忘結髮之夫革面而事
他人乎針指小巧素所不廢爲人縫緝浣濯粗以自給妾與
姑老焉不得己則待姑百年攺卜未晚也乃自斷髮喪面不

御鉛華以婦工自給如此六年姑死禮葬之三日復祭里人
助者百數有盜乘其出踰牆啓鑰盡攜所藏靚中未知也家
有土地白致一與邑里正神康潮生欲治之適會余來褒中
就以報余遣陰兵三十人執盗於市舉揚所竊厯告於人曰
此節婦楊氏之物也當還之己而舉手向口自囓(音孽)十指盡
而死

第四十一北郭化
人之嗣續貴非輕只在心田種果成欲速區區還是拙招尤累
累豈能平栽培卉木姑爲喻周恤孤窮俾用情貴子承家號神
保乃知報德自分明

蜀都北郭民王尙忠富而無子行年四十心憂而計速廣求
妾媵(音孕)終無所出又取本宗之子以爲繼紹然資性險急妾
媵少不如意則鞭笞之轉易之養子有違教訓則復逐之用
心愈急爲計愈疎𡻕月因循行將半百於是大設供具延請
羣望覡祝巫歌月餘不已余因化一居士語之曰栽植桃李
旣培壅之又灌溉之日月未久剔其枝葉以冀速長復移其
處加以糞壤時令未至撥其根荄視其堅否見其種植枝葉
潤茂又復取之棄其舊土又復移易用心過勤終不成實可
謂知乎曰不可余曰汝之求嗣何以異此吾今勸汝甯汝身
心攺汝前行寛人之力容人之過婢妾可蓄者留之不可蓄

者嫁之宗人之子旣捨所生呼汝爲父堅汝初志畧其細故
汝室有子無萌棄心脫人之死濟人之急周人之窮憫人之
孤一志行此聽命於天若此三年必有善報語畢而隱形不
見尙忠信之以爲神告厥後嫁婢一十三人所養二子皆爲
娶婦指受別業使爲久計葬貧人父母五十餘喪成貧男女
八十餘婚三年之後果獲貴嗣名曰神保長而克家焉

第四十二反火化
兄弟從來本一支如何鄰壤便相窺苴侯要利情難測蜀主敦
宗自不疑烈熖亘天方可畏雄風刮地返遭危空中明語垂端
的始信神明不可欺

蜀主魚鳬有弟葭萌封之於苴是爲苴侯久之苴遣使求賄
蜀主不應於是遣人焚蜀府庫火勢孔熾余聞之命風師返
火明言苴之無道須臾苴之行人皆死於火中自是苴蜀交
攻者三年竟不勝蜀

第四十三平苴化
苴侯立國號葭萌不念魚鳬是弟兄戈甲相侵民橫死封疆密
邇事虛爭更因信使談形勢現出神兵示重輕葭邑一朝心伏
義免教塗炭及黎氓
苴蜀旣交惡干戈相爭者久矣蜀主厭之遣使莊蘇議平苴
侯不聽莊蘇因言蜀之兵眾手指西隅予因現神兵而儆之

苴侯疑其襲已遂乞盟焉使者言之於王王爲余立廟於都
之北

第四十四費丁化
生前直道雖罹禍身後遺靈恥括囊君寵五丁忘武備余方三
狄抗封章只因運土增𡚱墓不信談兵拒敵疆謂我妖言何足
較從而毁廟又奚傷
武都山精化爲女子色美而艷蜀之所無有聞於王開明王
遂見而悅之納以爲𡚱未幾物故王念之不已築墓使高以
示不忘武都長人費氏五丁從而媚王以大力負武都山土
增壘之不日墓與山齊王名之曰武擔山謂𡚱死而懷土也

旣而王親信之寵用之旦侍左右曾不暫捨王亦多力恃勇
旣得五丁自謂空拳可以格戈㦸奔走可以敵車騎於是不
修邊備至撤亭障罷烽燧余旣爲之神享其血食且强秦接
境慮有不測乃化爲文士自稱北郭張生叩閽上書其畧曰
臣聞專德者昌專力者亡昔堯舜禹湯之治天下在庭之臣
姓氏昭然未有以力為專者且匹夫之勇不可以爲恃絶人
之技不足以威敵惡來飛廉無救於商辛羿射奡舟竟死於
非命近世三狄長人多力卒加誅勦今邊隅費氏昆弟五人
初無道德以力爲任王以其身材長大而賢之乃不修武備
臣以爲費氏之力一可當十以至百人爲敵力無施矣若以

置諸臺皁(音皂)列爲僕御俾其裸股肱執射御奔走從事則可
若以爲折衝鄰國則不可要其所比不過赤白長狄三者之
如也臣願謹先王之慶基嚴强秦之邊備無以匹夫之勇而
弛三軍之令王不悅曰汝諌吾謹武備而誚吾養材士是欲
獵而廢鷹警盜而廢犬也余力辯之時五丁在前恃王之寵
欲來見辱乃隱而不現五丁以余爲妖又曰此殆北郭張仲
子也於是毁余廟余亦不較焉

第四十五石牛化
巴蜀相攻蜀富强秦人貪蜀巧思量非干孝惠興謀善自是開
明用意荒礱石爲牛山下立鎔金作糞尾邊藏好財不聽忠言

諫鑿路興兵致後殃
周室寖微諸侯互相侵伐巴蜀交隙秦與蜀鄰惠王用司馬
錯計啓謀吞蜀而蜀道險甚行兵無路乃於秦蜀之境[鑴-山]石
爲牛形製旣大置於草中又鑄黃金爲餅置之尾下如此者
五所陰使人伺之月餘金餅爲人取去旋復置之所取旣頻
蜀王知之使人臨𦲷之數月得金千餘斤乃命五丁開鑿險
路興兵五千牽挽石牛以歸方發兵日余復化形爲儒者以
仲弓子長爲名詣闕請見王許之余乃上疏言開路非便獲
金非利王笑謂余曰天不愛道地不愛寶吾以社稷之靈石
牛糞金自入吾境黃金至寶也可以富國可以强兵可以寛

民先生疑鄰國之詐誠過計焉豈有捐金數千而設詐乎先
生少遲之石牛行且至矣余仰天而呼澘然出涕王以余爲
不祥左右掖余出余從而隱焉

第四十六五婦化
秦人貪蜀欲并吞嶮道開成入蜀門尙恐石牛彰詐計更將宗
女許新婚不思大國難爲偶妄謂誠心有所存逆耳故知辭枉
費忍持緘默負君恩
石牛旣歸秦王日此用之開路則可矣若牛歸而無金則吾
計敗矣乃復遣人與蜀約婚曰秦與蜀鄰親仁而善鄰禮之
常也吾有宗女五人請嫁蜀王王其納之蜀王大悅余聞之

歎曰彼强國也此物奚宜至哉王乃遣五丁迎女於境上王
方自備千乘候於北郊以伺音容余乃於衛士中現儒生像
自陳上疏諌之王怒曰汝非北郭張仲子乎讒言見侮者三
矣敕左右兵之余乃現忿怒之像衛士驚潰予獲免焉

第四十七顯靈化
忠懷不忍秦侵蜀力諌吾君反被嫌怒像本期鄰敵畏大身俄
爲玉音潛路還七曲行方徹山壓羣靈命盡殱(音尖)從此一隅知
敬仰劍南聲勢已炎炎
五丁旣迎秦女以歸蜀人萬眾小大懽悅盡昧於禍機以非
爲是以禍爲慶眾人之常見也余乃於劍嶺之陽化大身像

橫截於路意謂秦女畏駭可以回轅秦蜀之人觀者駭異或
於譊譊中聽有玉音若曰天之所廢不可以興蜀王是也天
之所興不可以廢秦王是也子誠忠矣如天命何余乃收縮
會五丁識之曰此必北郭神張仲子也我將搏而食之萬眾
呼聲震動山川五丁逐余余乃經山腹行路成七曲將入洞
穴爲丁所及持余甚急余不得巳化身百倍任其搖曳尋以
首穿山頂回光返顧以震蕩之山隨身動五丁與秦女俱至
巖下山摧勢逼於是五丁五婦皆陸沉焉爾後蜀并於秦吾
亦無憾

第四十八大丹化

老氏中原厭甲兵西昇甘作化故行雲間車騎排千里所在神
祗送十程殺命心公𡨚自釋吞丹志一體斯輕乾方不是潛眞
處卻住坤隅慰眾情
余以蜀亡社稷變置百靈廢祀血食無歸神遊崆峒聊以休
息忽雲衢間旌幢車騎過者三日山靈相謂曰景象如此殆
有聖賢經過巳而老氏將左右二眞人自東而西余列拜於
西嶽所部諸地祇中西嶽有令諸地祇皆拜送十程余在翼
䕶數一日請悃於老氏具陳往昔在蜀功過老氏曰大道之
行天下爲公爾旣公於心三諌於蜀爾之功也五丁五婦雖
死於汝以公存心亦非過也旣有功於蜀今國號雖秦而井

邑仍蜀也爾宜永享蜀祀以慰斯民乃命徐甲取囊中藥一
粒授余曰此大丹也汝宜餌之大者與道合眞丹者與心爲
一爾後五通具足非汝夙昔之比中原擾擾吾甚厭之今將
入西域行化三百年後西方之教法盛行當來中國爾宜信
之余敬受焉

第四十九巴都化
大凡臨事莫欺心心境纔昏禍必侵巧計受誅誇倖械厲聲決
獄逞胸襟鞭笞二百難輕恕受痛三旬可自斟廟貎重修非所
望祇將眞道報知音
秦旣并蜀使張儀虜巴王而取其地因以巴都爲郡久之巴

都守相伊庭儀以太守疾攝事郡民張威家奴萬貞投井而
死獄威月餘不勝箠楚誣服曰實威殺而投之蓋萬貞先有
所犯威嘗撻之不三日貞竊其貲欲逃他所爲威所覺貞臆
度不免乃自盡其命實非威殺之也獄成威之子聞之以大
珠百枚遣人獻於庭儀庭儀謂用事者曰汝屬醫者別日但
以小篋作封藥來雖在客前無忸怩也其家甚喜至日候門
獻之庭儀適會客十餘方具酒肴醫者至且延之坐末酒三
行醫起以獻藥爲言伊受之方入中霤旋悔之曰事有不明
恐招謗議命出之封題如故伊復命醫者開篋取藥猶恐事
泄分獻眾客翌日以威之欵伏辜卒䧟大辟威之子行哭於

市仰天呼𡨚曰還有神靈察此𡨚抑否余見之夜追庭儀及
威之父子醫者魂來訊之得情庭儀曰珠實某取之篋中之
藥乃素所備者珠方入而易之旣受其珠復畏太守知之故
不敢易其欵余命鞭庭儀背二百明日所訊之人寤言皆同
方共訝之俄聞庭儀疽發於背號呼月餘乃死威之家爲余
立廟一郡之人從而見敬

第五十婆娑化
人之生子要尊親自幼劬勞育爾身冐姓固知羞見問所生甯
可棄其貧官中被罰情難忍夢裏遭笞痛亦均一旦𡨚人成父
子鄉邦風俗可還淳























巴蜀二郡之境有山曰婆娑山神轅安行來至巴郡渝水之
上見余曰某之所治居民勤而信孝於祖禰敬於鬼神事無
大小占之於龜筮云吉乃敢行焉山王嘗總蜀神今巴蜀黔
漢列爲四郡秦人稅之一概爲蜀某之所治王盍臨之余以
非公事不敢輕往一日安行又至曰某之所治有民周符本
轅氏子某之族也去車從袁俗省之也符之生日時皆惡乃
祖忌之命勿舉其父平叔不忍棄之乳養於外三𡻕正旦拜
諸孫中翁乃大怒詬其子曰汝欲以此凶命之子殺我耶平
叔提攜而出適友人周甯之相遇於途且告之故甯之曰我
未有後人今鞠養之他日吾室有所出則還君之姓平叔與

之自後周日益富袁以家禍連綿貧甚及周有子而前約不
復講矣甯之旣亡平叔時往訪符或吿之急則亦相濟至於
數四平叔私計以爲符實己子且嘗念我乘間爲符言其始
末會符之弟來適聞平叔之語叱平叔出明曰投牒於官以
平叔之言不直笞之平叔炷香於頂以吿安行且言子敢笞
父安行知其詳念非符本心未有所裁王爲决之余乃與安
行偕往夜夢於符見已之初生及王父不舉之語及乃親乳
養之事夢未畢哭而起欲自决又以形於公牘牽制於弟隱
忍間余復夢中責其不卽聽從笞之百下符旣覺達旦不寐
明日拜於袁氏之門謂平叔曰符不早悟爲大人遺體今神
