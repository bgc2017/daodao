










來見責撻我幾死今悔矣且周氏自有子可承祭祀符已不
願預其家産惟父之是從鄉人以爲賢周子筮乃分貲與符
任歸宗袁之夫婦老且有託焉

第五十一戒龍化
周旣爲秦九鼎遷諸龍聽命海神前輙因爭道宣餘忿不顧殃
民有重愆指石爲盟心可信仰天設誓語無偏從茲岸滸耕桑
者無復橫流浸潰年
靑衣之水自西而東與岷江相會秦旣并周九鼎西遷諸山
之衹會於嶽靈諸川之龍朝於海若所以聽革命而效靈祉
也二龍俱東相值於江合之中流爭先以行氣不相下鬬於

江淵二水俱壅波濤橫湧民居其滸者千有餘家一旦浸潰
奔避無及怨苦之聲達於四境余適見之先遣陰兵萬眾障
其狂波余造水中解紛謂之曰維新之命易我舊德餘忿不
忘百靈尙然何獨二君今以爭道而鬬禍及居人向非吾兵
障流則此邑之民靡有孑遺矣且上帝好生後悔何及二龍
曰敬受教令旣遣俱行且約歸而戒之及朝宗回日余與之
尸事仰天設誓東西二大石叱之使起須臾兩石峙而立余
復戒之曰二江之龍言歸於好天地爲質斯言不渝若二石
合而爲一則今日之盟可寒訣別而歸

第五十二鳳山化

千重肌肉受胞脂十月懷躭豈易哉情實片言違主意覊棲兩
紀受身災不因夢裏騰雲去爭得山邊避雨來子母如初天理
在晚年甘旨且相陪
果山之隅富人王基五旬無子一日醉飽形言睨其妻曰人
之欲富者生有衣食之養死有祭祀之歸今富而無子安用
富爲哉妻安氏亦巨室也生平不字性嚴而姤聞而自愧乃
出妝貲買柳氏女以奉良人逾年有娠安喜甚早夜焚香祝
於天地每以王氏續嗣爲請知柳有娠卽以已之衣飾與之
至於防護飮食寢處無不經意臨蓐之月前期請女醫以爲
備旣分娩果得男子大喜兒之乳哺襁褓大小便利皆自洗

濯視其子猶已生也夫君賢之子百晬(音𡻕)名曰宜夀亦安之
意也尋別召乳婦專飼養之語柳曰吾與汝主客也汝至吾
家飮食受用與吾無異蓋以吾兒之故爾兒將周晬矣吾將
擇媒嫁汝爲良人妻也柳乃號泣曰非所願也願與宜夀相
處死而後已安不悅曰汝欲與我爲代耶尋撻之卽易其衣
裝食以粗糲視之如犬豕呼則以畜名之力作辛苦畢責於
柳宜夀三𡻕一日走柳懷相向而泣柳曰我以兒故饑寒苦
辛無所恨也邇來月餘不見兒而兒憶母否宜夀亦哭聲聞
於外安往視之奪兒出持梃[⺮(乖土)]之甚苦時當寒月盡裭其衣
夜屏之外及旦呼里胥而逐之基以重傷宜夀之心勸留之

安曰我與此畜勢不俱存今欲以此畜爲妾則我且死必欲
留我則無容此畜倘移時不決則我且求死於君前基不能
拒與柳所服裙釵俾𢹂而爲貲安乃奪之柳以久於饑困憔
悴骨立鬢髮童秃身肉枯黑人無取焉乃行於城郭捃(音窘)食
自養適王之族有徙居通州者挈柳偕行年餘安知之貽書
詰責又被逐焉旣無所向乃以薪水力作餬口於人厥後兩
周星紀宜夀父母皆死巳亦有子十𡻕名知微忽告其妻康
氏曰我家生理頗豐無不足者惟我所生母不知存歿日夜
愁苦我今三十而已華髮伊此之故也旣以家務委其妻曰
善視吾子我將訪母見而後歸乃出而北行凡遇井邑觸處

徘徊淹留道途俄而經𡻕宜夀每出行路哀哭摧毁日唯一
飯菜米而已誠動幽明所至神祇爲之感格巴渠二江相合
之地有鳳凰山余徜徉焉見一老嫗負薪行烈日中揮汗不
已息於松下南向長號曰宜夀宜夀吾兒徤否母困極於此
兒安得而念之余聞之有所不忍呼里域獨孤正而詢之正
曰是王宜夀之所生母也時宜夀久外其家促歸已返中途
余爲夢之宜夀目見所生母在家之日苦樂之詳及路中相
見之處明日大喜曰神明告我子母相見有兆矣乃復北首
所經山川道里皆夢中境也行三日到鳳凰山之下方炊暴
雨忽至行人莫進良久一村婦負薪而八見宜夀揖之宜夀

心動詢之乃其母也迎而歸之柳年八十而卒

第五十三魚腹化
生身爲女已卑微况被狂夫掠賣之飮泣父親成瞽廢積憂母
氏似癡迷異鄉苦樂誠難測一命存亡不可知直待昝(音攢)元彰
報應臨終方悔沒便宜
蜀之生民二男四女故其俗以女爲卑涪水之濱富民任盈
年老無嗣唯一女愛之名寶珠年十五隨鄰伴遨遊蠶市燈
下稠人中迷路爲惡少昝元誘之父母重賞尋訪月餘已爲
元所賣於夔門矣父哭之失明母艾氏心氣成健忘如此十
年百計求之了無音耗盈聞七曲之靈乃肘行膝步號泣見

投願一見珠而死余憫之乃勅八功曹將三百陰兵方圓千
里四外求之或見珠於夔之魚腹負汲而哀詢之瀼龍乃得
其實余乃夜夢於盈自七曲而南沿流下之直抵夔門見女
與語女亦夢見其父旣明盈謝而去使人相之盡如夢中所
行乃見焉珠初爲人婢主母惡之而箠撻過甚又轉他家前
主倍取其值又三年復爲鄰子詐欺曰爾父求汝令我與汝
來又轉之他家前後四主矣珠今在張白家主母忌人有孕
而寶珠懷之恐得罪欲赴於江而如有人難之父聞珠聲音
目乃有見俱詣其主贖身以歸母亦疾愈昝元者老矣余乃
遣功曹監治之日撻三百凡月餘抉其兩目乞丐於市自陳

曰寶珠之失身元之罪也今爲七曲張王治我良苦且死矣
於是逾年而殂

第五十四口業化
人生口業報非輕莫把邪言作課程妄語以虛爲實事綺辭增
百作千名血隨砭石流無已罪積陰司貫已盈犂舌不須求地
獄眼前公案甚分明
龜城之民祝期生有口才而習下人有生相不具者譏笑之
妍美者亦疵毁之愚昧者輕侮之智慧者亦品評之貧者鄙
薄之富者亦訕謗之官僚則播其陰私士友則發其隱曲至
有門第才具出已之右無可議論者則曰乃祖微人也乃父

鄙人也或曰其母家工商也其妻家駔儈也或曰厥弟不良
厥子不肖也凡所知識皆不逃於貶剌之中此猶細故也人
小有過則旣傳揚之又增飾之以無爲有以一爲十以疑似
爲端的以偶然爲故犯以不得已爲優爲以錯誤爲情實至
於面折之窘辱之又從而告訐之非徒待他人如此也雖已
之族黨亦不免焉目其父母爲頑嚚目其兄弟爲管蔡非止
於身爲之也或教人興訟已則解釋之或教人詛駡已則辨
證之所習旣久不知其非中年得舌黃之疾使人砭剌出血
勢少間不數日又作尋復治之大約一𡻕之間疾五七作每
作不下出血一二升率以爲常一日因與其徒話鬼神幽明

之故自天之雨暘之不時地之豐儉之不一鬼神之受人享
祀祖禰之邀人奠酹皆訶駡之余適與江瀆會語聞其多口
余方竊笑之里域真官虞奇叔曰此特萬分之一耳因備舉
而詳言之余乃遣功曹繆眞持之使自以手探舌出以爪犂
之涎血淋漓如屠狗彘流溢於地觀者千百使自宣其過曰
人之口業不可作也如此月餘舌枯遂不能食而死

第五十五東郭化
工作雖然爲得財也須擇術目量裁減輕添重由心造提後推
前以意猜業熟兩眸皆瞽廢藝精五指盡傷摧三年陽責人爲
鑒甯免鞭魂死後災

蜀郡士薄水淺民生其間率多慧黠有智數多機變巧於求
利闤闠之徒雖一錢物皆有贋(音雁)僞東郭人黎永正本工輪
輿厭其作重而貨遲乃改業治斗斛尋又治權衡逾年人有
以深斗重秤而爲囑者倍取其值而與之其欲減勺爲升減
合爲斗省銖爲兩省兩爲斤者亦如之永正又能作空中接
󰆷之秤折底陸梁之斗小民不顧報應者以爲便於日用往
往求之一日司察神紏奏有旨以爲用之者固非而作之者
尤甚俾所在神祗陽警而陰理之余乃遣里域神段彦夢撻
永正雖悟未悔旣以聲名漸彰求者愈眾貪其工直夜以繼
日使其目力昏暗以致曚瞽年方四十妻棄而他之二子生

而亦盲又以久業於此不欲頓廢旣以失明別無生理乃至
以手爲目揣摩廣狹臆度長短鋸斧釘鎖冒險施用左手五
指朝傷暮殘膿血甫乾肌膚未平尋復被苦指節零落不能
執持行哭於市人旣識之皆無䘏者饑寒切體如此三年使
自暴白其過而死二子相繼以殍由是所用之者因少戢焉

第五十六牛山化
積善須逢善果圓惡人還值惡因緣公平苟信無凶報慘刻蘇
珍惹禍愆但種稻粱先滿地莫憂荆棘後參天請君試看簷頭
雨滴滴相承不肯偏
蜀郡涪(音浮)郪(音妻)二水相會旁有牛山山之阿井邑繫衍邑之

吏苟信蘇珍所居比鄰而每事相反信以公恕珍以深刻信
以亷節珍以貪墨信以倜儻珍以陰謀信以推誠無隱珍以
匿怨深中信以語言必信而不輕諾珍以脅肩諂笑而無情
實信奉母以孝而教子以嚴珍待父不敬而縱妻犯上信少
求而儉用珍奢費而無餘信和同上下而無怨言珍以巳律
人而少許與信掩人之過而省言珍發人之私而多口鄉里
公私皆以信爲賢以珍爲邪且以珍之敢爲而不能與之較
𡻕終邑人大集會酒間鄉老周同舉手示眾曰秦有二水曰
渭與涇一濁一淸皆赴於河發源旣殊波蕩不反三尺童子
見水之色皆能以涇渭名之蓋以清濁取之也在人亦然方

語未畢珍乃面顔俱赤投袂而起曰苟君是渭珍是涇矣珍
與苟信聯事而切鄰珍之所爲唯信熟知今信播揚珍惡使
鄉老於廣眾中以水比喻珍將報信以明心信實未嘗以告
人也自爾珍每見信必眦睚之雖禮文相接而中實仇敵也
又嘗教其子明能伺苟信子儀眞之便且將殺之次年春祈
蠶行樂明能與儀眞並行江際且語且笑明能有惡心而儀
眞未悟也乃恃力推墮儀水中儀眞急挽其衣與之俱墜出
沒於浪花間余與諸龍君皆預供神之席因勅二江龍往拯
之郪涪二君雅知二子之詳乃攜儀眞近岸而轉明能於淵
會珍見之褰裳而往復取儀眞擠焉旋爲儀眞牽挽而入觀

者如堵呼笑騰沸余不平之乃使郪龍曳珍之足沉焉儀眞
得無恙珍之父子皆溺萬人兩兩相謂曰孰謂龍天八部有
私乎信與珍禍福不在他日也蓋信之善果已熟而珍之惡
業方盈焉

第五十七天威化
婦人植性固多偏孝謹誠勤豈易全宿業雖應雷斧禍今身幸
有事親緣亘天虐熖俄回息捲地威風忽變遷馬氏焚屍支婦
免乃知輿議合於天
郪邑民支祖宜其妻喻氏年二十五有姑黃氏八十病目無
所見性褊急喜潔難事而喻以少年勤亷恭順能逢迎三年

無間言其夫因酒誤觸人仆墮兩齒求免行責入財自贖以
𣈥隨貲入之喻無悔一夕夢里域追逮責之曰汝前生爲比
鄰牟容之妻年三十病殗(音嚈)殜(音葉)逾年汝之姑七十餘煮糜
供汝汝以口苦厭食嫌其太頻哭而叱之者數四及臨死之
前一日對姑呼天曰年七十者不死我方三十而使之死天
乎天乎胡不平汝家司命聞之於天帝有旨令焚汝屍而汝
氣已絕事未之行案牘仍在凡三十年爲一世今當結絕汝
宿業所應者死於雷斧之下來日竣之以汝今生且孝故先
期告汝喻驚而寤中夜坐而號泣良人有家幹出外未歸姑
曰汝以吾兒破汝嫁貲謂終身不可償耶喻曰無之侵晨沐

浴新衣拜其姑曰新婦三年事姑無狀今請假暫歸恐不測
身死不復來歸婆好將息姑訝其言不倫歸別父母所言如
初自炷香立於屋南大木之下仰天而祝曰新婦之死宿業
當爾有所不辭重念夫貧姑老晚年失婦誰爲供事一也父
母自小教訓今被天誅爲父母之辱二也身有孕旣七月矣
萬一得男支氏有後三也今二事皆不可避獨有支氏無後
爾乞少延三月分娩而死時大暑中陰雲晝晦風雷交至里
域爲余言之余知其心乃爲奏之有旨取里中凶逆者代之
富人張實妻馬氏淫悍悖逆事姑無禮制其夫如奴隸余卽
遣里域同雷火神治之俄喻氏無恙而實之妻焚焉


第五十八尙義化
昆弟由來一父生至親安可便無情李華待蔚眞堪尙雍滌欺
源太不平折臂輿情知顯報表閭公議得嘉名因令薄俗成湻
厚雁序怡怡免競爭
儻水之瀕邑吏雍滌有弟源亦事於官每爲滌所窘源以長
事之怡如也滌源同娶梁氏二女家私微芒必較久之滌源
爲仇讐妯娌爲𡨚對雍之父母不能制也乃議析居欲留源
之房滌不許俾源夫婦出一物不與責以𡻕時供奉無幾路
逢源窘以不拜輙箠之旣傷復訟於鄉大夫詰其辭理滌乃
不直滌之妻造源之門曳乃妹出亦箠之曰法有長幼終不

主幼而笞長也鄉議不與之儒家李華父晚景有爨婢出一
子臨終囑華曰汝以爲子華泣對曰兒母雖賤華之同氣也
他日華教養之使之成材昭穆有序天可質也厥後名之曰
蔚尤鍾愛之旣長爲名士爲之娶妻華有子彌明先生於蔚
十𡻕自蔚甫能言使彌明拜之及長禮待次其父一等華與
子及蔚均爲鄉人所舉達之太守上之春官論定以彌明官
之彌明失言於蔚華乃撻之彌明服義尋以家貲盡付與蔚
曰吾弟主之彌明自有祿養矣鄉人以爲賢秋社集余在祭
焉鄉人以雍李相况爲薰蕕滌聞之駡坐復曳源擊之余不
平之乃使直事紾其臂而折之滌妻尋亦疽發於手如此三

年公私俱廢生事寥落父母相繼而亡滌與婦乞丐而死鄉
人以爲不義之報太守旌華之閭曰尙義

第五十九旌隱化
世情習俗最移人日用塵勞喪本眞守道牟君天所祐輕身蘇
子鬼猶嗔至言傳誦爲規範廟食興崇致奐輪蜀士始尊中國
教俗儒一日變眞醕
蜀自秦并之後中國文物之盛先王大道之化漸有習之者
矣而湻厚之風未振囂浮之徒競起余恐傷風教有意欲化
之一日巴郡宕渠士人牟麟好學不厭而樂於教人守道亷
退非有大故不出戶庭𡻕時起居有受謁無出謁貧甚而未

嘗怨尤郡守温瑀辟請爲從事旣不起丞于扆往邀之接語
移時所談皆因時順變善身避世之語扆欲致守之意而辭
不得達卒罷之扆以吿瑀瑀嘉其節蘇尚功者嘗學於麟未
終其業開門授徒以師自任而性好奔競足跡不少安求請
省問奴顔婢膝爲麟薄之或以麟意達之者尙功踵門而辯
之麟亦自以爲嘗教誨之猶執先覺之義而語之曰死生有
命富貴在天子夏之言也求之有道得之有命是求無益於
得孟子之言也子之所爲吾實恥之尙功自恃年少拳勇擊
麟余適見之乃化一儒士爲之解紛顧眾而謂之曰人之夀
天窮達有命在焉非人爲也奔競無恥不知命者也命之所

無求之何益不當求之偶有所獲以爲求則得之求益於得
是不知道者也苟不知命且不知道則所守旣喪放辟邪侈
至於不義不忠不孝皆由此也二子所爲冰炭君子小人之
所以分也觀者駢闐或問余曰爾爲誰答曰余所謂張仲子
者也眾驚愕相視間余隱形不見自是遠邇聞之若尙功之
徒改行有湻厚之風焉渠人爲余立廟

第六十祐正化
謀他財賄已非宜况復萌心苦見欺正女一言祈響報吉人盡
室免傾危俄驚縲絏皆離體尋使凶强總磔(音窄)尸福善禍淫天
理在非余受祭報其私
