








穆天子傳序海二
穆天子傳出汲冢晋荀𣌰校定爲六卷有序
言其事雖不典其文甚古頗可觀覽子攷書
序稱穆王享國百年耄荒太史公記穆王賔
西王母事與諸傳說所載多合則此書盖備
記一時之詳不可厚誣也春秋之時諸侯各
有國史多龐雜之言下逮戰國王迹熄而聖
言湮處士横議而異端起人人家自爲說求
其欲不龐雜其可得乎其書紀王與七萃之
士巡行天下然則徒衛簡而徵求寡矣非有

如秦漢之千騎萬乗空國而出也王之自數
其過及七萃之規未聞以爲迕也登羣玉山
命邢侯攻玉而不受其牢是先王恤民之法
未嘗不行至遇雨雪士皆使休獨王之八駿
超騰以先待輒旬日然後復發去是非督令
致期也其承成康熙洽之餘百姓晏然雖以
徐偃王之力行仁義不足以爲倡而摇天下
以知非有暴行虐政而君子猶以王爲獲没
於祗宫爲深幸足以見人心之危之如此也
是豈可效哉是豈可效哉存其書者固可以

覽其古徴其事者又安可不攷其是非歟南
臺都事海岱劉貞庭幹舊藏是書懼其無傳
暇日稍加讎校訛舛命金陵學官重刊與博
雅之士共之諗予題其篇端云時至正十年
歲在庚寅春二月二十七日壬子北岳王漸
玄翰序





穆天子傳序
　侍中中書監光禄大夫濟北侯臣荀朂撰
序古文穆天子傳者太康二年汲縣民不准
盜發古塚所得書也皆竹簡素絲編以臣朂
前所考定古尺度其簡長二尺四寸以墨書
一簡四十字汲者戰國時魏地也案所得紀
年盖魏惠成王子令王之塚也於世本盖襄
王也案史記六國年表自令王二十一年至
秦始皇三十四年燔書之歲八十六年及至
太康二年初得此書凡五百七十九年其書

言周穆王遊行之事春秋左氏傳曰穆王欲
肆其心周行於天下將皆使有車輒馬迹焉
此書所載則其事也王好巡守得盜驪騄耳
之乗造父爲御以觀四荒北絶流沙西登昆
侖見西王母與太史公記同汲郡收書不謹
多毁落殘缺雖其言不典皆是古書頗可觀
覽謹以二尺黃紙寫上請事平以本簡書及
所新寫並付祕書繕寫藏之中經副在三閣
謹序











