










穆天子傳卷之六
晋郭璞注
古文
之虚皇帝之閭乃□先生九觀以詔後世(此復)
(是登名山有所銘勒封建也殘缺字多不可推考耳)己巳天子□征舍
于菹臺辛未紐菹之獸(管子曰菹菜之壤今昊人呼田獵茸草地)
(爲菹者罝)於是白鹿一牾椉逸出走(言突圍出牾觸地或曰所)
(駕鹿迕猶驚也)天子乗渠黃之乗□焉(自此已上疑說逐得鹿之)
(狀)天子丘之(丘謂爲之名號方言耳)是曰五鹿官人之
□是丘□其皮是曰□皮□其脯是曰□脯

天子飲于漯水之上(漯水今濟陰漯陰縣音沓)官人膳鹿
獻之天子天子美之是曰甘(自此以上皆因鹿以名所在地)
(用紀之也今元城縣東郭有五鹿墟晋文公所乞食於野人處者也)癸酉天子
南祭白鹿于漯□乃西飲于草中(草野之中)大奏
廣樂(大謂盛作之也)是曰樂人(亦以紀之)甲戌天子西北
□姬姓也盛栢之子也(盛國名疑上說姬事公羊傳曰成者何盛)
(也者爲諱之盛諱戚同姓者)天子賜之上姬之長(今盛栢爲姬姓)
(之長位位在上也)是曰盛門天子乃爲之臺(爲盛姬築臺也)
是曰重璧之臺(言臺狀如壘璧)戊寅天子東狃于澤
中逢寒疾(言盛姬在此遇風寒得疾)天子舍于澤中盛姬

告病天子憐之□澤曰寒氏(以名澤也)盛姬求飲
天子命人取漿而給(得之速也傳曰何其給也)是曰壺輲
(壺器名輲音遄速也與速同)天子西至于重璧之臺盛姬
吿病□天子哀之(上疑說盛姬死也)是曰哀次(哭泣之位)
(次)天子乃殯盛姬于轂丘之廟(先王之廟有在此者漢氏)
(亦所在有廟焉)壬寅天子命哭(令羣臣大臨也)啓爲主(爲之喪主)
(即下伊扈也上啓疑爲開殯出棺也)祭父賔喪(儐贊禮儀)天子王女
叔㛗爲主(叔姓穆王之女也音癰痤)天子□賔之命終哀
禮(令持喪終禮也)於是殤祀而哭(殤未成喪盛姬年小也)内史
執策(所以書贈賵之事内史主删命者)官人□兀職曾祝敷

筵席設几(敷猶鋪也周禮曰喪事仍凡)盛饋具(饋具奠也)肺鹽
羹(肉也當以音行)胾(大臠)脯棗酏(粥清也音移)醢(肉醤也)魚腊
(乾魚)糗(寒粥也)韭(韭□)百物(言備有也)乃陳腥俎十二乾
豆九十鼎敦壺尊四十(敦似盤音堆)器(雜器皿也)曾祝
祭食(禮雖喪祭皆祭食示有所先也)進肺鹽祭酒(以肺換鹽中以祭所)
(謂振祭也禮以肺見少牢饋食也)乃獻喪主伊扈伊扈拜受
□祭女又獻女主叔㛗叔㛗拜受祭□祝報
祭觴大師(樂官)乃哭即位(就喪位也)畢哭内史□策
而哭(策上宜作讀旣夕禮曰主人之史讀賵是也)曾祝捧饋而哭
(捧兩手持也)御者□祈而哭(侍御者禮曰御者入浴)抗者觴

夕而哭(抗猶舉也禮記曰小臣四人抗衾也)佐者承斗而哭(佐斂)
(者也斗斟水杓也)佐者(佐飲食者)衣裳佩□而哭樂□人
陳琴瑟□竽(疑竽上宜作笙笙亦竽屬)籥(如笛三孔)荻(令戟吏所吹者)
筦(筦如併兩笛音管)而哭百□衆官人各□其職事
以哭(百衆猶百族也)曰士女錯踊九□乃終(錯互也哭則三)
(踊三哭而九踊所謂成踊者也)喪主伊扈哭出造舍(倚也)廬父
兄宗姓及在位者從之佐者哭(佐斂者也)且徹饋
及壺鼎俎豆(皆佐者主爲之)衆宫人各□其職皆哭
而出(事畢)井利□事後出而收(井利所以獨後出者典喪祭器)
(物收斂之也或曰井利稽慢出不及輩故收縛之)癸卯大哭殤祀而

載(載祖載也)甲辰天子南葬盛姬於樂池之南(即玄)
(池也)天子乃命盛姬□之喪視皇后之葬法(視猶)
(比也)亦不邦後于諸侯(疑字錯誤所未詳也)河濟之間共
事(供給事也)韋穀黃城三邦之士輦喪(輦謂梚輴車發三國)
(之衆以示榮侈)七萃之士抗者即車(舉棺以就車)曾祝先
喪(導也)大匠御棺(爲棺御也周禮曰喪祝爲御禮記曰諸侯御柩以羽保謂)
(在前爲行止之節)日月之旗七星之文(言旗上晝日月及北斗星)
(也禮記曰日月爲旗常亦通名)鼓鍾以葬龍旗以□鳥以建
鼓獸以建鍾龍以建旗曰喪之先後及哭踊
者之間畢有鍾旗□百物喪器井利典之列

于喪行靡有不備(行行伍)擊鼓以行喪舉旗以
勸之(令盡衰也)擊鍾以止哭彌旗以節之(爲節音節彌猶)
(低也)曰□祀大哭九而終喪出于門喪主即位
(就哭位也)周室父兄子孫倍之(倍倍列位也)諸侯屬子
(宗屬羣子)王吏倍之外官王屬七萃之士倍之(外官)
(所主在外者)姬姓子弟倍之(盛姬之族屬也)執職之人倍
之(執職猶執事也)百官衆人倍之哭者七倍之(列七重)
踊者三十行行萃百人(百人爲一倍萃聚也)女主即位
嬖人羣女倍之(嬖人王所幸愛者)王臣姬姓之女倍
之(疑同姓之女爲大夫士妻者所謂内宗也)宫官人倍之(宫官爲内)

宫賢庶妾倍之(庶妾衆散妾也)哭者五倍踊者次從
(以次相從)曰天子命喪一里而擊鍾止哭曰臣人
哭于車上(御棺不得下也)曾祝哭于喪前七萃之士
哭于喪所曰小哭錯踊三踴而行五里而次
(次猶止也)曰喪三舍至于哀次五舍至于重璧之
臺(三十里爲舍也傳曰避君三舍)乃休(休駐也)天子乃周姑繇
之水以圜喪車(决水周繞之也繇音遥圜音員)是曰□車(以號)
(水也)曰殤祀之(於此復祭)孟冬辛亥邢侯曹侯來弔
(曹國今濟陰定陶縣是也)内史將之以見天子天子吿不
豫而辭焉(不豫辭病也尚書曰武王不豫)邢侯曹侯乃即太

子太子哭出廟門以迎邢侯(曹侯不進)再拜勞之
(問勞之也)侯不答拜(謙不敢輿太子抗禮)邢侯謁哭于廟(謁告)
(也)太子先哭而入西向即位内史賔侯(賔相)北
向而立大哭九邢侯厝踊三而止(與太子拾踊)太
子送邢侯至廟門之外邢侯遂出太子再拜
送之曹侯廟弔入哭太子送之亦如邢侯之
禮(雖弔異而禮同)壬子天子具官見邢侯曹侯(真官備禮)
(相見)天子還返(將歸)邢侯曹侯執見拜天子之武
一(義所未聞)天子見之乃遣邢侯曹侯歸于其邦
王官執禮共于二侯如故(言不以喪廢禮)曰天子出

憲(憲命)以或禭賵(此以上以說賵贈事衣物曰禭音遂)癸丑大哭
而□甲寅殤祀大哭而行喪五舍于大次曰
喪三日于大次(停三日也)殤祀如初辛酉大成百
物皆備(送葬之物俱備)壬戌葬史録繇鼓鍾以亦下
棺(空也)七萃之士□士女錯踊九□喪下(工謂入上)
昧爽天子使嬖人(所愛幸者)贈用文錦明衣九領
(謂之明衣言神明之衣)喪宗伊扈贈用變裳(宗亦主變裳裳名也)
女主叔㛗贈用茵組(茵褥)百嬖人官師畢贈(言畫)
(有禭賵也官師羣士號也禮記曰官師一廟)井利乃藏(藏之於墓所)報
哭于大次(報猶反也大次有次神次也)祥祠□祝喪罷哭

辭于遠人(辭謝遣歸)爲盛姬謚曰哀淑人(恭人短折曰哀)
天子丘人(爲丘作名)是曰淑人之丘乙丑天子東
征舍于五鹿叔姓思哭(思哭盛姬)是曰女㛗之丘
(因以名五鹿也)丁卯天子東征釣于漯水以祭淑人
是曰祭丘己巳天子東征食馬于漯水之上
乃鼓之棘是曰馬主(未詳所云)癸酉天子南征至
于菹臺仲冬甲戌天子西征至於因氏(國名)天
子乃釣于河以觀姑繇之木(姑繇大木也山海經云尋木長)
(千里生海邊謂此木類)丁丑天子北征戊寅舍于河上
乃致父兄子弟王臣姬□祥祠畢哭(上云王臣姬姓)

(之女疑此亦同也)終喪于囂氏(服闕)己卯天子西濟于
河囂氏之遂庚辰舍于茅尺(地名)於是禋祀除
喪始樂素服而歸(哀未忘也)是曰素氏天子遂西
南癸未至於野王(今可内縣)甲申天子北升于大
北之隥(疑此太行山也)而降休于兩栢之下(有兩栢也)天
子永念傷心乃思淑人盛姬於是流涕七萃
之士葽豫上諫于天子曰自古有死有生豈
獨淑人天子不樂出於永思永思有益莫忘
其新(言思之有益者莫忘更求新人)天子哀之乃又流涕(聞此)
(言念更曾盛也)是日輟□乙酉天子西絶鈃隥(即鈃)

(山之坂一云癸已遊于井鈃之山吉日癸已)乃遂西南戊子至于
𪉹(𪉹輩池今在河東解縣𪉹音古)己丑天子南登于薄山窴
軨之隥(今軨橋西南懸絶中央有兩道)乃宿于虞(虞國名今太陽縣)
庚申天子南征吉日辛卯天子入于南鄭
穆天子傅卷之六

















