








衆仙讃頌靈章養七
　青華救苦讃
　　　早朝
天尊發願大悲心救苦方方化善因五嶽四
司皆禀命酆都北府盡停刑真符告下咸蒙
赦童子傳宣救罪人元始化身真妙相度人
无量道方成
　　　午朝
天尊誓願度衆生說法裝嚴坐寳林獅子九
頭分瑞相慧光一照廓幽隂刀山劒樹皆摧

折火翳風雷悉罷停无量大悲來救度酆都
地獄悉瞻聞
　　　晚朝
天尊慧力拯含靈救苦㝷聲破鐵城弘濟无
邊隨願度光明普照達幽扄慧風扇處炎煙
滅法雨沾時發朽榮无量慈悲咸救度亡魂
俱得面慈尊
　　　太真夫人贈馬明生辭
暫捨墉城内命駕岱山阿仰瞻太清闕雲樓
鬱嵯峨虚中有真人來徃何紛葩錬形保自

然俯仰挹太和朝朝九天王夕館還西華流
精可飛騰吐納養青牙至藥非金石風生自
然歌上下淩景霄羽衣何婆娑五嶽非妾室
玄都是我家下看榮競子篤似蛙與蟆眄顧
塵濁中憂患自相羅苟未悟妙㫖安事於𤥨
磨禍湊由道泄宻慎福臻多
昔生崑陵宫共講天年延金液雖可遐未若
太和仙仰登冥仙臺虚想詠靈人忽遇扶桑
王九老仙都真駕驂紫虬輦靈顔一何鮮啓
我㝷長涂邀我自然津告以鴻飛術授以玉

胎篇瓊膏凝玄氣素女爲我陳俯挹琳鳳腴
仰上飄三天雲綱立爾歩五嶽可暫旋玄都
安足逺蓬萊在脚間傳受相親愛結友爲天
人替即游刑對禍必無愚賢祕則享無傾泄
則軀命顛
雲林右英夫人㖟楊真人許長史辭
駕欻遨八虚迴宴東華房阿毋延軒觀朗嘯
躡靈風我爲有待來故乃越滄浪
騰躍雲景轅浮觀霞上空霄軿縱横舞紫盖
託靈方朱烟纒旍旄羽帔扇香風雷號猛獸

玃電吟奮玄龍鈞籟昆庭響金筑唱神鍾採
芝滄浪阿掇華八渟峯朱顔日以新劫徃方
嬰童養形靜東岑七神自相通風塵有憂哀
隕我白鬢公長冥遺遐歎恨不早逸蹤
停駕望舒移迴輪返滄浪末覩若人遊偶想
安得康良因候青春以敘中懷忘
控景浮紫煙八景觀汾流羽童捧瓊漿玉華
餞琳腴相期白水涯揚我萎蕤珠
滄房煥東霞紫造浮絳晨𩀱德秉道宗作鎮
真伯藩八臺可盼目北看乃飛元清淨雲中

視眇眇躡景遷吐納洞嶺秀藏暉隱東山久
安人事上日也無虚閑豈若易翁質反此孩
中顔
晨闕太霞構玉室起霄清領略三竒觀浮景
翔絶冥丹華空中有金映育挺精八風鼓錦
披碧樹曜四靈華盖廕蘭暉紫轡策緑軿結
信通神交觸類率天誠何事外象感須覩瑤
玉瓊
三景秀鬱玄霄映朗八方丹雲浮髙宸逍遥
任靈風鼓翼乗素飊竦眄瓊臺中緑盖入恊

晨青軿擲空同右揖東林帝上朝太虚皇玉
賔剖鳳腦嗷酣飛蘂漿雲鈞回曲寢千音何
琅琅錦旍召猛獸華旛正低昻香母折腰唱
紫煙排棟梁總轡髙清闕解駕佳人房昔運
挺未兆靈化順氣翔心眇玄涯感年隨積椿
崇形垢甘臭味動靜失滄浪我友實不爾榮
辱昨己忘
絳景浮玄晨紫軒乗煙征仰超緑闕内俯眄
朱火城東霞啓廣暉神光煥七靈翳映汎三
燭流任自齊冥風纏空洞宇香音觸節生手

携織女儛併衿匏𤓰庭左徊青羽旗華盖隨
雲傾宴寢九度表是非不我營抱真棲太寂
金姿日愈嬰豈似愆穢中慘慘無聊生
四旌曜明空朱軒飛靈丘玉盖廕七景鼓翼
霄上浮九音朗紫空玉璈洞太無宴詠三晨
宫唱嘯呼我疇不覺椿巳來豈知二景流佳
人雖兼忘而未放百憂長林真可靜巖中自
多娛
北登玄真闕携手結髙羅香烟散八景玄風
鼓絳波仰超琅園津俯眄霄陵阿玉簫雲上

奏鳳鳴動九遐乗氣浮太空曷爲躡山阿金
莭命羽靈徵兵折萬魔齊挹二晨暉千春方
嬰牙喪真投競室不解可奈何
仰眄太霞宫金閣曜紫清華房映太素四軒
皆朱瓊擲輪空洞津總轡儛緑軿玉華飛雲
盖西妃運錦旍飜然塵濁涯儵欻佳人庭宿
感應真降所招巳在㝠乗風奏霄晨共酣丹
林甖公侯徒眇眇安知真人靈
清晨挹絳霞總氣霄上遊徊軿躡曲波遂覩
世人憂辭㫖蔚然起不散三秀嵎何若巡玄

鄕撫璈爲爾娛君心安有際我願有中無
轡景登霄晨遊宴滄浪官綵雲繞丹霞靈藹
散八空上真吟瓊室髙仙歌琳房九鳳唱朱
籟虚莭錯羽鍾交棲金庭内結我冥中朋俱
挹玉醴津倐忽已嬰童云何當路蹲愆痾隨
日崇
晨遊太素宫控軿觀玉河夕宴鬱絶字朝採
圓景華彈璈北寒臺七靈暉紫霞濟濟髙仙
舉紛紛塵中羅盤桓囂藹内愆累不當多
駕氣騁雲軿晨登大渟丘絳津連岑振清波

鼓浚流歩空觀九緯八綱皆巳遊暫宴三金
秀來觀建志儔勤懈不相掩是以積百憂
凌波越滄浪忽然造金山四顧終日遊罕我
雲中人
紫闕構虚上玄館衝絶飊琳琅敷靈囿華生
結瓊瑤騁軿滄浪津八風激雲韶披羽扇北
翳握莭鳴金簫鳳籟和千鍾西童歌晨朝心
豁虚無外神襟何朗寥廻舞太空嶺六氣運
重幽我途豈能㝷使爾終不彫
玄波振滄濤洪津鼓萬流駕景眄六虚思與

佳人遊妙唱不我對清音誰可投雲中騁瓊
輪何爲塵中趨
松栢生玄嶺鬱爲寒林桀繁葩盛嚴冰未肯
懼白雪亂世幽重岫巡生道常潔飛此逸轡
輪投彼遐人轍公侯可去來何爲不能絶
清淨願東山廕景棲靈穴愔愔閑庭虚蘙薈
青林宻圓曜映南軒朱風扇幽室拱被閑房
内相期啓妙術寥朗逺想玄蕭條神心逸
縱心空洞津竦轡䇿朱軿佳人來何遲首徳
何時成

寓言必可用不用是無情焉得駕欻跡㝷此
空中靈微音良有㫖當用慎勿輕事應神機
㑹保爾見太平
轡景落滄浪騰躍青海津絳煙亂太陽羽盖
傾九天雲輿浮空同倐忽滄浪閒來㝷真中
友相携侍帝晨玉子恊明德齊首招玉賢下
眄八河宫上寢希林巔漱此紫瓊腴方知穢
途辛佳人將安在勤之乃得親
絳闕排廣霄披丹登景房紫旗振雲霞羽晨
儛八風停盖濯碧谿採秀月支峯咀嚼三靈

華吐吸九神芒椿數無絶紀恊日積童䝉携
袂明真館仰期無上皇北鈞唱羽人玉玄粲
賢衆(音/終)云何波浪宇得失爲我鍾引領囂庭
内開心擬穢衝習適榮辱域罕躡希林宫一
靜安足苦試去視滄浪
世珍芬馥交道宗玄霄㑹振衣㝷真疇迴軒
風塵際良德映玄暉頴抜粲華蔚宻言多償
福沖靜尚真貴𢘆當二象順携手同襟帶何
爲人事間日焉生患害
有心許斧子言當采五芝芝草不必得汝亦

不能來汝來當可得芝草與汝食
　　　太極真人智慧經讃
學仙絶華念念念相因積去來亂我神神躁
靡不歷滅念停虚閑蕭蕭入空寂請經若飢
渴持志如金石保子飛玄路五靈度符籍
濟我六度行故能解三羅清齋禮太素吐納
養雲牙逍遙金闕内玉京爲余家自然生七
寳人人坐蓮華仰嚼玄都㮏俯含空洞苽容
顔曜十日奚計年劫多法鼓㑹天仙鳴鍾徵
大魔

靈風扇香花璨爛開繁襟太真撫雲璈衆仙
彈靈琴雅歌三天上散慧玉華林七祖昇福
堂由此歩玄音前世徳未足斯經邈難㝷信
道情不盡圖飛乃反沉太上無爲道弘之在
兆心
學道由丹信奉師如至親揖景偶清虚孜孜
隨日新衆人未得度終不度我身大願有重
報玄德畢信然隂惡罪至深對來若轉輪
學道甚亦苦晨夕建福田種徳由植樹根深
果亦繁子能躭玄尚飄爾昇清天修是無爲

道當與善結縁太上弘至道經書智慧篇抜
苦由大才超俗以得真靈姿世所竒燁若淵
中蓮
人行各有本皆由宿世功立德務及時發願
莫不從善惡俱待對倚伏理難窮賢士奉法
言道徳在兼忘解是大智慧上爲太極公寳
盖連玉輿命駕御九龍金華擎洞經捧香悉
仙童嘯歌徹玄都鳴玉叩瓊鍾
　　　呉子來冩真讃
不才呉子知命任真志尚玄素心樂清貧渉

歷群山翛然一身學未明道形惟保神山水
爲家形影爲隣布裘草帶鹿冠紗巾餌松飲
泉經蜀過秦大道杳冥吾師何人矚念下土
思彼上賔曠然無巳罔象惟親
終日草堂閑清風常徃還耳無塵事擾心有
翫雲閑對酒惟思月餐松不厭山時時吟内
景自合駐童顔
此生此物當生涯白石青松便是家對月臥
雲如野鹿時時買酒醉煙霞
寂爾孤遊翛然獨立飲木蘭之墜露衣鳥獸

之落毛不求利於人間絶賣名於天下此山
居之道士也題罷振衣理策而去莫知所在
焉
　　　仙人貽白永年辭
清秋無所事乗霧出遙天憑仗樵人語相期
白永年
　　　李公佐仙僕詩
我有衣中珠不嫌衣上塵我有長生理不厭
有生身江南神仙窟吾當混其真不嫌市井
諠來救世間人蘇子跡巳徃顓蒙事可親莫

言東海變天地有長春
　　　攄浩然泛虚舟辭遺欒渾之辭
行時雲作伴坐即酒爲侣腹以无化充衣將
雲霞𥙷紂虐與堯仁可惜皆朽腐
檝棹無所假超然信萍查朝浮旭日輝夕䕃
清月華營營功業人朽骨成泥沙
得飲攄公酒復登攄公舟便得神體清超遥
曠無憂
　　　靈響辭
比響非谷響心知是靈仙不曽離耳裏髙下

如秋蟬
入夜聲則勵在晝聲則微神靈斥衆惡與我
作風威
妙響無住時晝夜常輪迴那是偶然事上界
特使來
何以辨靈應事須得梯媒自從靈響降如有
真人來
存念長在心展轉無停音可憐清爽夜靜聽
秋蟬吟
　　　衆仙歩虚辭

飄飄上雲路黯黯入長霄星宫日去逺光隂
劫數遥仰德金顔隱傾想佇神飊願得映霞
軫焚香稽首朝
玄風轉飛盖紫氣汎仙車浮空不待駕合忽
昇虚无徘徊哀下界顧眄愍群諸三元真化
畢翛然入太虚
萬氣浮空上千光合太微霄間望華盖虚重
眄霞衣真儀入雲路圓曜逐風飛願得三元
㑹金容乗運歸
吉光騰紫氣霄路逸丹天旛颺香風轉蓋動

超浮煙道中還復道玄中巳復玄真光不識
際大道竟無形法輪常自轉希音不可聽空
閑待三寳虚中聞洞經七變遊魂反萬氣駐
頽齡
香風飄羽蓋遊氣轉飊車泠泠上雲路窈窈
入長虚顧愍埃塵子應運演靈書妙果諧今
日冥契自然符
　　　青童大君常吟
欲植滅度根當抜生死栽沉吟墮九泉但坐
惜形骸

　　　南嶽夫人作與許長史
靈谷秀瀾縈藏身棲巖京披褐均衮龍帶素
齊玉鳴形盤幽遼裏擲神太霞庭霄上有陛
賢空中有真聲仰我曲晨飛案此緑軒軿下
觀八度内俛歎風塵縈解脱遺波浪登此眇
眇身憂竟三津竭奔馳割爾齡
　　　南嶽夫人作
玄感妙象外和聲自相招雲書鬱紫晨蘭風
扇緑軺上真宴瓊臺邈爲地仙標所期貴逺
邁故能秀頴翹翫彼八素翰道成初六遼人

事胡可豫使爾形氣消



衆仙讃頌靈章
















