








太上九赤班符五帝内眞經通十一
九赤班符一名羽中林飛天九符元始天王
藏之於上清瑶臺金房玉室之中神眞煥明
流光曜空四極監試五帝衛眞太上以雲宫
玉童三百人上元又以西華玉女七百人侍
典靈文神摽上清威嚴九天制魔滅袚馘斬
羣凶封掌名山攝召水神總統億億領括萬
仙五嶽四瀆及後學者身部以神兵罰過賞
功九千年則九天一開九天開其文則明五
嶽之室玄授得道之人自無仙骨玉名刻書

來生不得見其篇目有得其文便爲五嶽之
師宗四海之君王奉之者慶延七祖之魂福
流九種之親修之者刻成上清髙仙眞人九
赤者乃九元之炁飛玄羽章結成玉文元丈
人以傳太上大道君元始天王以傳南極上
元君太上以傳扶桑大帝太帝以傳太微天
帝君太微天帝君以傳後聖金闕帝君以傳
上相青童君南極上元君以傳洪崖先生太
極四眞人炁炁相傳皆刻書金簡結以紫篇
盛以雲錦之囊封以三元之章藏以鬱森之

笈祕扵九曲之房玉仙典香太華執巾四司
監暎五帝衛軒三元晏禮萬仙朝眞其道至
妙依科七千年一傳輕泄宣露傳非其人七
祖獲考身没河源
後學勤心苦思求仙精誠感於太虚冥德合
於三元玄挺應㑹自得此文得佩眞符始可
渉歷於玄嶽託身於幽山役九赤以封丘命
五行以招神俾水帝以削罪攝海靈以通源
則罪籍滅落於九府生録刻注於三清炁震
溟波威攝萬靈羣魔滅試仙官降形運䇿六

甲制御天丁通幽徹微逆覩未生故能神
仙飛行上清
夫學不見九赤白羽中林飛天九符則五嶽
不領玄名四海水神不爲兆削滅罪簡勒注
三清也遊行川澤隱居幽山不佩此文則山
靈天魔試敗其旨萬害自生終不成仙水帝
結書列罪帝君也
五嶽五帝内思變化眞形求仙上法
凡入東嶽思東方青帝神閉眼即見眞形者
其人則五宫結氣六藏生眞九府洞朗内無

滯根和音震響妙理明通此人皆上仙之才
也故道爲之即降神明爲之感㑹則仙不移
年而成也若見青炁鬱鬱亦其方正神虚暎
之炁也則道有漸也若見黒氣則上眞本生
之號虚暎之官監試於兆身若見赤氣則洞生
之官虚暎之炁來衞兆身也若見黄炁則嶽
所使之官虚暎之炁来給兆通眞也此悉無
恠依本而行事久久道自感而降焉若見白
炁則天魔空中之精來千試兆身當叩左齒
三十六通而誦金玄章之祝一遍則魔精自滅

眞自來降也
凡入南嶽思南方赤帝神閉眼即見眞形者
其人則骨結玉霜炁參神宫丹臺刻簡結錄
紫篇幽悟冥塗逸浪虚庭觸類無滯静思感
眞此人皆上仙之才故道爲之即降神明爲
之感㑹也如此則仙不移年而成若見赤炁
亦其方正神虚暎之炁也則道有漸也若見
青炁則上眞本生之號虚暎之官來監試於
兆身若見黄炁則洞生之號虚暎之官來衛
兆身若見白炁則南嶽所使之官虚暎之炁

來結兆身通眞也此悉無恠依本行事久久
道自感而降也若見黒炁則空中太魔之精
來干試兆眞也兆當叩左齒三十六通誦玄章
滅魔之祝一遍則魔精自滅眞自降也
凡入西嶽思西方白帝神閉眼即見眞形者
其人則胇有金闕六宫納眞通幽逹靈廻釋
玄元内無礙滯外無欲塵故名書金格録字
上清此人皆上仙之才也故道爲之即降神
明爲之感㑹則仙不移年而成也若見白炁
亦其正神虚暎之炁也則道有漸也若見黄

炁則上眞本生之號虚暎之官監試於兆身
若見黑炁則洞生之官虚暎之炁來衛兆身
也若見青炁則西嶽所使之官虚暎之炁來
結兆身通眞也此悉無恠依本而行事久久
自當感眞而降焉若見赤炁則空中大魔之
精來干試兆眞也兆當叩左齒三十六通誦
金玄章滅魔之祝一遍則魔精自滅眞形自
降也
凡入北嶽思北方黒帝神閉眼即見眞形者
其人則玄挺摽晨五心結絡炁叅紫天玄書

北元刻簡青宫朗照幽室通神逹微此人皆
上仙之才也故道爲之則降神明爲之感㑹
則仙不移年而成也若見黒炁亦其正神虚
暎之炁也則道有漸也若見白炁則上眞本
生之號虚暎之官監試於兆身若見青炁則
洞生之官虚暎之炁來衛兆身也若見赤炁
則北嶽所使之官虚暎之炁來給兆通眞也
此悉無恠依本而行事久久自當感眞而降
焉若見黄炁則空中大魔之精來干試兆眞
也兆當叩左齒三十六通誦金玄滅魔之祝

一遍則魔精自滅眞形自降也
凡入中嶽思中央黄帝神閉眼即見眞形者
其人則絳府生華赤子納仙理幽綜滯味景
霄清名書帝室圖影三元此人皆上仙之才
也故道爲之即降神明爲之感㑹則仙不移
年而成也若見黄炁亦其正神虚暎之炁也
則道有漸也若見赤炁則上眞本生之號虚
暎之官監試於兆身若見白炁則洞生之官
虚暎之炁來衛兆身也若見黒炁則中嶽所
使之官虚暎之炁來給兆通眞也此悉無恠

依本而行事久久自當感眞而降焉若見青
炁則空中大魔之精來干試兆眞也兆當叩
左齒三十六通誦金玄之章滅魔之祝一遍
則魔精自滅眞形自降也
　　五嶽内思刻名定仙上法
太上九赤鎭嶽求仙班符
東嶽青帝内思甲乙入木九炁班符東方青
帝君姓常諱精萌頭建九元通天冠衣青錦
帔碧飾飛帬佩太上九炁命靈之章帶翠羽
交靈之綬常以立春之日乗碧霞九龍雲輿

從青腰玉女十二人手把青林之華九色杖
幡遊行東嶽太山校定眞人仙官録札時詣東
海水帝考筭學道功過罪目廻降佩符者身
學者服其符以招其人存其炁以降其眞求
削水帝之簡上名玉札之篇當以立春之日
平旦沐浴齋靜入室燒香服甲乙入木九炁
班符叩齒九通思東方青帝君姓常諱精萌
衣服形色乗碧霞雲輿下降兆房青炁鬱鬱
覆蒲一室冠匝已形存見帝君青炁之中化
爲赤光如歳星之精赫赫照明從頭頂而下

入兆身中光明洞暎肝部之間便引炁九咽
覺身中薰熱須㬰赤光於内散從九孔中出
廻合還兆頭頂之上化成青雲覺兆身在青
雲之中隨雲而昇良久覺定豁如蹈空便仰
呪曰
太丹隱齋廻合九門玄虚舉眞赤班早分帶
甲入木乗乙御雲上制五嶽封丘召山下告
九河十二水源落除宿簡列奏玉篇掌録我
眞青帝之君降我碧霞飛青羽帬與帝合景
奏謁玉晨畢又叩齒十二通咽液二十四遍

止行之九年則能書符投山山降雲雨儵歘晻
冥書符投水水上蛟龍能入萬丈之淵如行
人中書符於木削之不滅其文轉明帶符抱
木身成山林東嶽衛以仙官十二人一十八
年則能飛行上清輕泄此道罰以鬼兵殃延
七祖身没河源





太上甲乙入木九炁班符朱書立春之日平
旦東向服之祝如上法又以正月二月甲寅
乙卯之日青書桐板之上令廣九寸長一尺
二寸埋之所住東嶽令深九尺甲乙唯一日
也如此法三年一埋不必年年也但存思服
御依節行之亦九年無不感降也此一名白
羽中林飛天九符一名九變三合成一得見
其文與五帝同眞
埋符之日當東向叩齒三十六通存思青炁
之雲覆冠一山上下鬱冥東嶽太山君乗九

色之龍手執青羽之麾從太山仙官十二人
在青炁之内監暎兆身仰祝曰
天通地理二炁交眞九赤陽明四度開陳上
開五帝東嶽泰山下告萬靈無鞅之神削我
宿對記我此篇滅消魔試使我成仙封賞靈
嶽與炁同煙興雲降雨飛霄碧軒昇入玄虚
髙皇帝前畢埋符如式仰引青炁三十六咽止
東嶽泰山君常以春分之日列奏眞仙巳得
道及始學之人名録上言髙上帝君檢校玄
名修飛仙之道當以其日日出之時沐浴齋

戒燒香入室東向思東嶽泰山君姓玄丘諱
目陸頭建三寳九光夜冠衣青羽章帬披九
色班裘帶上皇命神之篆乗青雲飛輿九色
蒼龍從十二仙官手把五芝東北而廻上登
無崖之上玉清之天徘徊玄虚之内青雲之
中當叩齒九通心言今日上節八願開新願
廻神曲來降我間納我所求奏我所陳得上
玉札位係紫篇道君廻暎我獲上仙
畢思泰山君乗輿下降青炁鬱鬱覆滿一室
君處青炁之中手執青簡注上我名於青簡

之篇微祝曰
玉眞徘徊煥明東方乗龍駕輿飛行太空廻
靈曲暎下降我房青陽告始上願開通納我
所陳削過記功刻名青簡列奏髙皇西龜結
録東華勒方五靈輔翼八帝齊光來甲御乙
出木入空六丁侍衛玉女扶將攝山召海命
制蛟龍嘯風興雲靡不立躬天魔伏試萬靈
敬從變景化形上昇玉宫年享泰山永保無
窮畢仰咽九炁止修之九年則泰山君見形
於兆前降於青炁之雲給神童九人致自然

神芝能知東方萬里之事一十八年則致龍
輿乗空飛行上昇玉清宫
南嶽赤帝内思丙丁入火三炁班符
南方赤帝君姓炎諱洞丹頭建三炁玄梁寳
冠衣緋雲錦袍丹文之帬佩南極制陽之符
帶朱宫八光之劍常以立夏之日乗赤霞飈
輪從太丹玉女十二人乗九色之鳯手把日
精三炁之華遊行南嶽衡山校定眞人仙官
録札及學者之名時詣南海水帝神王考筭
學道功過罪目廻降佩符者身學者服其符

以招其神存其炁以降其眞削除水帝之簡
上名玉札之篇當以立夏之日正中沐浴齋
戒入室燒香服丙丁入火三炁班符叩齒三
通思南方赤帝君諱字衣服形色乗赤霞飈
輪下降兆房赤炁赫赫覆滿一室冠匝已形
存見帝君在赤炁之中化爲熒惑星赫赫照
明從頭頂而下入兆身中光明洞暎心宫之
間便引炁三咽覺身薰熱須㬰熒惑星於心
散爲赤炁從九孔中出廻合還兆頭頂之上
化成赤雲覺兆身在赤雲之中隨雲而昇良

乆覺定豁如蹈空仰祝曰
三炁廻元飛天九清白羽中林入微洞靈帶
丙耀光乗火入丁中眞混合上化景星制御
萬炁封山召靈符攝九河十二水精削滅九
隂宿簡之名興雲降龍丹霄朱軿八景迅虚
流火鬱冥飛輪紫蓋来運我形乗虚躡浮上
造玉庭受錬洞陽五神鮮明永享天眉與帝
合并畢又叩齒九通咽液十二過止行之九
年則能書符投林林自生火書符投水水上
蛟龍書符投山山降雲雨帶符入火身則不

然埋符南嶽則得仙官侍衛兆身十八年則
能飛行上昇玉清輕泄此道殃延七祖身没
鬼官長閉地獄不得成仙








太上丙丁入火三炁班符朱書立夏之日正
中南向服之祝如上法又以四月五月丙午
丁巳之日朱書桐板之上令廣八寸長一尺
二寸埋之所住南嶽令深八尺丙丁唯一日
也如此法三年一埋不年年也但存思服御
依節行之亦九年赤帝君衡山君無不降見
於兆形也此一名三合成道九眞中符一名
九合入微幽虚七變得見其文五帝齊眞刻
成上仙埋符之時當南向叩齒二十四通存
思赤炁之雲覆冠一山之上南嶽衡山君乗

赤龍雲車手執赤羽之節從衡山仙官十二
人在赤炁之中監暎兆身仰呪曰
丹靈洞陽上總天逢九變三合乃成道宫赤
景班符威御萬方令日上節三炁開通上關
五帝告文靈峯削我宿負列名髙皇使我道
成變化玄空封掌靈嶽召海䇿龍興雲降雨
萬向立從飛霄赤輪昇入帝房八炁并景三
元齊光畢埋符如式仰引赤炁二十四咽止
南嶽衡山君常以夏節之日列奏眞仙巳得
道及始學之人名録上言髙上帝君檢校玄

名區别功過修飛仙之道當以其日日中之
時沐浴齋戒入室燒香南向思南嶽衡山君
姓爓諱洋光頭建八朗寳光玉冠衣赤錦飛
帬披神光緋文之表帶封靈制魔之章乗赤
霞飛輪從南嶽仙官十二人悉乗飛鳳手把
神芝東南而廻上登無崖之上玉清之天徘
徊空虚之内赤雲之中當叩齒三通心言令
日上吉良辰應眞玄願普降竟天納新願乞
道君值廻上仙飛輪羽蓋下降我身道君廻
降我成帝臣名言上清東華結篇畢思衡山

君乗赤霞飛輪下降兆房赤炁鬱鬱覆滿一
室君在赤炁之中手執赤簡注上我名於赤
簡之篇微祝曰
朱陽乗晨徘徊九霄丹輿飛蓋洞煥霞寥曲
廻下暎監我心翹上願所陳莫不感幽抑披
靈衛形與神交書名丹臺結字南瑶六丙翼
眞乗丁入飈攝山封海命制萬祅千精伏竄
羣魔皆消南嶽既掌三元来招降致朱軿昇
入皇朝三景齊靈後天而凋畢仰咽三炁止
修之九年則衡山君授兆寳書給仙官八人

降致神芝竒異之物能知南方萬里之事行
之十八年則致赤雲之輪飛行太空上昇玉
清之宫
西嶽白帝内思庚辛入金七炁班符
西方白帝姓混諱辱歸頭建七炁明光寳冠
衣白錦雲光之袍素錦飛帬佩素靈之綬龍
潮澷誕之劍常以立秋之日乗素雲飛輿從
太素玉女十二人白虎手把七色華旛遊行
西嶽華山校定眞人仙官録札及學者之名
時詣西海水帝神王考筭學道功過罪目廻

降佩符者身學者服其符以招其人存其炁
以降其眞削除水帝之簡上名玉札之篇當
以立秋之日晡時沐浴齋靜入室燒香服庚
辛入金七炁班符叩齒三通思西方白帝君
諱字衣服形色乗紫雲飛輿下降兆房白炁
奕奕覆滿一室冠帀巳形存見帝君在白炁
之中化爲太白星赫赫照明從頭頂而下入
兆身中光明洞暎肺部之間便引炁七咽覺
身薰熱須㬰太白星於肺中散爲白炁從九
孔中出廻合還兆頭頂之上化成白雲覺兆

身在白雲之中隨雲而昇良久覺定豁如蹈
空仰祝曰
七炁飛精西華金靈龍變九道萬物自生日
月過度飛羽陸冥幽虚玄眞三合七成變化
入景辛廻景星帝諱符合變化我形上承皇
威部御神兵制山檢海封嶽命精眞不咸來
受事我庭興雲起雨降致素軿九龍七虎䇿
御六丁迅我飛虎出玄入青上造朱月金治
錬明逍遥華堂長保天經畢又叩齒七通咽
液三十二過止行之九年則能書名於石錬

石成金書符投石石隱兆形書符投山山降
素雲書符投水水上龍精埋符西嶽則給仙
官降致自然神竒異物一十八年修行則能
乗空飛昇玉清輕泄此道罰以神兵七祖負
考長役鬼官愼祕修行尅獲上仙






太上庚辛入金七炁班符朱書立秋之日晡
時西向服之祝如上法又以七月八月庚申
辛酉之日朱書桐板之上令廣六寸長一尺
二寸埋之所住西嶽令深六尺庚辛唯一日
也如法三年一埋不年年也但存思服御依
節行之爾九年白帝君及華山君無不降見
於兆形也此一名九微入神封靈玄一名赤
白自生七變金門得見此道西母降眞萬變
立成飛昇帝神埋符之時當西向叩齒十二
通存思白炁之雲覆冠一山之上西嶽華山

君乗白龍雲車手執七色飛行羽節從華山
仙官十二人在白炁之中監暎兆身仰祝曰
六炁徊靈三合成一五雲變化轉九㑹七帝
尊混合神生金室是時何時上願之日所向
所求靡不良吉命靈召神羣魔隨滅八道散
明我眞穆穆五嶽齊眉與帝相畢畢埋符如
式仰白炁二十四咽止
西嶽華山君常以秋分之日列奏眞仙巳得
道及始學之人名録上言髙上帝君檢校玄
名區别功過修飛仙之道當以其日晡時沐

浴齋靜入室燒香西向思華山君姓浩丘諱
元倉頭建六元通神飛冠衣白錦飛裙披素
錦之裘帶交靈素綬乗霞飛輪從西嶽仙官
十二人悉乗十二白虎手把七色華幡西南
而廻上登無崖之上玉清之天徘徊空虚之
内白雲之中當叩齒七通心言我願飛仙上
昇玉清飛入華嶽與帝同靈乞丐道君降我
眞形爲我致仙書我玄名畢思華山君乗白
霞飛輪下降兆房白炁奕奕覆滿一室君在
白炁之中手執白簡注上我名於白簡之篇

微祝曰
金門煥明白雲巍峩四㑹交眞八炁結羅上
吉告晨帝靈昇霞廻神下降曲盻我家謂我
白簡書名西華七眞部仙制御羣魔上承皇
威攝山命河興雲降雨龍輪立過運我飛虚
上造靈阿所願立至所剪立嵯千變萬化洞
明玄霞畢仰咽七炁止修之九年則華山君
爲兆致神仙之藥給仙童七人九年能明西
方萬里之事吉凶之兆行之十八年降致白
雲之輪飛行太空上昇玉清之宫

北嶽黒帝内思壬癸入水五炁班符
北方黒帝君姓玄諱朔萌頭建五炁玄晨之
冠衣玄錦之袍五色飛帬佩七元流鈴帶文
身通神之劍常以立冬之日乗玄雲飛輿從
太玄玉女十二人乗十二飛龜手把五色華
旛遊行北嶽拒山校定眞人仙官録札及學
者之名時詣北海水帝神王考筭學道功過
罪目廻降佩者身學者服其符以招其神存
其炁以降其眞削水帝之簡上名玉札之篇
當以立冬之日夜半沐浴齋靜入室燒香服

壬癸水五炁班符叩齒五通思北方黒帝君
諱字衣服色形象乗玄雲飛輿下降兆房黒
炁勃勃覆滿一室冠帀已形存見帝君在黒
炁之中化爲辰星赫赫照明從頭頂而下入
兆身中光明洞暎腎部之間便引炁五咽覺
身薰熱須㬰辰星於腎中散爲黒炁從九孔
中出廻合還兆頭頂之上化成黑雲覺兆身
在黒炁之中隨雲而昇良久覺定豁如蹈空
仰祝曰
五神通眞化炁廣陽七元廻靈煥落北方帝

尊吿令入節御光上總萬仙下統無窮乗炁
迅虚廻降我房授我玄符變化流通帶壬入
洞負癸昇空封掌五嶽制命九江召山興雨
符水上龍飛軿紫蓋昇入帝宫畢又叩齒五
通咽液十八過止行之九年則能書符投水
水上蛟龍停流止波入水如空埋符北嶽則
給仙官降致神藥不死之方一十八年坐在
立亡乗虚飛行上昇玉清其道髙妙不傳非
眞輕泄靈文七祖負考身没鬼官長充幽徒
不得又仙






太上壬癸水五炁班符朱書立冬之日夜半
北向服之祝如上法又以十月十一月壬子
癸亥之日朱書桐板之上令廣五寸長一尺
二寸埋之所住北嶽令深五尺壬癸唯一日
也如此法三年一埋不年年也但存思服御

依節行之爾九年黒帝君及恒山君降見於
兆形也此一名交昇雲門七變五合一名五
靈玄隂中道萬畢有得此文仙道立成行之
變景飛昇紫清埋符之時當北向叩左齒二
十四通存思黒炁之雲覆冠一山之上北嶽
𢘆山君乘黒龍雲車手執五色飛仙羽節從
𢘆山仙官十二人在黒炁之中監暎兆身仰
祝曰
玄武交昇五變成神三合九離乃㑹玉門上
節八願我享其仙安炁鎮靈五嶽保令乘空

命虚萬魔来身降致雲輿玄輦紫軒飛行太
空上昇帝晨長與北君保命天眞畢埋符如
式仰引黒炁二十四咽止
北嶽𢘆山君常以冬至之日列奏眞仙巳得
道及始學之人名録上言髙上帝君檢校玄
名區别功過修飛仙之道當以其日夜半沐
浴齋靜入室燒香北向思𢘆山君姓伏諱通
萌頭建五炁寳晨玉冠衣黒錦飛帬披玄文
明光之裘帶交靈紫綬乘玄霞飛輪北嶽仙
官十二人悉乘飛龜手把五色華憣西北而

廻上登無崖之上玉清之天徘徊空虚之内
玄雲之中當叩齒五通心言今日上吉八節
廻還道君廻降曲盻我身領掌命録長保天
年畢思𢘆山君乘黒霞飛輪下降兆房黒炁
勃勃覆滿一室君在黒炁之中手執紫簡注
上我名於紫簡之篇微祝曰
玄隂廻靈乗日御晨五炁總眞普統羣仙安
景上宫徘徊雲陳曲降監暎来我房軒書名
玄簡記上玉篇使我通明洞徹入眞制命五
靈封河召山降龍起雨導雲興煙飛霄輕輪

昇入帝晨畢仰咽五炁止修之九年則𢘆山
君爲兆降致玄龍雲輿給以仙官五人招北
方神眞靈藥洞明北方未然之事吉㐫之兆
行之十八年飛行上清與北嶽帝君齊保玉
眞也
中嶽黄帝内思戊巳入土一炁班符
中央黄帝君姓麻諱忠慎頭建黄晨通天玉
冠衣黄錦之袍玄黄飛雲錦帬佩黄帝越元
之䇿帶靈飛紫綬常以太𡻕之日乗黄雲飛
輿從黄素玉女十二人乘十二飛驎手把五

帝華幡遊行中嶽嵩山校定眞人仙官録札
及學者之名時詣三河四海十二水帝神王
考筭學道功過罪目廻降佩符者身學者服
其符以招其神存其炁以降其眞削字水帝
之簡上名玉札之篇當以太歳之日中後沐
浴齋靜入室燒香服戊已入土一炁班符叩
齒十二通思中央黄帝君諱字衣服形色乗
黄雲飛輿下降兆房黄炁鬱鬱覆滿一室冠
帀已形存見帝君在黄炁之中化爲鎭星赫
赫照明從頭頂而下入兆身中光明洞暎脾

部之間便引炁十二咽覺身薰熱須㬰鎭星
於脾中散爲黄炁從九孔中出廻合還兆頭
頂之上化成黄雲覺兆身在黄雲之中隨雲
而昇良久覺定豁如蹈空仰祝曰
中靈黄元十二飛精五炁混化髙皇洞明是
日上吉總攝萬靈檢録校札除罪結生廻眞
流盻曲降我庭爲我落死刻簡紫名輔我太
眞給我神兵匡制五嶽封山召靈羣魔滅試
我道肅清乗戊負已洞入無形興雲降雨飛
霄紫軿造晏五嶽與帝合并畢又叩齒十二

通咽炁十二過止行之九年則知三十六國
之音知萬淵之下三十六土皇形色書符把
玉形與土合埋符中嶽則使黄素玉女十二
人致自然之厨不死之藥行之十八年則能
飛行玄虚上昇玉清祕之神仙輕泄九祖獲
考身負三徒充責幽冥





太上戊已入土一炁班符朱書太歳之日日
中後向四季服之祝如上法又以三月六月
九月十二月戊辰戊戌已丑已未之日朱書
桐板之上令廣三寸長一尺二寸埋之所住
中央令深一尺二寸四季唯一日如此法三
年一埋不年年也但存思服御依日而行之
九年黄帝嵩髙山君無不降見於兆形也此
一名玄眞總暉自生萬度一名神飛九道靈
變自然有得此道立昇雲宫埋符之時當向
四季叩齒十二通存思黄炁之雲覆冠一山

之上中嶽山君乘黄龍雲車手執玄黄十二
節麾從嵩髙山仙官十二人在黄炁之中監
暎兆身仰祝曰
三素流飈黄雲五纏道合萬變玄虚舉眞神
安靈嶽道降我身黄白早分記名紫篇封山
召河制御羣仙興雲降雨黄霄飛輪乗空歩
玄上昇髙晨畢埋符如式仰行黄炁十二咽止
中嶽嵩髙山君以三月六月九月十二月戊
辰戊戌已丑已未之日列奏眞仙已得道及
始學之人名録上言髙上帝君檢校玄名區

别功過修飛仙之道當以其日日中後沐浴
齋靜入室燒香向四季思中嶽君姓角諱普
生頭建中元黄晨玉冠衣黄錦飛帬披玄黄
文裘帶黄神中皇之章乗黄霞飛輪從中嶽
仙官十二人悉乗飛驎手把玄黄十二節麾
西南而廻上登無崖之上玉清宫徘徊空虚
之中黄雲之内叩齒十二通心言天垂上願
我享其恩念虚降靈思微致仙中嶽之君結
我同軒使我飛行昇到金門畢思嵩髙山君
乗黄霞飛輪下降兆房黄炁勃勃覆滿一室

君在黄炁之中手執黄簡注上我名於黄簡
之上微祝曰
黄靈中玄道翳紫天三合成一結虚而仙掌
録保篇固命度年列名東華記仙中秦五靈
監暎使我道鮮出虚入微洞徹九玄身生水
火變景億千乘空𡵯虚飛行無間畢仰咽十
二炁止修之九年則與中嶽君對面共言爲
兆降致黄龍飛輿給以仙官取自然之物以
與兆身行之十八年道成飛仙上昇玉清
　　四海水帝内思除罪削簡上法

太上九赤封海通眞班符
　東海水帝九源青炁班符




太上九元青炁班符常以立春春分之日分
平旦朱書青紙上東向服之行事訖朱書符
桐板上記某年某月某日子某郡縣某郷里
某嶽先生某年若干𡻕某月生於符下以青

石九兩青絲纏之著符下投之東流之水常
以其日清齋入室燒香東向叩齒十二通思
東海水帝神王姓王諱度源頭建太晨寳明
之冠衣青文翠羽飛帬帶七色師子虎頭鞶
囊乗碧輦飛龍從東海水帝十二仙掾乗十
二蒼龍飛行上詣髙皇玉帝徘徊青雲廻降
我身青炁鬱鬱内外晻冥神王對坐我前削
我死簡注我仙録微祝曰
洞淵九源上參玉清分流二炁混合同生上
總上眞下典兆名是日良吉八願齊并水帝

削罪記功上靈太一固年保命黄寧形交九
都炁應神精左役天甲右運六丁命山召海
降輿龍軿運我飛昇上朝三清羽儀翼翼金
璫玲玲徘徊𡵯空遊宴紫庭下觀水宫水受
我形使我長存與劫同齡畢服符仰咽液九
過止便依法投符東流之淵行之十八年水
帝削兆罪簡言玉清降致龍軿飛行太空身
入萬丈之淵與水帝對言玄妙之道不得妄
宣也
　南海水帝洞源赤炁班符






太上洞源赤炁班符常以立夏夏至之日正
中朱書青紙上南向服之行事訖朱書符桐
板上記某年某月某日子某郡縣某郷里某
嶽先生某年若干𡻕某月生於符下以赤石
八兩赤絲纏之著符投於南流之水行其道

常以其日清齋入室燒香南向叩齒十二通
思南海水帝神王姓開諱納靈頭建太晨寳
明之冠衣赤錦文帬帶交靈紫綬九色鞶囊
乗蛟龍飛行雲輪從南海水帝十二仙掾乗
十二飛龍上詣髙皇玉帝徘徊青雲廻降我
身青炁鬱冥神王對坐我前削我罪簡注我
仙録微祝曰
南陽赤淵萬谷洞泉帝君安鎭總領水仙挍
定罪簡記功紫晨日吉時清匡龍䇿煙徘徊
玄虚來降我軒與炁混合道成自然制魔滅

精攝海封山六師啓道通我水源興雲降雨
嘯命立前所願所唘靡不如言飛行上清朝
謁玉晨畢仰咽炁八過止便依法投符南流
之淵行之十八年水官無復罪目之簡神王
列名於
玉皇降致雲龍丹輿飛行太空登山渉海萬
神衛迎洞微入玄與帝合眞輕泄靈文罰以
五帝神兵祕之者仙
　西海水帝洞淵白炁班符






太上洞淵白炁班符常以立秋秋分之日晡
時朱書青紙上西向服之行事訖朱書符桐
板上記某年某月某日某郡縣某郷里某嶽
先生某年若干𡻕某日生於符下以白石六
兩白絲纏之著符投於西流之水行其道當

以其日清齋入室燒香西向叩齒十二通思
西海水帝神王姓道諱洞清頭建太晨寳明
之冠衣素錦飛帬帶素靈命神之章九色師
虎頭鞶囊乗飛輿從西海水帝十二仙掾乗
十二白虎飛行玄虚上詣髙皇玉帝徘徊玄
空青雲之中廻眞下降對在我前削我罪簡
注我仙録列奏玉帝之前微祝曰
暘谷萬文洞淵九流十二帝府九江水侯上
統玉虚下領神州是日上吉神王出遊掌我
命籍保我玄符廻眞曲暎来降我廬削我罪

簡勒上天書道彂自然飈昇雲輿混合元吉
與帝并軀畢仰咽六炁止便依法投符西流
之淵行之十八年則能洞行西海履萬丈之
淵海神衛迎不拘水契降致龍輿飛行太虚
水官削罪言名帝皇其道髙妙不行於世有
見其文不學自仙
　北海水帝洞川黒炁班符





太上洞川黒炁班符以立冬冬至之日夜半
時朱書青紙上北向服之行事訖朱書符於
桐板上記某年某月某日某郡縣某郷里某
嶽先生姓某年若干𡻕某月生於符下以黒
石五兩黒絲纏之著符投於北流之水行其
道當以其日清齋入室燒香北向叩齒十二
通思北海水帝神王姓噏諱淵元頭建太晨
寶明之冠衣玄錦飛裙帶豁落七元五色虎
頭鞶囊乗玄霞飛輿從北海水帝十二仙掾

乗十二飛龜遊行玄虚上詣髙皇玉帝徘徊
玄靈之上鬱鬱青炁之中廻眞下降對在我
前削我罪簡注我玉篇列言上清玉皇帝前
便微祝曰
天地分流四瀆御清三河水府九江帝靈檢
定簡録結罪四明有道者功有過者刑今日
上吉帝暎我庭流眞廻降我仙自成三河四
海来衛我形千變萬化應口立生飛行玄虚
上昇八冥長保三光天地齊停畢仰咽八炁
止便依法投符北海之淵行之十八年命召

水侯十二蛟龍運水興雲使白日闇冥飛行
虚空上昇玉清其法髙妙非眞勿行違禁妄
傳殃滅兆身考延七玄唯祕神仙
太上九赤班符結飛玄紫炁以成其文上眞
帝君以封嶽召山攝江制靈其文洞微煥落
上清元始天王藏之於瑶臺金房玉虚之中
舊科七千年一傳自無金名玉字丹文玄臺
不得參聞有見其文尅成上仙當依法八節
之日服符禮祝并埋山投海九年之中則五
嶽仙官侍衛兆身水帝水靈隨方伺迎五帝

奏名玄宫水官落滅罪書龍降雲覆變化無
方又當依常彩色書符佩身登山履川萬神
衛形滅魔消試威制羣精五雲降室紫煙自
生項負圎光内外洞明八景齊眞三元降軿
飛行玄虚上昇玉清
有金名玉骨寳字上清得有此符佩之三年
便得爲五嶽眞人履川渉海便爲四海君王
五帝輔翼萬神敬迎修行其事九年則能水
行萬丈制御蛟龍入山隱學則五帝五嶽見
形共言興雲起雨立召龍煙千變萬化應響

已成修之十八年飛行上清其道髙妙不行
於世輕泄靈文七祖充責已身亡命長保鬼
官受者弟子師對齋三十日或七日齎上金
三兩五色文繒各五十尺錦四十尺上香一
斤詣五嶽之巖告五帝關五靈三河四海天
官地官水官依四極之盟然後而傳受者不
關天靈侍經玉童玉女列奏
髙上罰以五帝神兵輕泄者罰於九祖考滅
巳身受而不盟殃延七祖身被風火自然失
經故上元君告於五帝經非盟而不告受不

關而失眞彼此皆有生死之責學者宜依文
而奉焉道無不降仙無不成生死享其慶福
流於種親靈文至重斯道之極眞也






太上九赤班符五帝内眞經
