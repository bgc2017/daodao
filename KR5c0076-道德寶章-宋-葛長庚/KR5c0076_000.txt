






欽定四庫全書子部十四
道徳寶章道家𩔖
提要
(臣)等謹案道徳寶章一卷宋葛長庚撰長庚
字白叟閩清人為道士居武夷山舊本題紫
清真人白玉蟾白玉蟾其别號紫清真人則
嘉定間徴赴闕下所封也其書隨文標識不
訓詁字句亦不旁為推闡所注乃少於本經

語意多近禪偈葢佛老同源故也此本為元
趙孟頫手書鈎摹雕板字畫絶為精楷明陳
繼儒亦嘗刻之彚祕笈中改題曰蟾仙解老
非其本目又前有萬厯癸未適園居士跋二
則其前一則稱董逌藏書志述張道相集古
今註老子四十餘家不載是編案晁氏讀書
志張道相乃唐天寶後人安能以南宋寧宗
時書著之於録且道相所集凡二十九家併

其自註為三十家亦無所謂四十餘家者跋
所云云殆於道聴塗説矣長庚世傳其神仙
而劉克莊集有王𨼆居六學九書序稱所見
丹家四人鄒子益不登七十曽景建黄天谷
僅六十白玉蟾夭死又陳振孫書録解題羣
仙珠玉集條下云白玉蟾葛其姓福之閩清
人嘗得罪亡命葢姦妄流也余宰南城有寓
公稱其人云近嘗過此曽相識否余言此輩

何可使及吾門云云二人與長庚同時其説
當⬤流俗所傳殆出附㑹然道家自尊其教
徃徃如此其書既頗有可取則其人亦不足
深詰矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
