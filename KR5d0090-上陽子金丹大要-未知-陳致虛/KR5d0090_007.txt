










上陽子金丹大要須知卷之七(八同卷)睦五
紫霄絳宫上陽子觀吾陳致虚撰
運火行符須知
伯陽真人曰陽燧以取火非日不生光方諸
非星月安能得水漿二氣玄且遠感化尚相
通何況近存身切在於心胷隂陽配日月水
火爲效徴又曰性主處内立置鄞鄂情主營
外築垣城郭城郭完全人物乃安黄庭經云
作道優游深獨居扶養性命守虚無縁督子
曰今之修道者不得正傳不悟平叔未鍊還

丹莫入山之語唯欲避喧求靜遯世逃人出
妻屏子離塵絶俗窮谷深山獨居孤處以爲
自高如棄世間法也無名子曰夫運火者先
定刻漏以分子午次接隂陽以爲化基般六
十四卦於隂符鼓二十四氣於陽火天關在
手地軸形心回七十二候之要津攢歸鼎内
奪三千六百之正氣輻輳胎中謹戒抽添精
專運用慮其危防其險不使頃刻叅差分毫
差忒故得外接隂陽之符内生真一之體苟
或運心不謹節候差殊即姹女逃亡靈胎不

結瑩蟾子曰採藥初關先識天癸生時中關
則知調和真息周流六虚自太玄關逆流至
天谷穴交合然後下降黄房入于中宫上陽
子曰運火者運内外之火火者藥火也候者
符候也將者符合也聖人下工鍊丹之初須
知鉛汞兩相逢迎真一之鉛將至運己汞以
迎之鉛汞一合而即得黍粒之丹餌歸黄金
室内以爲丹頭也夫運火者始自復卦子符
起首疾進陽火謂之下手用工而進火謂之
野戰蓋野戰則龍虎交合是用三分武火前

行短之謂也行符者午時姤卦用事則進隂
符包固陽火於内故行符謂之罷功守城夫
守城者以其鄞鄂已立唯温養沐浴防微杜
漸是用七分文火後須長之謂也然復與姤
乎皆從人身而求須認自己生身之由則得
之矣不必執文而泥象也紫陽真人金丹四
百字云火候不用時冬至不在子學者宜子
細求之也
朔望弦晦須知
縁督子曰一點陽精秘在形山不在心腎而

在乎玄關一竅學者不識隂陽不知時候不
能還返止於自身摸索而認彼昭昭靈靈之
識神以爲真實轉轉差馳易曰與日月合其
明與四時合其序朱震易傳云晦日朔旦坎
月離日會于壬癸上陽子曰每月朔旦子時
日月合璧於癸薄暮會于昴畢之上此喻火
之初生也當此之時純隂已極微陽將生是
謂潜龍三日之晡月生庚上真陽已肇庚屬
西南易曰西南得朋乃與類行叅同契曰神
功變成震三日月出庚蓋是時也藥物纔生

水源至清未曾撓動有氣無質之際大修行
人急向此時具一隻智慧眼則而象之亦如
太隂初受一陽之氣亦似坤之下爻交乾之
初爻而爲震乃比人身純隂而生一陽即我
師云先天一氣自虚無中來點汞而入鼎也
是時鼎内陽氣初布砂汞立基紫賢真人曰
一清一濁金木間隔於戊己之門一性一情
隂陽會聚於生殺之户採二儀未判之氣奪
龍虎始媾之精入於黄房産成至寳也八日
酉時月到天心其平如繩是謂上弦得金半

斤龍虎經曰坤再變成兌八日月出丁以像
鼎中鉛汞漸結流珠是時金水氣停不進陽
火亦無行符唯沐浴洗心而已三五爲朢朢
者日月相射則隂中三陽已備而成乾猶月
魄得日魂而滿喻鼎中鉛水壯盛真陽充滿
火明金旺將欲成器是金火之氣與汞固結
汞與其母兩相留戀也既望平明月見辛方
乾初變巽乃隂陽相承之道始焉則純隂得
交微陽而生藥後則隂包陽氣而成丹巽乃
承領隂符隂氣漸生包固陽精便無動逸則

金砂落于胞中隂中含陽是謂歸根也二十
三日平明月見丙方坤交乾之中爻而爲艮
鼎中物藥自然凝結是時隂陽之氣復停不
行隂符亦無進水唯沐浴滌慮而已是謂下
弦得水半斤以上弦金半斤下弦水半斤兩
弦合一斤之數以結丹砂叅同契曰兩弦合
其精乾坤體乃成二十八日平明月現乙方
此時隂陽之氣俱足金汞結而成胎坎離運
氣於鼎中周流六虚於象内此喻金丹之始
終也至于晦日日復會于壬則隂極而陽又

將生矣上陽子曰句裏雖已分明而學仙子
當體於身晦朔弦望皆取證於身不可泥文
而著象也夫月純隂也不感日之陽氣安能
滅而復生人亦似月也當二八少壯之年鴻
濛未判則陽純而氣全故其精方勝而欲泄
其未洩之前是爲純陽是號真人故廣成子
謂黄帝曰目無所見耳無所聞心無所知神
將守形形乃長生一洩之後即去一陽而交
一隂是變爲離自此而往情慾已萌淳朴已
散精氣日損損之又損以至於陽盡而隂純

也夫惟不知金液還丹之道者待其陽盡隂
純則死矣唯修行之人知其還返之妙於其
未盡之際疾早修行急急接助扶救真陽收
領藥火以鍊還丹而復其命亦如太隂領覽
太陽之氣而復其明也
防危護失須知
縁督子曰學全真者得師略指門逕而不知
逐節事條知神氣相依而不知鉛汞交媾既
知鉛汞交媾而不知性命混合妄擬火候進
退不知此皆無成真一子曰陽火過刻水旱

不調則凝冬變爲大暑或隂符失節寒暖相
侵則盛夏反爲濃霜金宫既砂汞之不萌一
鼎則蟲螟之互起大則山崩地圮金虎與水
龍沸騰小則雨暴風飄坎男共離女奔逸以
此觀之縱識鉛汞二物不曉火候不防險危
實徒然耳上陽子曰慮險防危金丹之大事
也昔紫清白真人既得泥丸翁之傳年已六
十四矣急忙收拾金丹大料用盡萬苦千辛
既得汞鉛相合入鼎烹鍊以其平日天資聦
明是當温養之時用心不謹不防其危不覺

汞走鉛飛無可收救遂作詩以自解其愠詩
曰八兩日月精半斤雲霧屑輕似一鴻毛重
如千秤鐵白如天上雪紅似猩猩血收入玉
葫蘆祕之不敢洩夜半忽風雷煙氣滿寥泬
這般情與味啞子咬破舌捧腹付一笑無使
心腦熱要整釣魚竿再斫秋筠節觀此可不
愼歟若非白真人之堅固他人安能再整釣
竿而斫筠節乎又得紫陽仙師以金丹四百
字授之令奠關防愼宻後乃成道夫慮險防
危不啻一件自有數說其初採藥之時日月

歡會龍虎將交戰爭之際真人已潜於深淵
浮游愼守於規中盖是時也閉塞三寳唯當
專心致志否則有喪身失命之事紫陽翁云
白虎首經至寳華池神水真金又云依時採
取定浮沉進火須防危甚最爲初關之緊切
此其一也採取之時若或隂陽錯亂日月乖
戾外火雖動而行内符閉息不應枉費神功
此其二也若也火候過差水銖不定源流混
濁藥物不真空自勞神有損無益此其三也
既得黍珠入鼎須要温養保扶心君苟或未

善即恐火化丹失此其四也至有學者備歷
艱難屢經危險心膽驚怖平時在懷得丹入
鼎切宜驅除務令盡淨勿使牽罣舊慮以亂
心君是謂滌慮洗心是謂沐浴偶或留戀則
恐汞鉛飛走此其五也及至十月胎完脫殻
换鼎不能保固陽神輕縱出去則一出而迷
途遂失舍而無歸此其六也又有丹成之後
且要識真辨僞若功行未滿眼前忽見靈異
多端奇特百出以至生生之事如有神見皆
能明知若此等件是爲魔障已至並非真實

不可認爲己靈丹聖兹乃邪僞妖幻見吾道
成乃欲引入邪宗以亂吾真於斯時也且須
堅固智慧保養全真此其七也凡此七件皆
防慮之大者也有一不防非但無成恐致失
喪正陽祖師曰已證無爲自在心便須温養
保全真一年沐浴防危險免見沈淪更用心
吾所以云慮險防危金丹之大事者也
卯酉刑德須知
紫陽真人曰兔雞之月及其時刑德臨門藥
象之上陽子曰兔雞者卯酉也學道的人須

知卯酉非止一說有天地之卯酉有一年之
卯酉有一月之卯酉有一日之卯酉有一時
之卯酉天地之卯酉者氐房心爲卯正躔則
房日兔胃昴畢爲酉正躔則昴日雞也一年
之卯酉者春分爲卯時曰中和秋分爲酉序
曰中秋一月之卯酉者初八日爲卯月滿上
弦酉時月到天心二十三日爲酉月留下弦
卯時月在天中一日之卯酉者日出爲卯而
萬物作日入爲酉而萬籟息一時之卯酉者
蓋攢簇之道也簇一年於一月兩日半爲六

候簇一月於一日則一時分六候故一年七
十二候簇於一日也是知一年之中止有一
日一日之内止在一時大修行人須辨時中
卯酉要知一時六候蓋採藥取鉛一時六候
惟用二候猶三停而用一停而一時之中尤
餘四候别有妙用所謂刑德者二八也蓋二
八者卯酉也卯酉是隂陽平分之位陽爲德
德則萬物生隂爲刑刑則萬物死而卯月乃
四陽而二隂隂道將離而隂主殺是以卯之
二隂隂已不能勝陽然殺氣未絶至是而榆

死故爲刑也酉乃四隂而二陽陽道將離而
陽主發生是以酉之二陽陽雖不能勝隂然
生意尚存至是而麥生故爲德也正陽翁曰
盡是靈冥轉消息切須專志保初心
沐浴心慮須知
指迷詩曰沐浴之功不在它全憑乳母養無
差五行和合隂陽順同坐同行共一家無名
子曰陽氣到天地之中隂陽相半不寒不熱
而温故爲泰卦不進火候謂之沐浴隂氣降
天地之中隂陽相半不熱不寒而涼故爲否

卦不進隂符亦云沐浴也上陽子曰沐浴者
適當隂陽相半鉛汞氣停隂陽二氣自然交
合於此時也不必進火亦不行符恐反傷丹
唯宜洗心滌慮以保養之故謂之沐浴也且
何謂沐浴大修行人盡將平時憂悲思慮艱
苦之心執著貪愛之念翛然脫去渾無一毫
牽罣直要形如槁木心若死灰是謂之沐浴
也純陽祖師曰木性好清靜保養心猿定丹
陽祖師曰水中火發休心景雪裏花開滅意
春又曰俗人無清靜之心道人無塵垢之心

是謂洗滌其時則近卯酉其卦則云否泰其
候則屬温涼其象則爲刑德至此則罷火守
城故謂之沐浴也叅同契曰候視加謹愼審
察調寒温周旋十二節節盡更須親崔公入
藥鏡云受氣吉防成凶火候足莫傷丹天地
靈造化慳紫陽真人與白紫清云及其沐浴
法卯酉特虚比蓋不可執泥外象當於藥火
到時而取也古歌云刑德同生殺加臨二八
門丹砂宜沐浴神水灌靈根閉兌留金汞禁
關養魄魂不須行火候爐裏自温温大修行

人工夫到此可不愼乎
生殺爻銖須知
紫陽真人曰夫鍊金液還丹者要須洞曉隂
陽深達造化追二氣於黄道會三性於元宫
攢簇五行合和四象龍吟虎嘯夫唱婦隨昔
我師曰學道之士得内外藥物之真兩般作
用之全合大造化方得所傳苟有毫髮差殊
未免天地懸隔上陽子曰生殺者隂陽二物
也龍虎二物也龍乃陽中之隂而主生故興
雲致雨潤澤萬物而其中之隂能殺者也猶

人分陽已盡而純隂則死矣虎乃隂中之陽
主殺故呼風哮吼常有殺心而其中之陽能
生者也猶人分隂已盡而純陽則仙矣夫隂
陽二物者順則成人逆則生丹故不爲萬物
不爲人則成丹矣是所謂生也且道生又生
箇什麽莫不是生天生地莫不是生人生五
行莫不是生萬物者乎莫不是有大靈通智
慧有大神聖變化者乎且道殺又殺箇什麽
莫不是殺那無明煩惱底賊莫不是殺傍門
愚癡底賊旌陽祖師以五童女劎殺之純陽

帝君以三清劎殺之佛祖以金剛王寳劎殺
之德山和尚以入門棒殺之故云護生須是
殺殺盡始安居祖師云斬魑滅魅了長生魑
者癡也魅者昧也若人早早殺了這愚癡暗
昧底則可以畢長生之道矣大修行人定知
毫髮差殊不能成丹切須洞曉也若悟隂陽
生殺二物何憂不仙矣至如所謂卦象爻銖
之說銖也者將准之而定也爻也者將傚之
而用也象也者將像之而爲也卦也者猶挂
以示人使人以此而爲則例也爻與銖者明

輕重也象與卦者明進退也積三百八十四
爻而成六十四卦積三百八十四銖而成一
十六兩謂一斤也斤足卦滿喻丹之將成也
修行之人務在知輕識淺知重識深知難識
退知易識進不過以法金丹内外二藥也道
德經云有無相生難易相成又曰圖難於其
易爲大於其細又曰是以聖人猶難之故終
無難也猶以復震爲採藥之初則半斤爲入
藥之數如百爻之謂以三十爻爲文七十爻
爲武者則知採藥之難也以卦足而藥成則

丹足二八一斤之數故火記言二百一十六
乃乾之策也十八八箇足乃一百四十四坤
之策也隂陽之數既足金液之丹已成也

上陽子金丹大要須知卷之七
















