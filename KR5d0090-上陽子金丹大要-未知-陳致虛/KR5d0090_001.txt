










上陽子金丹大要虛無卷之一
紫霄絳宫上陽子觀吾陳致虚撰
上陽子曰金丹之道黄帝修之而登雲天老
君修之是爲道祖巢由高蹈籛鏗長年爾來
迄今歷數何限求於冊者當以隂符道德爲
祖金碧叅同次之自河上公五傳而至伯陽
真人祖天師得伯陽之㫖丹成道備降魔流
教仙翁濟幽旌陽斬蛟是皆逢時匡世救劫
斯乃真仙之餘事耳華陽玄甫雲房洞賔授
受以來深山妙窟代不乏人其間道成而隱

但爲身謀不肯遺名於世間者豈勝道哉復
有傳世存道序傳詩歌或隱或顯寧具知乎
至於功高德重尊居帝境宰制劫運者又難
備知燕相海蟾受於純陽而得紫陽以傳杏
林紫賢泥丸海瓊接踵者多我重陽翁受於
純陽而得丹陽全真教立長春長真長生玉
陽廣寧清靜諸老仙輩枝分縷濟丹經妙訣
散滿人間唯紫陽悟眞篇頗詳又得無名子
諸公引而明之我黄房公得於丹陽乃授太
虚以傳紫瓊我縁督子得於紫瓊詳見太虚

真人傳縁督子間氣聦明博物精通挹盡群
書或註或釋總三教爲一家作仙佛同源金
丹難問等書到此而丹經大備其意憫憐修
道之人率多旁門以僞亂眞故於卷中指出
先天一氣獨是謂若水銀朱砂黑汞白金火
候抽添安爐立鼎名之則是用之則非隂符
經云天性人也人心機也又云天地萬物之
盜萬物人之盜人萬物之盜又云人知其神
而神不知不神而所以神也道德經云有無
妙竅玄牝神器至有上善若水不敢爲天下

先者皆至言也又如列子御風莊周鵬運雖
皆寓言却有深義金碧經叅同契分明指出
金汞火候弦氣爻符借易爲準其妙在於欲
作服食仙宜以同類者取象於月以驗採鉛
後之所述無以易此仙聖用心普接未來惟
只先天眞一之氣而已致虚夙荷祖宗積善
天地卑矜游浪人間年且四十伏蒙我師授
以正道厥後復遇青城老師親傳先天一氣
坎月離日金丹之㫖抽添運用火候之祕悉
授無隱粤從敬受以來日夕兢惶恐辜盟誓

且負所望儘將從前淺聞陋學煩惱業識盡
皆脫去長爲天地間一箇閑人也而爲囊中
丹材罔措兩稔于兹訪侣求朋將集吾事乃
不敢祕焚香告天啓白聖師七眞五祖遂乃
引諸列仙丹經作此金丹大要其中冒禁詳
述開顯條說直與後來學仙之士闢門引路
上士至人或於此中得而解悟同步逍遥即
滿素志重惟世有先後人有賢愚文愈出而
道愈明世愈降而人愈昧乃以神仙之說而
爲渺茫或謂仙佛天之所生非人可學流而

至此復柰之何老子曰吾非聖人學而得之
中下之流口欲修行而不用心於此究竟甘
分輪迴可深惜哉所幸邇來抱材負器之士
叅問尋廣較之古先比兹稍衆雖無旌陽拔
宅之舉安知地仙八百讖數將期儻有識者
應期立志疾早求師成道必矣世有千蹊百
徑專則所趨必至好正則君子喜務誕則邪
怪憑勤織無寒力耕常飽學弓能射習水能
游堅固修行必成仙佛今夫百工而不求師
藝豈自精一經而不求師科豈必中專心積

善而學仙亦必有真仙至矣老子曰諦觀此
身從虚無中因縁運會和合受生我師數指
先天一氣自虚無中來致虚續曰既自虚無
中來却非天之所降地之所出又非我身所
有亦非精亦非血非草木非金石是皆非也
誰得而知之乎易曰西南得朋乃與類行又
云君子以虚受人佛謂西方蓮華世界馬祖
云西江水悟真篇云藥在西南是本郷又云
蟾光終日照西川又云鉛遇癸生須急採又
云取將坎位心中寳點化離宫腹内隂太一

真人破迷歌云如何却是道太乙含真氣太
一豈非西乎西南者金火所在也坎癸者水
鉛所居也黑鉛是先天一炁而隱于北方水
也然本無方位故云自虚無中來也叅同契
云真人潜深淵浮游守規中領悟於此何憂
不仙曰隂陽曰夫婦曰男女曰鉛汞曰龍虎
曰鼎爐許多名色無非先天一氣狀如細雨
宻霧亦如明窗塵亦如黍米珠其道易知其
事易成初無難也故我師云形神無爲而精
氣自然有所爲是猶天地無爲而萬物自然

化育也修道的人果得真師口訣則恐光隂
迅速目下收料汲汲成就我身又何暇奔功
名富貴而共人閑論哉蓋非得真訣者於丹
經内默猜暗想無一可成只得旁引曲證闊
論高談以度歲月復何怪焉且無知者妄造
丹書假借先聖爲名如葛仙翁保生養命丹
訣達磨胎息經論趙州十二時歌龐公河車
頌以至八段錦六字氣之類其他文目更多
切不可信要當以叅同契悟真篇爲主然未
遇聖師面傳那有自悟黄帝師廣成子老子

師商容孔子師老子釋迦師瞿曇聖人皆拜
真師後世凡流却要自悟何其誑妄唯有俊
流得師一指閑處下工無人知覺一旦道成
顯其神通以爲頓悟此則有之夫金丹一事
其中奥㫖不啻一件只如藥物鼎器玄牝隂
陽太易子癸復震屯蒙水火金木母隱子胎
情性龍虎鉛汞主賔刀圭媒娉白黑雌雄顛
倒沈浮攢簇時節朔望弦氣火候進退斤兩
爻符抽添沐浴烹鍊温養换鼎脫胎似此等
名雖聖師丁寧訓誨猶恐乖錯安得凡夫而

自會耶故純陽祖師云當時自飲刀圭誰信
無中養就兒辨水源清濁木金間隔不因師
指此事難知紫陽翁云饒君聦慧過顔閔不
遇真師莫强猜今留試金石三寸于此别其
真僞凡學仙子先一試之若得至人傳了首
以叅同契龍虎經悟真篇此數書内問無不
知順了逆明横串直貫指南透北識西就東
只此便是何以故蓋聖賢之言亦有順求亦
有逆取雙關二意曉了一般若邪師俗子妄
談臆會問他已上數書則懡㦬其說直也不

了横也不知縱能直知逆又不了此處有著
落便試了也且得人最難純陽帝君海蟾重
陽諸祖特憫世之間道者少雖證帝位立誓
度人故出没變化往來塵世必其可者度之
是此金丹之道神仙能授與人而不能必其
成却能知其必成之人是以度之必成之人
耳口自别何哉大智慧的口求之而心愈低
下耳聽之而思所以行上陽子曰予昔未聞
擬若得之要與世人盡諳此道不相瞞隱及
既得聞審思宻視果無其人堪傳此者純陽

翁云茫茫宇宙人無數幾箇男兒是丈夫俗
眼看來丈夫而非男兒乎蒙師宻授吾乃今
而後知真仙聖師意豈不欲人人領悟箇箇
圓成爭奈世人不及者衆過者大多百般蔽
阻無由見聞是道也不可以言傳而非言則
何以聞謂不可以言傳者縁以時人習卑識
陋不足以語之也必固語之彼豈信受而行
之哉是曰不可以言傳也果若非言云何口
授今人直以無言是道寧知於中妙語更多
但非六耳所可共聽否則聖人明示直說何

乃從古隱到而今轉不可說後之學者慧眼
未開宜先審其忠孝正直善惡賢愚大道非
正人君子非素所好善者端不可與切莫嗜
利妄泄輕傳儻非其人彼此受譴況欲其敬
師成道乎黄庭經曰授者曰師受者盟以代
割髮肌膚全携手登山歃液丹金書玉景乃
可宣太上微言致神仙不死之道此其文天
地之間此事最大非重盟誓孰敢泄機比授
非人已彰明譴紫陽三傳非人三遭其難仙
經具載可不戒之顧惟禁祕不傳則是拒抑

仙子不能接引方來拒祕非宜但當審擇僕
之念此熟矣遂作金丹大要直述無文便於
觀覽所謂要者在於庚方月現子時癸生取
先天地真一之氣是氣即黑鉛也當此之時
藥物真正水源至清然月之現存乎口訣時
之子也亦要心傳廣成子謂黄帝曰慎汝内
閉汝外多知爲敗我爲汝遂於大明之上矣
至彼至陽之原也爲汝入於杳冥之門矣至
彼至隂之原也老子曰天地之間其猶橐籥
乎虚而不屈動而愈出多言數窮不如守中

孔子翼易曰一隂一陽之謂道偏隂偏陽之
謂疾魏伯陽曰類同者相從事乖不成寳崔
公入藥鏡云是性命非神氣水郷鉛只一味
是也天性之道或有自悟天命之妙必待師
傳無名子云偃月爐隂爐也中有玉蘂之陽
氣即虎之弦氣也朱砂鼎陽鼎也中有水銀
之隂氣即龍之弦氣也金丹即此二火之氣
調停和合以成然吾所謂神與氣精迎送動
止凡百作爲皆主於意色聲香味觸皆關於
意意爲即爲意止即止故求丹取鉛以意迎

之收火入鼎以意送之烹鍊沐浴以意守之
温養脫化以意成之故崔公云一日内十二
時意所到皆可爲此之謂大要也有能猛省
如前試金石則得金丹大要之要也既得其
要不妨求侣問材以成真人噫世有以萬金
而買功名者其身安能久乎世有以萬金而
濟死者其尸能載生乎運有否終唯道長久
亦有聞道之士不肯直下承當勇銳向前疾
早便做乃欲待其功名志滿諸事已了方成
此道又惑之甚怱怱天不與年身捐於世悔

何能及佛果云只今休去便休去若覓了時
無了時祖師云試問堆金等山嶽無常買得
不來無棄萬户侯而爲身者張子房焉棄萬
金貲而求道者馬宜甫焉今之視昔誰能及
之後之視今蚤宜叅悟上陽子曰大修行人
已得師傳先結丹友薛眞人云我今收得長
生訣年年海上覓知音又云幾年湖海覓仙
儔不做神仙不肯休泥丸翁云若無同志相
規覺時恐爐中火候非陳虎丘云朝朝惟切
尋同志走遍東吴不見人蓋得知音道侣乃

相規檢匡其不逮以共成道亦有善侣而未
聞道財則有餘是宜貿易兩相成事故龐藴
溺財求藥傳大士唱賣妻子皆同此道也是
以釋氏修定坐禪以土制鉛以鉛制汞鉛汞
歸鼎身心不動是云修禪入定今之所謂禪
者皆琉璃瓶子禪行也打碎坐也跌碎世惟
皮可漏子禪撦亦不斷咬亦不破若人叅得
皮可漏子禪則鉛與汞自相投矣三教一家
實無二道其分彼我者乃是一箇盲人鞭騎
瞎馬而與人較勝負豈不爲明眼底所笑圜

悟云禪非意想以意想叅禪則乖道絶功勳
以功勳學道則失直須絶却意想唤什麽作
禪脚跟下廓爾無禪之禪謂之真禪如兔子
懷胎絶却功勳唤什麽作道頂門上照耀無
道之道謂之眞道似蚌含明月佛祖留下數
百公案見性爲先是此金丹大要禪道俱明
仙佛同證性命二者皆要了知既得了知宜
加精進上陽子曰是此金丹大要訪諸仙聖
之書發明先天一炁之妙開引後來之人于
中顯露泄漏尤多夫此何故是予早年素有

此志未遇真師不明其要閱諸丹經杳難捉
摸思考不及研窮無方廢寢忘餐每留此憾
神仙之道因執爲無非遇聖師分明指示則
與凡流同歸腐朽是因師指盡以其間難形
言者悉皆詳述作爲此書名曰金丹大要以
續往憾與後來人出隻慧眼不可施於筆者
筆之不可發於語者發之後道之士因縁獲
覩是此金丹大要如對聖師親相授付當知
火藥悉具運用皆全上陽子曰是此金丹大
要十卷首卷虚無三章以象三才二卷上藥

一章以體法身三卷妙用九章以證九還四
卷須知七章以驗七返五卷積功詩歌以分
邪正六卷累行序說使無著象七卷發眞問
答接引群生八卷脩眞圖像示可印證九卷
越格擬古最上一乘十卷超宗酌古見性成
佛卷卷皆備鉛汞火候學道之士首卷不悟
須尋二卷三卷不達四卷須知次第熟覽無
一不備吾之成此金丹大要多重言者切之
故也多俗語者顯之故也寧免泄露冒瀆真
詮然恐方來無直悟底自非宿昔有仙骨者

不能聞是金丹大要之名況云欲得而誦之
乎非有大因縁者不能存是金丹大要之㫖
況云欲得而了之乎非有大智彗者不能入
是金丹大要之路況云欲得而行之乎非有
大功德者不能親是金丹大要之道況云欲
得而修之乎上陽子曰大修行人已證脫胎
神化若復得此金丹大要可以再進向上工
夫其有十月聖胎已完若復得此金丹大要
可以叅證出入去來若初下手得藥入室是
此金丹大要可以保養全功亦有聞道蒙惑

懷疑所未决者是此金丹大要中有試金之
石即可辨驗過得實疾早下工更莫遲疑入
道詩云人身難得今已得正道難明今已明
此身不向今生度更向何生度此身上陽子
曰復有得此金丹大要不能明了於中奥㫖
便可像繪祖師純陽重陽丹陽三仙真形晨
夕香花一心對像誦念是此金丹大要一遍
乃至十遍百遍千遍日積月深初心不退愈
加精勤自感真仙親臨付授是學仙子頓爾
開悟理路透徹心地虚靈即時脚跟踏得實

際夫何以故玉命見授丹陽真君掌領仙籍
巡行天下察人功勤註上丹臺分遣已成真
人仙子下爲人師移文録司主借材寳成就
學仙之士無上妙道以成真人是學仙子精
專注想因縁遭逢是學仙子不憚苦辛懇求
至道是學仙子勿以天高地厚難以感通是
學仙子勿以大道窈冥非凡可學是學仙子
勿以隂陽分位非人能成是學仙子勿以性
命由天非我所有是學仙子不作是見不作
是聞勇猛智慧即得性海汪洋命源流潤是

學仙子列名書丹冥心究竟是此金丹大要
或觸事物或過經筵或在舟船或行道路或
對鏡容或照水影或觀淫房或覩屠殺或因
童戲或見僧坐築著磕著偶一覺悟從之而
入倮倮洒洒圓圓陀陀得大自在恰如貧人
於房舍中掘得祖父一窖金寳相似方知此
是自家之物多年棄藏一旦得之受用不盡
上士至人昔藴大乘根器又復得此金丹大
要一誦再憶豁然見性即佛即仙如嗜寳人
道傍拾得無價明珠喜慶無量學仙之士願

以生死爲一大件早收藥物成事丹爐白日
騰身高奔帝境實我志也


上陽子金丹大要虚無卷之一

















