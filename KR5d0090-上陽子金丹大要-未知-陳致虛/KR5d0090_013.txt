










上陽子金丹大要發真卷之十三睦九
　　　　紫霄絳宫上陽子觀吾陳致虚撰
　　　生死事大
上陽子清齋夜坐弟子侍曰弟子見師閑居
入室抱神毓精似廣步妙庭而身未嘗移似
怡情真館而形未嘗離其逍遥而真遊乎其
恍惚而無爲乎弟子敢問上陽子靜坐未應
弟子曰司聽以默其駕景窈冥之鄉乎司視
以靜其飛神虚無之境乎弟子敢問乃三問
而三不發弟子曰弟子不度無材獲事我師

實以生死一事最大流光奔電過隙飛星冉
冉年華其不可止乎而芸芸姤復其又可已
乎聖人已還寥寥而何法乎富貴貧賤紛紛
亦何雜乎天地之大可得原乎至道之妙可
得聞乎何三問而三不發其秘耶其靳耶上
陽子欣然視之曰善哉而生之問也庶幾而
身之問也來汝齋吾將條而語汝也弟子乃
各攝衣起敬曰齋矣敢問其生上陽子曰無
者生之太一也有者生之太極也太一者兆
無之先含靈藴精太極者兆有之後凝胚剖

孕其道之物乎其生之問乎其地水乎其火
風乎其嬰兒乎其赤子乎子獨不聞之地水
火風之四大者乎髮齒骨甲假之于地涕精
血液假之于水温煖燥熱也其於物也與聖
人天地合其心而同其有也聖人也德我也
而不數數我也天地也有我也而不常常我
也父母也生我也而忽忽遺我也是生非我
長也有非我常也德非我良也而師教也德
且至矣其有且多矣非師恩也奚陶鑄之也
歟

　　　聖人之德
弟子請進於上陽子曰弟子因縁遭逢獲親
大道敢聞聖人之德以啓發於蒙迷也上陽
子曰聖人也生而知之者也亦學而知之也
亦困而學之也聖人也學而不厭乃無所不
通也聖人也知天之所爲也知人之所爲也
聖人也非多能也乃多學而識之也聖人也
非自然也唯善格其物也聖人也非生而知
乎道唯道乃求而得之也聖人也善終其天
年而不中道夭也聖人也息以踵而不以喉

也不知說生而惡死也聖人也德盛仁熟之
稱也聖人也躬大道之本明大道之正成大
道之事也聖人也其狀義而不明故莊生曰
凄然似秋煊然似春喜怒通四時與物有宜
而莫知其極也聖人也成天下之亹亹者也
條萬物明曆數造書契垂衣裳樹五穀通舟
車者聖人也無爲而治者聖人也不言而教
不令而行者聖人也聖人之在天下也河出
圖洛出書聖人畫易以形道是易也成天下
之大盡天下之務定天下之業也是以聖人

貴精而不從事於務死生無變於己乘雲氣
騎日月遊乎塵垢之外也聖人神矣常善救
人而無棄之衣被萬物而不爲主不爲天下
先而德交歸焉難得之貨聖人則不貴焉聖
人不積也而愈多先天地生而不爲久長於
上古而不爲老故老子曰聖人處上而人不
重處前而人不害天下樂推而不厭故夫聖
人生而不有爲而不力立天地而不偏其恩
久天地而不見其勞仁萬物而不私德萬物
而不居聖人非唯不居也而生非其愛也而

身非其有也而名非其存也唯其不存是以
長存
　　　天地之大
弟子復進曰敢問天地上陽子曰天地之大
莫可得而論也故莊周曰六合之外聖人存
而不論也六合之内聖人論而不議也且我
而爲天地中之一物猶大海之一滴也惡得
而論天地弟子曰傳云有真人而後有真知
請因所聞而聞所不聞之聞也上陽子曰無
已則我借言之汝亦妄聽之夫天地一大身

也天地之未始有始之始也一氣蟠積溟溟
涬涬窈冥莫測氤氲活動含靈至妙是爲大
一是爲未始之始始也是爲道也故曰無始
夫天地之有始也一氣動盪虚無開合雌雄
感召黑白交凝有無相射混混沌沌沖虚至
聖包元含靈神明變化恍惚立極是爲太易
是爲有始之始始也是謂道生一也是曰元
始夫天地之太極也一氣斯析真宰自判交
映羅列萬靈肅護隂陽剖分是爲太極是爲
一生二也是曰虚皇隂陽既判天地位焉人

乃育焉是爲二生三也是曰混元隂之清者
升上而焕麗也則日月星辰布焉故天左運
三光右旋陽之清者騰上而會于陽也故風
雲動而雷雨作焉陽之濁者重滯而就地也
則海嶽奠峙而五穀草木昌焉故巖岫出雲
山澤通氣隂陽之氣閉而不通也則雪霜結
而凍冰焉隂之濁者積沍而下凝也穴巖幽
藏而深邃故五金八石以錯雜焉天地之中
隂陽正氣之所交也聖人焉仙佛焉庶民焉
賢愚壽夭寔所殽焉胎卵濕化無有息焉是

爲六合也是爲三生萬物也是爲萬神聽命
也子來前予語汝有道之士就中取則也蓋
九天之上鉛汞已乾九地之下重隂積固唯
中也是有道焉是爲一小天地也子不聞之
天地之外有大天地焉子又不聞之佛祖之
法言也其言曰何物高於天生天者是何物
厚於地育地者是何物寬於虚空包虚空者
是夫以是知天地之外復有大天地也子抑
知之乎今之天地屬大天地之中之一物耳
即如人是今天地中之一物也即如道乃人

身中之一物也是故人身又一小天地也子
抑知之乎其大天地也且孰爲其大汝來吾
今直以語于汝是道也能以之大而且久也
故有生而無終窮有結凝而不散是以包乎
天地之外而且不自知其爲大夫惟不自大
故能就其大
　　　道本隂陽
弟子復進曰天地之外有大天地者弟子謹
受教矣所謂道能成天地之大者矣而又云
道乃人身中之一物耳何小大之異也是道

也果何物也而靈通變化若是者也弟子敢
問以釋驚疑上陽子曰夫道也生天也生地
也成仙佛也類萬物也是先天地之道也夫
唯今有天地也有人也有萬物也是復天地
之道也而道也者乃行乎其中也吾所謂先
天地之道者其功溥博其用莫測天之所祕
不可思議不可妄說汝亦不庸於妄聽也曰
何謂也曰夫道也者難言也曰願聞教㫖曰
未也夫上士急於聞而勇於行中士試於聞
而怠於行下士聞之嗔謗乃生弟子跪而進

曰天地之間道惟至大豈中下之人能聞能
受者也弟子不自揆度而以愚下之庸不敢
輕忽怠慢願聞至道上陽子曰至道之妙吾
嘗釋道德經矣其於道可道章指出稍詳行
將授汝且道也者即一隂陽也子不聞之乎
天地一隂陽也人一隂陽也萬物各一隂陽
也日月星辰風雲雷雨雪霜冰電山川草木
胎卵濕化莫不各禀一隂陽也而正也而偏
也得其道之正者天地也人也是曰禀隂陽
之正氣也而聖人仙佛也者蓋善於用隂陽

者也故抱隂而負陽則沖氣以爲和入隂而
出陽則有生而無已故太上以爲善攝生也
子抑不聞之乎天地之道也陽極而隂隂極
而陽故萬物終焉萬物生焉人之道也隂極
而已世故有生死焉陽極而已世故有金丹
焉世之生死者後天地之道也有盈虚焉有
消息焉唯金丹也者即先天地之道也不爲
人也不爲物也非順求之乃逆取之有生也
無死也是之謂聖人也是之謂仙佛也子獨
不知夫先天地之道是爲金丹乎世人非唯

不知先天地之道爲金丹設使聞之也則非
笑毁謗隨之矣故夫子曰非聖人者無法也
天地長且久而猶有壞未若金丹之超然獨
存非金丹之能自存也實在乎人用之何如
耳唯其不自存是以能長存
　　　金液還丹
弟子再拜以進曰金丹之謂也是先天地之
道弟子謹受教矣弟子不揆短末念此有生
斯世也未有若是之愚也弟子嘗試而有爲
也人莫我若也嘗試而有以也人莫我其多

也每讀書也人以我爲浩有每學易也人以
我爲粗通弟子而今也乃知所未至者也若
鼠之飮于河也故未能測其深而乃妄云知
其源因承師訓惘然如失豈唯見之未見實
未試聞而未之聞也願垂慈憫指示金丹上
陽子曰道也唯金丹之祕六耳不可言坐立
不可談飮食不可見非齋沐不可得而聞也
弟子各敬而退一之日沐二之日戒三之日
齋齋肅而進稽顙言曰弟子宿生慶幸遭際
真師實以愚迷恐墮生死一失人身同於朽

腐謹受教矣敢問金丹上陽子曰道也唯金
丹之所難言不可得而易聞也曰何謂也曰
子不聞佛之爲說乎佛之言曰若說是事諸
天及人皆當驚疑來吾語汝也且夫士有賢
愚人有明闇若說是事或驚或疑此則有之
是無他也爲其根器淺薄智識昏陋是以然
也云何諸天亦復驚疑則當於此究竟審問
須要知其必有可驚可疑之事者也爲他一
切人孰肯於驚疑二字上以索之我縁督子
作仙佛同源每章曉以驚疑之說使學者深

思其㫖也子抑聞之庚桑者乎陳人有庚桑
楚者自號亢倉子得老子之道著書九篇居
畏壘之山其臣之畫然知者去之其妾之絜
然仁者遠之擁腫之與居鞅掌之爲使南榮
趎聞其有道也往而師焉楚曰奔蜂不能化
藿蠋越雞不能伏鵠卵其才有巨小也吾才
小不足以化子子胡不南見老子趎因楚見
老子老子曰子何與人偕來之衆也趎瞿然
顧其後府而慙曰今者吾忘吾答因失吾問
老子曰何謂也趎曰不知乎人謂我朱愚知

乎反愁我軀不仁則害人仁則反愁我身不
義則傷被義則反愁我己我安逃此而可乎
老子曰若規規然若喪父母揭竿而求諸海
乎朱願聞衛生之經老子授以至人之說趎
勤修之是封曰洞靈真人子乃不聞之六清
淨乎道也者非六清淨不可得而易聞也弟
子悚而退一之日不染諸塵得身清淨二之
日慎内閉外得口清淨三之日不貪諸色得
眼清淨四之日不著於聲得耳清淨五之日
香臭自分得鼻清淨六之日不起妄想得意

清淨七之日焚百寳香叩首而言弟子今而
清淨已敢問金丹曰爾惟六識得而清淨外
有二識安能清淨曰何云二識曰含藏傳送
此二識也非容易知況欲其清淨者乎且金
丹之道天之所禁若欲聞者奉誓盟天登壇
歃丹非率爾而可言非一汝心而莫可聽也
弟子乃率卜吉裂帛書丹盟天告地齎金爲
信盡有爲誠心無所澄而清志無所撓而一
頓首跪而進曰弟子幻身罔知所措光隂迅
奔生死是懼伏惟金丹之道可以不死可以

長生喘息已殘願垂矜憫敢問金丹上陽子
曰而獨不聞之廣成子乎廣成子千二百歲
而形未嘗衰其抱一守和之至也其非金丹
之道也安能若是其久乎而又不聞之廣成
子乎廣成子曰至道之清窈窈冥冥至道之
極昏昏默默無視無聽抱神以靜形將自正
必靜必清無勞汝形無摇汝精乃可以長生
而復不聞之巢父乎巢父之讓許由也上流
而飲其犢也世之唯知巢父之潔也而不知
巢父之道之尊之夫唯是道之尊非巢父其

能自潔子抑聽知乎曰敬受教矣金丹之要
其是之謂乎曰未也曰敢問金丹上陽子曰
大修行人其志清靜用心猛烈使聞金丹之
道也縱榮極要地若棄糞土然何哉唯急於
身也而以名爲惡也爲疾也其商山翁然其
張子房然其扶摇子然子豈不聞之扶摇子
乎扶摇子之得麻衣仙翁之道也其小睡也
三年而一覺其大睡也未可以年而計以劫
爲度也而且無濁劫焉其以詩而復寵命曰
剛被山童一向應爲言天子詔書來無非只

說名和利撇在床頭不用開是知名與身孰
親是謂知止不殆可以長久也其次也有富
家翁焉有貴公子焉以精進勇猛爲心使聞
金丹之要則棄其所愛改而行於大道也其
陶朱公然其龐居士然其馬宜甫然子豈不
聞之馬宜甫之說乎馬宜甫者東州富室也
重陽老仙授以至道乃即棄其所有捨其所
愛而修道焉即丹陽祖師也是知身多於貨
也又其次也若困若窶財之不充乎用而志
也堅唯忙忙汲汲也復忘寢失哺也既聞至

道而乏丹材則兢兢業業遇有餘而好善者
則相貿易也是名法財兩用彼此而不欠也
是其心誠之不可移易其張天台然其鄧郁
之然其薛紫賢然子不聞紫賢之說乎紫賢
削髮爲僧曰薛式究竟佛法真性積年無落
著一日寓杏林驛蒙真人石得之授以性命
真要且戒之曰疾往通邑大都依有力者圖
而爲之紫賢從之是成道焉子復不聞神仙
鄧郁之之事乎鄧郁之與真人徐靈期遍投
師焉一旦忽遇至人授以金鼎火符之道遂

謀修鍊而二人所帶貨財唯克一人丹材之
用郁之悉讓靈期靈期得以成道上昇而郁
之聞道乏材艱難未遂唯志不移忽感祖師
憐憫一日臺司奏云少微星現南楚長沙分
野武帝勑採訪之遂索得郁之以應命詔問
所以曰貧道修鍊金液還丹之道而缺丹材
乃賜金帛子女許於南嶽選地置上中下三
宫修内外二丹二年餘就石壇而升天也是
其心也急於道成也是其心也恐負師㫖也
今時人也方其未聞道也亦不知急於聞也

且不知爲道之何謂者也或因以見之或偶
而聞之亦不急於行亦不果於成唯事多聞
也唯事多知也唯事辯也唯事能也展轉而
蹉跎也依稀而皓首也同歸于泯滅而已矣
英雄功名如斯而已子女玉帛莫之及已是
之謂下士者也復有多疑而少信者謂之常
人又孰知金丹大道是一何事也是云何謂
也或而聞是道之名也則毁笑隨之矣彼人
也其謂仙也謂佛也天之所生必從天而墜
者也彼且相聚而議曰世人而欲學仙學佛

者所謂見者也噫覆盆之下而求大明者實
難曾不知彼醯雞也離於罌瓿則失夫又惡
知鳥之棲深山也其飛則沖天安有區區之
戀戀者乎又惡知魚之遊于江湖也洋洋焉
悠悠焉禹門之躍也三躍而化龍彼醯雞之
卑微也豈得而知乎龍彼人也斯之謂也豈
得而知乎仙彼人也乃不知夫即有待之速
者也地也待其齒毛水也待其血液火也待
其光華風也待其活動機變是四者已待之
速而復有待之甚也是輪迴也尤速於待者

也又待之多者也彼人也甘也分也曾莫之
悔汝其記之弟子皆悚慄上陽子曰是金丹
也非有大智慧之根器非有大丈夫之真實
非有大因縁之遭遇又奚可得而冒聞者乎
今夫真仙聖師未逢精進勇猛之士奚又可
得而昌禁者乎弟子伏地曰願廣慈悲開濟
愚暗今身不死是即再入於爐鞴也弟子誓
已敢問金丹曰金丹也不辭爲汝道夫得易
也則失於輕夫妄聞也則信不篤上累師資
紫陽真人之慈憫故也三傳於人而三遭譴

册載事存可不戒之乎弟子悲泣曰宿縁會
遇使走骸餘尸再生再活弟子不敢泄慢不
敢背違教㫖儻渝盟也則一身屠戮九祖同
愆伏願哀憫指示金丹曰來汝之身也而祖
也是積累之有吾豈不爲汝道也然知之非
艱而行之惟難其敬之歟其愼之歟弟子再
拜曰師恩罔報上陽子曰金丹者即金液大
還丹也以金而就木液故謂之還以金木養
煉而成故謂之丹何謂金蓋金者鉛也而非
世間之凡鉛非從土石中出者是鉛也隱於

造化窟中乃從先天地而生此鉛既生之後
日夜增長至二八一斤之數是云足也故於
後天地而存者也是以非内非外而又亦内
亦外是假名之曰内外二丹也又經云上藥
三品神與氣精一切學人將此經語直以爲
身中之物乃運氣般精以爲養神謂之修行
非也此精也者非交感之精乃金精也此氣
也者非呼吸之氣是鉛之氣也此神也者非
思慮之神乃金剛之神也發明到此方信所
謂諸天及人皆當驚疑者也方知下士大笑

之說者也是故上士聞而勤行者也弟子敬
喜頓首問曰既云金即鉛却云非凡鉛也既
引經言精氣神又云非身中之物弟子以幸
聞而喜因聞所未聞而驚者也願始終開導
以釋下懷上陽子曰夫天一生水是爲氣也
水居北正北爲坎位坎中有鉛故曰非凡鉛
乃真鉛也是謂鉛之氣也故曰非呼吸之氣
也何謂金精夫地四生金金本居西西乃兌
之正位取金當於正西兌位是也大脩行人
顛倒取之蓋先天地之金乃寄胎于子子正

位爲坎故於坎中取此金也是曰金精是云
逆而取之也坎中之金乃兌位所寄乾乃坎
兌之中也故曰乾金大脩行人取此乾金歸
于黄金室内運調真火鍊以成丹故曰金丹
也弟子感悟再拜信受如不勝聞
　　　仙佛長生
弟子伏地而起曰仙也佛也必是金丹之道
而後能證仙佛者乎上陽子曰而不聞之老
子乎老子之得无上元君者也無上元君謂
老子曰子不聞長生乎長生之功由於丹丹

之成由於神老君得此勤脩而成後士成綺
問道老子曰夫道於大不終於小不遺廣乎
其無不容也淵乎其不可測也夫至人極物
之真能守其本故外天地遺萬物而神未嘗
困也老子之謂南榮趎曰能總一乎能勿失
乎能舍諸人而求諸己乎能脩然乎能同然
乎能兒子乎兒子動不知所爲行不知所之
身若槁木之枝而心若死灰若是則福亦不
至禍亦不來禍福無有惡有人灾老子之謂
孔子曰至隂肅肅至陽赫赫肅肅出乎天赫

赫發乎地兩者交通成和而物生焉夫真鉛
者至陽也真汞者至隂也大修行人將彼先
天地之真鉛歸於懸胎鼎内以真汞合之鍊
成金丹一粒吞入黄金室内養就嬰兒胎完
卦足神化出入縱横天地無有死壞是爲仙
也帝釋謂釋迦曰諸行無常是生滅法生滅
滅已寂滅爲樂此即交通成和之義也釋迦
修之而爲佛也
　　　道非言顯
弟子復進曰道即金丹也而道始無名至老

子乃强名之曰道而老子著五千言未嘗言
金丹者也弟子實蒙疑焉敢問何以上陽子
曰老子未嘗不言特不之顯題耳曰何謂也
曰老子曰常無欲以觀其妙常有欲以觀其
竅此兩者同出而異名同謂之玄玄之又玄
衆妙之門老子曰有物混成先天地生寂兮
寥兮獨立而不改周行而不殆可以爲天下
母吾不知其名字之曰道强爲之名曰大是
以後來稱之曰大道者此也古之聖人也或
正言或方言或巵言或寓言也是金丹也皆

存於言之表而言之中乃含之而已矣奚可
顯而言之者也曰老子之不顯言也千古之
上固未有顯言者萬世之下復不可得以言
而顯之也世漸薄而人閉自非師㫖寢不可
以聞金丹之大道也曰昔者廣成子之授黄
帝也廣成子曰愼汝内閉汝外多知爲敗我
爲汝遂於大明之上矣至彼至陽之原也爲
汝入於窈冥之門矣至彼至隂之原也黄帝
稽首再拜曰廣成子之謂夭矣黄帝修之鼎
湖之舉騎龍上昇後之繼脩者多矣若傅豫

焉若録圖子焉若務成巢由焉若善卷錫則
焉若支邑郭叔焉若老彭鴟夷焉且隱而深
宻者尤多老子者猶龍者也以道爲已也懼
而將息也乃優游以存其道焉或出或隱非
世人所能識量者也故自關令之八傳也黄
石公出焉又五傳也河上公出焉又三傳也
隂徐二真君出焉魏伯陽真人得之於徐也
乃準易而作叅同之書指出鉛汞砂銀而以
傳于輔元天師也自張葛許吴之功成而鍾
吕王劉之派接列仙相踵子傳序書皆明此

金丹之道也天台紫陽悟真篇出金丹火候
愈明我師縁督子復作金丹難問仙佛同源
等書是金丹之道至此而大備矣世降人浮
華而不實上士乃不一見又安足以語道哉
上陽子金丹大要發真卷之十三





