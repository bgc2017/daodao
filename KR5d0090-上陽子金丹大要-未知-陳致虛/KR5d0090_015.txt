










上陽子金丹大要越格卷之十五夫一
　　　　紫霄絳宫上陽子觀吾陳致虚撰
　　　與王祥翁
淨倮倮赤洒洒是一大事因縁是箇見成公
案有大力量宻示神通立極造端撑天拄地
逈超宇宙獨耀古今無始以來靈光不昧窮
劫之際真性常存上聖至人高仙諸佛由此
施設由此儀刑所以道三世諸佛也恁麽彌
勒下生也恁麽七佛已前也恁麽七佛已後
也恁麽西天四七也恁麽唐土二三也恁麽

歷代佛祖都恁麽且道古人千般計較都不
會安名也不肯立字唯唤作恁麽子細看來
無頭無尾無背無面總只是恁麽了也自從
達磨西來至于曹溪單提别唱而後天下叢
林偉器以恁麽事話會不少就中更無一人
肯爲他標箇名目若是箇大善知識出來或
者脫却娘生袴子未舉先知若是鈍根都教
他向人前句裏說心說性尋箇本來認影認
光竟無落處到老破賺却去怨祖怨佛此輩
可深惜哉上陽子只得不惜舌頭爲他前聖

後聖說出極到之處且道如何是恁麽底當
知這恁麽即是那淨倮倮赤洒洒底天下後
來都會得那倮倮洒洒即是恁麽事也則知
父母未生以前也恁麽倮倮洒洒父母既生
已後也恁麽倮倮洒洒一大事因縁也恁麽
倮倮洒洒這見成公案也恁麽倮倮洒洒只
今箇樣分明說了後之人纔舉目看便知倮
倮洒洒即恁麽底恁麽即倮倮洒洒底夫復
何疑豈不道昔日摩耶夫人左手攀枝釋迦
老子右脇降誕九龍吐水沐浴金軀便乃周

行七步目顧四方一手指天一手指地作大
獅子吼云天上地下唯我獨尊一場話靶古
今禪林舉揚者多也有作實事看去也有作
靈迹看去也有作怪異看去也有作話會看
去今若不饒露箇消息把釋迦老子只容易
看過了將來孰肯承當且道摩耶左手攀枝
釋迦右脇降誕豈不是他離了生死岸頭底
那九龍吐水沐浴金軀豈不是那恁麽淨倮
倮赤洒洒底周行七步目顧四方豈不是貌
堂堂顯露底一手指天一手指地豈不是八

字打開中有箇見成公案作大獅子吼云天
上地下唯我獨尊豈不是一大事因縁人中
最爲第一點檢將來也是好中不足暗裏藏
刀後來雲門道我當時若見一棒打殺與狗
子喫貴圖天下太平雲門拳拳奉揚宗㫖只
得恁麽駡佛喝祖及後圜悟云釋迦把斷要
津雲門知恩解報他豈不知釋迦無伴無侣
是以雲門特恁欺主圜悟深知家醜却又白
日叫鬼且似這般話頭是障礙底是方便底
若謂障礙是瞞你了若云方便目前便見是

臨濟云赤肉團上有箇無位真人當從諸人
面前出入豈不是直指了也一切常人暗中
摸索是又不是他器識底直下便知那無位
真人即是恁麽淨倮倮赤洒洒的古聖云性
由自見命待師傳若本分底有箇真實方寸
之下真常獨露全體見成何必又待許多詮
註便知淨倮倮是真佛性赤洒洒是真佛性
一大事因縁恁麽見成公案無非是真實佛
性底莫道釋迦老子有此一箇大事因縁各
各當人分上皆有如是一大事因縁元不闕

少盡乾坤大地一時收來雲門出世也道一
句不得圜悟再生也不敢擬議於此處便知
性是自家底世人如何瞞得自家方知道性
由自見若到這田地深深宻宻儘他業風沙
起滄海塵飛須知淨倮倮底如如不動那赤
肉團上穩穩當當儘他萬生萬死須知這赤
洒洒底如如不動此爲不落窠臼不迷境物
磨睚到臘月三十夜孤燈自照忽聽漏盡鍾
鳴又說新年佛法去了豈不是大解脫大光
明不迷生死岸頭不拘得失流轉當知龍光

佛時也只恁麽來也若搆得去與三世諸佛
齊肩彌勒爲奴亦不小了大丈夫漢切莫做
箇矇矇𥋾𥋾當斷不斷脫衫着袴無有了期
疑上疑下着實說空語言裏尋窠窟文字裏
尋公案是皆妄想何時得返照回光脫胎换
骨也我趙老師云今時人脚跟前脚跟後不
認點地處即是這箇了却乃無端指性說空
直賺到老只如此語豈不脫露機鋒然這老
師舌柔齒剛不許人道恁麽亦不許說倮倮
洒洒亦不許說見成公案亦不許直指亦不

許棒喝如是豈不作家縁爲時人將他佛祖
面目做情識見解去我這老師接上等人唯
撑眉弩目便是下梢却饒一笑而已予過荆
南逢一偉器祥翁道人自叙往者訪謁禪林
深得其趣詢之乃應菴之裔也其師瞎翁每
指云與他相挨厮伴暫時不得捨離方有少
許入作之分又云更須識取箇空爛底髑髏
試向夜靜燈滅時打箇蒲團獨坐宻宻地體
取只這語言瞎翁費盡老婆心多少了常人
看來如此予謂瞎翁不當引人落草千古之

下惹人提掇無有了期雖然入作底事還要
入作底人故其所出金剛九還大義乃曰佛
示初中後三日分豈非入作事也祥翁自倮
倮洒洒而來藴利根智得師印證之後而唯
獨一無侣二六時中認主人翁以此自照比
來請益求脚跟轉處一句乃爲普說倮倮洒
洒之真諦使祥翁權以金剛爲體實以涅盤
爲用淨倮倮作大獅吼赤洒洒奮雄虎勢得
了便住遇縁即宗然後懸崖撒手大休歇去
豈不是箇少林冷坐底工夫也到此方知非

唯脚跟轉處事須知親爲佛子已上事也此
去諸方遇著衲衣下瞌睡漢不妨饒舌云是
我
　　　普說
拄杖刹竿棒拂拳喝一機一境是皆佛祖旁
開户牖提振綱宗亦有大機亦有大用亦有
權亦有實一喝不可作一喝用一棒不可作
一棒行要知賔主交參前後際斷昭懸日月
把定乾坤在昔阿難問摩訶迦葉世尊傳金
襴袈裟外别傳何法迦葉唤云阿難阿難應

諾迦葉云倒却門前刹竿著此豈不是直指
人心獨露全體則知當年世尊所傳涅槃妙
心正法眼藏只消迦葉一句總在裏許雖然
直截要先識破他的處將如之何是他底處
世尊傳來饒得微笑迦葉傳來饒得一唤只
此一笑一唤方知佛祖無可柰何落草尋人
若不恁地怎得那西來意怎得箇消息底這
般提唱以來厥後諸佛諸祖遇因立縁隨方
設便以棒拂拄杖行不如一喝省了多少計
較除非明眼人舉頭便知是故馬祖一喝百

丈三日耳聾喫茶也是受食也是鼻孔也是
靈骨也是即心即佛也是非心非佛也是一
株花栢樹子麻三斤衫七斤風與月石與泉
前聖後聖所遺公案一題著緫是了若使鈍
根之器到了緫不是也只如釋迦老子云以
大圓覺爲我伽藍圓覺且置且道如何是伽
藍後來舉世以伽藍爲招提所在僧衲所住
者尤爲可笑却不知伽藍本是一物故下云
身心安居平等性智今之禪僧言及平等性
智便自無處尋頭況與他說伽藍有般强底

人見人題平等性智隨云是他的心又怎知
道他心非是心故佛祖云非心非佛又云心
不是佛智不是道佛祖慈悲爲一切人自性
不明起立模樣令人自像故不得已乃至堅
拳倒拂吐舌低頭其以此機至淺至近令人
易見而一切人不肯承當遂至騎山門向佛
殿上放佛殿於燈籠内且道佛殿須要供佛
如何移山門於其上豈不觸了燈籠内著佛
殿大似光燦燦地又至山河大地須彌崑崙
有輩禪流見此等語渾如嚼蠟全無意義總

謂禪機葛藤置而弗看難似佛果云上無攀
仰下絶已躬外不見大地山河内不立聞見
知覺直下擺脫情識一念不生證本地風光
見本來面目祖師心印何幸人人領悟箇箇
圓成挨拶將來了不可得及至末後喝佛駡
祖走釋迦奴彌勒凡此皆要諸人各認自己
心莫作他人見誰知後來見喝也喝見駡也
駡不知古人向自身内說將出來暴露消息
底意那一等人專事機鋒待爾招積口業總
迷了這箇道理饒他聲前句後尋覓猜想明

來暗合也只野狐精見解一到如此奚謂五
百年縱萬劫千生何時是了古之人藴大根
器若不猛利猶自蹉過是以圜悟奮志南詢
長慶坐破七箇蒲團雪峰三登投子九上洞
山馬祖因悟磨磚六祖躬役碓舂二祖斷臂
立雪釋迦聞半偈而捨全身古聖先賢波吒
到了方討得箇生死義路今時人也口誦堯
之言而行桀之行皆是笑破自己心賺破他
人口若人人到那田地猛着力暗中求不驚
不疑無退無轉忽然相似脚跟後穩穩當當

綿綿宻宻照天灼地豈不是彌勒下生釋迦
親見到彼時節回首覷著一切常人皆立下
風方知道有何難事低一著是凡高一著即
佛了也真法眼問云佛法還有本末也無上
陽子曰自威音王已前佛生佛滅綿綿歷歷
不可窮已從過去莊嚴劫來曼殊室利爲七
佛師至見在賢劫釋迦文佛告摩訶迦葉云
吾以正法眼藏涅磐妙心實相無相秘妙大
乘今付於汝汝當護持迦葉禮足白言我當
體敕恭順佛故自爾燈燈相續至菩提達磨

受法於般若多羅乃至中國而得總持道副
道育慧可四人乃授法焉後將西返謂道副
曰汝得吾皮謂尼總持曰汝得吾肉謂道育
曰汝得吾骨謂慧可曰汝得吾髓復云昔如
來以正法眼藏涅槃妙心付大迦葉展轉祝
累而至于我我今付汝汝當護持慧可傳來
唐土二三逮至慧能遍傳天下於是濫漫矣
故達磨告慧可云二百年後法周沙界明道
者多行道者少說理者多通理者少就中有
能悟實際地了心空法三身清淨者然後得

證大乘也宻多聞越次問曰大乘中乘小乘
此三乘法皆成佛否上陽子曰唯正法眼是
爲最上一乘故經云十方佛土中唯有一乘
法無二亦無三除佛方便說但以假名字引
導於衆生吾所以云中乘小乘皆假名字唯
最上一乘真空無漏真實希有無非以真心
真空爲之極則爾豈不聞大珠和尚云心是
佛不用將佛求佛心是法不用將法求法佛
法無二和合爲僧是謂一體三寳則知三寳
本同一體奚有二乘乎妙香佛陀問曰如來

說法學人聽法聽法說法有功德否上陽子
曰如來證佛爲上根菩薩說法以度天人非
如阿含爲小機說也故提婆謂羅㬋羅多云
本對傳法人爲說解脫道盖諸說法聽法者
本具一體三寳方能說方能聽一體三寳者
法身報身化身三身是曰一體三寳昔神會
大師云說法則先佛而後法聽法則先法而
後佛聽法則頓中而漸悟法則漸中而頓故
色身善說法則法身低頭稽首而聽法法身
善說法則報身摩肩聳耳而聽法報身善說

法則化身清淨無爲而聽法然四大色身法
報化三身俱不解說法聽法唯座上有一無
位真人善說法聽法是以義玄和尚云虚空
不解說法聽法是汝目前歷歷孤明勿形聲
者解說法聽法所以道心法無說佛法無聽
多口阿師問曰三身且置云何是色身云何
是法身上陽子曰色身是幻身亦是妄身法
身是清淨身亦是圓滿身亦是自在身亦是
如來身故號爲真佛大鑒云色身雖大内心
量小不名大身法身雖小内心量大等虚空

界是名大身此即佛性此即真心諸修行人
把他做箇主人翁也所以佛祖安名立樣棒
拂拳喝燈籠佛殿拄杖刹竿千般計較形容
不到了處是謂不可思議功德然隨用而立
名借物而喻色總而論之只是箇功德法身
也法體如如問曰三世諸佛還住世否上陽
子曰過去佛過去已未來佛且未至見在佛
不得見曰我師還見否曰汝爲甚不見曰有
形容否曰尋常頂禮接引衆生曰我師獨見
復誰可見曰見者不說曰我還可見否曰汝

不信佛佛不汝見如如低頭曰發心信已若
何見佛曰開汝一隻眼佛即在目前曰過去
佛神通若何曰覆載包含曰現在佛神通若
何曰生育造化曰未來佛神通若何曰多寳
藏將開也曰云何是寳藏義曰緫歸一大藏
曰一大藏教云何指示曰普攝有情曰大藏
亦有情乎曰無情若何名藏因爾無情强名
曰正法眼縁此法眼不屬内外不在四旁秉
生殺機爲佛法祖是曰正法眼藏曰正法已
聞若何是眼藏曰汝且道什麽一件物無眼

曰此眼藏即虚空藏否曰佛法一般名不虚
設夫叅學人莫學客語莫學異見須知脚跟
有此寳藏大包天地光耀古今形容無盡妙
用無窮故云無盡藏物去物來如如不動亘
古亘今如如不動生死岸頭如如不動得大
自在如如不動演出大藏皆如來說故云如
來藏寳如意問曰迷悟兩途迷者多而悟者
少敢問何以曰昔南陽忠國師云衆生迷時
結性成心猶寒則水結爲冰衆生悟時釋心
成性猶煖則冰釋爲水上陽子復喻云衆生

迷時猶隔水而求魚衆生悟時猶水涸而魚
鱉自現是慧海云凡夫見性即非凡夫以能
頓悟上乘超凡入聖佛子若迷即非佛子以
其論凡論聖終爲下鬼悟人超越生死涅槃
迷人唯學說事說理迷人今生作來世福德
悟人目下頓見活維摩所以迷底人修因待
果如逆風而渡海何有了期悟底人了心是
佛似月下觀影真僞自知故毱多尊者云心
自本來心本心非有法則知本心無法而本
來心乃是法身是以迷人以清淨法身爲五

藴色身悟人以清淨法身爲我佛法身也優
婆夷多問曰自曼殊室利而七佛法偈皆言
幻起滅空罪福至釋迦傳來言法而十七祖
僧迦難提以來又言心地二十二祖摩拏羅
以後皆言性二十七祖般若多羅與唐土二
三佛又只言華種及曹溪别唱天下老和尚
唯直指單提各呈面目千般百計指小喻大
有如山河大地棒拂花草燈籠佛殿拄杖拳
喝似此等樣以爲傳授大乘何前後之相戾
也敢問是同是别上陽子曰迷人說法迷法

見性迷性悟人悟空非空悟色非色故前迦
葉云即此身心是幻生幻化之中無罪福後
迦葉云何於一法中有法有不法十八祖迦
耶舍多云有種有心地因縁能發萌二十五
祖婆舍斯多云我今悟真性無道亦無理東
土二祖云本來縁有地因地種華生此祖祖
燈燈唯在明心而已自風旛論後各立宗門
别出模樣直到于今豈離心之外而别有大
乘者乎離大乘之外而别有佛法者乎
大傳送問曰夫生而有形死而魂散有形則

有性魂散則性泯理之常也比形住而性存
猶華之有香比身逝而魂去猶葉之墜地雖
然人爲萬物靈到此得有性也無上陽子曰
造化之内無明殻子爲卵生煩惱包裏爲胎
生愛水浸潤爲濕生欻起煩惱爲化生四生
之中各從其類狐兔不能産鳳明也爲人之
靈者本性而已性之於人猶烟焰之於火泡
漚之於水形存之性猶火之飛焰魂散之性
猶漚之歸水此一切人失其真性流浪輪迴
萬死萬生迷迷相指皆謂如是道人之性則

不然超乎造化之外生以不生死以不死亦
唯真性而已守此性如防盜焉敬此性如供
佛焉愛此性如護寳焉是故法此性即名法
性佛此性即名佛性若見此性即是佛地豈
干生死之義乎十四祖龍樹云佛性非大非
小非廣非狹無福無報無死無生所以悟我
性無生死見我性無地獄修我性超乎造化
之外也
上陽子金丹大要越格卷之十五












