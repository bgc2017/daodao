










上陽子金丹大要累行卷之十二睦八
　　　　紫霄絳宫上陽子觀吾陳致虚撰
　　　與宗陽子明素蟾
通今博古註書立言筆迴狂瀾錦心繡口此
文章之學至矣鮮不以是而自足者斯人也
其才勝德也叅玄入妙窮神知化積精累氣
鍊氣化形此道學亦至矣鮮不以是而自高
者若能慈悲接引斯人也可與鍾吕並駕者
矣僕登九宫山有曰明素蟾者自弱冠棄親
出家敏而好學年幾而立卓犖不群博采雄

覽謙訪浩記談今考古作爲文章奔放横流
悅可人意不免盈而大溢焰乃上飈則於良
明知己者少既而求神仙家學凡四方來者
雖旁蹊小逕莫不開心見誠必盡其說而後
已前後閱數十人自以爲畢得金丹之道已
僕從容訊其所得之說則亦有般運身中之
神氣者然似是而非亦有烹煉丹田之鉛汞
者又似同而異甚而非採戰則燒黄煑白非
兀坐則注想空言今兹弛焉自謂金丹之道
如斯而已矣其於丹經符契朗誦如流又且

枉釋旁通辭亦近理俯視同輩傍若無人將
有環中之期而不可遏也傾蓋之初試問我
以金丹一事覩其才高氣焱貌敬禮疏而所
遇人無下手處僕乃從而順之美之揚之德
之僕之所以德之者將有以化之也蓋所以
化之者爲其滯於癖見邪說使一聞至道必
若驚若疑嗟夫時之高人勝士負不世出之
才而執一方之見往往不足以語大道者非
恥於相師則過於聦明況其下此者乎僕見
明素蟾資禀非凡勇銳可授特其平時流於

敖放泥於慣常首須降其驕心攝其狂心去
其放心移其疑心正其邪心開以道心明素
蟾忽於言下幡然大改頓然大悟於是指令
脚跟踏在實處然後授以先天烹煉神氣之
道也曰夫先天一氣即金丹之祖氣也要知
此精此氣此神根於父母未生之前是太極
也則人禀此先天太極之氣而生也成於渾
渾沌沌之内出於窈窈㝠㝠之中當此之時
和之至也故夫人之生也男則萬神唱恭女
則萬神唱奉恭則温良儉讓具其間也奉則

委婉聽從存其内也男以剛健中正而不敬
恭者是棄其生也女有工容言德而不奉順
者是殘其德也且厥初至和之氣日生夜長
至于二八而陽又太極矣生而知之者於此
行上德無爲之事也只爲世人顛倒妄想由
此淳樸一散純粹難全則向來所受之乾金
虎奔而寓于西矣自是而後名利心動寵辱
晨馳投老而不知退步以求自全者吁可惜
哉凡人欲全此精氣神者非先天太極之氣
餘則無可故曰天下無二道也是此先天太

極之氣名爲真鉛亦曰乾金寄于坎中是云
母隱子胎世人不覺不知不明大道之本而
用採戰採隂補腦還精肘後飛金之術者是
愈促其生也大修行人要明生身造化産藥
川源坎水乾金求之西南東三南二會在中
央真虎真龍必得癸一而方戰真水真火必
得二八而始交悟玄牝是還丹辨刀圭即藥
物龜蛇蟠結之際横天上之鵲橋木金間隔
之時會人間之牛斗主賔揖遜老嫩毋差片
餉工夫十分謹愼寳珠現于月地穩穩收來

金液至于丹田温温調燮當時且讓凡事宜
謙饒人先鞭取他快意如愚似訥顯道人之
家風禮下不爭乃神仙之上計方得臨爐有
慶一點落在黄庭養火何難九轉待行符候
洗心滌慮以結三百日之胎鍊神還虚成就
大丈夫之事也明素蟾始聞而驚再聞而疑
竟至通宵摸索渾身是汗忽然壁立萬仞直
下承當始悟性命即是兩箇隂陽身心儘有
許多神氣淨倮倮亦是圓陀陀亦是滿空白
雪便欲一口雄餐西江清流不待一口吸盡

方知大道不在丹經以數十年精進之功今
而後知實未始有學也衆雌而無雄而又奚
卵焉問之曰明素蟾者其有謂乎曰琮也每
慕白玉蟾者也故用姓以謝覆載名以謝親
字以謝友明即白也素猶玉也故謂明素蟾
云上陽子曰子真能求乎仙矣慕其人希其
道並以名而就之抑亦至矣子又知之乎夫
精通而不昧者明也聞道而勤行者素也惟
蟾也月中之物也隂中之陽也黑中之白也
雌中之雄也坎中之畫也蟾之爲物止三足

焉三足者爲鼎器取像爲懸胎鼎也則蟾之
爲妙乃道之用乎今子希紫清翁者其謂此
乎哉雖然吾將勉之修行之人用心若鏡不
將不迎應而不藏我趙老師云讓而不爭則
無愆尤玉蟾大道歌曰神仙伎倆無多子只
是人間一味呆又云世間學仙者胷襟變清
雅又雲遊歌云滿面著盡笑喝駡教吾去噫
紫清翁且能受盡世人笑駡而直一味呆之
嘆今一切人矜以自高自足之心而欲希慕
神仙之說者抑何愚哉子儻能以清雅而變

於心胷以謙讓而出其傲忽必能以呆而奉
人之笑駡矣自我丹陽之傳黄房公也又六
傳而至于子子其勉之明素蟾曰疇昔聞見
自謂人人可爲鍾吕今廼深知遍界無一人
能擔負此事者道妙玄微天機深遠詎可忽
諸常謂玉蟾翁始得泥丸老仙之傳也歌云
隂陽顛倒入玄谷又云六十四年都是錯又
云前年仙師寄書歸道我有名在金闕何其
聞道之晚而成之之易也如此今承教者孰
知至妙至玄最爲難思難議者哉始知五十

八年都是錯也千經萬卷總非裏許便將捉
住西山之白虎攝伏東海之青龍期集吾事
而已奚敢忽慢而傲世哉就令書此凡到諸
方遇蓬萊仙侣試一出之將必有取則於此
者信夫
　　　與玄陽子歐陽玉淵
先哲曰形以道全命以術延子書曰魚相忘
於江湖人相忘於道術則知道與術二者不
可得而離也術以道爲主道以術爲用要知
此道非泛常所言之道乃天仙之道也要知

此術非泛常所用之術乃長生之術也僕於
玄陽子有說焉玄陽子廬山歐陽玉淵也訊
道於上陽子上陽子語以天仙之道併以長
生之術而授之也上陽子曰是道也極深而
研幾易曰唯深也故能通天下之志唯幾也
故能成天下之務極深者淵淵其淵也研幾
者浩浩其天也浩浩其天者陽之極也淵淵
其淵者隂之極也故隂極則爲坎陽極則爲
離是坎中有一陽之氣而離中有一隂之精
天仙之道以坎離爲之主也長生之術以坎

離爲之用也孔子曰愼斯術也以往其無所
失矣術者何也能顛倒坎離而用之也古仙
曰五行顛倒大地七寳五行順行法界火坑
夫坎雄爲金精離雌爲真火取坎中之金精
而降于離宫以離宫真火而煅鍊之是云顛
倒隂陽之術也然顛倒之術在乎研其幾也
幾者隂陽不測之謂隂陽不測則鬼神不知
日月不照爲其日月不照吾將以道而合乎
日月也合之者月生于庚則金旺水清乃採
金于三日故云與日月合其明合者彼之庚

金一生即以我之真火而候之是謂之火候
庚西方也西方金之正位顛倒之術者則採
庚金于坎之中縁以其母隱于子胎也是以
坎之雄而補離之雌者謂之天仙也故幾者
動之微吉之先見者也幾於道者其長生之
術也幾之爲言宻也注齡經曰斗步子形光
映子精宻而行之方得成道玄陽子研乎幾
之妙極乎深之㫖宻而行之勤而修之則由
長生之術以入天仙之選者其玄陽子乎
　　　與復陽子歐陽玉田全陽子周草窗

金丹之道三十四傳而得雙玉翁又三傳以
至於予予始得縁督趙公之語雖素有志未
免遲疑後羇旅中復拜至人以青城至祕之
文悉授無隱敬受以來日夕不遑嗟夫金丹
一事自長春老仙慶會而後真仙聖師不肯
降世者百有餘年凡今之士直以爲無若即
自善于身則於功行何在乃作金丹大要十
卷書成之後又慮世人非得口傳寧有自悟
遂用携書朅蹷屈己求人稍有可招可挈者
莫不低首俯身奬辭勸誨冀進此道或遭詬

駡姑自隱忍偶獲一人兩人之知即來千人
萬人之謗但欲行道不顧是非遇諸訕則喜
而受之是法器則勉而進之其間可及門者
則引之而入門可入門者則引之而陞階可
陞階者則引之而陞堂可陞堂者則引之而
入室凡用心至于如此者欲續大道於一綫
提流俗於火坑使世知有金丹之道不誣也
廬山有歐陽玉田周草窗二子皆尚操行而
清高者玉田蓋恬淡爲心機圓應物素有志
於物外唯恐此身之墮於塵籠也故平居暇

日群而不黨處稠人廣衆和而不同以未遇
真師是拘於枯坐而已草窗則幼而敏銳習
於程朱事業持己以方正爲德先孝友主乎
忠信立其敬義可謂君子矣衣冠不同於俗
猶善場屋之文此其志有未艾相逢湓江一
笑適契方知性理之學程朱未嘗不究今知
其有未至者既聞予說雖群疑積毁而頓然
深者是其明也然二子素守如彼若使陟聞
至祕寧免驚疑予乃從容引喻以漸爲隄又
摘丹經中最警句而啓之復以正言而析其

輕易必其堅固增其智慧然後授之曰金丹
者即老子觀妙觀徼之道也妙也者無爲而
無不爲也徼也者有爲而有以爲也無爲者
安而行之也有爲者勉强而行之也夫人禀
上德之資本來清淨豈知日鑿一竅而渾沌
之體不全常人以愛慾而就不全之體至於
殆而已今吾命玉田曰復陽子草窗爲全陽
子豈無㫖乎蓋大修行人以其不全而圖其
復全也世之千蹊百逕俱不能復而全之唯
金丹之道可以復全復者何也要我真陽之

復歸也全者何也要我真陽之純全也牽將
白虎歸家養復陽也産箇明珠似月圓全陽
也陽復則有火候陽全則有脫胎金丹之道
其斯之謂歟雖然其要又有三焉口訣而心
傳者一也决烈而勤行者二也以定而制動
者三也口訣之心傳之既盡我之真矣决烈
勤行定以制動則在乎二子之用功耳昔正
陽之授純陽也以十事而歷試之重陽之授
丹陽也以分梨而十化之前聖後聖艱難若
此吾之與子曾不一試然而盟誓至重子其

守之上不愧于神明中不負於師資下不羞
于同學三者既備二子之金丹必成金丹成
而聖胎圓聖胎圓而真人見於是時也則身
外有身皆分内事神仙之道三十八傳而今
附二子宜相矢勵焉
　　　與心陽子余觀古
世之所謂貧賤富貴者曰有命而壽夭窮通
者曰有數然數係乎命而命係乎天矣世固
有年相若而道相似也固有出其類而拔其
萃也至若越乎壽夭窮通之域超乎富貴貧

賤之外者唯古之真人也比揖余舜申觀古
心也謾逢適契一語投機芝蘭其香煙霞同
味劇談之外則暢飮銜杯丰神洒落揚眉吐
氣議論高遠拂意者弛然而不答快心者作
焉而不辭飄飄匪塵俗之拘翛翛然物外之
趣予乃不倦細而詢之始知年俱上章攝提
之季夏日既同而生之時又同甫大笑曰是
真同年也不免道亦相似試徴之吾乃江右
之廬陵而舜申亦江右之武寧是其地同也
昔長者字予曰觀吾而舜申之號曰觀古是

名又同也觀古居九宫山頭而吾家三山高
處則居亦同也偕誦老莊之言而明周孔之
易咸簪晋代之冠俱樂堯舜之道也蓋常病
古人多癖此而非彼者今吾二人得兼而明
之非唯道相似是均所同也就其間審有同
而異者予借名觀吾者止乎一己而已而舜
申之號觀古者蓋善觀乎古人者也以道德
仁義觀乎古人是得古人之心也以禮樂文
物觀乎古人是得古人之實也觀古而希堯
是堯而矣觀古而希舜是舜而矣此觀古之

所以爲勝也且吾有大不勝於觀古者予之
癖於金鼎火符之道也欲運坎而實乎離儗
駕龍而娶于虎將求西江之水以來西南之
朋潜採黑中之白以化陽中之隂期若蛻蟬
而冀神化者夫既不能如舜申之觀乎古日
但務此恍惚杳冥爲一大事唯恐不至者此
吾所謂大不勝也且夫松檜桂栢植于陵阜
也地則同也樹之時又同也日視之性有曲
直而凋瘁者影有婆娑而凌霄者豈其造化
之慳也哉而況於人乎雖然觀古之與觀吾

有大同而不肯自異者爲能弗拘拘於命數
也不徯袍帶之榮無羡萬金之富然食飲足
以充飢渴衣帛足以禦歲寒以淘汰乎神情
之渣滓逍遥乎無何有之郷越壽夭窮通之
域而超于富貴貧賤之外與彼之求田問舍
貪名競利者猶許之洗耳而汙夫巢之犢也
歲紀乙亥六月八日肩彘籠鵝會于所寓叅
杯交賀亦人生之希有因書以見同異焉觀
古心曰何其多同也還能以金鼎坎離之道
龍虎神化之㫖以相授受庶足其所同予應

之曰可明年再會詢兹益勤僕且箴之曰金
丹大道必先積德而後可聞否則爲之顛踣
今子餌於射利縶於計慮殉於嗜慾穽於嗔
疑如是而求德誣也如是而求道難也故道
之與德如隂之與陽二者不可一缺若隂而
無陽不得謂之道若道而無德未可言金丹
古仙云言清行濁休談道且士之爲學不學
則已學則期於必成而況道乎僕之所以不
即相付者猶植樹焉將欲固之必深其根觀
古心聞而唯唯不逆於心發其悔艾之辭將

刈嗔疑之妄僕乃授之曰金丹者以有作合
無爲以外鉛合内汞汞精也鉛氣也採先天
之鉛于坎之中是云有作合後天之汞于離
之内是名無爲採鉛則一時合汞須十月一
時者月生三日也十月者丹成九轉也知雄
守雌者三日之内一時也知白守黑者九轉
之功十月也如斯而已信則行之觀古心言
下悟廼覺疑信在人心也而彼乾金在坎心
也方知天下無二道聖人無兩心遂更名曰
心陽子



上陽子金丹大要累行卷之十二


















