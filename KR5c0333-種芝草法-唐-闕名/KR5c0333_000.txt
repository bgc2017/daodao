








種芝草法
黄帝問曰敢問石室之文種芝法可得聞乎
曰種芝第七經内有老子曰咨爾非人皆知
生之爲樂死之爲惡而莫知其所以自生也
千術萬藥入兆身止可得老壽千年已還數
百年已上終不能使飛行登仙上朝
天皇也木藥之善者松脂也此木生莅苓有
脂肥故也其垂實可服長草之善者榮華黃
精天門冬山薊也止冝日毎服不得一日有
癈也可得百日還元其不能與天地相畢後

世方士増加其説以誤學者吾深閔之八石
九丹雲母玉漿服之當斷房室血食不能使
兆輕舉飛行乘雲也聞仙人服紫英不耶豈
空言也夫名山之隂陽精泉水之上木石之
下亦生芝曰其所禀皆山水木土之精丹碎
之上黄金之上曽青之上雄黄之上皆生芝
此芝非至德感神者逢而不見見而不得食
也此芝之所以能使人立仙者受此四物之
至精含天地隂陽之和氣藥薫蒸之津液以
符生成其味乃神於此四物之本體也今但

取此四物擣治服之爲最薄者切之以感應
會内之於爐釡之中其精上飛掃而服之則
百部於草藥不徒於服也要得天地之淳氣
不接引此四物之精液而令其上更成生物
不亦當復百部於其上著上釡者即余將去
矣顧念兆兆將成灰土衰哉今撰天文芝其
有骨命者當得吾此文其先人有罪其身不
得應長生亦不得吾書藏之名山石凾九重
之下無妄傳慎之慎之當以立春之日掘冡
東寅地宅内外無有也要欲得善土非灰壌

者掘爲坑深三尺方三尺以曽青一斤治爲
屑褁以羊負來沃以青箱子一升復以土築
其上七日當有青雲也百日上生芝其狀如
苗以寅卯之日從其下以青繒三尺執骨刀
禹步而頰取之愼無以顧歸乾百日治以屑
服一刀圭以井花水日服三芝晝則能輕舉
當有神来迎之百日昇天法與天地無窮矣
當以立夏之日於南山之陽掘地爲坑深八
尺方八尺以丹砂二斤治爲屑褁以雄黄赤
色者碎碾去其頰石以丹屑納其中沃以玄

參二升覆土於上築其平二八日當有赤雲
覆之八十日上生赤氣如煙與赤相接百日
上生赤芝如苗狀以已午之日從日下禹歩
以絳繒八尺以木刀採之再拜而去勿復顧
也還隂乾百日治方寸七日一服皆以清旦
日始出未一尺時以井花水送下晝時三尸
九蟲七疾野肺瘕積聚百病皆化爲濁血從
鼻口中出以井花水洗之即能步行水上焰
火不灼絶飮不食去世矣勿令入房屋絕血
食即有龍車衆仙来迎之欲止民間慎勿種

此芝當以立秋之日於西山之隂掘地爲坑
深六尺方六尺以黄金一斤火洋之投於坑
中灌以虚山鶴膝草一斤凊酒一斛浮萍一
斛覆其上土築之六日有白雲来覆之六十
日上生黄氣如蒸上連白雲百日上生黄芝
如苗狀以申酉日申酉時欲取日下以白素
六尺禹步以金刀採之再拜而去無復顧還
隂乾百日治服三指撮芝盡老者更少少者
華色生頭白者皆黑齒落復生奮乎踰地即
能飛入天中任意取之亦當有神仙玉女侍

從問以去止投之事也當以季冬之日於北
山之隂掘地爲坑深五尺埋雄黄三斤治之
以熟銅器盛之灌以麻油二斤覆以雄黄粉
一斤覆上築之五日上有黑雲來覆其上五
十日上生紫氣興黒氣相連百日上生紫芝
如苗狀其夜則光照一里之内天隂見毫光
也以壬癸日從日下以角刀丙辛日以黒繒
五尺採之再拜而去勿復顧也隂乾百日以
子亥日治末服之五分七日以夜半子時北
向服之也芝盡則老化爲童子女人亦可服

此芝者司命太乙遣仙官迎之壽與天地同
縁刻不入火焼不灼水溺不濕五毒逺之不
知饑渴服此四芝皆長生不死期所在致天
官行㕑亦可不食藏所在山澤供給龍虎之
乘鬼神來拜受使秘之論者曰以此言之天
地隂陽之數能變生萬物不可云無譬如陽
燧取火隂燧取水内藏竹生火何謂之不感
乎其有丹砂之釜亦成水銀感動之精何物
不可化何物不可成假託物類變化而生藏
之金櫃慎勿泄漏有骨命者乃逢汝形勤加

權喜司命除其死籍天地俱并遊於九天之
上展轉六合之中神通洞逹祚享無窮


穜芝草法終
















