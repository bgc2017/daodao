








元始天尊說甘露昇天神呪妙經
爾時
元始天尊在西那玉國香林園中七寳蓮華
座上與天中神仙說无上真道令入大乗生
解脫門離於空見後與天地神仙說五行運
化見應功徳小乗妙道盡十方空界令入道
域又言有鬼中仙夫鬼中仙者昔於人中行
三千隂功死經太隂不入惡趣變化作用與
鬼神等功徳力及乃成鬼仙今爲說九化鍊
隂生屍章令生陽輝上昇九天又說十方九

地之下三塗地獄善惡報應因縁福果无不
該備是時法㑹中有一童子名曰静明月光
從座而起稽首仰面讃歎華麗稀有大慈廣
爲天人說諸法相各令解脫小臣今日得面
聖顔臣有所疑上聞玄造願開金口廣布慈
雲適見
天尊說三塗五苦地獄寃罪无有休息今見
世問衆生興十惡心迷五毒行无邊无量其
業无盡惡道盈溢業火熾盛聞諸衆生死入
長夜廣被業牽飢渴苦辛煩燥悶絶縱遇清

冰悉變猛焰其諸苦惱道意可量如是三塗
須憑功徳若蒙玄化永荷洪恩伏願
天尊云何救拔爾時
天尊興方便意開利益門宣玉匱科傳靈寳
㫖何月光童子
天尊曰若有三界十方无量世界衆生死入
惡道受業對者當須見在爲其亡過處取土
一抔於淨器中用香華飲食散覆其上法事
竟然念開業道甘露通真呪曰
功徳金色光暉暉開闇幽華池流真香

蓮蓋隨雲浮千靈重元和常居十二樓
急宣靈寳㫖自在天堂遊
天尊言此神呪若地獄亡者聞之自然快樂
飲食甘露生回向心絶煩惱業再令法㑹衆
念淨酆都破地獄昇天神呪
茫茫酆都中重重金剛山靈寳无量光
洞照炎池煩七祖諸幽魂身隨香雲繙
定慧青蓮華上生神永安
爾時
天尊說此法竟天地中神仙龍鬼等與靜明

月光童子及人天等衆一時生元量慧發无
爲心入大乘門成无上道前進稽首發言善
哉善哉臣今請問爲諸亡過衆生蒙轉聖道
各得解脫三塗空閉九幽罷對在㑹大衆欣
喜稱讃理莫能及作禮而退信奉真道


元始天尊說甘露昇天神呪妙經(終)













