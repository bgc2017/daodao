










靈寳无量度人上經大法卷之六十玉八
南昌受煉品
皇人曰夫受煉死魂當遵靈寳本科而行
先當詣
聖前焚香黙奏畢次坐宣儀
具位臣某以今焚香仰啓
三清上聖十極髙真太一救苦天尊天樞三
省五府主者三天扶教輔元大法師正一靜
應真君南昌上宫長生大君九華真人南宫
煉度真人南宫朱陵上帝開光尊神火府髙

真水宫仙聖煉度司主宰黄籙院仙宰將吏
功曹神兵土地飛天大神妙行真人九光童
子八威龍文神火池神將水池神將攝魄使
者度魂主吏火府功曹童子吏兵火池童子
司命真君司録真君延夀益算度厄尊神廻
骸起死監生大神五道大神溟泠大神煉度
大神直日功曹煉度吏兵一切真宰伏願飛
雲暫出於丹霄羽駕迂臨於法界五色鬱勃
慈光徧燭於幽冥四象吁貟惠澤普霑於黒
壤即使臣得開度拯拔幽魂今乞先賜大慈

永爲證鑒
發召魂符念隠諱念金闕化身天尊想引
亡魂至案前
伏以天地垂覆載之徳爰育物以无私隂陽
推禍福之源必應人之以𩔖其有犯一不義
行一不仁明固未免於人非幽實難逃於鬼
責故若男若女爲庶爲官事君事親治人治
已儻若背二儀生成之造昧三光臨照之明
報國靡盡於忠勤居家罔竭於孝養驕奢淫
逸而不遵恭儉諂諛僥倖而弗守中庸邪佞

嫉妬而正直罔聞殘忍殺害而仁恕不立妄
言綺語或變亂於是非曲意偏心而讒誣於
良善冐干榮禄則薄功而厚享黷于貨賄則
苟取而多藏罔知性命之所自來不究衣食
之所自出倚法竊柄則輕重其心依勢作威
則髙下其手曽不皈依三寳愍念四生死道
咎師凌人傲物呪詛毒害公肆詐欺披經典
以懷疑對神祇而起慢腥膻自恣蔑聞齋戒
之儀香火不修寧有潔誠之薦凡此數端皆
地獄之種子乃塵劫之迷因唯務自營謂長

不死忽爾五行數盡大限時臨塜訟徴呼寃
仇執對咎殃交至疾病縈纒或墮夭傷或經
産厄一切横夭百種非亡永夜不陽獨抱憂
愁之苦流年如逝尚縈考治之科况乃更生
之未期雖欲自新之无路若非投依三境至
尊丹天大帝朱陵火府煉度真聦孰知大道
之好生用救群迷之極苦今者亡過某人叨
居塵世未免凡身其於俯仰之間寧无愧怍
之事由是身口意故起貪嗔癡縱有如前之
咎愆全假從今之拯拔三塗困滯九壘拘囚

咸仗薦修悉臻解脫恭惟
大羅元始靈寳慈尊顯龍漢以蕩蕩示玉眸
以詵詵大推眇眇劫仭之功以施巍巍大梵
之徳敷五篇於碧落畢濟含生垂八角於朱
陵悉度群品俾死魂之受煉獲仙化以成人
乃以赤文靈暉丹天祖炁勑九光之童子命
煉度之真人攝召幽魂埏鎔流火當使寃仇
燼滅業垢烟消遂髙歩於朱宫乃垂名於紫
策今辰謹依大法煉度魂儀恭奉行持仰祈
真應

再上香念十方救苦天尊執元始符命
臣聞靈寳本章追度亡爽十回度人九冥隱
韻開化自然空洞降靈太虚生神總治法象
綂歸三元瓊宫大聖髙居帝尊敷弘至妙考
校因縁元始符命下拔幽扃普救衆生追度
祖先上詣朱宫切告三官嶽瀆靈洞十二河
源赦除罪爽不得稽停大會玄都速召萬神
中有東極宫中尋聲赴感太一救苦天尊中
有度魂化形之君中有太冥煉尸大神中有
大慈妙行真人中有天機好生文昌延壽益

算度厄尊神招靈玄都无量度人今日校録
諸天臨軒謹召十方威龍大神皓華大神玄
英大神煉度大神變身大神復相大神正精
大神火府大神返形大神返魂大神超生大
神光明照耀洞朗諸天神霄上相仙伯陶公
執籙把籍齊到帝前普度衆生上世亡魂敕
攝鬼帝來聽教言酆都洞隂司禁侍郎各持
黑簿削落罪根不得拘留逼合鬼群所有元
始符命謹爲關行臣无任懇禱之至謹言
念太一救苦天尊執度幽魂符上香

臣伏聞長生大聖飛天神王當赤明之初劫
會始青於上天山嶽吞烟承靈寳之隱韻鬼
精滅爽振妙首之靈章施廻骸起死之功著
監真度生之徳尋聲赴感隨願往生伏請長
生大聖飛天神王齎元始之符命赦北都之
罪魂使亡過某人獲制魔而保舉得時刻以
昇遷侍衛送迎咸計日而受煉遨遊劫刃之
臺證果洞玄之妙不經地獄俓上南宫脫五
苦八難以逍遙薦九祖七玄而快樂請无拘
制克副玄科臣无任懇禱之至

念火煉丹界天尊
伏願飛天神王使者吏兵等一如昔日始青
天上浮黎法會之中不忘元始天尊教戒之
言伏爲開度亡過某人死魂受煉仙化成人
生身受度劫劫長存一切有情俱登道岸
念朱陵度命天尊上香兩手中指中文召
神吏
謹召丹天左衛大將軍直日功曹使者地道
功曹黄籙院功曹丹天童子追魂主吏聚魂
功曹攝魂將軍煉魂使者火池水沼神將人

府神兵煉度司神將來詣壇所當職謹奉道
旨煉度死魂爾等威神當爲處分泰山五道
城隍主者地府隂神引魂官吏疾速恭依原
赦攝召亡過某人前到壇所以憑煉度
念煉度南宫天尊
先搯左手卯文云都功成東炁吹彈次搯
辰文云興生轉西炁吹彈次搯三塗訣云
可韓明南炁吹彈獨𨽻遷北炁吹彈對魂
聚魂公都聚魂攝中央炁吹彈焚玉諱畢
即吸鬼門炁吹却取東南炁吹亡魂即剔

訣次再輪訣黙念勾神訣
化五帝符訣祝曰
青帝護魂保鎮三宫
搯震文云紅杏存吸東方青炁九道在口
運自己肝炁九道入口相交連訣吹彈符
中
赤帝養炁萬神歸身
搯離文云墨黒存南方赤炁三道在口運
自巳心炁三道入口相交連訣吹彈符中
白帝侍魄冶煉隂邪

搯兌文云磨真存吸西方白炁七道在口
運自己肺炁七道入口相交連訣吹彈符
中
黒帝通血萬神保精
搯坎文云襪臈存北方黒炁五道在口運
自己腎炁五道入口相交連訣吹彈符中
黄帝中主萬神无越
搯中指中文云靈寳存吸中央黄炁十二
道在口運自己脾炁十二道入口相交連
訣吹彈符中

焚淨天地符洒甘露誦解穢呪曰
神靈天真玉液元津上清華房元始老君
妙入太霞光耀玄文七神飛泉北酆受烟
我位上王逼合鬼群八威吐火肅爾尊神
千千去穢凶惡不存萬萬魔王保命護形
急急如律令
次念火呪三徧化日君符念畢指撝神將
引領亡魂赴火池煉質再誦火呪三徧次
念隠語一徧次火池内燒流金煉形符焚
符呪曰

陽明景精火煥紫庭八芒朗映魂魄溢盈
五回三轉炁通太靈流芳曲注蔭潤蒼生
冠帶金門華根鮮明服御五景水母灌津
順天運炁隨日華榮九孔納冥解脫本形
急急如
靈寳大法煉化成人律令
次念水呪三徧化月君符呪曰
耀羅丹陽元景敷陳赤爐大明九炁齊并
三五運精二象交纒玉胞石體煉故返新
流霞玄注水母凝神和魂柔魄内外同烟

仰餐月華口啜日根靈芝盈溢面發金仙
與月同幹與日同存乗景飛空上造帝宸
次焚九陽符十二道次焚十二神將符念
畢指揮神將引領亡魂赴水沼蕩形再呪
三徧及念隠語一徧水沼内燒令形符
今則亡魂某濯質明池煉形流火一切汙染
悉獲蕩除五濁穢軀盡歸涓潔魔无干犯身
有光明今則恭詣壇前受洒甘露領諸功徳
以遂超生
念法雨普潤天尊

次宿命讃
悲夫長夜苦熱惱三塗中猛火出咽喉
長生飢渴念一灑甘露雨如熱得清涼
神魂生大羅潤及於一切
次念天氣呪曰
天澄炁清五色髙明日月吐輝濯煉身形
神津内盥香湯煉精光景流曜煥映上清
炁不受邪五臟納靈罪滅三塗禍消九冥
惡根斷絶福慶自生今日大願一切告盟
普受開度昇入帝庭

次發符籙并合用牒
伏以亡魂奄歸長夜永隔陽光今某人追念
逝川冀登道岸罄瀝哀號之懇修崇薦拔之
科廣設清場備臻妙善懴愆贖罪煉質遷神
業垢既巳蕩除靈識遂當明了然後身度我
界依入自然依仗真風永契虚无之妙受持
寳誥克臻廣漠之遊悟本性以逍遥達𥘉心
之清靜天香不夜散花大渺之堂洞景長春
舞轡大羅之境親朝元始面禮丹皇瞻瓊輪
羽蓋之儀仰金闕玉房之範永超劫運更不

輪廻即叩壇前受領功果
念超度仙界天尊
念隠語一徧搯超度訣燒符

靈寳无量度人上經大法卷之六十

















