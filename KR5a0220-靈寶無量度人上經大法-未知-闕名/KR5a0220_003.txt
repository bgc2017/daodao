










靈寳无量度人上經大法卷之三霜二
　修誦瓊編品
　　　修誦存思章
　玄師曰凡欲誦詠並依神化於靜室中目
　想四方三十二天名色雲炁交沓之中有
　宫觀樓殿天帝衣天色之衣冕服一一分
　明即存神自太皇天爲始先叩齒一通心
　拜訖次太明天三十二過畢即閉目靜思
　三田出玄元始青黄白三色雲炁並如絲
　漸離身雲炁濃厚先交絡一形次纏映所

　坐几及席經席无不周徧次蓊鬱旋繞一
　室然後出外圍布一方良乆㝠合天地次
　存青龍出肝立左白虎出肺立右朱雀出
　心在前玄武出賢在後獅子出脾下丹田
　十二𨾏列於左右想白鶴自腦泥丸出九
　隻圍列四向方存眉後六合宫中有日月
　出自二目去面九寸光照室内洞徹煥明
　次存日月光凝景圍在大推骨頭之户頭
　成九色圓象如虹蜺之狀照耀光映十方
　如此分明元始密祝有心祝微祝密祝心

　祝則心中神存意祝也微祝則自巳可聞
　其聲也密祝口言而巳與外人俱不可曉
　其聲也十徧爲一過十過爲一轉誦則下
　聲而誦之詠則朗吟以詠聲十言一嚥澤
　百言一啄齒嚥津則養炁而潤澤内宫啄
　齒則集眞而和神外保不空尸竭神也錯
　一字前覆三十字以誦之越一字再覆五
　十字以誦之十徧一存思終篇可食息凡
　起居移時食畢皆再思如法不可混淆雜
　言心馳他境口不崇於上道髙聖至眞之

　法心不奉於三寳君師父母之文志不敬
　於翠玉華珍寳章形不禮於香火朝修拜
　跪口誦心馳形存志别徒音聲以取聽逞
　捷利以數敷差前訛字輕誦神文何萬徧
　而望駕雲軿雖億數而返沉酆憲徒咎道
　爲虚語豈不知其自致須是受於師匠必
　然誦合天規若萬徧不登太空我道坐招
　譴罪之尤終无仙眞之位可證乎受誦之
　子宜勉志焉无犯輕誦輕泄之罪犯之非
　道不慈天有明憲神不敢私

　　　誦詠存念詳式
　每遇誦經行持之日先洒掃淨室齋戒身
　心入室東向平坐燒香叩齒十通勿令耳
　聞黙念
　　　淨口呪
丹朱口神吐穢除氛舌神正倫通命養神
羅千齒神却邪衛眞喉神虎賁炁神引津
心神丹元令我通眞思神錬液正炁長存
　次瞑目靜存東方青龍吐雨合月華白炁
　及腎水如大海中浴洗去五臓穢濁良乆

　存南方降眞火同日精赤炁合於心火燒
　身并道室灰燼並无纎毫煙穢即覺大風
　吹盡塵垢即存丹田内嬰兒自地戸歩斗
　登壇黙念
　　　淨天地呪
洞中玄虚晃朗太元八方威神使我自然
靈寳符命普告九天乾羅答那洞罡太玄
斬妖縛邪殺鬼萬千中山神呪元始玉文
持誦一徧却鬼延年按行五嶽八海知聞
魔王束首侍衛我軒凶穢消蕩道炁長存

　微吸四方眞炁畧吹徧身從東方爲始黙
　禮十方東向想丹田内嬰兒黙念
　　　開經玄藴呪
寂寂至无宗虚峙劫仭阿豁落洞玄文
誰測此幽遐一入大乘路孰計年劫多
不生亦不滅欲生因蓮華超陵三界徒
慈心解世羅眞人无上徳世世爲仙家
　即自頭誦至飛昇上清次閉目靜思三十
　二天自北維起太皇黄曽天由東及南以
　至四方各有八天在青霄之中紫雲之内

　金樓玉殿之中東方想在左耳上縫西方
　想在右耳上縫南方額前北方腦後毎天
　之中各見天宫樓觀帝君儼然而坐侍衛
　羅列下灌一天之炁如玉霞之暉入我身
　中毎到一天先黙叩齒一通運心神上聞
　一天帝畢心拜一過三十二天周竟次想
　上丹田(印/堂)出青炁中丹田心出白炁下丹
　田(臍/下)出黄炁與外東方青炁西方白炁南
　方赤炁自逐方而降混合身中三色之炁
　照映滿室我坐其中雲炁洞徹于一身五

　臓之間内外蓊鬱如坐百寳光中又思肝
　中青炁從左耳出爲青龍侍于左肺中白
　炁自右耳出爲白虎衛于右心中赤炁從
　頂門出爲朱雀導于前腎中黒炁從足出
　爲玄武從于後獅子出下丹田(臍/下)白鶴出
　兩眉之上(中)各六六隻導前玉童玉女侍
　經几案之側羅列左右次存六宫之腑(即/眉)
　(後兩/小穴)日月自其中出紫赤九芒灌我鼻中
　徑入金華宫(腦後/四寸)却自紫微玉桃之宫頂
　上化生九色圓象如虹蜺之狀光映洞徹

　十方聖境想嬰兒在丹田中密呪至无量
　度人即叙誦說之意後誦至元始上帝几
　前畢即引三十二天之炁周竟十方微音
　誦經十過凡引炁時依前自皇曽天爲始
　皆鼻引而嚥之也如東方八天之炁存皈
　肝膽之間其精化生无英公子住於肝中
　南方八天之炁存皈心胞之間其精化生
　司命住於心中西方八天之炁存皈臓腑
　皮慮之間其精化白元尊神住於肺中北
　方八天之炁存皈腎臓骨莭之間其精化

　桃康君住於臍下
　正月行持止六月一同七月行持止九月
　一同十月行持止十二月一同
　正月是下丹田行持七月是中丹田行持
　十月是上丹田行持謂之三田亦曰三宫
　升降
　正月行持自已嬰兒自丹田中隨三色雲
　炁而上下田臍下行持如一
　七月行持自已嬰兒自丹田中隨三色雲
　炁而上中田心上行持如一

　十月行持自己嬰兒自丹田中隨三色雲
　炁而上上田印堂行持如一
　　　誦詠式
　皇人曰凡誦經行道須佩真符而行此道
　則萬神敬從矣行道之日者謂應是誦經
　之日皆當沐浴也香湯五香之湯也以白
　芷青木香沉香白檀香甘松香各以二十
　四銖治下篩用東流長泉一石煎數沸先
　當解衣燒香於左就座存日光華五色交
　錯入於五香湯中存五方五色仙童五人

　玉女五人燒香散華執巾執水左右即以
　杓攪水三十二下臨水呪曰
五香玄泉日月華英澡鍊身形去濁留清
尸塵滅落臓腑光明穢炁蕩除胎劫散根
策空乘虚飛入上清(沐浴符/如後)
　呪畢叩齒三十二通先取飲一器温涼自
　適次以别器沭浴呪曰
太帝散髮使我長生左爲隱月右爲日根
今日清錬百神受恩
　呪畢沐髮了櫛髮呪曰

日月之華流精泥丸沐養九宫百神忻懽
尸邪滅落眞師下觀賜受神虎得爲帝賔
　呪畢結髮浴身又三清諸法及仙人下遊
　有煉尸之素漿桃皮四兩竹葉二兩内白
　淨清虚之物煎湯沐浴勝於其餘雜法所
　是青木香阿母大有三竒經云乃玉莭之
　清香開塵濁之穢亦曰五香之湯如誠奏
　上玄得以焚之開通塵穢使通霄漢浴訖
　冠帶呪曰
今日吉慶上合帝恩塵穢以清尸魂沉淪

罪垢業厄表裏蕩清呼日吸月歩躡九晨
囘旋三台周遊五星佩符散章鳳衣虎裙
手執玄文誦詠洞靈聲徹太霄五帝囘軿
賜我明書登昇上清
　呪畢冠帶如常凡遇服食湯劑仙藥呪曰
謹請五方五靈老君召出天醫扁鵲官史各
五十人當令臣服藥身得離病病得離身駕
魁乘罡登昇上天數遊九地命禄俱榮長生
不死與道合眞
　呪畢面東服之

　凡修此道誦詠玄文舉止庠雅動合威儀
　若踈麤簡狂鬼神切芙三官司過紏其失
　規故視兆之齋戒科條既言道士者非道
　士之模範不行凡言眞人者非眞人之規
　不習况學士乎臨食呪曰
百榖五味流入脾胃五臓安寧尸邪亡墜
七祖安寧長生久視
　呪訖叩齒三十二通嚥液九過方食食宜
　午時前勿食酉時後臨食勿言死食勿久
　露午前天神食酉後鬼魔哺言死生疾病

　久露來邪炁故眞人斷榖入山以求升仙
　之要臨睡呪曰
天有九星地有九宫我有百節萬神相從
三尸伏藏五臓流通三田四肢動息守中
龍虎八卦侍我瓊容鬼妖萬精勿干眞官
　叩齒二十四通呪訖又叩齒如上凡卧勿
　開口勿尸眠上道衣冠法服器皿勿假人
　服炁守三一誦玄文者尤忌之
　臨圖叩齒三通呪曰
左徳神右清神左有司士夫人右有六丁辟

穢邪除我死籍上我生名
　叩齒三通勿噀唾勿向北勿仰視三光勿
　男女混登皆致不祥
　　　出門呪曰
出隂入陽四道開明八神六甲隨我利貞
日月使賛頭帶七星
　叩齒七通存七星在頭罡星指前
　　　沐浴符
　　　(太上神水真炁流行隂陽合明)



　　　(神燭旁靈穢炁清淨殂落死名)

　　(安靜三尸)(久視長生/與道合并)



　　　沐浴呪曰(念呪三徧/三呵攪水)
金醴玉津澡盥身形玄水洗穢清淨元辰
七靈侍衛萬炁開陳志慕清虚列象玄明

正月誦經眞符

　　　(玉几玄珠流降心田百神拱衛)

　　　(萬聖臨軒飛梵綱輪通幽達靈)





　　　七月誦經眞符


　　　　(金簡煥映/龍章太玄)

　　　　(五行金洞/回旋玉房)

　　　　(度命/延年)





　　　十月誦經眞符

　　(真元散敷朗煥九衢神變帝臺)

　　(梵響太虚周行六合飛昇仙都)







　右符一名曰長生久視玉帝寳籙
　　　八節誦經眞符

　　　(真炁虚象三關/羅絡玄華通徹)


　　　(八景與日得補/陳敷合并真人)






　巳上四符於靖室内青地朱書行持勿與
　人語修眞之士素地丹書長生日面東南
　火化淨水調服
　　　本命日誦經眞符

　　　(胎仙澡煉左命/上景精神玉華)

　　　(右嘯役靈常保/金晨使神利貞)







　右符名曰神霄玉清仙王降眞靈符
　　　焚符誦玉帝呪曰
神靈天眞玉清元眞上清華房元始老君
妙入太霞光耀玄文七神飛泉北酆受煙
我位上王辟合魔群八威吐火肅爾尊神

千千去穢凶惡不存萬萬魔王護命翦形
急急如律令(念玉帝/呪三徧)
　凡建壇並用灑壇三帀
　修誦訣驗品
　　　誦二章正經訣
　凡誦經之日於淨室中東向設經案坐具
　次入室背席面東三禮禮畢退身面北就
　席坐炁定即漸漸左轉面東平坐
　　　誦玄藴呪
　呪畢即按手於膝上叩齒三十二通閉目

　存三十二天中各見一帝君思念一天名
　心拜一天帝從皇曽天爲始隨日而轉周
　囘四方漸漸向上賈奕天總三十二拜形
　雖不動隨心屈伏拜畢即思存身在青黄
　白三色雲炁之中須臾滿室鬱鬱藹藹左
　有青龍右有白虎前有朱雀後有玄武獅
　子六在前兩行相望而坐白鶴之數亦同
　又在獅子之外日月在後明耀室内項生
　九色圓象照徹諸天更覽所存森然在目
　黙念呪曰

无上玄元太上道君召出臣身中三五功曹
左右官使者侍香金童傳言玉女五帝直符
直日香官各三十二人關啓所言(所言者謂/天地日月)
(星辰國主師友祖先自身兆身所/析之事呪至關啓字下當稱之也)今日吉慶
清室修行至經无量度人臣及甲乙(甲乙者/當稱所)
(願同上即云臣/及某人及某事)轉經受生願所啓上徹徑御
无上三十二天
元始上帝至尊几前
　呪畢徐徐於三十二天之一天引炁一口
　嚥之依前法止則開日誦二章經畢南向

　下席再禮而退
　巳上以陳景元義合張萬福訣定此章
　　　靜坐圖










　右圖大槩如此但明室内之事不必面南
　啓戸也
　　　誦内音訣
　誦束方六十四字自亶婁阿薈至四象吁
　眞平坐叩齒九通思九色之龍導引前後
　青雲九重覆帀身形黙念呪曰
赤明開圖八炁囘眞總炁玄門青帝大神
流化九外纏絡我身靈音八書六十四篇

洞明天地與我合仙運至龍駕上升帝轅
　呪畢引炁九嚥誦之
　誦南方六十四字自南閻洞浮至神纓自
　宮平坐叩齒三通思朱鳳翺翔其方絳雲
　三重覆帀身形黙呪曰
三炁徘徊靈鳳來飛玉音八字煥爛紫微
吉日大慶我道洞開朱丹哺飴仰吸靈暉
身生水火絳帔羽衣登空玄歩足踐鳳梯
周旋八天七祖相隨
　畢引炁三嚥誦之

　誦西方六十四字自刀利禪猷至栢空度
　仙平坐叩齒七通思白虎獅子衛護前後
　素雲七重覆帀身形黙呪曰
七炁金靈八天尊神白虎策輦獅子捧轅
七炁纏絡錬我成仙身發金光映照素雲
内外變化昇入洞門七祖出夜九幽旋魂
億劫開度隨運長存
　呪畢引炁七嚥誦之
　誦北方六十四字自玃无自育至幽寂度
　人平坐叩齒五通思飛龍玄武羽蓋蓊鬱

　神童玉女羽衣飛裳黒雲五重覆帀身形
　黙呪曰
玄天徘徊流景上清大有啓運八字開明
飛玄澄空洞隂自生五炁纏絡灌我身形
冠帶北單受鍊洞靈腎府北出内外光精
飛行三界遊宴紫庭七祖同福歡樂劫齡
七寳林中返胎更生長夜出離南宮記名
黄籙白簡世世生仙
　呪畢引炁五嚥誦之
　　　誦詠科條章

上聖巳成眞人通玄究微
　師曰此條非凡世之人誦詠謂通玄究微
　能悉其章者獲十品功徳
至學之士
　師曰謂至人學士誦之獲六品功徳
學士
　師曰謂世學之士誦之獲三品功徳
供養尊禮
　師曰謂一切學士行此功徳獲五品善功
凡誦是經

　師曰亦謂巳成眞人再言自身功徳果報
　萬祖苦爽上昇朱宫依朱陵品格九年更
　生受化得爲貴人自身功徳滿日飛升上
　清金闕許遊宴玉京也
上學之士
　師曰乃至學也止得自身受度飛升南宫
　不能功及曽祖也
世人受誦
　師曰止得延壽尸解返形太空一身不獲
　上度朱陵之福曽祖難生受化

魔王歌音
　師曰百徧名度南宫千徧魔王保迎萬徧
　飛升太空此是三界歌音非餘文也
有聞靈音
　師曰心形歸信諦聽誦者獲九品善果
行是功徳
　師曰發心修齋燒香誦經者獲二品善果
右别至人
　師曰至學之人行是功徳克獲爲上清後
　聖帝君金闕之臣

有知其音
　師曰中篇也謂如曉其文功力齊而獲八
　品福報
此音
　師曰中篇之音有辟禳度成四種无量威
　神之力誦之者獲十品祥應齎金寳效心
　盟天而傳依玄科四萬劫一傳齎金寳質
　心依舊格告盟十天然後而付焉
　師曰此三條廼傳付受授之條立四萬劫
　乃舊劫之格自黄帝受圖大禹受符高辛

　受天經至太極下教豈有四萬劫也依阿
　母降世新格下教之科四百年一出有其
　人四十年聽再付四百年共不得過七人
　四年有至人亦許一授而三條付授之科
　言二章大法及三品誦經之式也其歌音
　中篇别有明憲具玄憲仙格
輕誦身則被殃輕泄漏慢殃及九祖泄慢墮
地獄禍及七祖翁
　師曰此三條統言不齋戒沐浴行香誦經
　者獲被殃之罪若輕易忽科妄泄非人漏

　慢玄奥不依年限而私傳或依年限而不
　齋戒盟受漏泄祕禁與非人使輕慢不信
　玄文皆入中科殃及九祖若泄漏輕慢不
　以爲然巧僞求竒評論聖典訾毁玄文竊
　盜天寳皆入此條禍及七祖翁
　　　修誦玄感
　師曰誦經欲知其功徳合於上玄有一百
　五十一種玄感既有玄感則去仙登空有
　日若無玄感更宜懴謝端潔一志以玄感
　昭應爲禎祥

諸天遙唱等十種上聖禎祥
五帝侍衛等六種志學禎祥
伏御地祇等三種學士禎祥
門戸興隆等五種供養禎祥
諸天齊到等十種凡誦者禎祥
皆即受度等二種受誦禎祥
延壽長年等六種世人禎祥
斷地逮役等二種正月誦之禎祥
身得神仙等三種七月誦之禎祥
安鎭國祚等六種十月誦之禎祥

九宫眞人等一種本命日誦之禎祥
魂神澄正等十種本命禎祥
閉目靜思等九種入靖禎祥
三五功曹等六種玄局召使禎祥
洞章萬徧等十四種禎祥
天地否終等四種祈禳禎祥
末學道淺等三種太隂煉尸禎祥
天地運終等十種修齋行道禎祥
諸天記名等五種行功禎祥
知音誦之等六種禎祥

无所不辟等二十種誦者禎祥
盲者目明等十種内誦生元始聖胎禎祥
　　　玉晨君明十徧說經
說經(召十方无極元/量品无鞅之衆)(十方/境土)(天人聴法/應時而驗)
一徧(東方至眞大/神浮空而至)(安太堂郷/納善世界)(聾病耳/皆開聰)
二徧(南方至眞大/神浮空而至)(宛利城境/棄賢世界)(盲者/目明)
三徧(西方至眞大/神浮空而至)(福空淵/咸行世界)(瘖者/能言)
四徧(北方至眞大/神浮空而至)(鬱亶野/清淨世界)(跛痾積逹/皆能起行)
五徧(東北至眞大/神浮空而至)(福集郷/長安世界)(乆病固疾/一時復形)

六徧(東南至眞大/神浮空而至)(元福郷/用賢世界)(髪白返黒/齒落更生)
七徧(西南至眞大/神浮空而至)(延福郷/仁靜世界)(老者返壯/少者皆強)
八徧(西北至眞大/神浮空而至)(福徳野/延賢世界)(婦人懷孕鳥獸含胎/巳生未生皆得生成)
九徧(上方至眞大/神浮空而至)(諸天/宫關)(地藏發世/金玉露形)
十徧(下方至眞大/神浮空而至)(澗淵九壘正行逰梵四/音三十六宫大地宫府)(枯骨更生/皆起成人)
誦二章正經驗
正月長齋誦詠是經爲上世亡魂斷地逮役
度上南宫七月長齋誦詠是經身得神仙諸
天書名黄籙白簡削死上生十月長齋誦詠
是經爲國王帝主君臣父子安鎭國祚保天

長存世世不絶常爲人君安鎭其方民稱太
平八節之日誦詠是經得爲九宫眞人本命
之日誦詠是經魂神澄正萬炁長存不經苦
惱身有光明三界侍衛五帝司迎萬神朝禮
名書上天功滿徳就飛升上清誦之十徧諸
天記名誦之百徧名度南宫誦之千徧魔王
保迎萬徧道備飛升太空若能遇斯辰依訣
持誦上消天災保鎭帝王下禳毒害以度兆
民中拔祖先已身得道可謂巍巍
　　　誦内音驗

東方大梵之音誦之九年八天各以青腰玉
女青華玉童各八人侍衛身形降致青芽九
炁之精身生光明徹見虚无萬徧道成飛行
上清七祖同升
南方大梵之音誦之三年八天各以丹霞玉
女太陽玉童各八人侍衛身形降致朱丹三
炁之精反貌留容萬劫不傾七祖超升上入
福堂返胎仙家即得更生
西方大梵之音誦之七年八天各以素靈玉
童八人侍衛身形降致太素七炁之精停年

留貌萬劫童顔慶及七祖升度南宫返胎更
生世世神仙
北方大梵之音誦之五年八天各以太元玉
童八人侍衛身形降致玄滋還年留景保命
三清福及九玄世世飛升
　四方内音若能依訣持誦則无所不辟无
　所不禳无所不度无所不成飛天下觀上
　帝遙唱萬神朝禮三界侍軒振伏群靈肅
　清十方道備功成臣事三境
靈寳无量度人上經大法卷之三
