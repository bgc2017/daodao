










靈寳无量度人上經大法卷之二十七生七
　首愆謝過品
修眞之要寡過爲先過之不悛去道逺矣雖
行持符法未至上道之階使爲行不檢亦豈
足以折伏鬼神況於進拜表章濟度幽顯哉
功過之司毫分无失晉許逺遊遁迹山林勤
心味道漸入眞品而三官都禁遣周魴等出
丹簡罪簿以詰之曰夫欲學道慕仙上𨽻眞
人玄心棲邈恭誠髙靈者當得世功相及禍
惡不構隂徳流根仁心上逮乃可歩眞索仙

度名青府耳由此言之未及許逺遊者其可
不知寡過自修耶奉法行持求仙學道所當
悔懲已往之愆犯積累方來之功勤故玄綱
論曰過惟改而不復爲功惟立而不中倦是
謂日新其徳自天祐之儻口行祈謝之科心
乏省愆之念首之前而作之後飾之外而敗
之中然復苦已勞形瞻星禮月持齋奉戒焚
香誦經亦爲徒設矣有大言眩世則云罪之
不積惡之不爲豈須懴謝斷棄教科此又矯
激太過從容中道無過不及所宜悔至於心

知咎必省依經奉教按格行科削罪目於三
官五帝之司上生名於十極九霄之境立功
不怠舉形仙飛国有分焉亦無自阻有志者
多成事也
　　　謝過
　毎歳除秋分一日外常以三元八莭本命
　生辰甲子庚申及諸良日入靖室或宫觀
　山澤靜潔去處焚香專志省咎思愆先於
　壇側端黙而坐深念生世以來所行所作
　无非愆犯不善云多戰兢自艾恨不剖心

　𤁋膽誓母復爲今兹慚愧措身无地方振
　衣而起整肅形神登壇啓告无壇虔立香
　案展壇布行用入戸誦呪上香如法祈謝
　之儀早以東爲始夜以北爲始分五方懴
　念本合置立科儀發爐循格至三上香後
　方行禮方如自然朝儀但此等事以密爲
　尚兼獨行朝修不宜繁𤨏故今止編四方
　謝罪之文損益隨事之宜爾
　　　先祝香
道香徳香无爲香无爲清淨自然香妙洞眞

香靈寳慧香超三界香王境眞香滿瓊樓玉
京遍周天法界以今焚香供養
虚无大道三境天尊昊天上帝紫微北極大
帝紫微天皇大帝后土皇地祇三十二天帝
君萬天上帝上清十一曜星君中天北斗七
元星君天地水三官帝君北極四聖元帥眞
君靈寳五師眞君四方二十八宿星君三界
五帝大魔王十方无極飛天神王北隂酆都
大帝東霞扶桑大帝五嶽五天聖帝洞天福
地名山靖治主録仙眞聖衆三洞四輔法籙

中靈官將吏三界官屬一切威靈仗此香雲
普伸供養玉華散景九炁凝煙香雲密霧徑
衝諸天侍香金童傳言玉女上聞帝前令臣
關啓咸得如言具法位臣某以今良日齋潔
洗心祈眞告道先伸上祝
皇朝社稷宗廟先靈駕景九霄垂休萬葉
今上皇帝基圖永久祚業昌隆聖壽等於乾
坤徳教均於造化萬方向善百榖咸豐有識
有知悉悟至眞之道无邊无極共躋榮樂之
郷大教興行正法无斁敢伸凡願上冒

宸嚴臣下情无任戰兢惶懼激切屏營之至
謹啓以聞
　　　唱方
臣某志心皈命東南西北四維上下十方靈
寳天尊三十二天上帝周天二十八宿星君
天眞上聖五嶽眞君山川河海洞天福地一
切神仙諸靈官
　　　次向北方三拜長跪(晝以東方爲始/夜以北方爲始)
具位臣姓某志心皈身皈神皈命北方東北
方无極太上靈寳天尊北方八天帝君北方

髙眞上聖斗牛女虚危室壁七宿星君北嶽
恒山黒帝眞君北方洞天福地山川河海一
切眞靈北郷神仙諸靈官臣聞大道垂慈啓
悔愆之路髙眞設化開謝罪之科若非請命
以祈恩豈獲釋愆而逭譴伏念臣愚庸賤品
蠢陋凡資幸浹眞風叨逢道運乆膺法籙冒
玷簮裳不能勉强以立功乃復因循而造罪
莫知檢束罔謹操修所慮萬祖億曽昔亡往
逝曁臣千生累劫宿世先因爰至今身謀用
之問舉室親姻之衆造諸元惡成彼深愆无

量无邊難名難述結在天曹地司之内著於
日月星辰之宫永劫不原終天无解懼其報
至恐及禍萌以令皈命首陳盡祈湔洗伏願
天垂恩宥道啓慈憐萬聖流祥衆眞錫慶赦
臣九玄七祖以及兹身萬劫千生至于今日
滔天重罪蓋世深愆消滅惡根削除罪籍庶
使臣早成正道獲際眞師身世安榮法徒(在/俗)
(言眷/▲)寧泰更祈祖宗神識師友魂靈已逝親
姻先亡眷屬長居快樂永遂逍遥六道三塗
四生萬類俱蒙拯度悉被陶成臣无任慚悔

禱祈激切之至謹言
　　　次向東方
具位臣某志心皈身皈神皈命東方東南方
无極太上靈寳天尊東方八天帝君東方髙
眞上聖角亢氐房心尾箕七宿星君東嶽泰
山青帝眞君東方洞天福地山川河海一切
眞靈東郷神仙諸靈官(臣聞開/云同前)
　　　次向南方
具位臣某志心皈身皈神皈命南方西南方
无極太上靈寳天尊南方八天帝君髙眞上

聖井鬼柳星張翼軫七宿星君南嶽衡山赤
帝眞君南方洞天福地山川河海一切眞靈
南郷神仙諸靈官(臣聞/同前)
　　　次向西方
具位臣某志心皈身皈神皈命西方西北方
无極太上靈寳天尊西方八天帝君髙眞上
聖奎婁胃昴畢觜參七宿星君西嶽華山白
帝眞君西方洞天福地山川河海一切眞靈
西郷神仙諸靈官(臣聞/同前)
　　　次向中央

具位臣某志心皈身皈神皈命上方下方无
極太上靈寳天尊三景九霄大羅无極三十
六天帝君五老上帝天曹主宰无鞅髙眞羅
酆隂境十地眞靈三十六土皇君中央嵩山
黄帝眞君中央洞天福地山川河海一切眞
靈上郷下郷神仙諸靈官(臣聞/同前)
　　　次歸位對席
志心稽首禮太上无極大道
志心稽首禮三十六部尊經
志心稽首禮玄中大法師

　　　次啓白
臣某謹重誠上啓无極大道上帝髙眞三界
威靈十方衆聖以今懴愆謝過入靖修眞獲
遂陳請仰祈大宥伏願隂曹削罪仙府書名
道遇至人學无魔試臣敢不益堅善念深悟
前非願契道眞永依沖廕十方共慶九祖蒙
休爲上因縁念十方靈寳天尊无量不可思
議功徳
　　　次出戸如常式
　靈寳自然朝先啓聖次禮十方次懴悔三

　禮次回向念善今五方謝過即靈寳自然
　朝之餘意止以五方者貴其簡而易行不
　舉玉音梵唱貴其精黙感格奉道修眞之
　士不問法籙髙下悉可按行乆乆行之内
　加痛省則罪減福生成眞得道
　　　三元八節朝眞謝過科
　先搯上帝訣念入戸呪地戸丁立望天門
　閉炁黙念呪
　　　朝入戸(法師向地戸右叩齒三通密/呪老子存思圖曰存見四明)
　　　(功曹一人通眞使者一人傳/言玉女二人侍靖玉女二人)

　　　呪曰
四明功曹通眞使者傳言玉童侍靖素女
爲臣通達道室正神上元生炁降入臣身
　呪畢入戸先左足入
　　　夜入戸(入戸同前老子存思圖曰存/見四上功曹一人龍虎使者)
　　　(二人侍靖素女一人開明/童子一人上玄少女一人)
　　　呪曰
四上功曹龍虎使者正一生炁侍靖素女夜
有啓請願得開明童子上玄少女與臣俱入
黄房之裏通達所啓皆使上聞

　　　三禮執爐啓聖畢宣科
臣伏聞一炁開機握化機於渺邈三天啓範
張玄範於洪濛五千四百科文下敷塵世三
十二天梵炁上總玄綱思禍福之无門察盈
虚之有數流傳法籙開度天人道出鶴鳴正
一演修眞之化功標龍漢混元垂出世之文
大道難名純誠可格以今吉日清堂朝眞謝
過伏願金童敷席玉女典香上聞妙有之庭
徑御虚无之境簫簫鳯吹龍神敷碧落之歌
渺渺鸞驂羽騎森丹旗之衛七輿八轡泛灝

炁以浮空三界十方燭靈暉而蕩穢伏念某
玄關下士赤劵初階受穢生形禀愚賦性背
違科教稔積愆非謹按仙科式陳祕範伏願
玉京帝主金關師尊普降厖恩遐施霈澤開
厥自新之路處其可赦之科曠蕩沉愆廓清
紛累降以太元之炁合成靈寳之軀鍊骨續
筋留形住世恩歸祖禰剋獲飛升惠及𡨚親
咸蒙和釋千愆萬過一念消除八難七傷四
時解散修功有漸進道无魔一炁資扶百靈
挾佑願遂登眞之契常陪仙侣之遊與道合

眞形神俱妙謹稽首再拜
　　　次長跪懴悔
臣志心皈身皈神皈命三清化主十方靈寳
天尊无量度人經中聖衆念臣爰從往劫以
至今生三業六根五情七慾宿殃往業定録
玄科陽過隂愆名書黒簿以今懴悔願悉消
除伏願洪靈洞照丹闕垂慈鍚命行尸流恩
朽骨胞原解結七祖飛昇心境无塵障魔消
散皈依大道滌蕩沉愆禍咸滅於无邊功普
加於一切得道之後升入无形與道合眞

　　　次發十大願呪曰
三清玉帝三素元君太上髙靈仙都大神
今日吉慶所願開陳上願飛霄長生神仙
中願天地合景飛雲下願五嶽與身長存
四願七祖解罹怨愆五願帝君斬伐胞原
六願世世智慧開明七願魈鬼斬馘六天
八願開徹通幽達靈九願一會莫不如言
十願飛仙上朝三元
　　　次囘向
稽首靈寳洞玄主无量度人眞道師道包天

地无得名法貫隂陽不思議隨縁應化救群
品超越三界及十方巍巍无上功徳山歸心
念念无休息今日所佩祕法上消於天災劫
運下度於兆庶人民廻屍起死以完形救病
除殃而輔正功圓行滿早吞金液之丹心了
神靈進受玉皇之詔爲上良因念十方靈寳
天尊
　　　朝出戸(出地戸畢回身面壇叩/齒三通存玉女一人)
　　　呪曰
出隂入陽萬神開通關啓事畢請閉黄房

侍靖玉女明俻神宫
　呪畢出戸先右足出
　　　夜出戸(出地戸畢回身面壇叩/齒三通存少女一人)
　　　呪曰
玄上太隂八窻開明向有所啓少女通靈
事畢復位萬神潜寧
　　　毎日入靖燒香朝禮儀
　先兩手玉清訣握固存神叩齒丁立靣天
　師而誦呪曰
天書敷羅下頒太微元化生神靈煙九囘

八景六周皇運所持左賔青方右啓帝妃
南昌丈人灌煉辟非儛軒赤明開發眞機
今日大慶萬道同皈合并正炁保天无衰
普告三界驛龍風馳
　　　祝香啓聖
切念臣早廁玄關夙依黄老受大道之庥蔭
寓眞舘而止棲慚无十善之因以賛六道之
惠自披玄褐幾易歳華未能感激於神明動
則輕違於戒律初勤後怠有始无終奉法或
邪行仁不正燒香失節存叩違科慮三彭暗

奏於愆辜六府明書於罪目特傾丹欵仰扣
虚无祈罪惡以原除冀愆辜而釋散名全上
善命合長生玄功積累於三千丹藥早逢於
九轉黄籙白簡消死魂而上生名金關玉京
有昇進而元退降仙曹紀善鬼録除殃八景
金書得鍊炁修眞之術五文玉篆獲長生乆
視之功法屬安寧舘舍光顯金木水火之厄
永不驚傷青黄白黒之災俱希蕩散更冀是
非兩遣衣食自然魔障不生憂患不至上報
君師父母之恩下濟幽塗沉滯之苦驅邪輔

正興教立功百靈皈依萬神振伏形神俱妙
與道合眞


靈寳无量度人上經大法卷之二十七





