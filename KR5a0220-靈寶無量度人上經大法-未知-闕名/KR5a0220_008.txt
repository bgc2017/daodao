










靈寳无量度人上經大法卷之八霜七
　神光大定品
七日七夜諸天日月星宿璇璣玉衡一時停
輪神風靜黙山嶽藏雲天无浮翳四炁朗清
一國地土山川林木緬平一等无復髙下土
皆作碧玉无有異色衆眞侍座元始天尊懸
坐空浮五色獅子之上
　玄師曰此說元始天尊妙用神通化機運
　感之所至既言七日七夜日月星宿一時
　停輪何以分其畫夜七日七夜之數又非

　止是玉清有浮黎土有如此威神妙化道
　君所言諸天也一時是應三界諸方萬天
　皆如是也此之微妙聖應天尊外化日月
　不行星宿不運璇璣玉衡停輪不顯晝夜
　其實内運主宰功用未甞暫停故玉宸用
　七日七夜之數又非玉清玉京說經比人
　世七日七夜之理言一國諸天諸地皆統
　言之乃云一國地土也緬平一等則普周
　萬彚神化无不徧及故云无復髙下以内
　言之諸天日月則日不瞬也星宿則炁不

　運也璇璣玉衡脉不息也神風靜黙无出
　入息也山海藏雲隂陽无朝交也天无浮
　翳内外无物也四炁朗清内外上下一同
　也一國地土猶一身也山川林木猶四肢
　百脉毛髮孔竅榮衞神室骨節也土皆作
　碧玉入於道定之境也
　玄師曰以内言之乃大定神光湛然見玉
　清境有七日七夜之功七晝七夜日月停
　輪二目不瞬即非瞑目亦非内視亦非臨
　目是七日七夜乆視停其目瞬照明三部

　内外洞然其一身炁朝運於百節經絡隂
　陽榮衞皆系於三部息脉其息脉乃人之
　一身璇璣玉衡也四至爲璇璣三部應玉
　衡既是璇璣不運則日月駐景星宿停輪
　四至不至則三部不息一身氣血俱不運
　輪先要在神風靜黙无吹嘘出入之聲山
　嶽藏雲无蔽明妄想之景清明湛寂天无
　浮翳自然温良寒燠四炁朗清萬物皆同
　一色况一身内外皆如碧玉无一毫之塵
　漸至百神守死户萬真朝一身形可以舉

　身乘空百日神合道妙千日白晝騰飛上
　昇其天尊空浮乃自己元神居玉清宫又
　曰玉帝宫所謂自己有天尊何勞上望天
　讃曰天尊雖逺妙近言泥丸宫宫室皆七
　寳窻牖自然分是也五炁朝絳宫威神之
　妙化結成獅子天尊因而乘之下入丹田
　左青右白前赤後黒中黄故有五色之稱
　坐空浮有无化應虚實信感七日七夜湛
　然見玉清天尊是時大定神光上乘至妙
　功圎會遇立至輕舉可以力取定中魔試

　水火刀兵王法萬種執於𢇁芒之實皆不
　得道七日七夜之外所見者皆未來之事
　或言之則前功並棄无望仙冀可不愼厥
　口哉
　訣曰以耳對肩以鼻對臍收其六根尊神
　於目非外非内觀其神光三日之外於密
　室之中見神光一點孜孜定神四日之外
　漸明漸大七日神光滿室定中百物皆爲
　未然定中見一切眞靈鬼物方入洞觀徹
　視大定神光之圖





　　　璇璣玉衡之圖






　一呼一吸四至共六寸一呼二至一吸二
　至各得三寸一至得十五分經緯天地縱
　横十五故上帝付黄帝河圖也
　　　徹視章
　目本命爲始行定法七日之外定力有凖
　方行徹視定若未成不可行之於空中存
　身爲元始天尊目駐萬里之外不顧面前
　之物得如此又七日漸有彷彿共一百日
　功成可以坐觀三尊徹視十天見諸十方
　及年中有災誦詠妙經故爲九宫眞人







　凡行此大定徹視之道須遵持二品戒行
　大定三年靣朝玉清天尊賜劵白日飛昇
　位𥙷天眞若持大定之道不持戒徳智慧
　不生難入大乘之妙不能體合至妙昇入

　玉清

　　　威神妙戒章
第一戒者執心平等不得自欺
第二戒者忠事君師孝敬事天地父母
第三戒者仁慈及物貧儉節身
第四戒者清淨端直不得阿黨
第五戒者敬重上法深信修行
第六戒者欽重鬼神不得輕侮
第七戒者凡所衣食百物皆出元始祖炁不
生外想
第八戒者灰水蕩穢不用修飾

第九戒者口誦心拜无使勞役
第十戒者七日大定神光湛然見玉清境
　　　智慧妙徳章
第一善徳不殺心生意想口言假手勸助教
誘殺戮一切衆生皆謂之殺
第二善徳不害隂謀内潜諂賊外施穽陷網
籠酷毒非法損害衆生皆謂之害
第三善徳不嫉懷怨藏機乘勢說非願彼遭
惡謂之嫉
第四善徳不妬暗使心情私密願望勝已色

想欲擬陷害力去能根宗生謂之妬
第五善徳不婬非色非財不正其意六親通
私淫犯骨肉不以禮交私心意慕不論妍嗤
謂之淫
第六善徳不盜穿窬墻壁拆函開封擊鎻改
換印章私心隱匿貸借不還欺昧侵竊謂之
盜
第七善徳不貪言意无根情量度闊覩於萬
物皆欲盡有无足无歉更實其情不量分定
求而无厭皆謂之貪

第八善徳不欲心猿顚而意馬駿馳六根般
運使作七情慕生於愛擬定欲心謂之欲
第九善徳不憎偏見執著香臭淨汙妄想分
别髙下貴賤不爲一等謂之憎
第十善徳不𡜍情量疑慮過與不及心生狡
佞邀阻不遂謂之𡜍
第十一善徳言无華綺
第十二善徳口无惡聲
　諸大定之道告汝學者在於定中觀心无
　心乃是眞心觀形无形乃是眞形心形既

　忘自入无形之道乃是白日上昇之法
　　　太一眞人大定神光頌曰
蓊冥无心大淵潜形蒼色混同存化凝靈鴻
毛不動内外含眞龜啗紅虺結秀眞精日月
朦朧璇璣不昇白霓青霧往復交并七日神
通自見玉清
　黍米入妙品
十徧周竟十方无極天眞大神一時同至一
國男女傾心皈仰來者有如細雨密霧迮國
一半土皆偏陷非可禁止於是元始懸一寳

珠大如黍米在空玄之中去地五丈元始登
引天眞大神上聖髙尊妙行眞人无鞅數衆
俱入寳珠之中天人仰看唯見勃勃從珠口
中入既入珠口不知所在國人廓散地還平
正无復欹陷
　玄師曰謂十徧說經巳竟十方无極大神
　并天眞一時同至召十方慧力經緯祥應
　一國皆獲護度咸得長生故傾心皈仰傾
　國來赴說經之所喻如細雨密霧不可稱
　量其數故言无鞅之衆萬天普言一國一

　國並會大浮黎土其地不能厚載天尊經
　力重徳及無鞅廣衆則地迮偏陷來者之
　衆雖巳迮國一半尚自不能禁止是以天
　尊施玄妙大化懸一寳珠大如黍米在空
　玄之中莫測所懸之系去地五丈離於濁
　色之表登引天眞大神上元之眞九品之
　眞上聖髙尊中元聖尊九品之聖妙行眞
　人下元仙眞九品眞人随天尊登引俱入
　寳珠之中其一切天人非天眞上聖眞人
　故難随无爲化機不能同入空玄黍米之

　妙祗仰看而巳見勃勃從珠口中入於珠
　中既入珠口不知所在且如下格小仙有
　芥納須彌之妙懸壷天地之景何況大聖
　天尊敷宣大教視現神變也所言寳珠大
　如黍米巳是微妙更去地五丈能見寳珠
　在空玄之中者非天人不有此明慧又況
　見其珠口者實天尊登引聖眞入妙有虚
　无之境當其隨天尊入於寳珠之時天人
　仰看即見珠口既俱入寳珠之中即天人
　不能見寳珠之内玄妙之化是以國人廓

　散地還平正无復欹陷此當時說經之境
　天尊寳珠之妙也以至道言之大道神通
　大无不包細无不入聚則成形變億萬元
　鞅之衆俱成毫芥之妙聚則如是散則從
　无生有徧及萬天諸國分形億兆无所不
　徧无所不及散則如是去地五丈則離其
　五欲五塵五聚五色五香五聲五濁在五
　行數外故能入空玄之妙黍米者五榖之
　長一國者一身之比欹陷者道有傾迮未
　全一體難稱重玄之化天人即萬神也上

　聖天眞妙行眞人則三元之神也天尊則
　一身之主也以内景妙道言之乃玉清寳
　珠神化胎仙之訣也以大法言之却粒愈
　疾之法也以修誦言之威神玄通之儀蠲
　災召福之品也
　玄師曰九轉十徧功用既周則證從有入
　无空玄黍米之妙先召陽精後召隂華比
　細雨密霧而入一身周盈祖炁十囘神化
　元谷祖炁一歸衆炁同隨化黍米之玄丹
　鎭黄庭之靈府丹成貫日餌之立駕雲舉

　上登玉清位爲眞人
　　　太玄眞人黍米入妙頌曰
靈眄比天上應太玄三日陽合七朝隂全
十三坤位十八連乾望朔帶符八乃爲弦
二十三夕隂陽宗元夕日常道此會三田
一塵有染失於綿聮





　五神混合品
　　　召五神混合符

　　　(上元太一/實居泥丸)(中元司命/安坐絳宫)(下元桃康/坐官把籍)

　　(无英自元尊神玉符一召五/公子神合并急急如律令)





　　　敕符呪曰
千和萬合自然成眞眞中有神長生大君
无英公子白元尊神太一司命桃康合延
執符把籙保命生根急急如
元如无量度人律令
　　　服符呪曰
太上靈丹光耀三田殺滅尸蟲辟却魔煙
五神混合百關通全能令冬熱即使夏寒
囘反坎離旋炁綿綿我身蕩蕩由化千端
入我五臓百神不干眞炁内降剥坤健乾

急急如
靈寳混合五神律令
　　　五神混合之圖

　　　　　　白元尊神

　泥丸太一中央司命命門桃康

　　　　　　无英公子


　　　　　　　　　　　乙庚合成緑
　　　　　　　　　　　丁壬合成蒼
　　　　　　　　　　　戊已合成紫
　　　　　　　　　　　丙辛合淡紅


　玄師曰五神混合符學士行靈寳七經八
　緯及諸内行並用朱書黄素上每日早面
　東吞服一道上清訣五方炁吹符即得五
　神守護三一常存存思施用无不感格
　　　妙行眞人中理五炁頌
一炁朝宗入於八冥天門地户啓閉塞通

生本太微明梁祖炁天入作陽天門爲隂
地泄爲眞納與邪功水火同來百神囘東
歸於谷室

靈寳元量度人上經大法卷之八















