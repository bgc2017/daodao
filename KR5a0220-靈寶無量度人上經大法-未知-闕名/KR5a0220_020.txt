










靈寳无量度人上經大法卷之二十金十
　隱書玄象品
　玄師曰乾坤開闢五行三才之象皆有形
　質爲人能全天地之炁而不能長久者謂
　其通於變化而不能拘於精神以養清真
　之炁而反爲妖孽邪魔夫人能養其天氣
　可證天真養其濁氣化爲魔鬼此則易知
　而難行易行而難言也長生飛升之道無
　非得道是故迷淪於色欲之界靈寳隠書
　雖其言寡其行奥欲清氣不荒於色欲之

　間濁炁俱澄於沉淪之内當赤明劫運流
　行上學其於下士莫可得焉迨我皇人得
　之浮空立象至精之中日月星宿風雨四
　時正炁之内卞璇璣玉衡輪迴晝夜世人
　能存其長生之道而不入於輪轉之界則
　具在隠書分別諸章酌然巳見長生要徑
　之門必使超凡入聖而易行上仙得之明
　風雨冥晦下仙得之通生死機候王侯得
　之推應四時資養萬物召感和炁乃至長
　生凡人不知委形與天地齊同使精神炁

　血耗散即衰老而自死靈寳長生之訣運
　度流行使歸根復命魂𩲸嘯詠炁血泛景
　然後隠形遁跡飢寒无侵消魔除毒避世
　絶味至於得无爲長生之道萬法之宗不
　出於此戸庭耳所以四極天中梵炁音文
　一極六十四字是五行卦象之文不離人
　身若能動息悟解精炁混合靈音和暢是
　爲長生不死之人在天成音文炁候在地
　成萬物形質在人得之冲識往來然後知
　空不空知色不色是爲照了達我妙音身

　與天地齊炁與隠書合知音者其行有七
　一徧身輕二徧神安三徧炁全四徧精通
　五徧神化六徧通靈七徧成寳自然和合
　變化上清飛身金闕遊宴玉京
　　　青帝大魔神功符
　凡欲受持立春日志誠焚香靣東陽初甲
　子庚申三元日同雞鳴正坐合目拱手如
　意自在候炁安靜勻和不可以手擦面目
　恐亂神炁次以津液盥漱咽液一過叩齒
　三下然後鼓炁一口使息炁調匀出自鼻

　中徐徐匀停調一手息自然徧滿肌膚血
　脉毛竅之間六根即得清淨此養東方阿
　薈无愁發生之炁鼓炁一口以養胎息若
　不鼓炁奔入南昌心帝之位相剋未可用
　也凡欲使息炁長久以心目相存於鼻竅
　之中自然得久次以閉息令長久以心聽
　耳内若蠅蟲蓊蓊之聲凡人觀聽於聲色
　所以精神飛走而出於耳目之間致疾病
　夀夭常以心聽耳有若蟲聲自若魂魄不
　散故人居色欲之界常存此法令情欲自

　滅精神不衰不知此法神疲精耗死則近
　矣次心中存身化山川林木身若在天地
　日月之下久行此法精炁内守覺如山岳
　之象以安百神即得精炁生存疾病自愈
　行持至此徐徐開目以淨水吞符此召青
　帝護魂按東方隠書自亶婁阿薈至四象
　吁貟此東方八天是八卦之象巳上六十
　四字分音炁爲六十四卦上属春官木徳
　蓊鬱之精東斗主算青帝君之治在人身
　爲護魂君主耳目口鼻毛髮生門之魂東

　方天魔名曰巴元醜伯天蓬兵法職之

　(巴元/醜伯)勑九轉


　戊辰已巳納音属木當行東方炁符及兼
　行中極炁符外納音属木日凖此將上四
　字合爲一符或隨形勢大小篆之
　凡篆此符面東方以左手仰掌大指搯中
　指中右手執筆念東方八天音文六十四

　字畢念目想東方八天帝在雲霄半空之
　中垂一珠如彈丸叩齒三下取珠中青炁
　一口吹筆上念呪曰
元始靈書勑巴元醜伯魔王受天蓬大法急
急如律令
　次用朱書符先寫巴元醜伯次字上劃八
　卦重疊劃之人書勑字隨筆左轉九帀出
　筆
　　　赤天大魔神功符
　焚香安坐如法調十餘息令匀長存心常

　若蓮花之狀後盥漱咽液沃澤想心炁與
　眼炁相通次想心炁直上至頂後過聲若
　雷轟覺如風雨存在兩眉之間存見眼中
　𩀱瞳有若金環之狀金環想法目前隨左
　轉九回凡人眼前有花生或黄或黑爲精
　炁所散神光在外眼目有疾行此九轉神
　光法即得光明至老不昏昧次想身在猛
　火之中稍覺炎熱又想天柱之中時若雷
　電霹靂之聲覺百骨毛竅皆開身上若雨
　露升降大有剪邪辟惡之功按南方隠書

　自南閻洞浮至神纓自宫此南方八天是
　八卦之象六十四字分音炁爲六十四卦
　上属夏官火徳赫奕之精南斗上生赤帝
　之治在人身爲養炁君主心帝生炁樞機
　之門南方天魔名曰負天擔石天猷兵法
　職之


　(負天/擔石)勑三轉


　丙寅丁卯日納音属火當行南方炁符及
　兼行中極炁符外納音属火日凖此
　凡書符面南搯中指第一節執筆念南方
　八天音文六十四字念目想南方八天帝
　君在雲霄之上垂一寳珠如彈丸叩齒三
　下取珠中赤炁吹筆上念呪曰
元始靈書敕負天擔石魔王受天猷大法急
急如律令
　次用朱書符先書負天擔石次劃八卦次
　書敕字三轉筆出筆如法

　　　白帝大魔神功符
　焚香安坐面西調十餘息令匀上想心中
　金色光明通照徧存心炁在兩乳中即巳
　徧然後盥漱咽液入華蓋肺腑之中想身
　在七寳林中上想見山不凡之狀髙若萬
　仞居大海中與塵世相隠次即心想兩乳
　左右有湧泉兩穴自丹天之下上升此穴
　流出身外皆散漫於海中此爲泝流之法
　使精炁保養凡人兩乳煞炁若杵聲心從
　尸神之所感尸神按西方隠語自刀利禪

　猷至栢空度仙此西方八天八卦之象六
　十四字分音炁爲六十四卦上属秋官金
　徳耀𩲸之精两斗記名白帝君之治在人
　身爲侍𩲸君主肺腑華蓋地根之𩲸西方
　大魔名曰反山六目翊聖兵法職之

　(反山/六目)勑七轉


　甲子乙丑日納音属金當行西方炁符兼

　行中極炁法餘納音金日凖此
　凡書此符面西搯中指中節右手執筆念
　西方八天音文六十四字令目想西方八
　天帝君在雲霄之上懸一寳珠如彈丸大
　叩齒三下取珠口中白炁吹筆上再呪曰
元始靈書敕反山六目魔王受翊聖大法急
急如律令
　次書符先書反山六目次劃八卦次書敕
　字轉筆七帀出筆如法
　黑帝大魔神功符

　焚香安坐面北調十餘息令勻長想耳中
　黑炁飛散出耳内聲若殘蟬之聲餘音斷
　續不絶自然神炁寂靜通血君朝於元矣
　凡有四肢骨血之疾此法消除爲要也次
　調息閉炁存想上天日月之象降在兩眉
　前照徹十方然後日從左鼻孔入月從右
　鼻孔入直至頂後次入丹田中照耀光徹
　徧體先存日輪在丹田中旋行運轉九徧
　次想日左月右在丹田中不敢動放五色
　光明從天柱而上直至頂後光明十方想

　日月在丹田中若大冶鑄金石之狀如此
　烹煉隨意而止此爲内金丹之法行恃歳
　月即爲長生之人若鼔炁盥漱即成流珠
　之狀按北方隠書自玃无自育至幽寂度
　人此北方八天八卦之象六十四字分隂
　陽爲六十四卦上属冬官水徳曲育之精
　北斗落死黑帝君之治在人身爲通血君
　主真陽腎元生根之血北方天魔名曰監
　醜朗馥黑煞兵法職之



　(監醜/朗馥)勑七轉

　丙子丁丑納音属水當行北方炁符兼行
　中極之炁納音属水日皆率此
　凡書符面北左手搯中指二節右手執筆
　念北方八天音文六十四字合目想北方
　八天帝君在雲霄之上懸一寳珠大如彈
　丸叩齒三通取珠口中黑炁吹筆上念呪
　曰

元始靈書勑監醜朗馥魔王受黑煞大法急
急如律令
　次書符先寫監醜朗馥四字次劃八卦次
　書敕字次轉筆七帀出筆
　　　黄帝大魔神功符
　焚香安坐調十餘息令勻長以心想頂門
　有黑炁直入至雲天碧落之中化成一宫
　若有所立圎象有式存自身披五色雲霞
　衣頭頂旒文冠手執玉簡珠履而坐所見
　圓象之内其中有靈光照徹天地之間如

　天帝所居之宫徃來所都皆自然矣以此
　召黄帝中主之君此乃元始中極之法中
　斗大魁君之治經云黄帝中主萬神无越
　總監衆靈之司魔王名曰横天擔力此尊
　在四極之上元始正炁土徳之精圓象修
　眞之法總炁歸於无色之界行持之後今
　人歸根復命煉精養炁煉炁成神煉質成
　眞經云上遊上清出入華房八冥之内細
　微之中下鎮人身泥丸絳宫中理五炁混
　合百神十轉回靈萬炁齊仙



　(横天/擔力)勑一轉

　庚午辛未納音属土日當行中極炁符更
　不兼用四方法外納音属土凖此使内外
　金丹功成
　凡書此符面東存中央以左手仰掌搯中
　指中節執筆念呪曰
光明立成度生辟禳度成

　想元始上帝在層霄之上垂一寳珠珠口
　中出五色炁吸炁吹筆上念呪曰
元始靈書敕横天擔力魔王受中斗大魁法
使吾煉精養炁煉炁養神煉質成真即日飛
升急急如律令
　次用朱書符先書横天擔力不用卦次用
　光明立成度生辟禳度成十字次書敕字
　轉筆一帀出筆如法
　右法是上真之道所以飛升金闕遊宴玉
　京也學道之士行持至此依前法吞服

　巳上五符凡遇濟人治病看五臓所属以
　五行同類給符佩服如病在肝用東方符
　如水火刀兵之旤用五行所尅之符如旤
　患是水即用中央土符治之凡寫符於物
　色器具上或草或篆大小皆可但不失音
　文理劃爲妙也
　師曰自赤明開圖神農炎帝總三十二天
　帝君分降于世立成淳正之道至于黄帝
　有熊三十二天帝君又復始焉取用清濁
　立成法象皆形質之道天真皇人書其文

　爲五行之正亘古五行卦象用之乃長生
　接物之道靈書三十二天乃上帝綂御之
　司下應尊號帝王之位亘古之後自黄帝
　修真登太皇黄曾天百王輪轉至於有唐
　明皇玄宗登元載孔昇天皆書記典籍周
　穆秦始漢武之君位列輔臣者亦可數考
　焉是知天人上士登真之道具在隠書三
　十二天一天内音八字一極共音六十四
　字立象八卦世人得之可以長生蓋天之
　文日月星地之文山川林人之文精炁神

　日月星道用光明山川林道用度生故經
　云无文不光无文不明无文不立无文不
　成无文不度无文不生又云无所不辟无
　所不禳无所不度无所不成此爲道之妙
　用故三十二天下鎮人身以至四肢九竅
　五臓六腑𡨋合三十二天之宫分知之修
　煉合天之道復有黄帝真圓象大法修用
　按五行五炁日服一方炁符皆要治之訣
　昔黄帝之時爲妖孽所害遂用五方符圖
　書於劒戟之上以降滅之又以五方旙蓋

　畫象戰蚩尤於涿鹿是知圓象可以感動
　圓極至後功滿徳就白日冲舉黄帝書曰
　斗野之正以應圓象之地後失其所惟明
　皇廣求謂地有神人獻之在淮水之上四
　望正方遂建斗野堂今廢爲亭臺矣昔夏
　禹治水觀大梵靈音八卦之文隨山川形
　勢穿源鑿穴飛歩圓象疏决九河皆神之
　至故得太平之治周穆秦始漢武之君皆
　求此道多失其源後人攺易圓象符圖以
　大禹治五行形勢添减文畫无音可攻至

　東晋真人許遜因江湖爲妖孽所害曾親
　受黄帝之書用鐵板書此五符拽於湘渚
　斬馘妖毒今符板在長沙昭潭之下真人
　以此治妖孽救生靈積功累行拔宅飛昇
　仙翁葛洪常以此符用五行相剋日戲書
　於水泝流而上見者皆知其神異至秦皇
　訪求靈迹輔臣徐福獻禹歩天文地理圓
　象伏魔之書欲使民淳正佩奉行之可以
　朝至碧落暮返皇家遂去儒業慕蓬山之
　居役使生民枉死无數有失其治則天帝

　之官墮矣是知古聖今王皆三十二天之
　應治至於宣和庚子之運其象内方而外
　圓丙午之辰其象内圓而外方故西北有
　河潦之災兵革之害知此當立圓象以應
　淮水書靈符以投三山鎮此運會可以保
　天長存兆民受頼生死獲福畧紀其異以
　爲要驗之文


靈寳无量度人上經二十











