








靈寳无量度人上經大法序霜一
　　　　天眞皇人撰集
元始祖劫爲天地之根宗靈寳開圖總隂陽
之樞紐推日月變通之理綂星罡躔運之機
妙集旋綱提擕子午達五行之造化追二炁
之魒魁進退乾坤飛旋離坎擒龍伏虎控鳳
乘鸞朝餐紫府之英暮食青華之液錬形流
火濯質東池六龍飛蹈於層霄九炁攅烹於
玉鼎道之生我物无定形棄物留形則炁神
交而眞自徹釋情養浩則精血通而炁目凝

眞火髙奔飛扶丘之皎日水金拘制旺玉關
之蟾蜍八鸞同鳴讃空歌之雅韻九鳳齊唱
揚十絶之玄音俯仰靈阿十方之天眞自集
朝叅太上萬靈之羽衛飛軿黍米髙懸變通
莫測含包虚昧則无鞅數衆咸歸濁競奔趨
則萬炁千眞盡散集炁爲寳聚神爲靈乾健
純陽坤厚純隂自然之炁无形无名上極九
清以炁假名爲號下徹九地以形則號爲名
是知杳杳冥冥恍恍惚惚寂然不動感而遂
通二炁廻旋天地應時而動三田通妙隂陽

轉運而爲靡在他施何勞自造存神叩齒警
初眞八道之門錬炁書符明學士守規之矩
欲餌吞於九轉當造化於四時廻運周天交
遘水火烹金鑄鼎錬石補玄盜日月之精華
結神眞之鉛汞先明子午次辨水金進退抽
添知時識候温調養育烹錬無差勿殺害以
欲貪勿嫉妬而婬盜逺憎去𡜍異骨成親齊
度天人闡教凡世通玄究微悉章洞慧束魔
却惱斷六根障塞之源捨妄從眞滅五苦輪
廻之路拘魂制魄養炁藏神身有光明形无

影響開明三景離合自然髙宴鬱羅萬劫簫
臺聳冠飛升金闕玉山絶境逍遥飛駕瓊輪
十炁飛天自現控乘緑輦諸天五老傾光疾
除罪簿之因落滅惡根之道妙乎兹法故品
諸經提悟迷荒救擕未悟吾昔遇清微丈人
授以二炁吐納次遇於玄皇玉帝賜以金丹
訣言遂明天地權輿之數以了隂陽生殺之
機衆卉百華盡守根而固蒂竒禽異獸咸抱
一以含元故知顚倒五行畨覆四象盜元一
飛玄之氣守眞精妙体之英建寳鼎於崆峒

飛金晶於靈洞遘内外之水火合上下之刀
圭元炁周流感元黄而玄珠光耀包藏宇宙
含金丹而資用无窮是知天地之獨尊變化
之无形无質乾坤之妙道生死之无始无終
道勿逺求不出戸牖親之者鮮逺之者多棄
本忘眞甘樂亡於泉壤入邪捨正徒負夏以
經冬靜以生强安而思極七情鼓扇陽絶隂
生而性命危六欲觸躭精散形離而神炁泯
五藏揺蕩九竅閉關靡知性命之端安得竒
耦相配何明造化豈辨玄機吾啓大慈願提

仙子將茲神炁集號玄章故名靈寳之筌蹄
以應眞經之内法付于妙行出世度人化現
十方名號非一編諸經典徧滿恒沙句句爲
玄頭頭是道悟茲妙理則入生出死而與道
俱存了此眞機則離合自然而去來无礙遇
之者夙非凡骨行之者累世眞仙悮謫人天
慮差覺路指名圖定證悟法門行者祕藏了
眞可度謹序


