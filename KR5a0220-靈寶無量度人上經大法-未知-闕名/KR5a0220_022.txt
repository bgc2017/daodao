










靈寳无量度人上經大法卷之二十二生二
　招靈求仙品
　凡修靈寳五篇眞文思神念仙諸所求欲
　使時聞九天眞人詣房身得神仙當以立
　春後甲寅乙卯日沐浴清齋平旦入室東
　向九拜平坐叩齒九通關啓身神畢閉眼
　思東嶽泰山青帝君姓歳諱嶚形長九寸
　九分頭戴青王通天冠衣青羽飛衣駕乘
　青龍從青腰玉女十二人從東方來降兆
　室良乆青帝君化爲嬰兒在青炁之中隨

　炁從兆口入逕到腹中思心生赤炁以貫
　繞肝府青赤二炁混沌相著如慶雲之沓
　煙覺肝中薫熱便嚥九過仰祝曰
東方九門中有始皇出入三清遨宴玉房
安鎭靈嶽役運勾芒上統青霞九千九重
参駕羽輦十二飛龍左侍青腰右衛神童
把執簡籍青札玉文校定名仙列言上宫
今日大吉請陳所言身佩赤書名參帝堂
願神願仙青籙簿中上回靈駕來降我房
二炁混合化形嬰朦安治肝府招致華光

靈暉流灌靣生金容坐致自然神明交通
身得長生天地无窮
　畢引青炁九嚥止行此道九年則致青腰
　玉女九人東嶽泰山靈官來降爲兆通致
　求願上聞九天生死父母罪書責役配属
　東嶽則神明更相属滅除罪名自得解脫
　升上福堂此法妙重生死津梁也
　常以立夏後丙午丁未之日沐浴清齋正
　中入室南向三拜平坐叩齒三通關啓身
　神畢閉眼思南嶽霍山赤帝君姓榮諱𣋎

　形長三寸三分頭戴赤玉通天寳冠衣丹
　羽飛衣駕乘赤龍從赤圭玉女十二人從
　南方來降兆室良乆赤帝君化爲嬰兒始
　生常在赤炁之中隨炁從兆口入逕至心
　中思脾生黄炁以貫繞心宫黄赤二炁混
　沌相著如炎火之爛光覺心中薫熱便三
　嚥仰祝曰
丹天三光南上玉門中有大神赤帝靈君
衣丹帶符飛文羽裙駕乘赤龍與降飛雲
南霍靈山萬神髙尊出入三清上宴九女

赤圭玉女玉童衛眞把執簡籙絳簿玉文
校定仙品輕重上聞今日大吉靈嶽關仙
上回髙神降我三門變化嬰兒鎭心安魂
混合二炁纏我命根長與祝融駕乘景雲
逍遥南河天地長存
　畢引赤炁三嚥止行此道南嶽皆得解除
　刑名釋散升上天宫其法妙重生死開通
　常以春分夏莭秋分冬莭後戊辰戊戌巳
　丑巳未之日沐浴清齋日映入室向王十
　二拜平坐叩齒十二通關啓身神畢閉目

　思中嶽嵩山黄帝君姓惲諱𡾗形長一尺
　二寸頭戴黄玉通天寳冠衣黄羽飛衣駕
　乘黄龍從黄素玉女十二人從中嶽來降
　兆室良乆黄帝君化爲嬰兒始生狀在黄
　炁之中隨炁從兆口入逕至脾府思肺生
　白炁以貫繞脾宫黄白二炁混沌相著似
　黄雲之回天覺脾中薰熱便十二嚥祝曰
中央黄元緫統四靈戊己中山元始上精
黄帝大神參駕飛軿十二黄龍上宴三清
玉女侍衛神童使令開山出圖投仙定名

徘徊中嶽四王敷靈回眞曲降流灌我形
混合變化老帝成嬰鎭安黄宫府藏華榮
身生竒毛内外光明眞人交接通達九清
得參黄軿飛升玉庭
　畢引黄炁十二嚥止行此道中嶽靈官降
　房致黄素玉女十二人爲兆通達關啓上
　聞九天生死父母罪書刑名係於中嶽皆
　得解滅罪書上名仙録去離地官升入福
　堂生死開泰度人无量常以立秋後庚申
　辛酉之日晡時沐浴清齋入室向西七拜

　平坐叩齒七通關啓身神畢閉眼思西嶽
　華隂山白帝君姓崇諱▲長七寸七分頭
　載素玉通天寳冠衣素羽飛衣駕乘白龍
　從白素玉女十二人從西嶽來降兆室良
　乆白帝君化爲嬰兒始生之狀在白炁之
　中隨炁入兆口中逕至肺府思賢生黒炁
　以貫繞肺宫白黒二炁混沌相著似慶雲
　之沓霄覺肺中黃熱便七嚥仰祝曰
七炁之天素黄金堂白帝大神安鎭四方
華隂靈山號曰神王白羽飛裙建旗御龍

上遊玄清出入華宫緫領仙籍列簡詣方
日吉佳辰萬聖宴峯徘徊九霞流散暉光
金精煥煥白石洋洋開山觀靈神敷四郷
願道願仙願生願長上願既會靡不吉昌
蓐收通眞改我形容變化自成與炁同翔
身飛輕舉上升紫房
　畢引白炁七嚥止行此道則西嶽靈宫白
　帝降眞白素玉女七人爲兆通靈關啓所
　求皆聞九天生死父毋罪書邢名係於西
　嶽咸得解脫罪名自除名上仙籍去離五

　道求升福堂生死開度福至自然
　常以立冬後壬子癸亥之日子時木浴清
　齋入室北向五拜平坐叩齒五通關啓身
　神畢閉眼思北嶽恒山黒帝君姓晨諱▲
　形長五寸五分頭戴玄玉通天寳冠衣玄
　羽飛衣駕乘黒龍從太玄玉女十二人從
　北嶽來降兆室良乆黒帝化爲嬰兒始生
　之狀在黒炁之中隨炁入兆口中逕至腎
　府思肝生青炁以貫繞腎府青黒二炁混
　沌相著如碧雲之沓煙覺腎中薫熱便五

　嚥仰祝曰
五炁玄天上始精流結炁凝靈號曰仙廬
安鎭北恒黒帝所遊遨宴北單參龍駕浮
今日王吉萬靈開圖五炁徘徊慶雲四敷
仙童執簡太玄度符記我仙籍金籙上書
回眞曲降混合嬰孩二炁交落洞觀我軀
玄冥𢹂提神仙爲儔永享天地萬劫无休
　畢引黒炁五嚥止行此道北嶽靈官黒帝
　降眞太玄玉女五人給已使令通致啓乞
　上聞九天生死父母罪名刑書係属北嶽

　並蒙解除得度三惡之道上升天堂大妙
　上法普度无窮行此道當夷心靜思意注
　分明靈眞易感得其法式不移年而覩神
　行來出入之向方生宫司迎魔靈消伏不
　敢干前心聦意慧自審吉凶五嶽五帝常
　爲友賔神明交通坐致神仙
　上道髙奔品
南極上元君曰吾受髙上順行三道之要黄
炁陽精之道服御靈暉口啜皇華仰餐飛根
存七曜於紫景行三道於金門洞於淵景明

日月之方圓覩朱階於洞陽入錬陽於廣寒
登七寳於玄圃攀飛梯於雲觀吸陽精於浮
黎採黄炁於鬱單傍金翅於髙木廻石景以
映顏修御靈圖遂感神眞乃三景垂映七精
翼軒五靈交帶四司結篇西龜定録名題髙
晨故位登南極此道髙妙非庸夫狹學所可
言論兆宜詳之而行
夫髙奔日月上道清齋五十日絶交人事欲
得隱靜止令始暉之處若天隂日月不見時
及所在隱密但於室中所卧處潔淨存心而

思之唯在正心精思心至則无所不通臨目
存念極令髣髴也臨目者當在閉與不閉之
間也須令見日月之光景密而行之勿令有
知見之者見之則靈芒不降
　修行上道先與人事隔絶自齋後皆宜清
　淨特宜獨建一室門向東開不然則窻東
　向牀亦宜向東卧處不要雜穢及别有衣
　服狼籍非上眞可降之處日月是隂陽對
　景諸法亦併存之惟在精思純一无雜他
　思

太素眞人曰子存日精五帝君口含太上鬰
儀文須此道成乃見日中君无此徒勞自煩
寃
太素眞人曰子存月精五夫人口含太上結
璘章須此道成乃見月中夫人无此徒勞自
悼傷
　右二條太素眞人受太帝君訣太上隱書
　云存時執之帝君云含之太素眞人教裴
　君存時含一文執一文兼而行之各寫經
　中二奔法并諱字不用餘語日法以朱書

　青紙闊二寸許絳囊盛存時以右手執之
　月法以雌黄青紙書以黄錦囊盛右手執
　之又各朱黄細書一通於青薄帛上濶一
　寸許其字須極細急卷以蠟通丸之存時
　口含一通事訖以酒拭之安於香合内
　　　鬱儀帝君眞諱
日中赤炁上皇眞君諱將車梁字髙騫爽(心/存)
(以知不得輒呼此位號/尊袐經中无存修之法)日中青帝名圓常旡
字照龍韜形如嬰兒衣青玉錦帔蒼華飛羽
帬建翠芙蓉晨冠赤帝諱丹靈峙字緑虹映

形如嬰兒衣絳玉錦帔丹華飛羽帬建丹符
靈明冠白帝諱浩鬱將字廻金霞衣素玉錦
帔白羽飛華帬建皓靈芙蓉冠黒帝諱澄增
淳字玄緑炎形如嬰兒衣玄玉錦帔黒羽飛
華帬建玄山芙蓉冠黄帝諱壽逸阜字飊暉
象形如嬰兒衣黄玉錦帔黄羽飛華帬建抉
靈紫冠
　清旦其冠服焚香向日再拜盥漱畢口含
　經文當舌上以字首向内正坐同日出圓
　光上香心存上皇眞君諱字便即心拜拜

　畢乃臨目臨目閉目自此後不得中開閉
　炁十息乆正對日平坐仰手膝上左手執
　經文亦宜屈大指爲握固右手亦握固又
　嚥日光十過當存日光入口即吞之存日
　中有赤炁紫芒有九道心呼曰
曜靈九神華芒
　九芒來注於靣乃小開口微吸而吞之十
　通訖閉炁想腹中光芒上連泥丸下通臓
　腑煥照形體洞徹内外良乆仍存此光芒
　直至事畢勿令散絶次微呼帝君名字呼

　聲𦆵令自耳聞之次存月魂作九圓之象
　黄色稍小於日在日炁之中如浮光虚映
　勿以實質然既不言形狀但覺其中若有
　神相應而巳
　　　密呪曰
月魂精神曖蕭臺標使我得到日窟之天東
蒙長丘得受神暉之章帶九有之符食青精
日飴飲雲碧之腴晏八極之城登明眞之臺
坐布林之殿詠玉晨之辭
　心中黙念不得出聲次黙祝曰願得與五

　帝眞君日魂精神共乘景雲上奔日宫次
　又閉目存青帝從日中乘光芒而來在我
　之左心呼諱字又存赤帝從日中乘光芒
　而來在我之右心呼諱字又存白帝從日
　中乘光而來在我之背而立心呼諱字又
　存黒帝從日中乘光芒而來在我左手上
　心呼諱字又存黄帝從日中乘光芒而來
　在我右手上心呼諱字手既執文不可以
　開只於手上而立靣向我心呼諱字五帝
　都來存帝服色令髣髴各存既畢又皆存

　五處五帝形容服色一時而見叩齒五通
　嚥液九過微祝曰(小動唇出聲可/令自耳稍聞)
赤爐丹景圓華九明太暉啓晨煥耀朱精
五帝肇霞映洞萬生觀落上眞空无條平
運炁煉彩流蕩五形使我神化六腑敷榮
參承降雲陽燧九軿上奔日宫與帝合靈
　念畢存日魂乘日光中來對我之靣去靣
　九寸許想其中有神在焉再叩齒三通嚥
　液三過又微祝曰
月魂精神(同/前)

　又存陽燧絳雲之車如今車輅之狀駕九
　赤龍從日光中來到我之前自與身形俱
　忘存祝都畢澄心注想又想左右手上黒
　黄二帝各下手外兩邊而立即都忘五帝
　共擕我我作起形一時同登此車中而坐
　并存月魂亦在車上光芒之中還乗此光
　芒騰迅而往逕達日中即冥心罷想令恍
　惚忘形如長在日中良乆嚥唾十四過訖
　乃開目更勿視日凡諸莭度預宜究習一
　坐至畢不可致疑看文行之一年彷像二

　年見形三年下降四年便朗然洞徹靣有
　玉光五年成眞十一年得乘雲車羽蓋駕
　命群龍上奔日宫受書爲上清眞人得給
　玉童二十六人玉女二十四人
　　　結璘夫人眞諱
月中黄炁上皇神母諱曜道支字玉薈條(心/存)
(以知不得輒呼比位號/尊袐經中无存修之法)月中青帝夫人諱隱
娥珠字芬艷嬰形如嬰兒衣青華瓊錦帔翠
羽鳳文飛羽帬頭作頽雲三角髻餘髮垂至
腰赤帝夫人諱翳逸寥字婉延虚形如嬰兒

衣丹蘂玉錦帔朱華鳳落飛羽帬頺雲三角
髻白帝夫人諱靈素闌字鬱連華衣白琳四
出龍錦帔素羽鸞章飛華帬頺雲三角髻黒
帝夫人諱結連翹字淳厲金衣玄琅九道雲
錦帔黒羽龍文飛華帬頽雲三角髻黄帝夫
人諱清營襟字炅定容衣黄雲山文錦帔緑
羽鳳紋繡帬頽雲三角髻餘髮並垂至腰形
同如嬰兒
　靜夜具冠服焚香對月再拜或月夕曉亦
　有髙下宜所在向之其朔後二三日初出

　之時日𦆵没見月即可爲之至月漸髙則
　待日光没盡月色光明乃可行之其晦朔
　之間月形既盡固无可存修室中不得見
　月當出庭外或屋簷之下隂兩居室内口
　含經文當舌上字首向内對月長跪心存
　上皇神母諱字起兩手拊心而拜值望日
　月夕蝕則未可行之待蝕巳則行之拜畢
　乃臨目自此臨目閉目直至事畢不得中
　開閉炁九息對月平坐仰手膝上右手執
　經文左手握固仰靣向月爲之九息者如

　脉四十五動之乆嚥月光九過當存月光
　入口中吞之存月中有黄炁白光八朗之
　芒心呼曰
月華夜精八芒
　八芒來注於靣開口微吸而吞之九過訖
　閉炁想腹中光芒上達泥九下通臓腑朗
　照形体洞徹内外良乆此光芒直至事畢
　勿令散絶微呼呼聲𦆵令自耳聞之次存
　日魂作辟方之景赤色如月之大在月炁
　之中浮光虚映勿以虚質又魂神既不言

　形狀但覺其中若有神相應而巳黙祝曰
日魂精神珠景赤童使我西到六嶺之門入
恊晨玉宫八絃素丘八景上房得帶十明之
符佩流星夜光之章坐太和之殿登七靈之
臺領月帶雲膏食若琬紫津之粘詠髙上之
篇吟玉晨之辭
　心中點念不得出聲次點祝曰願得與五
　帝夫人日魂精神共乘飛雲上奔月宫又
　閉目存青帝夫人乘月光芒而來在我之
　左心呼諱字次存赤帝夫人乘月光芒而

　來在我之右靣向左心呼諱字又存白帝
　夫人從月光中來在我之背心呼諱字又
　存黒帝夫人從月光中來在我之左手執
　握固只於手上而立靣向我心呼諱字又
　存黄帝夫人從月光中來在我之右手執
　經文於手上而立靣向我心呼諱字五帝
　夫人都來形容服色一時而見乃叩齒九
　通嚥液九過微祝曰
黄精啓暉元隂内章映觀太玄開動萬方
散蔚寒飈七晨懸琅廻隂三合天地吐光

紫曜挺落浮華九空圓明賦釆六炁化通
五帝夫人躡雲抱風雲披鬱羅佩瓊帶璫
羽裙拂霄逸虚扇東騫樹敷晨蓋條秀蓬
雲蟇鍊摩扶養木公洞視萬里蔭藹五躬
魂和神化六玄雲充還老歸嬰玉映反童
時乘流鈴雲飛十龍上奔月宫位爲保皇
　存日魂乘月光來對我靣之前去靣九寸
　訐想其中有神在焉又叩齒九通嚥液九
　過又微祝曰
日魂精神(同/前)

　澄心注想見月中有流鈴之車車狀如今
　車輅之形飛雲爲車之前齊駕十龍與雲
　相連靄靄然從光芒中來既到我前乃囘
　龍車之柱左右手上黒黄二夫人各下手
　外立於兩邊即都存五夫人共擕我我作
　起形一時同登此車中而坐并日魂亦在
　車上光芒之中乘此光騰迅而往逕達月
　中冥心罷想令恍愡忘形如長在月中良
　乆嚥液三十過訖乃開目更勿瞻月凡諸
　莭度預冝究習一坐至畢不可致疑看文

　行之一年髣髴二年見形三年下降四年
　洞視身生流光五年成眞十一年得乘玄
　龍轡上奔月宫爲上清眞人得給玉童二
　十六人玉女二十四人
太素眞人傳清靈眞人裴君二事太上鬱儀
結璘之章以致日月之精神上奔日月通天
光飛太空之道也皆乘雲車羽蓋駕命群龍
而上昇皇天紫庭也内視中方曰子欲歩空
當存日月王欲登清靈當存五星密室密行
不出宇庭此之謂也素奏丹符曰大哉鬱儀

妙乎結璘非上眞不見非上仙不聞以日月
五精之神乘龍歩空足躡景雲遂與五帝上
入天門有人聞之愼勿妄言(見雲笈二/十三卷)

靈寳无量度人上經大法卷之二十二





