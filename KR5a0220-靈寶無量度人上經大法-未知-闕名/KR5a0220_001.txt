










靈寳无量度人上經大法卷之一(二同卷)
八明開聦品
玄師曰靈寳大法乃无上大羅元始天尊
所說玉宸道君五老上帝髙尊上聖妙行
眞人十方神王至眞大神所受後聖玄元
金闕髙眞天帝行化下教世間得而聞之
乃是三十六部尊經總萬八千篇衆道之
宗玄淵隱奥與萬法一貫
一則明元始祖炁從何先化玉字按靈寳玉
字内音經云自三炁之先溟涬之後其中眞

精歘化挺生元炁元炁之内有神曰元始天
王其炁混凝與元始同生流化結芳非色非
相或舒或張至延康開劫一炁分形而爲二
炁虚无自然而生始炁二炁交結凝相太空
彌覆无極字方一文八角垂芒莫知其理二
炁混凝包藏玉字至龍漢開劫元始天王分
隸二炁混沌開光炁清髙澄成天炁降積滓
成地二炁分合中有和炁名曰玄炁亦曰大
梵之炁至赤明劫元始開圖中有眞陽之炁
化爲洞陽之火元始運洞陽之火冶錬三炁

混合玉字而成赤文因而劫號赤明文號赤
書玉字是茲理也
二則明生育混沌陶冶萬範自混沌開析三
炁成文火錬爲赤書光明之炁陽光之精成
日靈光之精成月餘光布散分爲萬象三炁
之神分爲三清之聖自此之後萬彚皆出皆
生莫非玄元始三炁也至開皇劫分隸三元
化生諸聖至上皇劫五劫周啓五行全形化
生諸眞諸仙應五劫之内産生玄中之精精
中之神皆名上皇故劫號上皇劫五劫之中

五行正炁流方布形或聚或散或卷或舒或
張或體應雲煙火霧或象類星斗金玉或形
分蟲魚龍鳥皆出於赤書玉字分形自然生
成三洞四輔之文龍胎石景億萬圖書三部
千條局命天眞皇人太眞玉妃悉書其文録
爲簡籙以正生成之本總括萬象之元陶鑄
群品之機出産仙眞之紐
三則明靈寳大法自然生成圖書總括萬象
爲三才機紐是茲理也
四則明大法爲三洞祖教出生一切聖人自

五劫開化之後玉清洞眞上清洞玄太清洞
神三洞之經四輔符籙皆因赤書玉字而化
禀受靈寳之炁而成昔自元始天尊命上皇
三十九帝九霄天帝各紀經祝而成大洞三
十九章明五劫開化源洞之體述和合三炁
歸一之法付玉宸道君次於諸天說三十六
部尊經後自三皇之代金闕後聖玄元老君
下化神農時下化爲郁黙子甞百藥分五穀
而說長生經伏羲時下化爲元化子正八方
演隂陽說靈寳元陽經祝融時下化爲鬱華

子修三綱齊七政說靈寳五星混常經黄帝
時下化爲廣成子說靈寳道戒經少皡時化
爲隨應子說靈寳元藏經髙辛時號元陽子
說靈寳微言經帝堯時號務成子說靈寳政
事經帝舜時號尹壽子說太清經靈寳赤書
夏禹時號眞寗子說五篇眞文經龍蹻經周
時號郭叔子說靈寳赤精經道徳二篇靈寳
八威治魔經秦始皇時授以鬼林經并策役
鬼神之符漢世名赤松子說三一經文帝時
號河上公說道徳篇章西王母奉元始之命

說靈寳三十六部尊經於武帝時下降人間
授帝无上洞真洞玄洞神之教至于桓帝永
夀元年又下降人間演正一太清洞神之道
方成三洞皆因靈寳大法化生一切聖人也
五則明人身體法元始造立混沌而自人身
生聖胎法身父母交精一點含和二炁分坼
先生其腎三炁分肇而生神府者心也四炁
交并華蓋成形五炁交光如華五葉即五内
備炁如三炁至五劫之象也二炁分判上生
泥丸而下至玄谷水府也三炁火錬上生日

月如同兩目一身光明爲萬象也人身正同
其理夫身外分形須知靈寳祖炁靈寳之炁
入沙成金入石成玉禽生鸞鳳獸生玄龍草
木生靈芝五穀含嘉瑞氣散成和風炁昇成
慶雲炁降爲甘露入水生夜光在人生聖賢
以比爲祖炁乃至和太一之精衆靈之首大
寳既有此物如人之生形入大浮黎土丹谷
中央也成行九轉分形五變而成法身乃元
始十徧枯骨更生是也
六則明元始祖炁无形之先比擬降質成炁

化生萬寳今世作何体狀復採錬此炁餌之
則登眞正所謂靈寳之炁如萬類亦有之謂
龍珠虎寳牛黄鵶丹之屬也今流精玉光丹
亦是也所是靈寳之炁天地者日月之對日
中之時身中者神炁會合之初故太一眞人
曰常於太極握樞機動靜神珠降幌幃自有
靈寳生玄谷黍米空歌嘯詠時是也得此餌
之必登眞人之位故下仙莫能階此髣髴矣
七則明大法中大洞育物囘靈之道則白日
登昇次誦詠長生度世尸解得道經經中俻

有萬法是寳經之指迷天中元始說經之旨
趣則常理矣上有修眞内錬骨肉同飛之道
中有長生度世尸解之法下有昇祖度玄之
教大則保鎭天地正天宿度愈災却魔之格
小則有治療沉痾囘尸起死之功明則有嘯
命風雷變化自然之靈幽則有策使萬靈徹
視十天之文故曰備有萬法
八則明大法有三品必成聖眞仙道如通玄
究微行諸十品上道功徳合備則白日登昇
若其餘修誦得一法一教長生度世爲地界

洞天仙人之首或朝夕朝禮尊敬奉事供養
則必獲尸解之仙十洲三島散仙之民矣


靈寳无量度人上經大法卷之一
















