










靈寳无量度人上經大法卷之四十三水三
　運神合景品
昔浩劫之初五劫分化元始開圖赤書成文
字方一丈八角垂芒下運金澤之炁結成九
天之相西元龜山四方羅絡二十八宿交纒
三十二天巡繞日月五星交會其中上有稜
層金樓玉室一十二所内有青丹皇金母道
君西元龜臺王母是也自有龜山元録司掌
群仙真文玉字山之空界旋斗歷箕𢌞度五
常三十五分總炁上元而有内禁之玉司居

於王母西瑶上臺乃曰靈虚宫又有靈虚别
舘中主大君玉嬰尊阿母曰九靈太妙真仙
王母司握九靈之職旋斗晨通進章詞謁簡
以進三十二天三天玉闕非靈虚仙職詞文
不達非九靈章表不進大君奉命以紀其經
北斗九晨乃中皇太一九晨皇君有跡九焉
可躡而飛空上輔帝宸其星變化無窮名位
萬狀不可盡紀中有髙皇太微天尊可祝一
星壽注億千名標玉簡萬神朝宴修之七年
分景散形變化萬物混合幽冥飛行太虚上

登玉清
大洞玉經曰瓊室瑶宫玉樓金殿逺在三境
九天之上即未可及近在己身九宫泥丸皆
以方寸存而成真矣天炁合己自然之炁故
經云人心中神神含妙慧慧通法界之因從
因起縁縁想自虚感應存泥丸及一身與九
炁合德如身在金闕無異即得名通玉籍九
玄升魂蓋泥丸九宫存如九天三境金闕見
諸天帝儼然於上存身如己想在下丹田如
深泉幽谷之下會合百神俱集混合一身存

身如蓮實太上入泥丸如上升九天之上朝
金闕帝前
謹按師旨三洞玄科曰天尊雖逺妙近居泥
丸宫宫室皆七寳窻牖自然分至真常妙應
駕景騰紫雲此明自己三清上應玄境天人
相貫精炁相扶於九宫也又曰不生亦不滅
欲生因蓮華超凌三界徒慈心解世羅此明
心元是元始分神居九重神膜爲人命主於
心中也拜章上詣自己九宫飛玄會道審覆
章詞以神知神心神洞照所潜悉知母或疑

貳自取靈譴
　　　通天真符




　右符取自已本命日用栢木刋之長五寸
　闊二寸半用官尺上穿一穴以五色線穿
　札繫肘後男左女右凡拜章時方可施用
　未拜章時不得令人見以絳紗袋盛之常

　於星月明朗時於斗下供養以香花酒果
　并淨水栢湯十二分供養北斗九晨與二
　尊帝及通天符使若是臨拜章三日前服
　章符佩之肘後佩時香上熏符呪曰
天輔无私乹象通微无幽无冥无感不知
佩符帶圖神兵任呼我位上王位登天都
急急如
天君紫微上道律令
　右呪誦三十徧以沉香熏畢帶肘後然後
　吞符章並存想純熟至拜章時行用感應

　如神凡有口章黙奏并上章並先關牒祭
　召仙靈章吏其應尤速勿令人知及見應
　如影響多有祥雲異香鸞鶴甘露黄霧景
　風天氣清和積隂頓開甘澤潤物天神視
　現章灰飛空神光罩壇百千玄感無所不
　有
　　開心辟忘符(具真誥第五卷恊昌期第三篇/云開心辟忘符王君撰用朱書)

　　　　　　　　　　　　　　(此符摹/長史晝)




　　　　　　　　　　　　　　(此符摹/掾晝)

　右符用開日旦向王朱書再拜服之拜畢
　祝祝畢乃服服畢咽液五過叩齒五通勿
　令人見若不用開日以月旦月十五日二
　十七日一月三服一年便驗祕術也
　　　祝曰
五神開心徹聽絶音三魂攝精盡守丹心

使我勿忘五藏逺尋
　　　通真達靈開心太平符(朱書/黄素)




　　　服符呪曰
餐服神符通照真靈百神走使洞徹中情
六甲宿衞淵淵清清五行元炁杳杳冥冥
百物逃形混沌爲本始聞聲以知名天地神經

號曰開心服之太平達知自然飛升紫庭

急急如律令
　呪畢叩齒三通以符安口内方存炁吞之
　　　審心章式
具位臣姓某
　右臣某今爲大明國某郷貫居住某人本
　命年月日時生(齋意/云云)專投臣某拜奏某寳
　章一通上達
虚无自然玉帝御前乞諧𠃔願臣自揣凡愚
　穢質心境紛馳未能洞妙真理深慮躬臨
　壇席之際難以即時上達

太清玄元金闕玉陛下謹齋沐身心於某月
　某日吉辰入靖焚香奉造太玄心章一通
　先次上進
本命五府靈君聖前伏乞神功妙運以茲情
　懇今夜吉時徑爲上奏
虚无自然元皇玉帝御前所是某人奏請之
　事允與不允天曹作何施行今夜玄壇靖
　中咸乞預聞仰俟
至靈克垂報應臣某知悉謹言
　　年月日時姓某章

　心章用紙横長四寸闊二寸半春用青紙
　夏用紅紙秋用白紙並皆朱書冬用黑紙
　白粉書之毎季七十二日外有十八日用
　黄紙朱書
　凡書心章并太平符向旺方以淨水吞服
　服符時安於口内舌上仰面看東方以鼻
　引青炁在口中存作青色次仰看上天鼻
　引紅光真炁與青炁混合在口中畢次俯
　看地下鼻引黄炁入口三色混合并在口
　中圓成燦爛光明如日存符一粒在光中

　以水吞下其服心章以章灰入口一依符
　訣待審得報應允與不允方可拜章慎勿
　輕泄拜了再審合同方可言與齋官
　　　服章通神祝曰
心中神丹元君長三寸廣七分著朱衣繫絳
裙乘威徳顯至靈通造化達至真住心中莫
離身外有急速疾來告人心章上達太上聖
情允與不允報我知聞
　凡此呪毎日子午卯酉時存心中有神如
　已形若𥘉生嬰兒赤衣絳裙存見念呪无

　限數仍於本命日祭此心神仍常服辟忘
　符立見妙用神通
　　　八景真符
　取五月五日三月三日九月九日朱書魁
　𩲃𩵄䰢魓𩳐魒勑八字疊作符丸成丸安
　鷄子空殻内與鷄母抱候鷄兒出取服之
　毎日持念克應洞聽神呪曰
竇盧李魏崔鄧急管送言來
▲▲▲▲𩴑𩲙急管送言來
▲▲▲▲▲▲急管送言來

　右自六甲日起首念十方萬萬徧足後逐
　日持念四十九徧凡遇章詞奏表關告報
　應念此三呪良久耳内聞有肸蠁之聲於
　是内告入事目大怒則神去矣
　　　昇神入妙
謹按師旨神者形之主主居則形固主散則
形危凡世之人惟多養形不曽保精固主按
西昇經云神能通道道能長存神能飛形亦
能移山神之甚貴莫大於三一也一者道之
子萬靈之祖宗衆真之妙奥凡修行運神合

景飛玄會道通章金闕朝謁上帝黙朝昇玄
之道先當沐浴入靖煉形守神久久長存自
然通道无適而不可若欲祈禱謁請即命駕
上朝太清隨事奏懇則至要之道畢矣
　　　沐浴離塵
　擇東井之日沐浴乃是日月宿於東井之
　時於平旦就其方取淨水煎桃皮竹葉湯
　沐浴名爲煉尸素漿神仙遊行塵世亦用
　此沐浴且竹虚素而内白桃却邪而折穢
　故用此二物以消形中之滓濁也出太上

　九變十化易新經具眞誥昌期第三篇如
　能家有五香湯用之得五蔵清涼塵垢潔
　淨
　桃白皮竹葉白茅香香白芷
　甘松青木香
　右不拘多少煎湯沐浴尋常入室誦經修
　行可用此灌漱其諸符水雖然可用亦不
　及此亦名五莭清香湯沐浴東井日且如
　正月一日起室宿左行遇井星直日即東
　井日也正月初十日即井星直日餘倣此

　　　入靖凝神
　毎日子時入室向旺方平坐叩齒三十六
　通閉炁三十六息呼至臍上吸至臍下綿
　綿不絶往來細微然後聞目靜思存日月
　照耀滿室日東方月西方次存日君吐赤
　炁九芒貫身左繞月君吐白炁十芒貫身
　右繞令内外洞徹无所不通若有疾患亦
　可數數存思使疾去爲良
　　　太陽太隂煉形
　先存已身作枯木次存赤炁變爲火又存

　已心中出火與形俱成火燒煉枯木俄頃
　之間皆變成灰灰中有烟自然變成五邑
　炁炁中盤旋結爲一嬰兒如自已貌存日
　中有上皇日帝君絳衣冠冕坐於日中又
　有五帝衣五方冠服侍坐雙手握固望太
　陽方鼻引炁九過入心中存心中日象火
　光明大如斗九光紫芒穿入三田泥丸皆
　有日光煉濯一身表裏洞徹身炁乃來
　入室瞑目端坐存太隂在東井之方雙手
　握固存月中夫人口吐白光十道如素練

　清瑩漸漸覺化爲水沐浴嬰兒在白炁中
　纔候浴訖漸漸存復本形如真人衣冠口
　吸黄華之水及月中黄炁吹於一身良久
　覺身在黄炁之中灑然森寒即是真炁來
　入體四肢五臟百脉皆令黄炁陽精徧滿
　潔淨身中萬神方來
　　　分神玉陛
　眉中之光便是三天門眉左角入骨三分
　有絳臺青房眉右角入骨三分名黄闕紫
　户如世之侯王宫門之臺闕也並以青玉

　黄玉爲臺闕入眉一寸名曰明堂宫有門
　堂三神居之乃長生帝君之分神也入眉
　二寸名曰洞房宫中有黄老帝君乃太上
　老君分神也入眉三寸爲丹田宫有上元
　泥丸天帝君乃玉宸道君分神也入眉四
　寸爲極鎮宫入眉五寸爲玉清宫有玉清
　神母居之此三宫是太清上清玉清分神
　居於泥丸也兆擇六甲吉日起首存諸天
　帝儼然在泥丸之上存自已身如蓮實在
　於下丹田如深淵幽谷之中迤旨升上中

　丹田過華蓋歷重樓穿金門度玉戸上至
　泥丸朝奏乞事如意復廵歷元始歸下丹
　田也如此日爲之凡有章奏審覆可以聽
　候聖語知所未然輕泄七祖永沉北酆萬
　劫不原
　　　祭丹元真人法
　丹元真人乃自已神元皇分身降炁下入
　身中乃爲命主用自已好食素食香茶酒
　果於元辰本命之日入淨室中四分自已
　住位存三人如法師者揖讓如法任意自

　飲食焚香祝曰
丹元守靈内外守真左右三七助吾天成
急急如元陽主者律令
　呪訖收坐以金錢雲馬各一分焚之畢常
　存在自已之左右帶劔持斧或執流金火
　鈴行則在前止則在後坐則在左立則在
　右百日即驗怒則逺人
　　　習真入定
道无爲无不爲心可證非智知何謂知何謂
應智遣智證虚應應无從虚乃道通於一萬

事畢一爲根事爲門事歸一一常存存莫有
假言守守虚無自長久悟无常道可長淡居
内徳彌張内韜然外成徳忘形相泯心識色
無塵心自真身處靜益心定香臭同心合空
甘苦一心轉實體如遺心不隳意不亂心不
散常凝然正炁全用无限爲忘筌
　先焚香收神端坐以子守母神爲炁子炁
　爲神母一呼一吸以神馭之上下循環出
　入綿綿晝則開耳閉目夜則開目塞耳凡
　心動一念内外以心遏之曰我爲某事不

　爲此念但行數息第一心動多靜少忍縁
　萬境第二心靜少動多收心入靜第三心
　動靜相半第四心靜多動少直至一向神
　與炁合息與胎并心靜一向純靜方起一
　念仍先習黙朝守三一之道純熟黙朝及
　拜章時服心章亦黙朝上章入定時黙朝
　即能見景乃承得帝意正是自已天尊何
　勞上望

靈寳无量度人上經大法卷之四十三










