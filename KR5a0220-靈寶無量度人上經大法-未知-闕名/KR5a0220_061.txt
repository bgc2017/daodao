










靈寳无量度人上經大法卷之六十一玉九
　靈寳煉度品
　法師拜起立存神靜黙交乾布斗變神爲
　太一天尊想諸神在左右次於水火池内
　行持升座側立整飭衣冠棲神定志躬身
　焚香啓白
具法位臣某焚香仰啓
三清上聖十極髙真太一救苦天尊天樞三
省五府主者三天扶教大法師南昌上宫長
生大君南宫度命君九華真人南極真人左

玄真人朱陵上帝開光尊神火府髙真水宫
仙聖韓君司馬煉度司主宰黄籙院仙宰黄
籙院判官將吏功曹神兵土地飛天大聖妙
行真人煉度真人八威龍文神君火池神將
水池神將攝魂使者度魂主吏火府功曹童
子吏兵火池童子司命真君司録真君延夀
益算度厄尊神廻骸起死无量度人監生大
神五道大神溟泠大神煉度直日功曹煉度
吏兵一切真宰伏願飛雲暫出於丹天羽蓋
下臨於法界五色鬱勃慈光徧燭於幽冥四

象吁員惠澤普霑於黒壤即使臣得行開度
拯拔幽魂今乞先賜大慈允爲明證謹稽首
再拜
　　　請聖法事
臣伏聞靈寳本章追度亡爽十回度人九冥
隱韻開化自然空洞降靈太虚生神總治法
象綂歸三元瓊宫大聖髙居帝尊敷弘至妙
考校因縁元始符命下拘幽扄普爲衆生追
度祖先上詣朱宫切告三官嶽瀆靈洞十二
河源原赦罪爽不得稽停太會玄都速召萬

神中有東極尋聲赴感太一救苦天尊中有
度魂化形之君中有太冥煉尸大神中有大
慈妙行真人中有天樞天機好生文昌延夀
益算度厄尊神招靈玄都无量度人今日校
録諸天臨軒謹召十方龍威大神丹靈大神
皓華大神玄英大神煉度大神變身大神正
精大神火府大神返形大神超生大神光明
照耀洞朗諸天神霄上相陶仙伯南昌上宫
韓司主録監生大神執籙把籍齊到帝前普
度衆生上世亡魂敕攝鬼帝來聽教言酆都

洞隂司禁侍郎各持黒簿削落罪根不得拘
留逼合鬼群所有元始符命敕制地祇歷關
諸天普告三界請滅三惡斬絶地根飛度五
戸名列太玄魔王監舉无拘天門臣无任懇
禱之至
　念太乙救苦天尊
　　　召飛天神王焚符
鬱景廻度華眇森羅廻駕傾光摩辨空歌
飛歷玄關通變靈魔總監鬼兵遊乗太阿
受符元始廻旋太霞

　念寳幢接引天尊
伏願長生大聖飛天神王飛天使者吏兵等
衆一如昔日始青天中浮黎法會之中不忘
元始天尊教戒之言伏爲齋主某人特垂開
度亡過某人伏願死魂受煉仙化成人生身
受度劫劫長存然後福垂後裔慶及家門一
切有情俱登道岸
　宣元始符命讀大神牒
謹召南昌上宫受煉司直壇土地火急爲吾
召主煉大將二貟火府神兵五百人黄籙院

管押亡魂大將二員神兵五百人並請嚴裝
顯服立至壇下爲吾關報南昌受煉司靈童
四直使者黄籙院諸司功曹火急赴壇聽候
指揮
　　　宣敕制地祇誥
汝等位列仙曹職司傳報凡有呼召即爲敷
聞兹者本壇巳蒙道旨許令今月某日夜子
丑時依科普行煉度今則蘭塲備列蘂笈伸
謄當爲請召靈寳大法司一切聖衆靈官玉
女南昌受煉司黄籙院仙童將吏功曹判官

丹天左衛大將軍直日功曹符吏地道功曹
黄籙院功曹丹天童子追魂主吏追魂童子
攝魂將軍度魂引魂童子引魂使者火急前
來咸聽誓言
　　　宣金液煉形符誥
吾等嗣行教法掌握化權位朱陵火府之仙
領南昌受煉之職今則仰遵祕範恭演真科
將煉度於幽魂必告盟於主執汝等遵禀爲
吾關行
　　　宣登真度命誥

當司謹奉道旨煉度死魂汝等威神主吏當
爲處分太山五道城隍主者地府隂神引魂
官吏疾速恭依原赦攝召亡過某人形魂前
到壇下以憑煉度
　　　宣玉清雷文誥
　念金闕化身天尊
伏以返魂聚魄妙道皆存瓦礫糠粃至真咸
在既逐萬縁之長將迷一性之真展轉塵寰
漂流濁穢今者奉爲亡魂水火既濟滌蕩腥
膻灌溉三田周流一體

　念黄華蕩形天尊
謹召掌水池使者煉度一行官君將吏引領
所度亡魂入水池受煉
　誦大梵隠語三徧
　　　焚水煉諸符
切以育物陶形頼五行而既濟隂消陽長宜
一炁以虚无仰所度亡魂昇入黄華結璘之
府受煉更生奉爲亡魂宣吟水煉神呪
巳枯復榮巳滅復生得生天上更禀太靈
九天之劫反復胎嬰穢累蕩滅白屍反生

急急如
長生大君敕
　念清水度魂天尊
東井皇華石景玉精飛玄水母金醴玉津
滔滔源源不竭池亭九龍灌煉三光垂精
仙人吐潤煉度魂靈内外朗徹表裏洞清
百關九竅元炁滋榮五臟六腑萬神自生
胎胞結節隨水開扄死炁斷滅惡根沉零
我今煉化死骸生魂返故改貌玉體金容
變化煉穢飛升紫庭急急如

長生大帝敕
　念黄華蕩形天尊用水洒十方搯子文
　　　呪曰
天澄炁清五色髙明日月吐輝濯煉身形
神津内盥香湯煉精光景流曜焕映上清
炁不受邪五腑納靈罪滅三塗禍消九冥
惡根斷絶福慶自生今日大願一切告明
普受開度昇入帝庭
　念朱陵度命天尊搯中文取北方炁吹入
　水中

　　　焚丹陽符
龍漢蕩蕩无形无名渺渺億劫黄道開明
神清朗耀九魂吐精玉輝澄輝太霞髙明
玉皇開化普度天人三元導養二象攝生
朽𣗳故根巳枯使榮蠢動蜎息長生化形
懷胎含孕俱得生成亡者命過魂歸三清
魄受煉度南宫飛昇今日大吉皆得光明
五帝鑒映普告萬靈天神地祇及諸河源
五嶽四瀆及諸名山洞玄洞虚洞空洞仙
无極大聖至真尊神无窮无極漙監度生

惡根斷絶玄都記名衆真班列一切咸聽
　念法雨普潤天尊
煉度一行官吏引領所煉亡魂出離水池
　念火煉丹界天尊
謹召掌火池使者同九光童子火鈴靈童煉
度使者火府將吏引領所度亡魂入火池受
煉
　誦大梵隱語焚火煉諸符并十二經絡符
切以陽炁爲魂隂炁爲魄隂陽既濟形神化
生仰亡魂上登太陽鬱儀之宫受煉更生濯

形火府式消炁血之腥煉質離宫必獲形神
之妙奉爲亡塊念火煉大呪曰
南方之君赤帝之精熒惑使者丙丁將軍
朱雀炎神赫赫陽精五行造化萬物發生
天帝有敕使者須聽攝召亡魂煉度真形
急急如
長生大帝敕
　念玉清正一天尊
炁化成人尸變入玄三化五煉升入九天
九天之劫更度魂神受化更生得爲真人

急急如
長生大帝敕
　念玉清正一天尊
　　　焚酆都山真形
奉爲諸幽魂拔度罪業根丹墨書示真
北府酆都形七祖得長謝蕩滅於胎門
六天策文祕馘爽除幽原爾等長記憶
開度受生旛北都咸池府中有萬鬼𡨚
水火煉度法三官赦罪愆制魔同保舉
逍遥朝至尊急急如律令

　念金闕化身天尊
煉度一行官吏引領亡魂出離火池
　念日月普明天尊化返生符舉頌
　　　返生頌
代謝若循環椿木不改柯淨心念至真
隨運順離羅常能誦玉章玄音徹霄霞
永享无終紀豈知年劫多
謹召混元一炁生腎六元運陽化隂大將軍
從官符吏等飛行變化助吾真靈攝召生炁
爲亡過某化生左右腎生精生炁

謹召混元二炁生心七變徊風混景大將軍
從官符吏等飛行變化助吾真靈攝召生炁
爲亡過某化生心臟生神生榮生志
謹召混元三炁生肝八徊合元大將軍從官
符吏等飛行變化助吾真靈攝召生炁爲亡
過某化生肝臟生魂生筋生血
謹召混元四炁生肺九光會靈大將軍從官
符吏等飛行變化助吾真靈攝召生炁爲亡
過某化生肺臟生魄生衛生皮毛
謹召混元五炁生脾十合隂陽大將軍從官

符吏等飛行變化助吾真靈攝召生炁爲亡
過某化生脾生肌肉生肢生意五臟
謹召混元六炁生膀胱十一變靈大將軍從
官符吏等飛行變化助吾真靈攝召生炁爲
亡過某化生膀胱腑生水胞
謹召混元七炁生小腸十二運化大將軍從
官符吏等飛行變化助吾真靈攝召生炁爲
亡過某化生小腸腑生水道
謹召混元八炁生膽十三陽光大將軍從官
符吏等飛行變化助吾真靈攝召生炁爲亡

過某化生膽生精生汗
謹召混元九炁生大腸十四運度大將軍從
官符吏等飛行變化助吾真靈攝召生炁爲
亡過某化生大腸腑生榖道
謹召混元十炁生胃十五成隂變陽大將軍
從官符吏等飛行變化助吾真靈攝召生炁
爲亡過某化生胃生水道
謹召混元十一炁生三焦十六三境混成大
將軍從官符吏等飛行變化助吾真靈攝召
生炁爲亡過某化生三焦

謹召混元十二炁生心胞絡十七隂陽合靈
大將軍從官符吏等飛行變化助吾真靈攝
召生炁爲亡過某化生胞絡生經血脉
　　　祝曰
靈寳符命煉化亡魂五臟六腑胞絡根元
華精徧布懸澍丹田玉音攝炁靈風聚烟
三景涸徹萬神齊仙九光煥耀生化自然
千和萬合上登玉天急急如
長生大帝敕
　念太清靈變天尊

今則浴質明池煉形流火一切汙染悉獲蕩
除五濁穢軀盡令涓潔魔无干犯身有光明
更爲亡魂生尸九煉
臣謹稽首上啓
扶桑大帝木公尊神道君太真夫人金母尊
神元君臣聞玄黄降炁妙物化精爲天地之
尊神總靈司之主宰周行元梵萬品生成密
運璇璣三才陶育重玄大化擬議難詮今有
齋主某奉爲亡過某修建
无上大齋煉度大法追拔亡過魂儀返生人

道切以亡過某人身居萬景性染六塵五行
蕩失於太无十炁无歸於根蔕三元受譴萬
劫无期不假聖恩實難可逭臣等恭依妙範
體乾坤化育之方謹按玄科法隂陽和合之
理是感崇圓密行匹配願降流水之精煉而
成胞(火煉丹/界天尊)昭火之明煉而成胎(九幽拔/罪天尊)乗
木之真煉而爲魂(十方救/苦天尊)柔金之形煉而成
魄(逍遥快/樂天尊)合土之英煉而爲臟(朱陵度/命天尊)致坎
之靈煉而爲腑(法橋大/度天尊)昭離之精煉而成竅
(轉輪聖/王天尊)激震之聲煉而爲景(太乙救/苦天尊)利兌之

形煉而爲神(寳華圓/滿天尊)臣聞天地和合九煉徘
徊復請元始妙炁纒繞身形純陽道炁經羅
内外三元育養得成其形靈珠内合化爲内
神三素元君與其真魂可體一炁以爲神煉
九炁以成真臣等仰對靈真敷敭寳偈
　　　舉金木頌
扶桑啓靈運鬱鬱吐青芽妙用流金母
和合自然葩神炁凝元宫靈物耀絳霞
自得生人道名籍繼仙家
臣等謹熏沐上啓

鬱單无量天帝上上禪善无量夀天帝梵監
須延天帝寂然兠術天帝波羅尼密不驕樂
天帝洞玄化應聲天帝靈化梵輔天帝髙虚
清明天帝无想无結无愛天帝恭聞三寳開
光九神感妙无形无影有象有聲浮於太空
之中列位隂陽之内正五緯之出没使萬彚
以化生乃九炁齊并三元合徳臣今依式煉
度亡魂先具奏請
木公大帝尊神金母太真尊神降兩曜之英
華結五行之秀炁立根受祖溟涬生精感炁

含神恍惚有象伏望九天上帝錫正炁於九
關十極髙真禀胎元於十月流精混沌育質
玄中
謹上請鬱單无量天生神章第一帝真胞命
元元一黄演之炁纒其胞使胞原宣通上徹
於天以生成
謹上請上上禪善无量夀天生神章第二帝
真胎命元洞冥紫戸之炁纒其胎結解根下
響於地以固靈
謹上請梵監須延天生神章第三帝真魂命

元長靈明仙之炁纒其魂使魂門通神以逹
精
謹上請寂然兠術天生神章第四帝真魄命
元碭尸冥演由之炁纒其七𩲸使𩲸戸閉關
天王降仙
謹上請波羅尼密不驕樂天生神章第五帝
真臓府命元五仙中靈之炁纒其五臓使五
臓清涼五帝朝真以存神
謹上請洞玄化應聲天生神章第六帝真靈
府命元髙真沖融之炁纒其六腑使胃管生

津以納和
謹上請靈化𣑽輔天生神章第七帝真元府
命元髙仙洞笈之炁纒其竅使孔竅開聰星
宿朗明以開通
謹上請髙虚清明天生神章第八帝真華府
命元真靈化凝之炁纒其八景使三部八景
整具形神幽夜顯光以防身
謹上請无想无結无愛天生神章第九帝真
嶽府命元自然玄照之炁纒其身使三關五
臓六腑九宫金樓玉室十二重門紫戸玉閣

三萬六千關節根源本始一時生神令神布
炁滿聲尚神具毛髮生神諸天下臨廼得生
身臣等稽首再拜
　啓畢念變煉有形天尊
九章誦徹五體生成既膺大道之洪恩當秉
上真之慈訓澄心歸向諦聽奉行蓋以九天
之炁生其神三元之精育其質黄白致相混
沌合形六甲周流五行交感法天象地包隂
吐陽則地剛柔應天分度千真備具萬象森
羅合道通真既尊且貴於是首爲崑崙髮爲

星辰眉爲華蓋眼爲日月鼻爲天柱耳爲天
窻口爲天門面爲天鏡五嶽四瀆九江八河
一元二儀三光四象五行六律七政八景九
宫十方三十六天三十六地莫不備焉皆大
道之應妙神靈之所滋也汝等當自清虚滅
欲正念无邪則炁養其神神與炁并炁與精
凝返胎更生漸登无何有之郷可不樂哉如
或躁動渾濁淫惡存心則傷害其神炁盡神
逝魂沉五道魄役三塗无有休息可不悲哉
即使三官鼓筆九祖罹殃劫劫生生莫能超

脫汝等能含純養素抱朴脩真於慧性中超
生樂土顧善惡因縁不可忽也稽首皈依无
極大道
　念回靈養素天尊
臣等伏聞長生大聖飛天神王當赤明之祖
劫會始青之上方山嶽吞烟承靈寳之隱韻
鬼精滅爽振妙首之本章施回骸起死之功
著監真度生之品尋聲赴感隨願徃生伏願
長生大聖飛天神王齎元始之符命赦北都
之罪魂使亡過某人獲制魔之保舉得時刻

以昇遷侍衛送迎拔出地戸超凌三界逹上
南宫脫五苦八難以逍遥薦七祖九玄而快
樂請无拘制克副元科臣无任懇禱之至
　念隨願往生天尊宣玉清合同升天大劵
向來煉度功徳並巳周圓今當告請一行干
係神將官君功曹吏兵齊赴壇下聽候發遣
指揮
　　　讀發遣護送亡人牒
伏以亡過某人蔑有超生之路必資拔度之
門今來當司追念冥塗冀登道岸罄瀝悲傷

之念恭修煉度之科依按玄文備陳妙善懴
愆贖罪煉質遷神𡨚尤既巳蕩除性識自當
明了然後名除黒簿姓記丹書依仗真風永
契虚无之界修持寳誥克臻廣漠之郷洞景
若春舞轡大羅之境天書不夜散花大渺之
堂身入玉都面朝元始仰金闕玉房之範瞻
瓊輪寳蓋之儀速證逍遥永不輪轉更當洗
滌念慮整肅魂儀禮謝
虚皇好辤壇去
靈寳无量度人上經大法卷之六十一











