










靈寳无量度人上經大法卷之二十四生四
吐納正炁品
經曰引炁三十二過又曰玉音攝炁靈風聚
煙紫虚鬱秀輔翼萬仙
玄師曰靈寳正炁即三十二天正眞道炁
若不採納此炁内修無功成之基外施无
感應之驗空尸行上道下鬼誦靈章徒用
施爲
東方八天之炁
太皇黄曽天黄炁太明玉完天緑炁清明何

童天青炁玄胎平育天赤炁元明文舉天蒼
炁上明七曜摩夷天黒炁虚无越衡天黒炁
太極濛翳天紫炁
玄師曰歩斗牛女虚危室璧之罡取炁則
八天天君遣眞仙侍衛能洞觀八天之事
所適无礙
南方八天之炁
赤明和陽天白炁玄明恭華天緑炁曜明宗
飄天黄炁竺落皇笳天青炁虚明堂曜天赤
炁觀明端靖天蒼炁玄明恭慶天黒炁太煥

極瑶天碧炁
玄師曰歩角亢氐房心尾箕之罡依色取
炁則八天天君遣眞仙侍衛能洞觀八天
之事所適无礙
西方八天之炁
元載孔昇天紫炁太安皇崖天白炁顯定極
風天黄炁始皇孝芒天緑炁太皇翁重浮容
天青炁无思江由天赤炁上揲阮樂天蒼炁
无極曇誓天黒炁
玄師曰歩井鬼栁星張翼軫之罡依色取

炁則八天天君遣眞仙侍衛能洞觀八天
之事所適无礙
北方八天之炁
皓庭霄度天碧炁淵通元洞天紫炁太文翰
寵妙成天白炁太素秀樂禁上天黄炁太虚
无上常融天緑炁太釋玉隆騰勝天青炁龍
變梵度天赤炁太極平育賈奕天蒼炁
玄師曰歩奎婁胃卯畢觜參之罡依色取
炁則八天天君遣眞仙侍衛能洞觀八天
之事所適无礙

玄師曰並先叩齒九通自天門入上元綱
流演至宿分歩之存一天如金樓玉殿天
帝端坐衣服如天之色口吐本炁如𢇁鬱
鬱然布於兆口中各從其數凡有所奏依
帝玄治炁中黙奏立待感通四維梵天中
斗罡皆取直宿日服兼於四天並行圖局
宿罡知後
缺圖
經曰眞中有神長生大君无英公子白元尊
神太一司命桃康合延

玄師曰此二章中大洞之道上道禁經有
九眞中經上議長生大君變化萬神凡人
生太微降炁生人方始分形脫胎自生之
後三萬六千神俻而壽至三萬六千日神
歸太微中則曰鬼也鬼者歸也有一生罪
咎損炁抛神自取死壞故不滿天年而夭
亡襁褓者神不全也神不全則形不固況
小罪折一筭而北斗追取三日之神大惡
減壽一年則拘去三百六十神炁一小善
則増一筭而三日延生添神一大功則益

壽一年而三百六十日延壽降福所以増
減也此之七神乃北斗隂神又曰玄丹太
一亦上道禁典若知此道則添神益壽萬
劫長存
元尊長生頌曰
中天有斗主魂魄玄丹太一七隂神手握靈
旛攝百神與奪善惡増減形一筭三日除其
生一歳三百六十停有人知此運七靈昇入
玄天開七門三魂鼔舞合一形百神歡悅歸
歸俻欲得此道何所云元谷火起飛七神徑

入斗中開玄關再拜扣搏天地間回元惡逆
除死名降神益筭保生成可以分形爲億兆
可以廻骸致天仙黙黙内外萬物忘猿馬死
而隂返陽此道祕而不妄傳守之億劫永長
存刻金列名奏三天輕泄永閉於河源但須
守心使石堅百日神全活根元
飛玄紫炁品
玄師曰三十二天之根有西元龜山元録
内有丹黄飛玄紫文空洞靈章是也色界
魔王云我有洞章正是此文也

飛玄紫炁凝神根綱維玉靈總萬神空中鬱
勃結自然上有凌層十二傳玉樓峨峨曜景
雲流精紫闕帶金軒瓊堂瑋鑠繞八騫中有
青金九靈仙丹皇眞母號精延飛青羽䙱晨
嬰冠手執玉節握靈旛五色命魔對帝尊把
持符籍當生門咀日嚼月噏醴泉離羅吐暉
煉五魂内充外溢絳府欣金光煥煥形正圓
從朔入金色純純唯有開明曉此言日五月
十精比元克見華蓋領仙君紫炁左回與斗
連歷度四七入金門正是丹皇校萬仙有明

此訣加精勤披形宻思每令分妙景感會得
要文三年當守保長存九年乘空致羽裙鳳
衣輕翔升龍山俯仰九靈謁玉宸
右修其道以一年計十二月毎月中三日
五日九日十五日二十五日一月五過清
齋詠玄文一徧以半夜後仰視西方金門
之上若在人間天隂无光當於室内黙念
内思如法思紫雲自金門左靣歴箕斗回
繞北斗意還金門之上每令分明思畢當
心拜紫雲四過叩齒三通仰祝曰

天氣朗清幽虚啓眞流炁徘徊金華四騫
丹皇敷暉靈飛雲軿是夕開陳青金受仙
成我上願体應自然結命月華保命日根
三靈合景停景龍山密夜清披請如斯言
呪畢便鼻引紫炁二十八嚥止行此三年
别有神仙降兆寢室也身有紫雲霞映絡
一身九天書名九年必獲神仙
玄師曰天有紫雲之炁干於日月五景北
斗之分在其方國皆有得道之人得仙之
君如此了候其象自見得見紫雲便依文

禮祝不必須其常日也勤加其意克得雲
降昇騰有會也況紫雲黄炁徘徊於巖谷
如茵如蓋或赤白黄青紫絳黄白或五色
雲炁光明四靣丹霞者皆
天尊上帝出遊在山谷者有得道之人居
也又宜徃此而修錬或俯盻仰視天尊眞
人而會見時急燒香再拜陳其心願勤行
之必見帝尊之容立致飛升止可封之於
心不得輕以示人道泄則靈散仙无由可
成如文始先生尹君侍金闕聖君爲標凖

也兆宜謹之勉而行之
三一玄微品
九霄君曰夫三一者造化之機關也非獨至
藥有之而人身中亦皆自有自俻若能修身
中三一者即子母不相離神炁自相守怡怡
和煦光照明白子不見正陽之月當晝景風
雲不生纎羅不動碧空澄澈豈有障翳哉人
亦有之若能調三一則萬慮不生與碧空之
炁相合内外光明盧无同體亦可以升騰矣
世人或有竊聞此道者云是服炁乃鼻吸口

吐鼔腮强咽立可致其殞斃亦猶藥中錯服
毒丹不可赦也蓋身三一與至藥不殊祕訣
不可輕授
玄師曰上一九天帝帝君諱玄天字三元
一名伯无上一名伯史華執神虎符青玉
函中右有帝卿名肇勤精字中玄生一名
起非一名常扶大洞經紫玉函中從天仙
兵馬一萬二千人其上一長九寸九分著
紫繡金帔戴玄寳冠坐七寳之座或時乘
九龍之車遊歷三界手執天寳之爐治化

玉清上一玄尊有二大臣合成三人左臣
號玄一道君頭青衣青衣右臣號太和老
子頭白衣白衣二神爲道之魂魄也上一
帝君居兆泥丸宫有日象圓九寸赤光紫
芒衝天萬丈上有斗覆斗柄指前狀如嬰
兒衣紅錦衣祝曰
交度神炁神飬骨髓納我華精神炁塡滿
體發光鮮
上元眞一符





玄師曰中元帝一眞皇諱神運珠字子南
丹一名生上伯一名史雲拘執火星一符
玉函中右有輔卿名中光堅字四化靈一
名幽車伯一名重史華執明月珠從神仙
兵馬一萬人其中一長六寸六分箸丹錦
之帔戴九鳳之冠坐七寳之座或時乘九

驎之車遊歷十方手執金鑪治化
上清中一元尊有二大卿左號眞人右號
光堅入兆鳩尾三寸中心如蓮華中有日
象赤焰衝天帝君衣丹錦衣坐日象中祝
曰
散輝赤子還魂復魄返老嬰童度命廻年
保命无窮
中元眞一符





玄師曰下元帝一元王諱始明精字谷下
玄一名嬰兒胎一名伯史原執金星大有
經黄玉函中右有弼卿眞人名歸上明字
谷下玄一名奉申伯一名承光生執明月
珠從地仙兵馬一萬一千人其下一長五
寸五分箸黄錦之帔戴九龍逺遊之冠坐
七寳之座時或乘五色獅子之車廵行五
嶽手執香寳之鑪治化

太清下一元王有二大臣左有幽精右有
帝卿入兆臍下三寸名下丹田中有月象
黄色滿丹田元王永黄錦衣狀如嬰兒坐
月象中口中吟曰
玉莖白珠液凝結爲白神養形五老符
拔籍帝一軒命門不可傾金液不可愆
回精白滿塞勿漏玉水泉生死皆所由
閉之乃神仙
祝曰
清蕩穢濁除故納新生我五老帝眞化形

變化骨髓腸化爲筋金骨玉髓契道契眞
自然變化壽禄无窮永與三寳同保命根
下元眞一符




右自半夜至巳時存上元眞一自午至日
晡存中元自黄昏至夜半存下元乆乆存
之眞一現形與子通接言語穿星度月審

覆章奏教子通玄之術其三一上道不得
燥怒及犯淫色怒則三一去失淫色則功
不成不得抱初生嬰兒謂其有淫穢之炁
未除觸犯三一之道行住坐卧應當存之
三一玄微奧旨
玄師曰欲達玄微之妙當靜行之春分日
夜半子時起坐東向瞑目存我身中三一
之卿及我合七人我在中央俱乘紫雲之
煙共登北斗陽明者北斗之東神也於是
存入星中央而坐之吞紫炁三十過行之

乆乆自見陽明東元太上宮宫中有青玄
小童授子眞炁也先當北斗星下紫炁大
如絃從星直上直下注我前然後乃存三
一周君口訣存七人中斗七星而共登陽
明鴈行我中央中星者以魁覆頭柄杓指
前吞紫炁三十過我存紫炁而嚥之也又
思三一之卿並同時吞之也吞畢更存七
人縁向者紫炁宫中來下還兆之宫良乆
心祝曰
三尊上眞太玄髙神陽明主春萬童開行

丹元主夏朱紫合煙隂精主秋天威六陳
北極主冬萬邪塞奸五土秉壬戊巳天關
所摧皆滅所向莫干煉我七魄和我三魂
生我五臓使我陽眞登飛上清浮景七元
長生順住嘯命千神(兆亦可眠存之四節共此一呪)
太極寳章
太上寳章傳太帝君太帝君傳天帝君天
帝君傳太微天帝君太微天帝君傳金闕
帝君金闕帝君傳東海青童君以封掌名
山召制五嶽以朱書素上佩之左肘勿輕

汙穢佩之八年三一俱見矣正月旦日青
書一符北向再拜吞之三一相見之後以
金爲質長九寸廣四寸厚六分刻而書之
以封山川之邪神掌五嶽之眞精也臨時
三元眞一君當悟兆施用莭度神眞之道
也服符北向叩齒三十六通因仰呪曰
三眞守房元老固精天地混合三炁交并
帝君威策命章攝靈旨山召海摧滅群精
促召北帝排列魔名撿統无横敕還鬼營
又呪

太極帝君三元眞一東海青童度人視現
佩受吞服洞見鬼神山川五嶽受吾所轄
帶持永乆同章飛斗
太極寳章三一眞符(左手中指恰掌心大指掐子文)





右佩符封山召海制御萬靈役使禽獸伏

諾天兵遊行五嶽臨時皆當先叩齒三十
六通存七星覆兆身頭上口吐赤炁冠滿
一城四靣周币焚燒内外无復孑遺見巳
身在火中央須臾有五嶽神官及山野之
獸來朝巳身便呪曰
元始出令宣告萬靈天眞帝君與炁同生
自下總統悉歸上清若有不及收攝眞形
封山召海應令摧傾速來自伏不得稽停
急如正律无令越冥(畢嚥炁三十六嚥以待旨之)
三一元神諭

三身一體吾所化(三一之神本眞一一神自巳元神所化也)一身
不眞二化假(眞一之神妄想而存不眞吾二神亦假非眞)三一元
王不用存(三一之神自然之化所化人身各有之)存之不眞成
意馬(以意所存乃成妄想一念之間使忽化應經云一回存想一神出不知一日損)
(一日蓋言此也)
凡修天仙之道行玉清正法者當遇六甲
六丁之日冥心定神於子午卯酉四時入
靖焚香朱書當日符存當日神將玉女靣
北吞服定思端坐瞑目握固想五方洞陽
太靈五色眞炁自太空而下直貫兆身從

泥丸入鬱鬱旋回九度入絳宫運合帝宅
次入崑崙(臍也)與兆三一三炁(青黄白)正神混
然一體須臾自然升降行之一年三炁萬
神出見兆身應化无所不至然後歩二十
八宿罡請三十二天炁入丹田結三十二
玉字升至泥丸諸天化萬神可以用攝召
萬神章下告三界以飛玄三炁章上奏天
省章表存拜立致神化无不允可
凡修天仙之道行玉清正法者擇本命相
生日端坐調息勻閉口出息以心神馭炁

呼致於根直至命元吸至於蒂夾脊上朝
泥丸綿綿若存用之不勤俟炁勻息定任
其出入三日光白眉七日凝神癡十日神
達飛忽然對靣見巳耳中仙音風雨須叩
玄關使三宮通達乆日三田孕寳可錬神
丹
凡修天仙之道行玉清正法者以元神日
於大鏡中子午卯酉四時照巳一一閉口
存見不差以甲子日子時靣南叩齒鳴天
鼓各三八通疊手端坐調息勻如前想身

入下丹田中白炁内約一寸二分如嬰兒
漸至脾衝華蓋度重樓過金房二穴入泥
丸出頂門立存紫炁黄霧氤氲覆蓋然後
疑疑移歩下至頂門至靣前相對立想如
一二歳小兒如已兒不得顧視他事恐爲
境所奪便却再想騰身從頂門泥丸而入
下二穴度重樓復入丹田如此爲一功常
日行住以神馭炁存三一眞君如一月足
子午二時放弄一月後漸存長大與身等
出入徃來行歩習與人言語加之閉息住

胎中尤見功捷一百日想羽衣升騰朝元
凡修天仙之道形炁内全出入无間上朝
太虚下遊五嶽一念之間洞然无滯凡所
騰奏三清九霄諸天仙界則召攝所受法
籙中眞仙官吏丁甲將軍玉女金童功曹
使者與身中三炁正神窈然泰定冥合虚
无上升九天神與道合炁與眞化每遇行
持之日未篆其符吞之次呼召存神冥心
靜念形炁都融衆神與兆一身三宫正神
混合妙化心合太虚萬神俻体一念之間

无不洞徹上朝
三境隨意所陳則无不克應先吞符依符
召攝存金上相上宰上輔上保眞伯仙伯
候卿籠巾貂蟬冠絳服履珮次存眞官仙
官俯仰冠青帔圭履次存六甲六丁大將
軍金甲兠牟仗錦旛次存六丁六甲玉女
鳳冠羽服執鏡次存六甲六丁金童青衣
雙髻捧文字次存運神會道功曹側子玄
冠緋衣抱文字次存運神飛玄功曹使者
幞頭抺帶抺額青黄紅錦衣魚尾刀巳上

各一十二人次冥心靜念形炁都融調息
滅念窈然泰定然後召攝萬神自下丹田
入混合巳神至中丹田混合丹眞至上丹
田混合帝君如法在三炁中上相仙官出
上元侍立上部左右青炁中將軍玉女金
童出中元立中部左右黄炁中功曹使者
出下元立下部左右白炁中自已出紫戸
忘形冥合太虚然後舉一念上朝
三境隨意所陳下遊五嶽隨心祝說无滞
无不克感運神合景飛玄會道九靈飛歩

章奏祕旨



靈寳无量度人上經大法卷之二十四





