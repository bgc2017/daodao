










靈寳无量度人上經大法卷之二
五譯成書品
玄師曰八明可以開聦而五譯始成世書
一譯玉字生於虚无之先隱乎空洞之中名
大梵玉字至赤明開圖火錬成文爲赤書玉
字元始以大通神威之力開廓五文而生神
靈宣緯演祕而成大法也
二譯文錬成文赤書之後字方一丈八角垂
芒覆於諸天下蔭西元九天之根流金之勢
玉光金眞之明煥耀太空元始命天眞皇人

書其文名八威龍文亦曰諸天八會之書祕
於上清玄都金闕七寳瓊臺及紫微上宫蘭
房金室東西華堂九天太霞之府也
三譯元始天尊爲道法宗主玉宸道君爲靈
寳教主撰此靈書五篇眞文三十二天玉字
成經名雲篆光明之章内王母授黄帝龍威
丈人授大禹靈寳五符之法并太上後聖授
百代帝王靈寳尊經並在三十六部經内更
一稱譯兼黄帝問道峨嵋親見皇人再蒙授
旨及呉左仙翁於太極徐眞人降授流布亦

更不重叙爲譯
四譯漢元封元年七月七日西王母下降以
此經法授漢武帝帝亦不曉大梵之言王母
曰元始是大羅天人道君是西那玉國人天
方與神洲之言不同況大梵之言乎遂以筆
書之攺天書玉字爲今文以大梵之言威儀
服御宫名圖書名色宫闕甲子卦炁壇式大
法之内諸品行用三十六部尊經並係漢制
世文之語爲古今之法言也
五譯自天眞皇人悉書其文以爲正音妙行

眞人撰集符書大法修用眞定眞人鬱羅眞
人光妙眞人集三十六部眞經符圖爲中盟
寳籙以三十六部眞經之文爲靈寳大法因
此流傳呉左仙翁授經籙法訣於太極徐眞
人仙翁遺於上清眞人楊君總其玉清洞眞
上清洞玄二品之經法後世漸有神文是第
五譯也
齋戒節度品
玄師曰凡受行靈寳大法先須受无上十
戒

一執心平等不得自欺二忠於事君孝敬天
地父母三慈仁及物貧儉節身四清淨端直
不得阿黨五尊敬大法深信修行六敬重鬼
神不得輕侮七凡所衣食皆出元始祖炁不
得外想八灰水蕩穢不用修飾九口誦心拜
无使勞形十七日大定神光湛然見玉清境
玄師曰凡修誦此經通玄究微行道希仙
先須受持齋法十二大戒
一戒不殺二戒不害三戒不嫉四戒不妬五
戒不婬六戒不盜七戒不貪八戒不欲九戒

不憎十戒不𡜍十一戒言无華綺十二戒口
无惡聲
玄師曰欲尊敬上法救死度生威伏群魔
綂制百靈受九眞妙戒
一者敬讓孝養父母二者克勤忠於君主三
者不殺慈救衆生四者不婬正身處物五者
不盜推義損己六者不嗔凶怒凌入七者不
詐諂賊害善八者不驕傲忽至眞九者不二
奉戒專一
玄師曰凡受諸戒須皈身皈神皈命无上

三寳不得信從邪師影響幻惑妖妄外道
魔鬼教法師類仙者
第一皈依无上道寳
第二皈依无上經寳
第三皈依无上師寳
玄師曰如上諸戒皆天尊金口所說受持
无犯諸天稱慶滅諸魔試克獲昇仙若犯
之則地司飛奏三官紏劾五帝書過小則
折筭中則考校生魂大則計功墮事除壽
減禄退品仙階若非故違尚許懴謝惟忌

秋分謝而勿再犯三負不原
玄師曰修奉大法依諸天吉日淨齋則天
地書名九玄七祖俱登南宫一身清吉長
生不死功滿成眞慶及家門所向如願鬼
神稽首萬眞來朝每月一日東方玉寳皇
上天尊并九炁天君下降八日南方玄眞
萬福天尊并三炁天君下降十四日西方
太妙至極天尊并七炁天君下降十五日
北方玄上玉晨天尊并五炁天君下降十
八日東北度仙上聖天尊并梵炁天君下

降二十三日東南好生度命天尊并梵炁
天君下降二十七日西南太靈虚皇天尊
并梵炁天君下降二十八日西北无量太
華天尊并梵炁天君下降二十九日上方
玉虚明皇天尊并梵炁天君下降三十日
下方眞皇洞晨天尊并九壘重隂土皇下
降小月退二十七日
玄師曰此十天下降之日宜淨齋謝過祈
求恩祐奏告十天三會亦宜如之正月七
日舉遷上會七月七日慶生中會十月五

日建生大會
玄師曰此三會與三元十五日皆是普度
考校之辰又有五臘之日天尊所說眞一
父母恩重經此日宜齋戒祭祀先亡祖考
誦經行道拔度亡者名爲孝子餘日祭祀
非帷滛祀亦亡者不享祭亦不獲其福正
月一日天臘五月五日地臘七月七日道
徳臘十月一日民歳臘十二月内王侯臘
玄師曰更有小三會庚申甲子本命日是
也庚申日尸神白人罪過甲子日太一簡

閱神祇本命日百神朝身八節日八方天
眞朝集校量罪福功過於上无八景宫中
四立二至二分是也又有小節會宜醮祭
作福誦經即眞降獲福甲午天節會甲申
地莭會甲辰四時節會甲子人節會甲戍
五行節會丙午天之會壬午地之會庚午
日之會庚申月之會辛酉星之會丁卯仙
眞會三日斗辰會本生日本命會
玄師曰既爲學仙之士修誦大法几遇一
切厄會亦當修齋行香誦經天地運終星

宿錯度日月失昏四時失度隂陽不調國
主有災兵革四興疫毒流行兆民死傷師
友命過此六條正是學士功行之要道且
天地運終者大小隂陽九百六之期有天
地坼裂之變有度數否終之厄皆須修齋
行香誦經兼星宿錯行軌道凌犯芒剌妖
彗凶悖之變日月簿蝕昏蒙之異亦當修
齋行香誦經四時寒温失於即度隂陽水
旱不調非時行令逆炁作災九野興兵諸
暴亂起東征西伐亂臣賊子干戈徧行亦

當修齋行香誦經其諸至聖神人儻還宿
業遭諸魔試横悮罹苦否之時亦當修齋
行香誦經末學之夫不遣玄域疾傷焉免
况五穢塵世蟲蝗兵火疫毒王法太一兵
運同慈相濟收還夙債亦當修齋行香誦
經行是功徳必獲眞人之位爲金闕之臣
也
玄師曰誦經有法具載修誦品行香有儀
出於經緯一編其内齋者有四一則心齋
二則常齋三則清淨齋四則長齋心齋者

謹守天戒心意同符内外同儀无思无欲
无慮无恐翛然坐忘徳同眞人道合仙格
乃曰心齋次則常齋者絶辛去厭斷葷戒
欲是也清淨齋者斷五糓絶人事居山林
飲元炁特戒律忘塵根散胞胎杜交友是
也長齋者並持巳上三齋之法或一月兩
月一嵗兩嵗十年二十年是也以至終於
飛升始於立意是也按玄都定罪律太極
科曰五辛食之念誦條戒内爲苐一罪誦
修持諷誦觸犯神靈忤穢眞炁獲毒蛇穿

心獄報三厭食之永无仙冀又六畜之肉
禽畜胎卵不可食之食之傷生伐命猪犬
尤忌不惟破犯齋戒科禁使人雖功徳足
備天門阻遏不令進入亦章不達上元惟
道士病患食乾脯獐鹿鵝鴨肉脯而巳病
安故不食亦佳
寳經除世品
明寳經緘藏降世
天尊於始青天中敷說此經以授道君又於
太丹天中賜大梵之音道君序成之後上天

爲寳祕於玄都玉京紫微上宫緘藏至重非
聖不傳後西王母上請於天帝降保甲申之
災以付修眞之士因此遂留於人世此經並
是諸天上帝及至靈魔王隱祕之歌音内說
天地劫運萬神名諱交會隂陽元炁生化其
義不可得而盡解得悟道者自能洞明上天
四萬劫一傳人間四十年一授輕泄漏慢殃
及九祖禍及幽隂可不愼歟(右以李少微註定此章)
明内音所因
天尊於赤明世界栢陵舎坐是時雲霧鬱勃

三日三夜冥隂不解五老上帝上奏天尊曰
今日侍座所未曽見天尊敷教則致山海靜
黙天地肅清今白日隂瞑天地惶懼臣等有
疑不審何故天尊告曰今日諸天發瑞靈應
自然玉字煥爛障蔽天光咸令四座瞑目以
俟俄頃天炁頓啓瞑暗豁消五色光明洞照
十方各有靈書字方一丈見於空虚之中文
彩煥赫八角垂芒精光晃目不可得看天尊
普告衆眞曰此靈書八會字无正形其趣宛
奥爾等難可看詳乃命天眞皇人注書其字

解釋其音以賜太上道君總二百五十六字
道君撰次成文是謂大梵隱語因序而載二
章之後皇人者甞於黄帝時下降峨嵋山授
帝以三一五芽之法復升於天也(右以内音經合列仙)
(傳定此章)


靈寳无量度人上經大法卷之二


