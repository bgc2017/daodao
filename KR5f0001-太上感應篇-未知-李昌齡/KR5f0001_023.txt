










太上感應篇卷之二十三廉十二
李昌齡傳鄭清之賛
棄順効逆
傳曰石碏曰賤妨貴少凌長逺閒親新間
舊小加大婬破義六逆也君義臣行父慈
子孝兄愛弟敬六順也棄順効逆所以速
禍也大抵逆順之説要無出於此也昔長
安大姓范偉積産巨萬乃冒武公縣令范
祐爲祖父持𧙓爲縣令時黃勑家不徭役
者五十餘年更西事下户調發皆至困弊

偉獨自若及劉敞尹長安遂發其事抵罪
家籍于官周總以累舉不第遂徃譙郡拜
都吏周吉爲父日處諸子之列三代名諱
一切用焉明年偶得一解其父以詩責之
總得詩大沮慚恨遂卒爲人如此豈非所
謂棄順効逆者邪惜其不聞南極壽星真
君之言太極真人徐來勒嘗遇南極壽星
真君請問壽夭吉凶之事星君曰天道福
善而禍婬神明賞順而罰逆君能刻意爲
善恭己順天靜將道冝動與福㑹如此則

我命在我不爲司殺所制鬼神所執不求
夀而自夀不務生而自生苟或隳綱紀違
天地肆愚悖侮神明反仁慈𧇊忠孝明則
刑網理之幽則鬼神誅之及將死而言善
過盈而求悔亦不可得按如星君之言棄
順効逆是可爲乎
賛曰
公無不順私無不逆公本理義
私出胸臆抑情徇理所向端直
一念有羌萬事倒植惠吉逆凶

維帝之則
背親向踈
傳曰孔子曰不愛其親而愛他人者謂之
悖德不敬其親而敬他人者謂之悖禮大
抵親踈之分不可不明悖禮悖德不可不
戒昔申積中本宣義郞起之庶子祖母乃
翰林學士楊元素之姑時元素有子嬰疾
不事事積中始生元素以中表故取以爲
子旣而元素連舉二子而積中亦知所出
嘿不敢言益盡孝謹䜛間不入元素愛之

凡兩過奏薦皆力辤不肯受推以官其二
弟誓志以科目自奮元豐五年果登進士
第後數載元素卒於餘杭積中扶護以歸
旣𦵏終䘮復爲弟妹選名族辦婚嫁事畢
即盡以家財付二弟拂袖而出且作歸宗
議一篇數千言以示親屬大抵言所生所
養恩皆一也所養旣粗報所生亦不可後
旣歸拜其父母且訪㝷所生母杜氏久而
得之於閭閻中杜氏垢面跰足殆不𦕅生
子母抱持大哭感動行路粤二十年父母

死旣終喪復以先疇盡歸諸兄徒手而出
僦屋以居或勸令略受一二積中堅不許
曰楊家貲産十倍於此吾猶棄如弊屣今
於諸兄生計其忍割取以自資乎士論莫
不偉之時許光疑爲轉運論薦于朝降詔
褒羙賜以一官除永興等路提舉學事未
㡬乃卒許公復同宣和殿學士薛嗣昌中
書舍人宇文黄中列言于朝再降詔官其
一子噫嘻世間如積中者有㡬人耶真所
謂善處者也

賛曰
人之至親莫如父母昆弟同氣
如足如手演而𢘊之族至于九
等▲雖殊情義當厚捨而之他
悖德奚取
指天地以證鄙懐
傳曰天有三十二覆地有三十二載天覆
地載各理一炁人居其中順𠮷逆凶其應
如響小心寅畏尚虞獲罪況敢輙以鄙懷
指以爲證不亦瀆乎昔王沂公之父雖不

學問而酷好儒士每遇故𥿄必掇拾滌以
香水收之嘗發願曰願我子孫以文學顯
一夕夢宣聖拊其背曰汝敬吾教何其勤
歟悵汝巳老無可成就當遣曽參來生汝
家晚年果得一子乃沂公也因以曾字名
之竟以狀元及第官至中書侍郎門下平
章事李景遜母鄭氏酷教諸子一日牆壞
得一甕錢鄭氏焚香祝曰豈天地愍我子
母孤寡特以賜乎然妾所願惟願諸子學
業有成仕而受俸此錢非所願也復自揜

之其後景遜果登第官至太子少保嗚呼
王君一言如此鄭氏一言如此而天地應
之果如此孰謂指天地以證鄙懐而天地
不譴責乎
賛曰
魯莊誓母殊失孝慈不仕誓墓
人誚羲之戴履兩間十目難欺
心迹洞然自可無疑皇天后土
詎聽淫辭
引神明而鑑猥事

傳曰一身有一身之神一宅有一宅之神
腦神精根名泥丸眼神明上名英玄耳神
空閑名幽田鼻神玉壠名靈堅齒神鍔鋒
名羅千舌神通命名正倫髮神蒼英名太
元重樓十二名太一肺神皓華名虚神肝
神龍煙名含明膽神龍耀名威明心神丹
元名守靈脾神常在名魂停腎神玄冥名
育嬰掌神存想名景寜乃至玉童君玉女
君道父君道母君師父君師母君飲海君
合命君三十六師子君丹田君上和中和

下和老君三元真君皆身之神也門户之
鬼名丞伯開閉之鬼名士伯供大門鬼吏
名真公小門鬼吏名小真宅舍之鬼名奚
子都房門鬼吏名萬倫竈君守吏名炎景
厠上守吏名奴之道上之鬼名烏子丁道
上守吏名尸供此一宅之神也當知在在
處處主之者莫不各有其神猥䙝之事其
可輙引爲鑑昔王少逸久繫幽獄陶弘景
曰此人以懟憾告靈故掇斯禍於此益知
神明誠不可輙引之也

賛曰
傳謂要盟神所弗聽秦人呪楚
其德不競祝史矯舉隨懼脩政
鄭不禳火孔寜禱病聦明正直
焉用口佞
施與後悔
傳曰明道中太平州旱蝗相繼民大乏食
忽山澤間生一種烏昧草民採以食賴以
不飢至道中環慶路飢五穀絶種忽蓬生
蔽野結實如粟可以充腸熈寜初淮浙路

飢忽菌生被野甜軟頗羙可以作羮元豐
間青淄大飢忽山石間生一種石麫雜以
少麫即可作餅聖暦間梓州大飢真武真
君化爲一叟逐日入城貨賣烝熟𦽏茲所
濟者衆建隆末河北路飢又復化爲一商
運到十五萬斛粟麥入城物到而商不復
見官取拯濟旁及數郡大抵荒歉者災也
數也復生如是物者天地本心也真君亦
如是者亦天地之心也今也禀天地之和
具天地之象而畧無天地之心將何以稱

爲人哉惜其不知上士處世大慈平等兼
濟爲德一滅一生即登勝果不聞周惠化
諸君之事乎周惠化好施窮困辛苦不倦
一日智觀真人化爲乞人乞食街中試驗
其事周果樂施即日度之今爲西華真人
劉寛好濟窮困未嘗輙廢竟爲太上收録
今爲童初府帥上侯主始學道者折象家
世豐財毎以多藏厚亡爲戒不惜千金隨
施輙盡上帝嘉之賜令度世劉白雲亦家
冨初不知有修行之事但以樂於施與不

惜錢帛竟遇樂真君授以道要遂得仙去
賢矣哉此皆以樂施而立登勝果者也曷
嘗有一施與後悔者得簉其列乎當知施
與一事立功最速縱不一一證果亦必各
獲其報不聞陽君諸公之事乎陽伯雍好
施義漿一日遇一異人授以一升玉種子
孫皆大冨貴裴延年兄弟三人皆好惠施
一日有一老人踵門乞漿兄弟待之盡敬
老人曰觀君兄弟皆長者也積德如此豈
無其福安史之亂爲老人所引入一洞中

由是得脱兵難其後兄弟皆至大官舉家
壽皆過百奚百三本一貧者一日見一道
者詣一鋪家乞一文錢鋪家睚眦不與百
三嫉之力自探腰間一文授與是夕即夢
道者與之云贅及覺頥贅果落湯樞密旣
死數日夢其孫曰吾在生雖剛𥚹然無大
過今歲歉若能爲吾發廪拯濟逺勝爲作
佛事於吾亦有所賴其孫即日以五百石
米付縣令孫君貺賑濟是夕復夢樞宻含
笑曰吾即生天矣此皆以樂施而各獲其

報者也施與後悔者可望此乎佛言施食
一事當得五種福報一者命施所得福報
世世長夀財冨無量謂人乏食七日必死
我能施之使之復活故曰命施二者色施
所得福報世世端正見者懽喜謂人乏食
色必憔悴我能施之使復充恱故曰色施
三者力施所得福報世世多力永無減耗
謂人乏食必至羸弱我能施之使復强健
故名力施四者安施所得福報世世安穩
不逢災患謂人乏食必愁身危我能施之

使復安樂故名安施五者辯施所得福報
世世通達言爲人採謂人乏食困不能語
我能施之使復能語故辯施大矣哉此但
施食一事所獲福報尚猶有五況施一切
合施之處一切皆施者乎
賛曰
行道求福移粟望民施必祈報
霸者假仁要譽於外矯情匪真
一或失據怨天尤人五榖不熟
稊稗足𤤽

假借不還
傳曰假借不還求之世間多有如此夫豈
知生雖不還死後復當還乎吏人有陳益
者從呉宗嗣借二百千錢崖不肯還宗嗣
責曰我若前生負爾錢者今以此還若不
爾負而爾負我者爾當作驢以還於我逾
年獨坐㕔事怳見陳益負錢來還不知其
死急呼詰之則巳潜入廐舍跡之不見俄
頃馬生一駒因詢陳益在否則其日果巳
卒矣張陳二有一女名佛兒年十五忽暴

卒半日後還曰初被二鬼捉去過义嶺復
見二鬼以一黒被裹將二人納之陳家次
將一花被裹奴且曰汝負他家一千五百
錢今當還之忽有一緑衣前曰此人亦悟
般若姑恕之失足遽墮池中驚悸乃寤其
父明日因徃义嶺詢訪果有陳家夜生三
狗一斑二黒斑者偶墮池死急歸取錢以
還其家陳不肯受於是相與將錢施於黄
巖寺爲作佛事以贖過咎然則假借可不
還乎與其如此孰若生而還乎

賛曰
晉食秦粟三施不報兵連禍結
失國是悼銜鹿醻恩誰謂虎暴
一飯不忘賢者之操無負於心
神人所勞
分外營求
傳曰人處世間或貴或冨或賤或貧莫不
各有定分隂注陽受皆宿業也分外營求
是可得乎昔劉頏頗能文自謂魏科必當
髙掇時翊聖真君降言于終南山頏因持

香請問真君曰子文雖優然賦命淡薄君
安分退守可保餘年萬一過求必損汝夀
頏不之信竟至無成而卒然則一解一第
信有定分雖一解亦不可求而得也吴公
誠官至大夫年踰七十將下致仕忽夢神
曰子尚有七百千俸金在官未請公詰旦
視劵果如其數因戒子弟無得請子弟如
戒不復形言未幾乃死子弟嘆曰豈夢寐
不足信耶是夕復夢神曰掛冠後所請半
俸非七百千乎子弟駭然悔巳無及然則

一壽一禄信有定分雖是合得亦不可盡
而有也夏侯嘉正未第時有劉童子者善
聲骨嘗謂公曰公惟得聲貴其他皆弱巳
俸外有百金横入不病則死其後官至正
言直史館充益王生辰使得數百千金弊
方輦歸私第貯之以爲潤屋忽一緍自地
起立久而方仆公驚遽感疾卒然則一錢
一鏹信有定分雖横入亦不可得而有也
又不聞隂司有掠剩使之說乎裴璞死後
爲隴右三川掠剩使夢其友韋元方曰凡

世人一飲一啄乃至財寳皆有所籍其獲
有限若過其數吾皆得而掠之章昱死後
以罪配爲揚州掠剩鬼夢僧人珉楚曰世
間若我等軰千千萬萬不可勝紀凡市易
獲息各有定數若踰其數吾皆得而掠之
然則世間不如意者豈即此軰有以掠之
耶
賛曰
性之所欲有命存焉冨有不求
無間執鞭居易以俟行險疾顚

思不出位身名則全百爾君子
無由甫田
力上施設
傳曰不恤其力而驅迫過酷即太上所謂
力上施設也夫豈知貪成爲罪便當死墮
惡趣乎貪成者謂貪役人力以成其事按
如李虚舟所書便可見也嘉祐中沈遇知
杭州所經諸堰皆集堰牛以備牽挽時方
大暑監官以下皆露宿堰上以伺水之出
入忽聞以行第相呼者曰明日有何生活

一曰明日沈幾之子過此知杭州吾軰又
一番勞苦一曰沈幾早有子知杭州耶因
嗚噎悲嘆衆官審其言氣似非俗流使人
跡之乃堰上數牛有墮淚者乃大嘆曰安
知此牛非沈幾之親舊乎虚舟聞而大書
以爲力上施設者戒然多有不知戒者昔
盧秉爲鹽事提舉創開一河專用運鹽時
秋雨連農事未畢秉乃日役數千丁夫於
泥雨中驅迫穿鑿民大不堪東坡因爲作
詩中有人如猪與鴨投泥相濺驚之句便

可以見其驅迫過酷也嗚呼使見虚舟所
記得無懼乎
賛曰
千仞之緶挾以賁育苟有顚墜
出之崖谷胡爲妄施縱意苛酷
濟人之資反爲民毒所賴聖君
敷錫五福


太上感應篇卷之二十三











