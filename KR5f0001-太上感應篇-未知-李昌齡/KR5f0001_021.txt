










太上感應篇卷之二十一廉十
李昌齡傳鄭清之賛
賞罰不平
傳曰按大藏天地初判便有男女以資生
故各貪積聚以積聚故遂相侵盗以不盗
故相與推一智者立之爲王使主賞罰號
曰平等然則賞罰爲用非今日矣昔王叟
最有膽氣毎以賞罰不平老於行伍爲恨
或聞妖恠誕妄之事即扼腕切齒思欲除
之久聞翊聖真君靈異因求出籍日奉香

火早晚兩時必再拜殿下抗聲吿曰不平
之事實所不甘今巳老矣身死之後願得
伏事左右以備驅䇿真君許之死後數年
有設醮於殿上者忽聞空中有聲曰何不
召吾道士張守真曰真君之下從來止供
養四位不知君是何神願顯名字俄又言
曰吾乃昔日王叟也巳蒙真君收録使掌
鐵輪位在四將軍下後有醮祭無相忘也
嗚呼王叟發願如是而真君收録果如是
孰謂賞罰不平上真不得而主知乎大抵

賞也者所以勸功罰也者所以懲惡若捨
賞罰何以勸懲此太上所以著之于篇而
真君所以收録王叟也請爲更舉一二庶
後之主兵柄者皆知取法劉旰之役軍士
爭挈人頭以求賞給乖崖曰當奔突交戰
之時豈暇獲其首級此必死後剪來知後
是誰叚倫曰學士此言果神明也當時隨
倫爲先鋒入賊用命者皆中傷被體主帥
已令赴營將理公曰可悉舁來旣至先録
其功帶首級者次之於是軍情大愜以爲

賞罰至當相顧懽躍甘陵之役惟定兵邀
賞怨憤㡬至譟于城下時韓魏公爲帥裁
以兵律察其横于軍中不可教者捽首斬
于軍門士有死于陣者厚賻其家䘏其孤
使繼衣廪㤙威旣信士氣百倍然則賞罰
可不平乎
賛曰
賞罰在天福善禍淫賞罰在人
信如石金彼則自取我何容心
懲勸失當亂亡相尋明效大驗

著在古令
逸樂過節
傳曰誌公和尚與梁武皇帝論及樂事請
帝出死囚數人以驗其說旣而命囚各持
滿水周行庭下戒曰杯水不溢當貸汝死
繼命作樂以動其心良久視之無一溢者
帝乃嘆曰汝聞樂乎曰不聞師曰彼正畏
死惟恐水溢安得聞樂陛下若亦如此常
懷畏懼則逸樂之心自然不生慧逺禪師
語大尹張秘曰逆境易打順境難打逆我

意者只消一箇忍字不片時間便過了若
遇順境則諸事順適我意無你囬避處譬
如磁石與針相逢不覺不知定是合做一
處無情之物尚猶如此況我有情全身在
情裏作活計者耶二師之言可謂至矣大
抵人處順境心無恐懼其於逸樂不能無
失昔蔣希魯知成都妓籍中有陳鳯儀者
姿技絶人希魯愛之毎宴席未甞離側以
此招謗朝廷知之及潞公爲代頗懲其失
雖妓女滿前未甞一顧一日因宴客襟紐

偶脫自上弗獲鳯儀從旁上之公轉郷㣲
笑鳯儀曰相公亦有覷人時耶自此意愜
即多與語有飛語聞朝廷因令御史何郯
宻察其事郯至漢州見妓女有楊其姓者
舞態頗妙偶曰所謂楊臺柳也以此一語
人因傳之遂逹聖聽然則逸樂之地可不
謹乎二公尚爾況餘人乎是以杜正獻衍
食於家惟一麪一飯或羮其儉則曰某本
一措大名位壽福冠冕服用皆國家所有
一旦去身復一措大何以自奉范文正公

仲淹甞自言曰吾毎夜就寢必計一日食
飲奉養之費及書所爲之事若相稱則鼾
睡熟寐無復愧耻苟或不然則終夜不能
安枕吕申公公著毎自言曰好衣不近節
士體梁榖似怕腹中書冨鄭公弼亦曰守
口如缾防意如城謹畏如此有逸樂乎況
過節乎當知前軰行持本自如此非獨二
師言爲然也
賛曰
居無求安仁亦用力大禹乘撬

陶侃運甓楚禍日戒易厲夕惕
我獨何人弛然寢食昔賢有訓
寸隂尺璧
苛虐其下
傳曰處官而酷責吏民主家而過撻婢僕
皆苛虐也不聞王君貺之父以平生仕宦
棒不妄施有子八人皆登仕版而君貺又
爲天下第一乎又不聞袁廊之母以平生
過撻婢僕死後乃墮地獄備受衆苦乎此
皆善惡果報顯顯爲可戒者又有一等過

撻孕妾之人未言孕妾腹中之子先巳受
害絶人後嗣罪豈輕乎惜其莫悟我令無
子彼乃有之即因果也我必欲有果能有
乎必欲使無彼果無乎況嗣續事大予奪
由天造化自有妙處昔費孝先以卦影著
名時奉禮郎揚紹言因詣其肆求㳏一卦
視影乃二婦人共生一子紹言大驚告以
實曰某艱於得子因置一妾今妾有孕而
老婦亦孕豈此是耶孝先曰姑驗之及妾
臨産午夜乏人妻自抱持子生而妻腹亦

失豈妾當生子其妻不能無語故亦孕之
如以塞其意乎造物玄妙其巧如此佛言
處於冨貴爲人之上好行鞭撲恣行捶打
死墮地獄數千萬嵗受諸苦毒地獄罪畢
生水牛中貫穿鼻孔挽船牽車大杖打撲
償其宿業又曰身生惡瘡以鞭撻衆生故
然則吏卒婢僕可苛虐乎況孕妾乎佛語
如是而太上之語亦如是其可不戒
賛曰
公侯士庶第級相承輿臺牧圉

奔走服乘分雖有異情則可矜
夷蠻閩𨽻列於禮經彼亦人子
仁哉淵明
恐嚇於他
傳曰觀音菩薩於怖畏急難之中能以無
畏施於衆生得證圓通斯爲第一是故閻
浮衆生皆號之爲施無畏者然則恐嚇於
他者當如何哉是以君子不爲每遇人有
怖畏無不力行安慰惜其不知好驚怖人
一死之後便當生爲麞鹿夫麞鹿爲物晝

則避畏諸獸動輙驚走睡則掛角樹枝弓
曲而睡睡即手足驚散旣驚復睡旣睡復
驚自昏逹旦竟無一睡之安蓋其報也其
有居人之上而恐嚇於他乃至保頭吏卒
及諸惡少肆行恐嚇以圖利者豈曉此哉
不聞李舜卿以佃戸張三欠租必欲令還
遂至自經孫季明以女使來喜與小奴作
過必欲研究尋亦投水而死未言身後果
報時下巳自不安雖其自殺實我殺之試
取太上業報因縁經一觀當知此言不妄

賛曰
古者善政莫如人安鴻鴈還定
虵蛟結蟠悍吏呌號股栗膽寒
善良氣塞駭懼百端孰任其責
字民之官
怨天尤人
傳曰閻浮世界素號闕陷人處其中安得
每事稱意其不稱意者乃其分也大抵積
累薄而享用亦薄故也然則天可怨乎人
可尤乎非徒無益適所以自及於禍昔胡

昻落魄不事事毎以累舉不第灑酒罵天
太平興國初覉游河朔中途忽有一幅黒
𥿄從空而下落於馬前昻取視之皆黃字
天篆乃上帝譴昻之詞昻素精篆籕讀畢
怒曰何浪語也擘撦擲之躍馬而去俄頃
片雲忽起雨亦隨至霹靂一聲則人馬俱
仆昻遂震死僕夫收拾行裝急奔前店則
風清日麗子無纎翳著作佐郎焦俊明早
歳登第久而不遷每以轗軻怨天尋又上
章致禱是夕即有一幅素書墜于爐前細

視乃天篆一十六字俊明不能辨聞何仙
姑有道持徃問之姑曰此天篆不必問俊
明苦告乃曰蓋云受金五兩折筭十年枉
殺一人死後處分果有諸乎俊明語塞不
能對當知人須自省不可輙怨尤也
賛曰
楚永諸侯投龜而詬紹衂官渡
田豐不宥亮敗祈山痛自引咎
三數其罪子夏敬受試觀諸人
孰賢孰否

訶風罵雨
傳曰孔子曰迅雷風烈必變又曰若有疾
風迅雷甚雨則必變雖夜必興衣服冠而
坐蓋畏天也豈若小民夏暑雨惟曰怨冬
祁寒亦惟曰怨乎惜人不知風者天地之
使天有八風應乎八節隂陽以之變化萬
物以之生育是故王者順八風行八政當
八卦立春日條風至赦小罪出稽留春分
日明庶風至正封疆修田疇立夏日清明
風至出幣帛禮諸侯夏至日景風至辯大

將封有功立秋日凉風至報一切祀四郷
秋分日閶闔風至解懸垂不張琴瑟立冬
日不周風至修城郭守邊城冬至日廣莫
風至誅有罪斷大刑雨者河伯之使其神
素衣玄冠乘朱鬛白馬其衆皆有兩隊一
名左落千一名右落千毎隊各有五萬軍
馬簇于雲端下其雨種雨隊在前風車在
後雨之多少各有其數雨種有二一如世
之馬牙硝名曰乾雨一則以二小項瓶兒
中貯人間少水即常時所降雨也太上曰

吾自造化天地以來或號元始或號虚皇
在雨中即爲雨師在風中即爲風伯然則
風雨之過可訶罵乎昔太公爲灌壇令期
年風不鳴條文王一夕夢一美婦人當道
哭曰妾乃東海太上神女嫁爲西海之婦
灌壇正當歸寜之路其令有德不敢以疾
風暴雨過何日可得歸耶文王明日即召
太公太公出境不數里則風雨巳大至矣
世之訶風罵雨者有德如太公乎
賛曰

堯舜之世十雨五風洪範咎證
曰狂曰蒙人事不修變異乃逢
敬天之怒寅果嚴恭惟曰怨咨
小民之恫
鬬合爭訟
傳曰曽子曰犯而不校老子曰上士不爭
佛氏曰我得無爭三昧人中最爲第一又
曰六度萬行忍爲第一昔張公藝九世同
居髙宗幸其家而問本末公藝書忍字以
對髙宗爲之感泣賜以縑帛而去則知凡

事有不平者忍二可也不忍必至於爭爭
之不止必形於之訟之有司則遭禁錮囚
繫者有之笞箠敲榜者有之傷肌膚殘手
足者有之其耻辱痛楚莫得以告父母與
之憂慼妻子與之涕泣兄弟與之驚惶親
舊與之嘆息傾慳囊以求勢援具酒食以
賂吏胥幸而旬日事勝亦庶㡬矣不幸積
年累月翻來覆去自邑而至郡自郡而至
監司自監司而至臺部其所競者甚小而
所害者甚大所爭者不數緡而所費者巳

百倍殆未免竭家財以用之鬻田園以繼
之於親則失養於妻則失愛於子則失教
曰不暇奔走於訟庭之間受制於官吏之
手雖有髙堂大厦安得而居乎煖衣飽食
又安得而自享乎嗚呼爭訟曰甚怨仇愈
深如火燎原不可撲滅使其初之能忍其
患必不至於此極也雖然訟有出於不得
已者固人之所未免況唆闘爭競教人以
訟而規求其財以圖口腹之欲吾未見不
殃及其身又遺患於子孫矣更請以一二

釋紛解闘者言之庶幾欲解不得解者皆
得遭值經云布施有二財施者人道中有
法施者大悲中有然則法施功德豈爲小
哉今於兩地忿爭能以一語布施使之兩
得安樂亦法施也昔李無競調官東京至
朱仙鎮見二丐者爭打於道曰我終年乞
丐得錢數百被你借用頑不肯還無競見
其毆擊頗猛因以巳錢代償一乃捨去一
曰君能爲吾解闘真善人也吾住在隆和
曲他日訪我必當有報無競行旣數里復

自念曰彼丐者也而欲謝我豈異人乎旣
至東都乘暇訪之果得其人延無競至其
廬飲以酒無競辤復進以桃無競重拂其
意略取二枚懷之中途取看乃紫金也崔
煒於開元寺見一乞食老嫗足蹶覆人酒
甕被當壚者毆擊良苦煒趨解曰酒直㡬
錢當壚者曰直一貫煒即脫衣爲之代償
老嫗不謝而去異日復遇諸途乃曰昨蒙
爲吾解難不敢忘也吾善治贅疣今有越
井崗艾少許𦕅以爲謝若遇贅疣即可以

此治之不過一灼無不愈者其後遇一僧
人贅垂于耳一灼立愈僧因引至一家其
家大富主人有贅一灼亦愈由是知名延
之者衆一旦遂成冨室煒不敢忘日夜在
念一日復遇一人告曰老嫗者乃鮑姑也
鮑靜女葛洪妻也行此灸於南海者積有
日矣然則見人爭訟當闘合耶即當解釋
耶
賛曰
理到之言解紛排難讒邪昵昵

亦足爲間疑忿友集悔咎滋蔓
公子二爭卒爲國患吁嗴口給
賈福以販
妄逐朋黨
傳曰太上以二十四門簡要攝念之法授
普濟真人曰好殺損傷以慈悲攝偷盗劫
奪以分義攝邪淫放蕩以貞潔攝慳貪恡
惜以布施攝𧶸怒闘爭以歡喜攝愚癡顚
倒以方便攝綺語浮華以簡正攝妄言虚
誑以信順攝惡口呪詛以誦念攝兩舌罵

詈以讃歎攝飲酒食肉以齋戒攝誹謗訾
毀以講說攝踞傲輕慢以禮拜攝剛強豪
健以柔弱攝不信罪福宿命以因縁攝執
繫有無以中道攝是非彼我以平等攝貪
濁汙穢以清淨攝堅固不移以輪轉攝造
作不休以無爲攝𡱈守不變以圓通攝躁
競不安以靜定攝憂悲不樂以逍遥攝煩
惱不釋以解脱攝大抵世人惡習卒未易
除是故太上開示此法使知攝制也令乃
妄逐朋黨不免綺語浮華妄言虚誑兩舌

罵詈是非彼我按如此法參以此篇當知
此曹皆當得罪於太上者也不聞朋黨論
乎論曰君子以同道爲朋小人以同利爲
朋人君但當退小人之僞朋用君子之真
朋歐陽之言可謂至矣昔契丹與夏人大
戰于黃河外時范文正公被命鎮撫河東
請以兵從杜正獻公以契丹未必來兵不
可妄出文正大怒至以語侵正獻正獻不
以爲恨旣而契丹果不來若二公者皆世
俗指爲朋黨者也至論國事矛盾乃爾黨

可逐乎司馬君實與范景仁相得懽甚皆
自以爲莫及嘗曰吾與子生同志死同傳
用捨大節皆不謀而同所論三大事其言
若出一人相先後如左右手又曰吾與景
仁兄弟也不同者姓也及論鐘律則反復
相非終身不能相一君子是以知二公雖
同非茍同也黨可逐乎大抵入而處家出
而處郷事無巨細皆當付之公論其可但
以朋黨輙妄逐乎
賛曰

言有是非折之以理人有異同
視其减否獨立似介或非端士
道同志合必也君子辯别正邪
朋黨決矣



太上感應篇卷之二十一


