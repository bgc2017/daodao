










太上感應篇卷之二十六退三
李昌齡傳鄭清之賛
無行於妻子
傳曰禮經曰嫁女之家三夜不息燭思相
離也取婦之家三月不舉樂思嗣親也(釋之)
(者曰重世變也)然則女之父毋所以望其壻者爲
如何夫之父毋所以望其婦者爲如何今
也旣娶而輙至對以無行使之身處深閨
欲去不能欲住不可抑鬱怨憤情何以堪
此即輕薄小子所以無前程處也造物其

肯容乎昔楊大同隨其兄之官在官舍遇
一婦人抱一女孩遂與之合自此即枯瘠
如豺一夕復遇其婦人告以實曰我乃爾
三生前妻也此女即爾女也爾爲商於池
州顧戀不歸我貧困無以自給遂投井死
上帝約法以爾逐利忘家至令妻子身死
非命雖别有善業當得一第然終不享後
果如其言史堂微時巳娶及登第傲然自
負大有當時不得富貴家女爲妻之悔遂
薄其妻不與同寢其妻鬱鬱不得志因感

疾凡數歳堂不一顧妻益飲恨臨終隔壁
呼堂謂曰我今死矣爾忍不一視我耶堂
終不顧及死心自不安乃從邪說謀爲厭
勝以土器蓋其面兼以索加木束縛而殮
是夕此女夢其父曰女託非人生懷愁恨
死受厭勝然彼亦以女故壽禄皆削盡矣
明年果卒然則無行於妻子是可爲乎惜
其不知一文一藝空中小蚋一技一能日
下孤燈無德以將適自爲累何足道哉
賛曰

下我者妻事我者子下則易褻
事則易使所以常情或多慢視
道之不行其端在是施于閨門
必恭敬止
失禮於舅姑
傳曰出嫁爲婦所當尊事者無非舅姑然
世之悍婦多有失禮夫豈知不孝之罪天
所必誅乎昔支祖冝妻喻氏一夕夢神告
曰汝前生爲牟容妻以义病殗殜汝姑日
爲進食汝怒其頻輙至吐而叱之臨終又

指天罵曰姑七十而不死我三十九而乃
亡何不平乎以此一語司命聞奏帝怒命
雷神擊汝旣至而汝氣巳絶明日雷神當
行前命幸汝此生却能敬事舅姑或可脫
免喻氏惶恐哭泣告天適英顯行空力爲
論奏果蒙原貸紹興間顧德稱妻張氏一
夕亦夢神告以宿生之事且曰汝明日當
斃於雷斧張寤果聞雷聲自分必死於是
易服出于門外桑樹下立黙自念曰死固
不免奈姑老驚恐何俄聞空中有聲曰此

念極是上帝巳知特赦汝矣自此更冝勉
於爲善廣以告人庶皆知戒旣而天果開
霽然則婦於舅姑可無禮乎惜其不知孝
於舅姑便當度世昔感玄符世稱孝婦舅
姑性嚴玄符奉事彌謹毎謂妯娌曰我得
人身生于中國尚爲女子亦所闕也今父
毋皆死惟舅姑爲尊雖被打罵亦所不問
一日忽有神人降于其室授以靈藥遂得
上昇韋蒙妻許氏亦善事舅姑有一女極
聦慧暴卒旣而復還言至隂司司命以小

眞呼之曰汝九世祖有功於國有惠於人
近巳擢爲地下主者行將授地仙之品汝
曽祖汝祖汝父三世皆已生天汝母心志
於道孝事舅姑當陟仙品汝亦合居丹陵
之闕且歸齋沐太一使者行將至矣明日
許氏及小眞果皆上昇然則失禮者烏得
無禍
賛曰
女之從人更姓攺族繼彼世祀
謂之天屬上奉尊章義均似續

胥惠胥誨我撫我鞠慢其逮事
不孝之戮
輕慢先靈
傳曰眉州鮮于氏因合小兒藥礫一蝙蝠
爲末未及和劑明旦視之則有數枚蝙蝠
圍聚其上目皆未開蓋識毋氣故致然也
一家爲之灑淚自此合藥不復敢用郴州
山丁射一毋𤠔并生得其子以獻李規規
剥毋𤠔皮曬之日中𤠔子一見即奪取抱
持號呌不食而死嗚呼畜生尚爾況於人

乎所謂輕慢但凡齋祭不謹葬不即辦拜
掃不勤皆輕慢也髙邦佐簿眉山忽丁父
憂於二七夜被攝至冥司見其父責曰汝
齋祭不誠僧與庖者皆不嚴潔惟今夕所
請僧宗順有定力加持誦念宻契隂司兼
所誦大明神呪經及所奏九天生神章皆
於我功德有餘傍及諸囚然則齋祭可不
謹乎王景芬有一子極聦慧無何暴卒臨
終忽自言曰且留取某待某長大必能葬
翁婆景芬大駭始謀葬其父毋然則葬可

緩乎孔塤丁毋憂旣葬歷官至秘書丞始
歸焚黄其毋忽現其前貴曰汝棄吾去盜
發吾冡至折吾臂歳時祭享寄二女家爲
子當如是耶隂司本欲罪汝以警於世爲
汝處官修謹姑且置之自此切須勤視墳
冡歳設一祭以寜山神亦以安我然則拜
掃可不勤乎況輕慢又甚於三者乎
賛曰
天子七廟士祭其先禮有等别
敬則同然阼階朝服懼儺之喧

刻木而事如奉所天毋曰旣往
洋乎在前
違逆上命
傳曰所謂上者君父也稍失勤敬即違逆
也不聞九幽拔罪經教化地獄經之說乎
九幽經云昔普掠獄中有諸罪人驅上刀
山中有一人踐鋒履刃了無所苦北帝異
之天尊曰此人生前曽受九眞妙戒救苦
眞符吾故以神力覆護一者敬讓孝養父
毋二者克勤忠於君主三者不殺慈救衆

生四者不淫正身處物五者不盜推義損
巳六者不嗔兇怒淩人七者不詐謟賊害
善八者不驕傲忽至眞九者不二奉戒專
一此道家之說也地獄經云地獄諸受罪
人衘悲白佛言作何善行得離斯苦佛言
當勤孝養供養父毋敬事師長歸奉三尊
勤行布施持戒忍辱精進禪定智慧慈悲
喜捨怨親平等無有二相不欺孤老不輕
下賤護人如巳不起惡念如是修行即爲
巳報佛恩永離三塗無復衆苦是故名爲

罪業報應教化地獄經此釋氏之說也然
則上命可違逆乎
賛曰
事君致身義無茍且言必稽首
召非俟駕命承解揚節握司馬
眞卿死詔小白拜下逆命之刑
幽顯不赦
作爲無益
傳曰世間萬事轉頭即空惟有好事所獲
福報世世生生隨身受用無有窮巳是以

無益之事識者有所不爲不聞前輩之所
爲乎昔蘇文忠知杭州浚二河修六井築
長堤種麥其上以備堤用民受其利至以
公姓名其堤爲蘇公堤云邵曄知廣州城
瀕海毎蕃舶到岸多爲颺風所中公至爲
開内濠以泊舟檝由是颺風不能爲害無
遇疾者民至爲公醵錢作佛事以祝公年
及卒有墮淚者喻仲寬知順昌閩人生子
才過三數臨産即先具盆水溺之盆中謂
之洗兒建劒尤甚公至作戒殺子文召父

老坐廡下親酌酒出文以勸不半年間所
活者巳千數民至以喻字名子張忠定再
鎭成都慮民艱食或復爲盜於諸邑田稅
内歳折米六萬斛至春則籍城中細民計
口給劵依元價糶之由是一城之民雖遇
荒歉不至甚饑陳堯佐爲廣南西路漕嶺
南風俗病不服藥惟禱于鬼病多死者公
悉出家藏集驗刻石于桂州驛舍土人頼
之至呼爲佛王覿知成都城無閑田中下
之户死者多從火葬公至委官根刷在城

未有葬者得萬餘䘮以官地瘗之凡此皆
所謂有益者也
賛曰
人與天地並立爲三財成輔相
化育可叅立功立言百聖不慚
草木俱腐豈分所甘罔之生也
夢寐沈酣
懷挾外心
傳曰婦德婦言婦功婦容雖皆婦人美事
然婦人大節特在乎確不可奪大節一隳

四皆無用然則懷挾外心是可爲乎蓋有
外心則不免心挑目許乗間投隙疾赴急
趨乆而情好愈宻其視夫壻旁若無人禮
義廉恥必不復問往往有不測之禍起乎
其間是以君子貴乎謹獨上帝亦多以此
取人黄靖國嘉祐間爲儀州判官忽一夕
被攝至隂司隂君曰卿官儀州有一羙事
卿知之乎因命吏取百葉簿示之乃醫工
聶從志於某年月日有華亭主簿楊某妻
李氏淫奔從志從志辭以亂種必不可李

不能强大慚而退奉上帝勑聶從志特與
延壽一紀子孫奕世登科李氏送獄治罪
竊讀甫畢巳見數鬼引出一婦人先以刀
剖其腹繼以沸湯沃其腸名曰湔滌乃李
氏也旣而得還以語從志從志駭曰此固
有之然妻子亦未甞與言不謂巳書隂籍
人於闇室是可欺乎其後從志子孫果皆
登第又有何澄者亦以醫術著名政和間
孫巳之以乆病不愈其妻于氏召澄看脉
一再見乃引澄入于宻室耳語澄曰妾以

良人乆病典賣殆盡願以此身酬藥之直
澄正色曰娘子奚爲出此語但安心勿憂
當爲療治若欲以此相汙必是不可不惟
使某永爲小人娘子亦不得爲賢婦縱免
人責天譴其可逃乎于氏大沮而退澄一
日假寐恍見一神引至公署判官曰汝醫
藥有功且不於艱急中亂人婦女奉上帝
敕賜汝一資官軄五萬貫錢未幾東宫得
疾詔訪草澤澄於是得効其力一劑遂安
賜官賜錢宛如其數自此大富醫道益振

京師號爲之何藥院云嗚呼二婦慕之如
此而二公拒之如此誠亦人所罕能是以
立爲上帝所取爲二婦者何以處於天地
間乎
賛曰
純臣正女其心無二諸葛一門
仕吳蜀魏各守名節不相誘致
弗嫁刑耳汚手斷臂言言婦烈
傳亞忠義
自呪呪他

傳曰呪詛一事篇中言之者四大抵人貴
乎生死貴乎度今也處生而有呪有詛不
免速歸于死旣死而有執有對不免禁固
滯留無由出離往往有不待死而立如所
呪之言者昔堰典妻甞與人私又甞竊隣
家一巾隣家詬罵典乃自呪呪他曰若我
妻果與人私及竊汝手巾者當爲震霆所
擊否則汝亦如之是夕即雷霆大震果皆
斃於雷斧之下典脇下有字曰癡人保妻
貞將身以爲質妻脇下亦有字曰行姦爲

盜當使皆知郭引鳳紹興已卯被攝入冥
見一婦人鬼卒以鐵丸大小如蒸餅塡塞
其口繼以百錬銅汁擘其口灌之旣絶復
蘇旣蘇復灌如是數四若不可言引鳳曰
此何罪耶鬼卒曰此人生前好行呪罵故
獲斯罪然則自呪呪他是可爲乎
賛曰
呪詛垂戒諄復數四爽惟聖言
當有微意口舌之過人所輕視
至援神明或指天地易犯難贖

深可戒忌
偏憎偏愛
傳曰偏憎偏愛世固有之而後妻尤甚惜
其莫悟我爲人妻夫不幸死遽至棄去不
復更恤其家諸穉呱呱亦不復問爲妻爲
毋當如是耶婦人大節至此巳䘮其可更
於後夫子女又敢虐遇尚何以稱爲人哉
李常曰卓乎天下之習不能蔽者程正叔
一人而巳龜山曰觀其論婦人再適至云
寜餓死不可再適若不是見得道理分曉

如何敢下這般言語大抵婦人大節惟此
而巳大節一䘮復何足道請以一二因果
少以警世徐鉉曰建安有張興者妻死再
娶前妻之子爲後妻所虐興不能制一日
忽見前妻入門責後妻曰人誰不死誰無
子毋之情爾奚爲虐我所生我巳訴于隂
府與我十日限使自告汝汝若不攺定當
殺汝夫婦後妻大懼自此不復敢虐張開
娶孔氏生五子無何遽卒再娶李氏李氏
悍妬虐遇五子五子哭于孔氏冡前孔氏

忽自冡出哭撫其子旣而取其子帛巾題
詩其上以贈張曰不忿成故人泣涕毎盈
中死生今巳隔相見永無因合裏殘妝粉
留將與後人黄泉無用處浪作冡中塵有
意憐男女無情亦任君欲知腸斷處明月
照孤墳五子得詩以呈其父父以訢于連
帥連帥繳奏于朝李氏特配嶺南然則爲
後妻者當如是乎偏憎偏愛是可用乎
賛曰
憎必知善愛當知惡所見一偏

是非顚錯盧𣏌姦邪德宗不覺
黨錮所懲元禮孟愽欲得其平
好惡無作

太上感應篇卷之二十六





