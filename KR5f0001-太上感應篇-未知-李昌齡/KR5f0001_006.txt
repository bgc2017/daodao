










太上感應篇卷之六義六
李昌齡傳鄭清之賛
所作必成
傳曰世間無不成之事天下皆可作之人
苟有其志無不成也昔張仲賔之祖本一
善謀利者但以翻然改圖篤意教子其子
仲容仲賔果皆登第明年仲安又登第于
令儀本一市井小民亦以翻然改圖篤意
教子其次子傑姪子傚亦皆登第然則有
志之士欲有所作是有不成者乎況能力

行衆善者乎竇公之事便可見也竇公禹
鈞者燕山人也初夢其祖謂曰汝無子又
不壽曷不早修隂德以回造化禹鈞惶懼
於是内外姻婭有喪未舉有女未嫁皆𦔳
成之乃至焚劵嫁㒒夫之女得金還去失
之人苟可修德無不爲者又於所居建四
十間屋聚萬卷書延文行師儒居之師席
有志之士聽其自至由是英俊四集由公
門而貴者前後接武公之身官至左諫議
大夫年八十無疾而卒今爲洞天眞人晚

得五子皆登第儀禮部尚書儼禮部侍郎
𠈉左𥙷闕偁參大政僖起居郎嗚呼欲長
壽而得長壽欲得子而得五子欲官爵而
有官爵好修德而得登眞然則世間所作
是有不成者乎
賛曰
求仁得仁叔齊伯夷孳孳爲利
盗跖之歸天旣與善惡亦稔之
貪回隂狡動遂其爲成效美惡
要終可知

神仙可冀
傳曰張楊閱道藏見一壁魚身有五色爛
然奪目及開經卷則神仙字處蠧蝕殆盡
乃知壁魚蠧蝕神仙字遂能身有五色也
何諷買得一軸道如經中有一物狀如髪
捲規可四寸循環無端旣而截斷則頭尾
兩皆水出滴可升餘徧以問人無能知者
一日遇一得道者舉以問之則曰君遇此
物而不能羽化命也此乃壁魚三蝕神仙
字化爲此物名曰脉望以規映星星使立

降可得還丹復取其水服之便得換骨諷
歸取經畢讀則一軸之中神仙字處字字
果皆蝕盡又知壁魚三蝕神仙字遂能化
爲脉望也嗚呼一蟲尚爾況以人冀神仙
其有不可冀者也大抵人之與仙性眞本
一第以情勝遂失其眞一旦反眞塵情俱
盡即神仙也況能濟之以善求之于古如
子房之忠吳猛之孝王進賢之不失婦節
蘭期之友于兄第劉翊之損巳分人趙素
臺之濟窮䘏死許眞君之行符施水嚴平

君之以善導人周伯持之收瘗遺骸李五
郎之不欺斗斛陳安世之不殺物命李奚
子之拯濟飢禽楊敬直之閑則凝神唐若
山之性無忿恚乃至黄萬祐之鮮過景相
之酷好放生劉平阿本一醫人呉睦本一
縣吏劉妍本一妓女鮑靚本一店家賀生
本一屠兒丁約本一兵卒朱㹠本一劫盗
李正玄本一獵人此皆自人而得仙者也
求之于今如晁公逈之爲靜居天主章公
文起之爲司命眞君王公素之爲王京侍

郎吕公晦之爲上帝司紏韓公琦之主紫
府冨公弼之司崑臺王公叟之掌翊聖鐵
輪金公三之爲佑聖風伯張公孝基之爲
嵩山主者竇公禹鈞之爲洞天眞人乃至
歐陽公脩之主神清王公安國之主靈芝
吕公溱之主羣玉石公延年之主芙蓉陳
公靖之判司直田公承君之主維陽此亦
自人而得仙者也按經云今中元二品左
洞陽宫所總地上九皇土壘四維八極其
靈宫僚屬共有九萬九千九十九萬衆皆

是在世有功之人受度而得進𥙷其職如
吾郷臺法何公熈志以注金剛經有𥙷於
世死後乃得𥙷爲西嶽㸃檢歷數官此雖
嶽府是亦受度孰謂神仙爲不可冀乎其
間亦有欲冀而終不能冀者非仙之不可
冀也所踐未足冀乎仙也不聞二眞人之
言乎鍾離曰仙之求人甚於人之求仙洞
賔曰人常以不得見吾爲恨雖日見吾而
不能行吾言於事何益此皆嘆人不能冀
夫仙也

賛曰
神仙之說多謂渺茫求而不得
漢武㤗皇亦如釋教地獄天堂
天堂果有必處忠良地獄果有
小人之郷
夫欲求天仙者當立一千三百善欲求地仙
者當立三百善
傳曰天仙地仙之有差在乎立善多寡之
有異篇中巳自言之固不在論請以百尺
竿頭更進一歩之說言之庶幾己得仙者

不復從墜一向超升未得仙者不假他求
即日便到釋迦曰仙有十種一曰地行仙
二曰飛行仙三曰遊行仙四曰空行仙五
曰天行仙六曰通行仙七曰道行仙八曰
照行仙九曰精行仙十曰絶行仙旣而又
曰是等皆是不循正覺别修妄念存想固
形遊於山林人不到處壽千萬歳斯亦輪
回妄想顛倒報盡却來散入諸趣(堅固服餌而不)
(休息食道圓成名地行仙堅固草木而不休息薬道圓成名飛行仙堅固金石而不)
(休息化道圓成名遊行仙堅固動止而不休息氣清圓成名空行仙堅固精液而不)

(休息潤德圓成名天行仙堅固精色而不休息吸粹圎成名通行仙堅固呪禁而不)
(休息術法圎成名道行仙堅固思念而不休息思憶圎成名照行仙堅固交遘而不)
(休息感應圎成名精行仙堅固變化而不休息覺性圎成名絶行仙)鍾離曰
仙有五種一曰鬼仙二曰人仙三曰地仙
四曰神仙五曰天仙旣而答大道之問則
又曰道本無問問本無答萬物之中最靈
最貴者人也若能窮萬物之理盡一已之
性窮理盡性以至于命全命保生以合乎
道自然與天地齊其堅固而同其長乆矣
(一者不悟大道惟務速成正令心若死灰形如槁木神識内守一志不移定中以出)

(隂神然窮其歸究竟只名清虚之鬼不得爲純陽之仙名曰鬼仙二者暫於人中得)
(聞大道然業重福溥或以魔退或僻在一偏確守不變絶五味者不知有六氣忘七)
(情者不知有十戒行咽潄者笑吐納之爲錯著採捕者指清靜之爲愚好接物以奪)
(天地之炁者不肯休糧好存想而採日月之精者不肯導引孤坐閑息者不知有自)
(然屈體勞形者不誠於無爲但能延年安樂而巳名曰人仙三者法天地升降之理)
(取日月生成之數身中用年月日中用時刻識龍虎配坎離辯水源清濁分氣候早)
(晚收眞一察二儀别三才分四象列五行定六氣聚七寳序八卦行五行九州顛倒)
(氣傳子毋液行夫婦三田反復燒成丹藥永鎮下田鍊形住世長生不死名曰地仙)
(四者巳得地仙用功不巳超凡入聖却反三山名曰神仙五者巳得神仙傳道於世)
(於道有功爲人有行功行滿足超居洞天便得效職列爲仙官若又於天地有大功)

(於古今有大行從此漸進仙階陞擢歷任三十六洞天反於八十一陽天復從八十)
(一陽天超入虚無自然之境名曰天仙)然則釋迦所謂正覺
鍾離所謂大道果何說哉夫正覺即大道
大道即正覺也大抵必欲識取自心不落
情解不聞僧那之說乎僧那曰欲明自心
但於日用中行住坐卧常自審諦思察遇
色遇聲未起覺觀時心何所之是有耶是
無耶旣不落有無處所自然心珠獨朗常
照世間無一塵許間隔刹那頃斷續之相
此即正覺即此大道也是故吕眞人旣因

不學錬金而得度世矣又因聞應無所住
而生其心之說而胷次始得豁然旣得胷
次豁然矣又嘗飯僧於潭之興化孫眞人
旣以留意方書而得度世矣又嘗咨決於
唐之宣律旣得咨決於宣律矣又嘗聽寳
塔品於成都之無名行僧此即百尺竿頭
必欲更進一歩者也若夫立善自當然也
縱不求仙亦當然也
賛曰
禮儀三百威儀三千待人而行

人道乃全積功累善必有後先
條目嚴備毫髪罔愆是乃仙道
以人合天
若或非義而動背理而行
傳曰孟子曰理也義也人心之所同然者
也孟子所謂義理也大抵義理在人不可
非背苟或非背不免追隨汨没闒茸駔儈
無所不至矣其肯清靜自居味道爲樂乎
請以一二君子言之庶幾稍知愧恥昔郭
延卿以文行著名厭世澆薄葺園圃於水

南居之凡二十餘年足跡未嘗至城市少
則與張文定吕文穆游張吕相繼作相薦
之于朝得職官不肯就時錢文僖惟演爲
留守謝絳爲通判尹洙爲掌書記歐陽脩
爲推官皆一時文行之士慕其爲人一日
屏騎從同謁延卿對談良乆延卿以陶樽
果簌進文僖愛其野逸引滿不辭至晚吏
報申牌府吏牙甲羅列庭下延卿徐曰公
等何官而從吏如是之多洙指文僖曰此
留守相公也延卿曰不圖今日肯顧野人

相與大笑更進數盃曁日入公辭歸延卿
送出曰某老病不能造謁幸勿訝文僖登
車茫然自失如入神仙之境旣而嘆曰此
人視冨貴爲何等事乎此則士大夫中清
靜自居味道爲樂者也杜五郎者本田家
也亦確然有守所居距縣三十里惟兩間
小屋一其自居一其子居之枵然一榻更
無他物時蘩陽尉孫軫慕其爲人乗閑謁
之良乆曰某村民無能何爲見訪軫因問
何以不出笑曰無用於時無求於人偶不

出耳又問何以爲生曰曏居邑南有田半
頃與兄之子共耕兄子旣娶自度不足贍
盡以付之因攜妻子至此適郷人有兩間
閑屋因借居之初則賣藥擇日以自給及
兒子長成郷人又以三十畝田令佃耕有
餘力又傭於人自此稍足不欲與人爭利
醫卜之類一切罷廢又問終日有何所爲
曰端坐而巳又問曽看經否曰二十年前
曽看一本淨名經初見其議論的當心頗
愛之今己忘却經亦不知所在矣對語移

時氣韻瀟洒言辭精簡軫大敬嘆曰眞有
道之士也自此數數訪之此則田野間清
淨自居味道爲樂者也彼非義背理而無
所不至者視此得無愧乎
賛曰
理本法意義爲條式原情定罪
一毫不易銖銖戒謹猶差於石
矧越繩矩肆爲頗僻人而不誅
底天之辟
以惡爲能忍作殘害

傳曰天道常與善人爾乃以惡爲能天地
之大德曰生爾乃忍作殘害違天背地非
爾而誰所謂能者不自以爲非也所謂忍
者殊無惻隱也諸惡之中莫此爲甚殘害
之中莫此爲慘地獄之設端爲是人異時
牛頭阿旁之屬亦豈恤爾而不加毒手乎
請以不忍之說急速救之庶幾不至已作
而不可復救昔西域僧名覺稱者來入中
國楊文公億一見即加禮旣而求去不可
留因命譯者問之則曰我土全不食肉今

入中國在處皆屠殺猪羊懸肉市肆甚不
忍觀吾意不樂居此暫到五臺禮文殊即
歸矣山谷詩有蕨牙已作小兒拳之句張
閣一見即蹙然不樂指爲忍人此但詩人
狀物初非忍者篕閣爲河内推官而通判
葛繁惟蔬食誦經閣亦斷肉故有此語若
使世人皆能有悟如覺公如張公於一切
物常存不忍愚保其必不敢以惡爲能而
忍作殘害也今故首表出之然後略叙因
果昔陸孝政欲收一聚蜂收不可得即怒

盡以熱湯沃之死無遺者未幾復於其地
忽爲一大蜂所螫而死周昻嘗晝寢户上
有一燕巢三雛呢喃待哺昻怒悉以蒺䔧
與之三皆胷裂而死其後三子皆喑金華
寺有栢數株怱生毛蟲色黄而長近二寸
蠶食枝葉莫知紀極寺僧秀榮惡之悉命
掃除埋瘗或棄於柴積其徒秀仁又取柴
積曬於日中俟蟲死方以供㸑數年秀榮
卒時寺内别有一僧亦卒旣而得還語秀
仁曰某到隂司見秀榮荷鐵枷坐烈日中

有萬萬毛蟲縁遶𠾱噬若不可忍秀仁聞
而大懼不數日亦發背而卒大慈寺僧修
凖新開一軒四面皆竹欄檻上多有蟻子
縁遶修凖怒立伐其竹盡取蟻子棄於火
中未幾怱患癬瘡頭面尤甚命醫視之醫
曰此名蟻漏瘡不可療也未幾遂卒又如
王愈忿鵲之噪而生斷其舌其後竟死舌
瘡張霖忿蛙之鳴而沃以熱灰其後忽爲
湯爛然則人之於物是可以惡爲能忍作
殘害乎旣作得無罪報乎

賛曰
智伯之賢盆成之才明推丹朱
捷稱惡來受天異禀如木産材
用以爲善其孰禦哉以能濟惡
豈不可哀
隂賊良善
傳曰陳平多隂謀自知必當無後公孫弘
好陽與其後不復顯聞大抵隂謀不免陽
與陽與便有隂謀譬如彈丸擊物最爲暗
中施之餘人皆不可施之良善則尤不可

也蓋良善者民之望也在一國則一國重
在一郷則一郷重其可隂賊之乎昔李林
甫未顯時在槐壇遇一道士戒曰君名已
列仙籍縱不白日上升亦必爲二十年太
平宰相異時事權在手切記吾言不得妄
有隂賊林甫旣貴不復憶記一味怙寵多
所賊害乆之復夢道士責曰君豈忘吾言
乎令果獲罪矣於是命吏引入一處林甫
耳中惟聞瀟瀟風水聲旣至則府署嚴飭
帳榻華侈林甫復自喜曰正令居此亦自

不惡道士笑曰此乃鱗介所居其間苦事
最爲慘毒君尚以爲不惡欲如何而後謂
之惡乎林甫駭然汗洽而寤此則以隂賊
良善而將生水族者也許文規被攝至𡨋
司以曽活一人得延一紀而還旣出望見
一門守衞甚嚴許以問吏吏曰此都獄也
但凡世間讒譛忠良毀敗善類常行隂賊
之人死後無問貴賤皆當治罪于此此則
隂賊良善而必入地獄者也孰謂爲之爲
無罪乎當知明白洞逹坦然易見者近乎

陽也姦險狠愎深而難知者近乎隂也平
生宅心於隂死而復歸於隂理之必然亦
無足恠所謂水族所謂地獄非隂界歟
賛曰
犯法舞法冐法則均闘殺謀殺
同於殺人至於定罪輕重不倫
舞設智數謀秘鬼神發必命中
亦中其身
暗侮君親
傳曰在人臣言之一味姦䛕肆其欺罔暗

侮也在人子言之空事虚文情實不至暗
侮也但凡爲臣爲子而不能盡其所以事
君事親之誠皆暗侮也使爲臣而皆暗侮
其君爲子而皆暗侮其親則爲君爲親者
尚何望於爲臣爲子者乎害教叛道莫此
爲甚太上所以言之昔曹武惠彬方在宥
宻常公服危坐如對君父旣歸私第亦必
閉閣宴居不敢妄通賔客五鼓纔動即待
漏於禁門如此八年雖雪霜甚寒未嘗輙
易其操王文正公旦雖在私第亦如在朝

一日歸自朝中即冠帶入靜室黙坐不出
家人惶恐亟遣其弟詢之趙公安仁安仁
曰適議事公不欲行未決而歸必憂國家
耳彼暗侮其君者視此得無愧乎郭琮㓜
喪其父獨有母在常懷罔極之嘆凡三十
年不茹葷不飲酒朝夕𧆛禱必欲爲母祈
壽其母張氏果得一百四歳耳目不衰飲
食不減孟熈者市井人也日以販賣果實
養其父母雖不知學問而於温凊定省出
告反面之道皆能曲盡其至知學問者徃

徃不及其父死寢苫於地不食鹽酪哀毀
過節幾至滅性如是三年始終如一彼暗
侮其親者視此得無愧乎惟其不敢暗侮
所以曹氏王氏二家特盛郭琮明詔褒賞
旌表門閭孟熈因掘地於鋤下得金遂成
富室然則天於忠孝其報之也曷嘗爽乎
賛曰
恭不侮人僞無戴爾事父事君
恭莫大此不用吾情是欺而巳
有既面目爲人臣子借曰未知



神明彰矣


太上感應篇卷之六















