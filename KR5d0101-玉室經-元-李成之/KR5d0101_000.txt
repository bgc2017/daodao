








二經同卷唱五
　玉室經
　真人高象先金丹歌


玉室經
　　　　德州草渾李成之述
　　　禁戒章第一
色慾傷精氣泄津液損肺氣怒傷肝氣思傷
心氣青龍左馳不可出境白虎右行動而爲

禮六丁六甲十二宫神年神月將在壇下執
事按九五宫行周天火候甚詳矣
　　　分爐鼎章第二
爐長五寸法五行闊四寸法四時風伯雨師
環而護衛八卦神將從而相合鼎又在其中
焉長三寸法三才曰隂鼎陽在乎外故曰陽
爐陽所以用乎隂陽所以成於隂陽所以居
乎中易曰剛中正履帝位蓋陽在其中矣帝
又陽之純陽所以陽藏全用其隂數且夫爐
鼎之間有何物也四象藉土而成故曰四象

以土而言則謂之五行日月相符則謂之七
政躔度周天斡旋天地則未始能出焉欲以
五行不亂當固其爐全其鼎兹所以能成乎
物也
　　　日月章第三
陽之數八十一隂之數隨之隂之數六十四
陽變而合之日月之會動照而明養物而成
黄庭十刻而相纏貴不用一也絳宫内外而
相授貴不知火也肝所以龍居焉肺所以虎
藏焉日所以從而來月所以從而運則無疑

焉
　　　四象章第四
坎所以十五離所以十五震所以十五兊所
以十五乾坤艮巽輔相四象中五周天裁成
八卦大衍四十九而還返存焉火氣七十二
而二十八宿在焉輪用乎輻輻安乎輪周而
復始弊而再新二符出入兹不出乎屯蒙也
　　　明坎離章第五
坎屬水中曰長男離屬火中曰長女隂陽未
發故曰男女隂陽已發故曰夫婦鉛汞者夫

婦之所以生風雨者夫婦之所以迎要在推
乾巽而已
　　　長黄芽章第六
黄芽生曰三田三田曰三室室之與田分内
外之義芽之所長辯剛柔之體自太始太初
太玄太素太沖太微太極至混沌以至於二
儀莫不由乎黄芽而至乎天地能長且久也
哉夫道生一一生二二生三三者以物言之
則天地人以理言之亦曰三田也中田動而
能生曰人上田清而且剛曰天下田厚而載

物曰地聖人博於厚地仰於高天俯於治人
則其於三田備矣然不可離乎黄芽之所長
養也
　　　論日月章第七
日月之會有三十輻焉隂陽之配有六子之
成焉黄極周旋上下流精九宫岀入戊己爲
先計三百六十五度之功立合九轉迴環之
妙用丙丁壬癸甲乙庚辛又以合之之數而
存焉
　　　風雨章第八

風之所以來巽雨之所以降乾息之十二旋
運而有方則之二十四合而有矩動不以禮
則風之乖於物降不以節則雨之失於物風
雨之勢莫大乎與人爲善也
　　　戊己章第九
戊者土之象己者土之根戊己以爲主日月
以爲居四時之變隨之而由六月之交爲帝
之旺嘉禾所以在此而生焉黄極所以在此
而用焉棄之斯道則未聞也
　　　禍福章第十

禍之所以倚者福也福之所以藏者禍也禍
福由履之生造化因動而成因之以十三徒
繼之以十三徒老子曰玄牝之門是謂天地
根正謂此歟
　　　乾坤章第十一
乾坤者易之門六十二卦變之而出坎離者
隂陽之長六子待之而從陽奇隂偶我不以
爲離也日往月來我不以爲虧也上下弦之
精否泰時之至不岀烏兎之光輝而已
　　　入室章第十二

性所以貴早復則德之積於己事所以貴不
惑則明之辯於物物辯則物我兩分德積則
充實至美至美不美辯物愛物敬父以孝則
可以事君處己以順則可以事長二者孰先
曰在家則孝之始在君則忠之始處己以順
則事長之始此者備矣然後知性命之本信
爲大焉
　　　通玄章第十三
性兮深若海吾不知水之深也淵兮利萬物
吾不知其利之厚也杳杳默默吾不知所自

也以黑害白吾不知所污也道非道玄非玄
君子得之不失乎動容周旋也


玉室經





