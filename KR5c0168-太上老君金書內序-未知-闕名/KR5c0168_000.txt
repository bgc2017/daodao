








太上老君金書内序
老君爲道之宗體於自然在乎三清之前象
帝之先爲玉皇帝居玉清金闕下界幽㝠之
中生空洞空洞之中生太無太無變化生玄
元始三炁三炁變化經無數億劫化生玉容
神姿玄妙玉女九君時三炁混沌未有所分
元君上昇太清金闕老君遂游乎太易之先
居乎太極之端分判兩儀遂生三才三才旣
備化生萬有老君乃應號治世無名君治髙
上虚皇治太上治上三皇師中三皇師下二

皇師五帝師從開闢至虞舜間世爲師不絕
經二百七十五萬八千四百餘年老君命宛
委山之神玄夷使者授禹玉書禹發金簡銀
編得治水之術老君上昇玉清金闕治水後
其文藏于林屋洞舜後道德下衰下界一千
年運㑹聖人合出是時老君出爲世師示其
誕育遂託於元君玉身瓊府元君在太清金
闕晝寢夢日精大如流星飛入口中嚥覺有
娠下界八十一年殷武丁工年庚辰二月十
五日元君與玉童玉女各三十六人降於有

亳之地以有自然結煙雲之宫千門萬户復
有天丁力士侍衞是時元君從左腋降誕老
君是時九龍薦水以沐聖躬其龍出處化成
九井是時日童散彩月妃捧華聖君尋即能
言却行九步皆生九色蓮花廼指李樹此爲
我姓也復曰三界之内宗余一人服自然天
衣忽長九尺玉容金身口丹齒玉耳髙於頂
日角月玄萬相端備不可勝言也異其相咸
曰聖人厚其生天地之先不老居天地之後
不少生而髮白故號曰老子降誕其時諸神

仙虚皇上帝朝禮空中稱十號一曰玉皇二
曰元聖三曰元始天尊四曰無上尊五曰道
君六曰無名君七曰髙上虚皇君八曰太上
九曰老君十曰帝師言畢稽首禮老君而辭
其諸天神仙駕天仗排雲蔽空以迎聖母歸
太清天縁降誕老君之日每至日焚香散花
聖母歸天時在世間作天香空洞之音學仙
之士因而相受爲歩虚之音本即天聲也聖
母昇天時遺下一隻履天人塟之爲陵因號
聖母昇天陵老君於亳亦以修行有錬丹井

帝辛昏雪上帝思有麟迹老君於金闕正座
上帝朝拜曰帝辛昏雪蒼生無主惟西伯姬
昌有道伏願太上以慈衞之老君允上帝之
請降於岐山之陽爲隱士西伯姬徵爲守藏
室史授帝王之道與呂尚周武王克商元年
舉爲柱下史昭王二十有五年癸丑過函谷
關將適西戎初康王大夫尹喜善星曆退爲
關令結草爲樓瞻星候炁忽見東方有紫炁
狀如龍蛇而西度喜勑關吏曰聖人將過如
有古人狀微行車駕青牛勿放過吏曰諾遂

掃路焚香侍之後果然吏留之咨喜見拜首
稽首曰臣先占紫炁之兆今觀道君狀貌豈
非上古大神人者乎老君曰子能知吾吾能
知子喜曰敢問道君姓名老君曰吾姓名渺
渺從劫到劫非可悉說吾今姓李名耳字伯
陽外字老聃喜館之精誠拜首稽首敢請誨
言老君欲授道使喜心至忽飛行空中爲丈
八黄金之身喜乃精異拜首稽首曰道君大
聖大神變化不測臣血誕腥穢幸㑹天顔臣
以惶以喜敢請誨言老君曰汝敬聽我命授

汝道德經克享昇天爲仙師者師喜曰臣雖
齋心巳久沉迹浮世實以宿慶獲奉聖恩再
拜稽首受經復曰欽若玄㫖求惟進修尅以
终天罔敢失墜依盟齋誦退官成眞後詣老
君命喜爲無上眞人二十八天天主初老君
示喜黄金身後却復九天眞形與喜別西適
流沙八十一國至于天竺作浮圖之術以化
胡人其國皆號老君爲有古先生至四十四
年壬申二月八日釋氏踰城於我受道其經
每受一句則身參太極上帝遥禮誦之萬遍

白日昇天夫誦經當須清靜之處心神精一
存想元聖九玄七祖皆得生天其文祕在三
清金闕及諸山仙洞並金書玉簡仙童仙女
焚香侍衞下界至大劫交運天地歸盡洞天
之君收其文送太清金闕穆王五年甲申老
君復還中國授王浡游仙駕空之術宣王二
十八年辛丑三川震動王問老君是何祥也
老君曰郊聞漢父歌曰太白入昴國將衰幽
王年岐山崩老君曰昔伊洛竭而夏亡河竭
而商亡岐山崩川竭國將亡老君授王三天

隱文王不崇天文老君收文而去王爲犬戎
所殺桓王三年甲子東駕白鹿與二十四仙
人鬼谷子爲馭西登崑崙重過函谷時無上
眞人二十八天主知老君重過關遂下天朝
拜隨駕至王母館而辭老君令喜爲三十二
天天主襄王十有七年乙酉老君還中國王
師之爲太史更名澹然敬王年孔子適周問
禮於老君老君曰子之所言其人骨皆巳朽
矣獨其言在耳吾聞良賈深藏若虚君子盛
德容貌若愚去子之驕氣與淫志是皆無益

子之身吾是以告子若是孔子去謂弟子曰
鳥吾知其能飛可以爲繒獸吾知其能走可
以爲網魚吾知其能游可以爲綸至於龍吾
不能知其乗風雲而上天吾今日見老子其
猶龍耶吾猶醯雞焉孔子返魯稱老子爲萬
方聖人不言而自信不治而自化可爲聖耶
孔子卒後一百一十九年老君見秦獻公曰
始秦與周合合五百年而離離十年而覇王
者岀焉時謂之周太史老君從武丁時生或
出或隱經九百年在世然後登山上昇紫微

其山在盩厔縣界因號老子昇天陵焉玄師
曰余曾遍覽道記求其指歸然好仙士有妄
爲撰集爲勘其史冊多年代不同究其玄跡
則首尾汗漫言空尚異反䘮其眞事旣非輕
全並不録余當外考典據上符玉書言其不
刋之久題曰老子金書内序永貽眞録以革
浮言矣


太上老君金書内序终











