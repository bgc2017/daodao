










二圗同卷調五
　修眞太極混元圗
　修眞太極混元指玄圗


修眞太極混元圗序
夫金丹者上聖不傳之秘實大道之源包羅
天地其大無外其小無内運行莫測立天立
地與人同焉非聖人之不傳而閉塞仙路乎
乃世人之澆漓人物蔑劣而縁生分淺安可

傳乎經云以四萬劫一傳非上天之所惜在
得人而傳蓋不容輕泄上至三清中至上聖
下及群仙皆因煉金丹而至聖也豈不祕乎
予謂宿縁流慶叨荷師資非爲用心而致斯
也昔年巳宿志不回遍遊諸方參傳至道遂
遇先師憫余勤苦遂將金火返還一圭符火
之祕授予不勝喜恱遂歸試煉則一息之間
龍虎爭問而追軒轅撼崑崙過扶無神哉堪
笑今之學徒不悟大道之源止求空寂認爲
了逹雖能入定出神柰何精神屬隂宅舍難

固豈能聚三花而回五氣絶隂換骨駕景乘
鸞而純陽之仙乎然而情明性寂者則爲清
靈之鬼仙也余以九丹者金液爲上然九轉
之功純陽之數足矣故得陽神踴躍魂長魄
消造化與天地同焉其問鼎器萬物吉凶消
長浮沉主客抽添鉛汞癸生消息陽龍隂虎
升降水火百端機舍者其間不出龍虎交媾
温養癸生捉出坎陽去補離隂潜龍衮浪一
撞三關此乃一息之功能奪天地造化然而
二六時中要審觀微妙知機下手不許昏朦

錯時亂刻不合符節則嚴冬大暑夏月濃霜
而造化獘矣因觀祖師施眞人修鍊太極混
元圖者其間天地人三才定位鍊丹節要者
玄哉明矣前輩曰旣得兔魚而忘棄蹄筌今
作是圖私自生歡知此身之不可死故知了
悟者其來乆矣遂述序而爲諸同志幸爲一
覽章貢混一子蕭道存謹序




修眞太極混元圖
欲扣玄關須憑匠手不遇眞師難明大道僕
遊江南於南京遇華陽眞人施肩吾施聖者
青巾紫履皂帶寛衣光彩射人望之儼然可
畏及其交談拍諭天機開陳大道古今不特
見有矣遂授修眞指玄顯然明白可謂眞仙
之祕寳遂依師指不敢隱匿自用乃繕其本
傳諸好道者君子勿示非人不同凡世之書
矣古杭竹坡金全子傳
　　　三景之圖






此乃大道之始出乎自然而居三十六天之
上本無形狀見於有象上列三清下分五太
玉清聖境元始所居玉山上京之下而有上
清眞境太上道君所居其下有太清仙境老
君居之而下有太虚之界太虛之界内有太

無之界太無之界内有太空之界太空之界
内有太質之界太質之界内有天地混沌之
形而分玄黃之色若人奉行眞道一超三清
之界不墮輪廻
　　　議曰
三清者人之三田也五太者人之五行也鍊
五行秀氣而爲内丹合三田眞氣而爲陽神
内丹就則長存陽神現則昇仙矣
　　　三才定位分道圖







玉華經曰一氣分而列二儀二儀旣定而布
三才輕清而上者天也重濁而下者地也天
有九霄地有九泉以人中自下而上風霄雲
霄煙霄氣霄霞霄之上有名無形蓋純陽也
青霄碧霄丹霄景霄乃天之際也以中爲度

自上而下麈泉沙泉泥泉石泉源泉之下有
名無形蓋純隂也黃泉黒泉幽泉窮泉乃地
分也天地分際之中風塵之内乃人世也人
世積福積業不出九泉也輪廻人世奉道奉
眞可昪九霄
西山議曰比之内事氣如人心心上無隂是
也源泉如人之腎腎下無陽是也使心腎交
合二氣無差昪降自可安樂延年一如積福
之比也鍊心腎眞氣而結内丹自可長生不
死亦如奉道之喻也






靈寳眞一經云天如覆盆陽到難昇饋陽生
隂所以生隂者以陽自地中暗負眞隂而上
升故也地如盤石隂到難入積隂生陽所以
生陽者以隂自天暗包眞陽而下降故也隂
極陽生陽極隂生隂陽逆生而天地之道反

立故也若人識隂陽升降之理悟天地反立
之道自可修錬鍊氣而結眞精精中生氣我
氣也氣中生神我神也
劉議曰心如天而腎如地氣如陽而液如隂
氣不相交而不合精在婦人之子宮師曰生
人精在男子之黃庭即曰生神神集氣聚而
胎氣出殻而昇仙矣
　　　日月弦望圖








太上隱書曰日月之形周圍各八百里日者
太陽之精而行乹䇿月者太隂之精而行坤
䇿東西岀没以分晝夜南徃北來以定寒暑
日得月魄而清月得日魂而明清明者日月
之氣也精華者日月之質也隂陽者日月之

道也烏兔者日月之象也卯酉者日月之路
也晝夜者日月之度也交合者日月之用也
徃來不差所以萬古不虧不損若悟日月之
道亦可比之而浩劫不死(乾/䇿)以九爲數(坤/策)以
六爲數一九一六而計十五所以爲弦望晦
朔不岀三百六十日也
西山十二眞人議曰以外見內也天地如人
心日如人之眞陽陽非腎氣也月如人之眞
隂隂非心氣也眞陽眞隂乃人之眞水火也
上水下火而日旣濟旣濟了爲陸地神仙前

火後木而曰火候畢自可以丹成仙也




西山參同契曰天地日月人之理並無差矣
天地有二十四氣日月有二十四躔人之有
二十四時天地有八節日月有八候人之有
八卦天地有春夏秋冬日月有弦望晦朔人
之有子午卯酉大小莫不同矣惟人不悟天

地日月矣若人悟天地隂陽昇降之理自知
心腎有交合之處若人悟日月徃來之數目
知肝肺有傳送之時以心氣爲火依日之躔
度加減自無差矣以腎氣爲精依月之出沒
抽添自無失矣天地日月無縁獨得長乆我
自法効當亦不死





清靜經曰大道無形生育天地大道無情運
行日月大道無名長養萬物萬物之中最靈
最貴者人也人亦道之所生何得不比天地
之長乆日月之堅固蓋以七情亂於中六慾
誘於外上則重樓浩浩而出下則金龜續續
而泄氣生之時不解養氣旺之時不解採氣
散之時不解妝氣弱之時不解補以至氣亂
而病氣衰而老氣絶而死
　　　議曰
使氣和而不亂自有胎息之訣使氣堅而不

衰自有𥹵氣之訣使氣其而成神自有煉神
之訣未絶嗜慾自有少女之術倦於行持自
有外丹之訣








福地記曰福地不在山而在人世之中上等
一十二福地冨貴貌壽子孫興焉下等三十
六福地貧賤夭陋刑疾並焉中等二十四福
地禍福不常貧冨無準或夭而有子或陋而
多疾貴賤反覆得失循環若人積行止得昇
遷如人作孽當得隨落奉行大道超出輪廻
如有仙路可登不知修煉轉轉失墜當生異
路永在苦海
　　議曰
上等福地人之上田也煉神棄殻之比也中

等福地人之中田也煉氣反老之比也下等
福地人之下田也煉清住世之比也以外見
内將假認眞
　　　海中三島十洲之圖







十洲記曰風塵之外而有四海四海之中而
有三山三山之中而分十洲上島而曰方文
蓬萊瀛洲中島而曰芙蓉閬苑瑶池下島而
曰赤城玄關桃源中有一洲而曰紫府紫府
者太微眞君所居句管神仙功行之所也若
人錬氣成神棄殼昇仙先見太微眞君契勘
郷原對證功行先居下島次以昇遷
　　　議曰
麈世如人之腹福孽因果如人造化五行止
得安樂長生而巳三島如人肘後三關棄殻

昇仙非五行之效當飛金晶先補泥九髓實
骨健自可升騰又況神水下降漸出金光指
日棄殼而作仙矣

　　　虚無洞天圖






洞天記曰若人奉行大道煉精爲丹自可長
生煉氣成神自可棄殼昇仙先居三島若以
厭居三島當且復來塵世轉爲傳道度人行
滿功成受紫詔丹書自三島而入洞天洞天
在虛無之間是天仙所居之位也若以厭居
洞天効職以爲仙官上曰天官中曰地官下
曰水官於天地有大功於今古有大行當爲
眞君而昪陽天不復再到人世
　　　議曰
塵世福地如人運五行不出心腎之內海外

三島如人肘後般三氣不難三關之中虛無
洞天如人鍊神入頂漸有昇仙之期故知五
行下手在三田也見功超脫三關是也
　　　生死路邪正圓





夫名利不可不求求之自有分定識破者自

無縈絆恩愛不可不濟濟之自有分縁識破

者自無牽纒世人不悟堆金積玉將爲萬劫
常存愛子憐孫顯望永生共聚殊不知金玉
滿堂病來著甚抵當滿眼兒孫氣斷誰龍替
換憂愁不絕而疾病生焉疾病不止而衰老
至焉衰老未了而死亡及焉人若解迴心奉
道先當養氣氣壯而形自堅固次當鍊神神
清而命自長生然後結内丹而純陽氣生鍊
眞氣而元神自現當得超凢入聖免使傍道
輪迴矣






議曰學道不難而師人爲難師人不難而識
法爲難世人不逹此理望風師人不辯眞假
或師於道貌古顔或師於辯辭利口或師於
虚名假像或師於狂蕩風魔終身竟不獲一
事空嘆福力之薄主如傳法指肝爲龍而肺

爲虎如何交合認离爲汞而坎爲鉛如何抽
添咽津爲藥如何造化聚氣爲丹如何停留
髙談大論一向虛無口耳之學何足爲用差
年错月廢日亂時不知三才首尾安識五行
根帶由是復入輪廻反稱神仙爲虚語不死
爲妄言蓋世人自悮非先師之不用心而教
人也
　　　　三田五行正道之圖








洞微經曰一氣既分上中下而列三才二儀
既判束西南北中而布五位五位傳送一氣
三才交合一道自古及今循行不差而大道
故無生滅
西山議曰比之内事胎完氣足三百日與毋

分別之後四脉百脉外形既備上中下而有
三田如三才之比也腎屬水而肝屬木心屬
火而肺屬全脾曰土矣五臟之氣會合而爲
丹丹就自可長生不死下田精中田氣上田
神三寶之氣合㑹而道成道成自可入聖超
凢太上有訓玄中有玄是我命中有精是我
氣中有氣是我神中有神自然之道也故知
五行三田之證道非此不合玄微徒勞神用
心耳







上濟識語曰人身之中萬象存焉以九州言
之腎爲冀州膀胱爲徐州肝爲青州膽爲充
州心爲楊州小腸爲荊州肺爲梁州大腸爲
雍州以八卦言之腎爲坎卦膀胱爲艮卦肝
爲震卦膽爲巽卦心爲离卦小腸爲坤卦肺

爲兌卦大腸爲乾卦此是比象立號不可勝
紀及夫玄中又玄而腎氣爲嬰兒心液爲姹
女脾之殘液而曰黃婆肺之餘氣而曰金翁
是此亦爲玄矣至如腎氣之中暗藏眞一之
水而曰隂虎心液之上暗負正陽之氣而曰
陽龍龍虎交媾而曰內丹頂水下降而曰神
水丹中眞氣上升而曰正火
　　　眞五行顛倒圖








龙虎中丹經曰腎水也水中生火心火也火
中生水肝木也旺於西方肺金也生於東方
此是五行顚倒之理世人若悟此理自可養
之不亂補之不耗乃有延年之効腎水也水
中生火火内自有眞一之水而曰杳杳冥冥

隂虎之象也心火也火中生水水內自有正
陽之氣而曰恍恍惚惚陽龍之象也世人若
悟此理自可長生不死以下田反上田以上
田反中田非止五行顛倒而此三田反復三
田反復自可棄殼昇仙故先師訣曰五行不
顛倒龍虎不交媾三田不反覆胎仙不氣足
　　　眞五行交合傳送圓









天元正曆日五帝傳一氣而天地之道不差
五臓傳一氣而人物之道不差故知人之眞
氣大運隨天地春在肝而夏在心秋在肺而
冬在腎人之元氣子時而腎氣生丑末寅初
腎氣以𥉣胱氣傳送入肝氣卯時肝氣生辰

未已初肝氣以膽氣傳送入心氣午時心液
生未末申初心液以小腸液傳送入肺液酉
時肺液生戌末亥初肺液以大腸液傳送入
腎液即液生氣周而復始運行不已善修煉
者㑹合五行之氣而曰還丹採取隂陽之氣
而曰内丹丹就長生氣足棄殼則昇仙矣
　　　匹配隂陽胎息訣圖












修眞太極混元圖(終)













