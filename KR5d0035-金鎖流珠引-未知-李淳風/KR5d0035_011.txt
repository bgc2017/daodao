










金鎖流珠引卷之十一言一
　(中華總眞大仙宰主方平張道陵趙昇王/長司命李仲甫茅盈許玉斧等係代撰述)
　(中華仙人李淳風註)
　　　說佩諸天隱諱
太上老君曰諸天隱名真諱者皆是九天帝
君祖諱祖名也常躡地紀飛天綱皆須帶佩
於左肘後及九地隱諱隱名皆須同一袋帶
之帶佩飛躡訖即誦十八篇呪依法捻遍訣
便行大法也後聖君告天師張道陵曰卿欲
修仙道之要訣須佩諸天大魔真名隱諱三

元五星七星北斗二十八宿三十五星官六
甲九州五岳四瀆八方萬國千山萬水真名
及隱諱在身百靈不敢告言卿一生罪咎之
書皆以至心畏敬卿身齊爲保舉卿名言隂
功之數不言陽罪之過及司命司録亦如之
也其度佩真諱自有文儀在金鎖流珠中篇
　　　說佩諸地隱諱
老君曰本命日及六甲日佩帶修行爲上諸
天言功保舉爲上仙所尊重諸真諱真名也
昔黄帝得廣成君教佩此九地真諱經過之

處神靈俱見拜送扶迎不敢爲患受驅使(註)
(昔髙丘子忽入山中遇一道士授與九州真)
(諱及五岳名諱佩在身丘子食素一百日便)
(常將此諱行往一日至咸陽日將己晚忽見)
(四十九人著降衣玄冠來迎丘子丘子問何)
(故答曰伏縁先生身上佩某乙上祖真言真)
(諱真名姓某乙今受驅使今來迎見也恐此)
(土地社廟不知故以先告報令知委也)當直
後帝常行躡紀得昇雲天又說西山趙芮向
上七代佩天地之諱及名皆代代能驅使鬼

神救人疾病累代著功前後得道者計三十
餘人得長生或尸解之道或洞府之仙唯趙
昇爲天仙白日拔宅俱隨身舉至孫芮甚能
炁禁非法殺害鬼神太多所被謫仙令爲考
召書吏(註今之典名)二千年後方得大仙(註)
(按九州地紀云西山古荆州地分即今西山)
(名洪州是也)
　　　拔宅上昇天宫
太上老君曰吾受元始真言正法太上道君
爲保舉制伏天魔地靈方始得身白白上昇

唯一身而上遊謁諸天朝拜太上道君後方
得朝元始天尊而不得拔宅上昇今余以志
心精思撰述衆法經文祕訣及諸天隱文真
言等得太上金籙之要衆文中撰出拔宅全
家男女得道雞犬一時俱昇雲天從此之後
始出拔宅(註向前无拔宅流行時人不知將)
(作藥成服得昇雲天俱家拔宅雞犬俱得同)
(行)拔宅上昇始於太上老君也(註向前无拔)
(宅流行今時得者往往有之皆是行此法計)
(數十家也見在上天李王張許彭韓等數家)

(俱以拔宅也)李是後聖君於西域竺乾國化
胡王成佛後拔廣慈道埸宅院一百餘間屋
俱昇今紫微上宫後聖君舊宅是也後聖更
添奴婢雞犬賜與俱昇(註案此是後聖大慈)
(大悲恩流賜言功功大積著多者便許及妻)
(子子孫弟子奴婢雞犬同得俱昇)拔宅正法
老君告五帝(註五帝是五方大帝君也前聖)
(上清言素奏丹符後聖君告真文中五帝亦)
(是若據前後聖人所說及天尊說經中言五)
(帝是一等五大帝别无五帝位也自有真名)

(姓於真丈及老君祕符敘上云是儒書所云)
(五帝配位非正五帝之位也)曰卿欲全家拔
宅上昇天仙爲五方帝之位者先須變五星
出五行竪五藏超五靈可以力攝五精驅役
萬兵妻子俱仙奴婢宫闕居舍拔宅上昇天
庭位號一方之帝統領羣靈日月星(註日出)
(皆照四方中央五帝之界皆有日月星三光)
(俱照皆是五帝隨方統領者亦隨方屬於五)
(帝)天地水三官有魂魄有形(註有魂魄有形)
(曰精)有炁无炁有聲无聲皆屬五帝之功生

成含育之道是卿所行(行令也)法訣老君授
訣於五帝及三皇萬仙人(註老君先天地生)
(始生爲道主代代傳教不絶前後傳者計有)
(萬仙人巳上今畧筭且言萬)舉身拔宅之法
修行飛躡(註飛天躡地紀)一十四年欲功
滿即以取春甲子日起呼甲子王文卿等六
十人旬將與神將一十二人六甲玉女六十
人六丁玉女六十人從官九百餘人(註六甲)
(録上有從官直符正數此三本不同故不再)
(上)兵士一百萬人存呼在身後身在前從宅

西北乾上起(面向南)歩作禹歩行繞宅三帀
(註三帀夜靜无人知見行之即得亦不得言)
(之)更存出三元五德將軍八人各領兵(註三)
(將軍是中元唐葛周三將軍也兵士各三千)
(萬人五德是青龍白虎朱雀玄武黄庭大將)
(軍等五人是也存之如含弘圖)隨配(三元隨)
(配兵士具前註)逐方(註五德將軍東方青龍)
(將軍一人兵士八十一萬人西方白虎將軍)
(一人兵士三十六萬人南方朱雀將軍一人)
(兵士六十四萬人北方玄武將軍一人兵士)

(二十五萬人中央黄庭將軍一人兵士一十)
(二萬人各隨本屬官領兵士而來)又請金鎖
流珠中六紀將軍六人兵士各一十二萬人
柱天將軍一千二百人(註人主一日故一千)
(二百日一周直柱天上也)人各兵士一十二
萬人各金鎖流珠光芒精銳兵馬衆三十六
萬人等隨心應口而與臣(則玄)結此宅界方
圓若干畝厚十丈(百尺厚)和屋舍與地俱昇
急急如律令即捻天神地神訣(註天神訣在)
(左手第三指第三節是常以五色線縳之又)

(以每到月生一日以朱墨塗之捻之)地神訣
在兩足下(註左足下近心有文如魚相似是)
(地神訣也)常以欲歩綱日近三日向前以朱
墨塗之即歩綱又須捻宅神及水神竈神訣
訣在左手第四指第二節都宅神是都監月
十二神亦捻都神目絳宫訣等訖即勑神曰
東方甲乙寅卯辰支干五神將領吏兵八十
一萬衆以禁歩拔此宅東方(則玄)宅外界入
地十丈和土拔須上令得上隨身及家口男
女雞犬同昇天庭急急如律令又南方丙丁

己午未支干五神將領吏兵六十四萬衆以
禁歩拔宅南方(則玄)宅外界入地十丈和土
拔上令得上隨身及家口大小男女奴婢雞
犬同昇天庭急急如律令又西方庚辛申酉
戌支干五神將領吏兵三十六萬人衆以禁
歩拔宅西方(則玄)宅外界入地十丈和土拔
上令得上隨身及家口大小奴婢雞犬(註見)
(上古本无奴婢字見後聖君内傳中說拔宅)
(有弟子男女及奴婢之字分明又見往往有)
(弟子及有男女奴婢雞犬牛馬得隨上昇者)

(甚多風所添之故向前東方勑未敢言之及)
(從南方起終於四維四正四定等言之以傳)
(志道之士非人勿傳)同昇天庭急急如律令
又北方壬癸亥子丑支干五神將領吏兵二
十五萬人衆以禁歩拔此宅北方(則玄)宅外
界入地十丈和土拔上令得上隨身及家口
妻妾男女等(註上古亦無妻妾男女字唯見)
(後聖授天師拔宅法勑將吏有妻妾及男女)
(字入在勑宅北方勑文中言妻妾三人及女)
(四人并兒一人所以具於拔宅北方勑中以)

(傳志人明知學道功多妻妾同昇上天宫仙)
(真之位)奴婢雞犬同昇天庭急急如律令又
四維(註寅申已亥是四維神也又一云是四)
(孟神也)又四正(註子午卯酉是四正之名也)
又四定(註辰戌丑未是四定也又一云四季)
(是地上名四定以主人心也一定東南二定)
(西北三定東北四定西南故稱四定經云一)
(定之處必有大災配以屬土故以土星所臨)
(之處皆有大災後聖君知故製拔宅神通法)
(立名四定定之却禍除災災不敢州犯大道)

(神通正定之力大拔宅)三四一十二神之力
共拔宅上昇雲天金闕帝晨後聖上道君七
寳玄臺玉京上宫羅天大城之内空閑寳地
之上十畝之内居宅得住宅佐轉後聖之宫
身得爲小臣之數長生久視得事後聖乞如
所願勑勒拔此住宅急急如律令又戊己六
戊將軍六人六己將軍六人兵士各一十二
萬人隨臣(則玄)歩禁拔宅上昇天仙同心併
力與四方一十二神將獸士兵馬等俱拔此
宅結界與人俱昇天庭金闕玉京之内急急

如律令讀誦(註讀須把卷即不如誦之大驗)
(也)老君曰夫欲拔宅昇天庭(註庭是太上玉)
(皇之庭謂之天庭也)先呼存人門之神(註人)
(門申神也)宅西南至西北申上神是猴頭人
身白衣左手捉箭右手持弩名監兵守天西
南角將兵百萬衆酉上神雞頭人身白衣左
手捉箭右手持弩名子恩守天正西酉上將
兵百萬衆戌上神狗頭人身白衣左手捉箭
右手持弩名弓隆守天西北角將兵百萬衆
西北至東北亥上神猪頭人身黒衣左手持

鉤鑲名不臨守天西北角上將兵百萬衆子
上神䑕頭人身黒衣左手持鉤鑲名執明守
天正北上將兵百萬衆丑上神牛頭人身黒
衣左手持鉤鑲名阿君守天東北角將兵百
萬衆東北至東南寅上神虎頭人身青衣左
手執鉾名孟章守天東北角將兵百萬衆卯
上神兔頭人身青衣左手執鉾名門之守天
正東將兵百萬衆辰上神龍頭人身青衣左
手持鉾名天禽守天東南角將兵百萬衆東
南至西南己上神蛇頭人身赤衣左手持㦸

名寄房守天東南角將兵百萬衆午上神馬
頭人身赤衣左手持㦸名陵光守天正南將
兵百萬衆未上神羊頭人身赤衣左手持㦸
名除君守天西南角將兵百萬衆左將軍從
北斗南門出在左飛行中將軍從北斗南門
出在前飛行右將軍從北斗南門出在右飛
行右存呼三將軍名字隂呼訖(註左將軍姓)
(唐名宏右將軍姓葛名邕中將軍姓周名武)
(三將字總在三將軍籙上記取案法只得書)
(名於引書字於籙凡見數本无三將軍字所)

(以不注)又呼左青龍右白虎前朱雀後玄武
當門師子中庭白鶴紫雲蓋宅即從地戸入
(註地户東南是門也)宅中庭躡地紀三遍又
飛天綱三遍訖即散爲大禹歩一十五跡訖
配衣七斗成(註前後法用配衣者皆一斗成)
(或二斗成也令此拔宅之法大事須七斗成)
(是金鎖流珠第二卷上是躡地紀之事是方)
(始得七宿炁足即千神萬靈衛佐身形訖方)
(轉天關指四方及中宫四維四正之正往往)
(如此不逾三年宅隨身家口男女等上昇天)

(仙)轉天關指東界甲乙之郷木寅卯辰三將
也人各百萬衆兵竪架此宅東方上堅牢土
木下築鐵圍堅鋼東方仰堪隨臣(則玄)得上
昇仙日及臣家口良賤雞犬得昇天仙人雞
犬同得上昇天庭急急如律令次面南向轉
天關指南界丙丁之郷火已午未三將也人
各百萬衆兵竪架此宅南方上堅牢土木下
築鐵圍堅鋼其南方仰堪隨臣(則玄)得上昇
仙日及臣家口良賤雞犬得昇天仙人雞犬
同得上昇天庭急急如律令次面西向轉天

關指西界庚辛之郷金申酉戌三將也人各
百萬衆兵竪架此宅西方上堅牢土木下築
鐵圍堅鋼其西方仰堪隨臣(則玄)得上昇仙
日及臣家口良賤雞犬得昇天仙人雞犬同
得上昇天庭急急如律令次面比向轉天關
指北界壬癸之鄉水亥子丑三將也人各百
萬衆兵竪架此宅北方上堅牢土木下築鐵
圍堅鋼其北方仰堪隨臣(則玄)得上昇仙日
及臣家口良賤雞犬得昇天仙人雞犬同得
上昇天庭急急如律令次向天門立仰面看

中宫及上下轉天關指中宫及上下四季之
郷土戊巳辰戍丑未六將(註經云六紀將軍)
(是也人各領一百萬衆都總六百萬衆皆屬)
(九土之神兵以依九地神通之力甚能移山)
(遏海拔宅功力甚大與四方支干神官獸士)
(大將軍以同心併力拔宅浮空如等閑之事)
(不足爲難易)人各一百萬衆兵竪架此宅中
宫上堅牢内堂三間東行廊西行廊廳門庫
東西南北四院靜堂倉囷髙脚井竈中庭書
堂奴婢住屋等若干間(註天師一百二十間)

屋蜀張天師有一百二十間屋俱得拔昇金
闕内城玉京東南空地六十四畝爲住宅佐
玉京金闕後聖君爲左仙宰相位屋土木下
築鐵圍竪其中宫屋宇大小瓦木堅牢内三
間東行西行廊廳門庫東西南北四院靜堂
倉囷髙脚仰堪隨臣(則玄)得上昇仙日及家
口良賤房院雞栖馬廐舍屋總須隨同得上
昇天庭急急如律令又勑四正(卯酉子午)四
定(辰戌丑未)八卦(乾坎艮震巽离坤兊)守宅
三將軍井竈五行六甲六丁一切諸神兵並

隨臣(則玄)口勑隨口所使拔宅屋宇飛行同
身上昇住止急急如律令便息更捻都監訣
及天理地理訣或朱墨塗之訖便畢往往如
此行用三年神常備宅身得昇舉宅便同行
此功甚妙不可妄傳非人後聖君告玄洲二
十九真及張天師曰卿起今巳後教有道心
志好之人先著積隂功於人物(註隂功具上)
(引註中)勿育隂毒之物多積隂德之行(註隂)
(功成而道功著子孫盛榮而拔宅隨身得昇)
(舉)勿生隂謀隂妬常行隂善隂力(註力及於)

(人物如此之道自覓人非人覓得其道昔苦)
(行真人常力求財物施惠於人功德滿三千)
(白日有神下與拔宅上昇雲天意況拔宅隂)
(功著德感卿更修此綱呪之法攝感諸大神)
(靈與人拔宅上昇也)於人并以歩呪感攝天
地大神與卿拔宅上昇天庭又告天師曰卿
欲得宅及養育之物隨身仙駕上昇天仙但
新建立屋宅周備開四門約如郡郷之宅(註)
(宅如觀相似新堅牢實)新堅牢實者但依前
歩躡綱訣之法功滿千日自得隨卿上昇天

帝君卜吉地築基架樹於玉京之都常使天
神護此宅不休又告天師曰夫人宅不安并
有損失人口者以四孟日書五色石上作消
災却害字各鎮五方(註東方青石南方赤石)
(西方白石北方黒石中宫黄石天子千斤諸)
(候六百斤各重一百二十斤案鎮宅儀五品)
(三百斤巳下一百二十斤各書作四字埋之)
(入土定三尺是三等諸侯百姓一尺道士三)
(尺是其本法尺寸也)後若欲拔宅上昇此石
不用移動此法是上界鎮宅之法祕之勿妄

傳非人老君曰此法臨拔宅上昇修行法(註)
(此言是欲修行拔宅法歩呪臨行日夜是也)
時先存本師於前從者玉童玉女三元五德
六甲八卦(註八卦甲乙丙丁庚辛壬癸是八)
(卦之神)十二支千二十四炁神扶車御雲龍
駕而來在身之前身在本師後令似金鎖流
珠之圖往往如此三年師勑地神令地軸常
巡住宅在左右卷攝諸災毒害之炁常令清
靜安寧排神列位專候宅主上昇之日隨本
師差使(註按神仙正經有一人得道皆因本)

(師弟子自合孝順於師常玄空知弟子心孝)
(得道之日奏太上差使下迎於身引以朝謁)
(諸官告尊卑拜數後始安告今詣某處受仙)
(位上住下)迎宅主此等將軍浮屋宅入五雲
地軸地關卷浮地隨主上昇不難飛雲龍虎
雀武師子鳳鶴立便輕舉在於須㬰
老君授拔宅内綱訣圖
　　　此宅西從北向南五百六十歩










　　　此宅東從北向南五百六十歩(令此)
　　　(不依此此是天師宅數方圓如此令)
　　　(人但任長短太小爲數也)

老君曰歩綱畢存土中中郎神一千二百手
把劒身長六丈五尺一躑髙六十丈甚能有
力助人拔宅歩綱訖捻訣訖存而到使之助
神拔宅甚有靈驗助力甚疾上勢如風形圖
在經中(註在流珠中秋中元三將軍部中也)


金鎖流珠引卷之十一


