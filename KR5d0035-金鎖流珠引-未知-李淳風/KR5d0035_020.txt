










金鎖流珠引卷之二十二辭二
　(中華總真大仙宰王方平張道陵趙昇王/長司命李仲甫茅盈許玉斧等係代撰述)
　(中華仙人李淳風注)
　　　醮七星二十八宿法
餅果十一盤(餅子須新潔果子取棗栗時新)
酒罇杓各二杯四十五鹿脯四十五楪(今併)
(脯安果柈)香爐三具鹽豉各一柈燈八盞(各)
(安纂上)三台三盤九杯一燈九兩脯作一楪
茶十片熟十四盞席八領銀錢二千二百貫
(或只醮即不用)小經案一面安置訖即解穢

如法歩至壇如常法(起平立)
　　　先叩齒一十二通(小醮若三十六通)
　　　　　(著大醮)
　　　次發爐
太上玄元五靈老若當召功曹使者左右龍
虎君捧香使者三一正神速上關啓
三天玄元太上老君(臣)今正爾燒香列案設
醮行道願得
太上十方正眞生炁來降(臣)身中(爲人醮即)
(某人臣等)所啓速達逕御

至眞旡極玉皇上帝(几前畢乃平坐)
　　　次三上酒
　　　次讀醮儀
　　　次思存見將軍吏兵一半從天門西
　　　北來赴醮筵座一半從額間出赴醮
泰玄都云云(臣則云)今於某處奉設醮禮
謹上請北斗七星尊神君(再拜)
謹請貪狼陽明星尊神君
謹請巨門隂精星尊神君
謹請禄存眞人星尊神君

謹請末囬玄冥星尊神君
謹請廉貞丹元星尊神君
謹請武曲北極星尊神君
謹請破軍天關星尊神君
謹請三台星神君
謹請東方七宿角亢氐房心尾箕星官
謹請北方七宿斗牛女虚危室壁星官
謹請西方七宿奎婁胃昴畢觜參星官
謹請南方七宿井鬼柳星張翼軫星官
所請星宿神官及司命君司録君解厄君解

刑君消災君散禍君具官來下臨饗醮禮(臣)
某稽首再拜(因伏席思請神降在座上三上)
(酒上香)
　　　次長跪曰
(臣)某謹上啓
北斗七星眞人府君尊神及諸星官(臣)某肉
人庸微叨預道炁得居榮禄乆積歳年今年
若干歳某月某日生本命胎炁不知善惡行
年支干不測吉凶幸蒙冥祐以至今日但爲
形神衰弊疹疾侵染魂魄不寧夢寐虚妄或

前身宿釁今身以來積値凶害之氣多處刑
殺之中致有四殺兼并五刑交集三丘五墓
天年歳殺懸尸六害孤辰寡宿九宫八卦絶
命刑禍天羅所纒地網所繞深恐身命不能
保全自非玄恩拯拔莫之得免(臣)某歸心至
誠啓祈恩福輙營醮禮仰希照納伏惟
七星北斗斗中眞人及某所屬某等星尊神
歆納薄禮昭允誠請(臣)某稽首再拜(三上酒)
(上香)
(臣)某謹上啓北斗星君一切尊神(臣某如爲)

(人醮即稱彼人名)立身以來心跡愆過或違
禮敎或多傷殺爲四司所糾三官所罰書記
罪名日加深重因今醮謝輙乞哀原伏惟
北斗七星尊神二十八宿三十五星官司命
君司録君解厄君解刑君消災君散禍君一
切諸神君爲某上消天災下滅地禍調理隂
陽攺易凶咎解除年命厄㑹三五刑尅非災
橫禍官私口舌惡人凶鬼乞蒙道炁常保貞
吉(臣)某稽首再拜(三上酒上香)
(臣)某謹上啓斗星天宿闔座威靈(臣)凡愚不

閑儀軌陳詞諠雜犯忤威靈千罪萬過並希
矜恕唯乞長生乆視(臣)某乙謹稽首再拜奉
送(伏席思神忽然上昇)
　　　次讀内神呪曰
(臣)設醮事訖向所出(臣)身中將吏功曹使者
一切諸官君各從衆妙門而入在左還左在
右還右各還宫室纒身繞骨彌綸天地經衛
百脉無令錯互須召復出一如故事
　　　次起把取章函誦復爐呪三
香官使者左右龍虎君侍香諸靈官當令(臣)

此設醮之所自然生金液丹碧芝英衆眞百
靈交㑹在此香火爐前當令(臣)學道得道求
仙得仙舉家受福天下蒙恩十方仙童王女
侍衞香煙傳奏所言徑詣
至眞无極玉皇大天帝(御前然四散酒食即)
(手把取簡起退歩還從東南角出先右脚著)
(履揖辭壇)
　　　次呪曰
出隂入陽萬事開通關啓事竟各備仙宫訖
任意東西當房宅内十二之神門丞戸尉宅

舎將軍井竈之神普同歆饗與(臣)羅列鎭守
房宅使災不過門疫不過戸邪精鬼賊莫敢
當向大道盟威正一祕法事在不輕若守鎭
有功興福助善三㑹吉日同章舉遷不得懈
怠依法彈糾一如天師律令散酒食如忽有
急切及疾病事須祈解不可待本命即用此
日(注此不冩已有在醮本命儀第二卷同)
　　　雜使天關助國安家護身出災度厄
　　　救人濟物衆法
太上老君曰夫志人(凡志人學道常以切心)

(謹愼師事於師視師顔色常恐師不敎妙用)
(之法訣得訣志若穿石不移習不休轉尚年)
(深至誠不退謂之志心取道道不負人今人)
(有口無心用心不眞非道無神)修學志道生
明驅使七星北斗之法法以助國安家護身
救人濟物通神是以萬兵不能執百鬼不能
欺千災自滅萬禍敢爲入水入火不溺不燒
驚畏之地莫測心皆預知通靈通神成仙無
疑所願皆得志人不爲(夫志人心切慕道不)
(爲諸法除救人疾病之外不行)後聖君曰大

道之使者莫過於中斗也(下界人呼爲北斗)
(是)有九星不見二星常在斗中一星名帝尊
是天地罰惡記善萬星之主(經云中斗九星)
(二星不見一星主天地之星使應大道名曰)
(帝尊但九野中星除五行六甲大星之外總)
(是帝尊一星君差爲使所主使也甚要執權)
(一星是名玉帝主天地之間星宿天神地祗)
(人神龍鬼精邪姦祅皆是此星君所部主也)
(有善功於天地人物盡主也有善功於天地)
(人物此星君勑天關使者關奏上啓玉皇上)

(帝道君以善功立數遷階進品禄非獨長生)
(仙人世之官將人民皆所主也若有凶惡祅)
(逆之罪亦主之即令天關使隨罪輕重貶殺)
(之也天關者上將也)一星名玉帝君上主關
奏啓太上无極大道玉皇帝大道君也故衆
官呼爲玉帝星君(主前注說)老君曰夫欲轉
天關伐凶逆助國安人之法先帶入兵虎符
入靖室中以躡地紀順倒反三遍飛天綱三
遍(順倒反三遍也)訖下綱散爲禹歩三歩九
跡又反爲十二歩又再爲十五歩足下綱配

衣左手把出軍符轉天關九指有逆國賊之
方賊衆大呼其賊名(近則呼聲小及人多亦)
(如之)即呪曰
惡逆某乙爲賊逆君妄集妖群盜劫財物損
殺平人太上不許大惡大瞋令勑消轉斗關
津三度九指殺滅某賊群一切禁制口令傳
(臣)命(臣)行法轉斗攝殺急急如律令捻刀支
訣訣隨五方筭東來木人刀支云云一日之
中三度指不逾百日自敗此法甚驗妙(音黃)
(石公用敎太公姜子牙用之甚驗太公後不)

(傳此法有訣訣在後注中)老君曰人者是五
行所生六甲始運有盛衰盛則南斗所主衰
則北斗所主(南斗六星故曰六甲北斗七星)
(故曰七宿南斗主生北斗主死故曰生死屬)
(二斗所管也若人犯惡非違便北斗所轉天)
(指也)人之衰盛皆屬二斗所察若造惡惡貫
已滿天必誅之則南斗落名北斗斬形(人造)
(惡皆是北斗之所殺也)今若有五惡反道背
師反君背父如此之者天早自知更有志善
之人爲國君爲師父収凶逆滅祅惡行正道

安人物其功可大可乆太上喜之上補仙官
同治十天之任位登上清太眞之位(餘行用)
(救身家約此行用用符術前法)
老君告司命𨽻君曰(上古司命是𨽻君非後)
(𨽻君也今韓君替是此君位也)中斗與南斗
北斗此三斗性直不愛無故十亂啓告求福
反招其禍學道之人須内自知之爲上(昔有)
(志學之人郭聲子日夜燒香禮念北斗不絶)
(如此一七年被北斗君追責之曰我北斗是)
(糾察之官也正直行法一日一夜廻廵九天)

(若有星宿有罪有善我皆先知然始奏於上)
(帝帝頻勑天使仙官聽察糾司恐行不正偏)
(黨之事我等九司常懼罪及於已汝是何人)
(如許凡愚夜夜燒香公天啓於我等求覓何)
(物令我九星之衆交見不安今見上動五行)
(下驚二十八宿總來問我此人無事妄以淫)
(亂天司糾察何不前殺而後奏我縁汝是凡)
(下不曉之故不是故行毒心所有聲子再拜)
(謝之聲子死罪之有餘將以燒香供養斗君)
(求覓功德及長生之福不知反招其罪但以)

(拜謝死不敢辭仁恐罪及於上仙北斗上眞)
(君曰此是汝招罪有三一入妄無故無疾病)
(厄難求告天關令轉關使者瞋責何人何物)
(二常燒香遥禮北斗斗君恐被辰星所糾糾)
(舉我即入通人私受之罪三北斗女星君是)
(女性以沉重靜而清潔難犯犯觸枉殺子身)
(及北斗帝尊君玉帝君此二星性直難犯今)
(且放汝歸輒更勿爲聲子得放再活早死經)
(五日親友問故都更不言後書於醮七星及)
(二十八宿文儀中令後人不爲)如有急難被

賊圍宅縣官口舌及病重啓告啓告訖歩綱
躡紀轉天關消之無妨甚有應驗速於水火
後聖君告大王君曰中斗北斗有急難之心
求救有應妄白禍生(具前注說)夫修至道心
人先以助國濟人物以爲上如國不清(有妖)
(氣也)人不安道不行行道不能如此用心即
非志道心之人(此亦是老君言也)昔伏夏子
(是伏犧之小弟也學道得仙)學在人間取小
竹排以吹之學鳳聲(今之笙也)有仙人下看
看訖告夏子曰汝有兵厄也夏子起再拜而

請問出兵厄之法仙人曰汝可以龍廻(龍廻)
(是令躡地紀法之歩也)虎跳(是今之飛綱之)
(歩也)出陣(心思破陣出)引星(即今之配衣也)
轉殺於指指之(即今之轉天關是也)而從基
向壞(基者即今之日月建地也壞者即今之)
(日破地是也兵家筭孤虚之法相似此地甚)
(有憑驗之極上古神人悉皆用也)擊出得之
子旣得出後以此法救急難有道之人老君
曰道友及内親被賊圍繞欲伐殺者如有計
救得者可以於行中躡地紀之勢順倒反三

遍訖配衣轉天關九度指之又把入兵符指
也捻賊某命人刀支(刀支者東來木人刀支)
(南來火人刀支西來金人刀支北來水人刀)
(支四季上來者土人刀支辰戌丑未爲四季)
(夫捻刀支以當手自捻訖又以隨色塗之木)
(刀支以金白色塗之金刀支以火赤色塗之)
(水刀支以土黄色塗之火刀支以水黒色塗)
(之土刀支以木青色塗之)訖更取出兵符遥
指之九度須㬰賊心自退解圍而去不損彼
反親若不肯解圍去者隂軍擊之自相反相

誅相害而死盡此法微妙祕要非人勿令見
示後聖君告天師曰此法入軍(入軍助國救)
(人出軍救友及巳身也)有符(虎王符也以金)
(銅爲之方二寸或一寸半令本師度勑後錦)
(袋盛之永不得人見唯得四人見一本師保)
(舉師如保舉師遥𠑽保舉度時不見後亦永)
(不得見二則君受臣臣受君三父受子子受)
(父得見四則夫妻得看餘人永不得看但是)
(道友内親欲帶治病但重重封之與病人帶)
(之病立差若病人偷看病即立發發直至死)

(也)出軍(出軍者自身領兵被圍衆破彼陣出)
(須繫符左肘)有符(白虎破强陣符也亦金銅)
(爲之方一寸半行用法訣同前符注)皆以金
銅鑄繫之左肘(入軍符左出軍符右)右肘并
式禁制加臨相助必獲巳勝彼崩敗如山大
驗非人勿令見視老君曰昔西胡有大國王
好道吾令學胡仙攺號爲佛(佛是仙之别名)
(也胡呼爲佛)四天國不伏各擁强兵四十萬
人來圍遶此國城數重中王乞解放不肯此
王正心思存吾於空中見念吾求救吾以躡

地紀散輝禹歩轉關指之三度即走出軍一
符往胡王案上胡王見帶符左手肘後開國
門與戰與此王戰者皆自仰倒兵衆大敗被
城中兵殺之須㬰之間天地大瞋雷風震天
動地白雨連殺四天軍軍及王各散走歸國
不失其位故知符力之聖者莫過於此愼勿
令非人見視見視彼此被考天大威之即死
事非輕小愼之愼之
　　　言赤章助國伐賊法
太上老君曰救者助國之功救國之難(國王)

(帝主差大臣攻伐逆賊却被賊圍者夫是掌)
(法志道之人與國救之上赤章使天兵轉天)
(關救之速於水火之急)得國强賊退兩不損
傷爲上若彼賊强梁不伏奏上天公(今呼天)
(公爲玉皇上帝)書言罪此是爲天施功(功大)
(天不伐躡敎之罪著爲救人之隂功也)安養
人物此天大喜與計隂功後聖言攺書爲赤
章章奏反臣章言
泰玄都云云
上言謹按文書某州縣某人云云(言某乙爲)

(某事反)今國命某臣云云(某乙)爲將將綂兵
若干萬兵馬往某州界伐某賊衆若干千萬
恐彼衆强逆壯麤勃故殺平人應當拒敵兇
强不受収伏今某却被所圍在某城營中不
得出恐命被誅立在須㬰求(臣)救命(臣)上請
天兵伏願下九天大威神兵大將軍九人兵
士九十萬人一合下與(臣)籙兵九千萬人攝
九地社廟神兵九千萬衆隂中布陣行立聞
(臣)某乙陽兵發角打鼓即聲中發兵助伐彼
賊其衆兇媨之徒一時令崩如山傾倒粉碎

(一云石碎)砂崩鹿走歸伏開路與某將軍兵
衆出生又請白虎符將吏一萬九千人能伏
衆兵威動天震地力可拔山竭海與(臣)某助
某將軍擊伐某賊(云云)後聖君吿天師曰卿
須以意想他是反君主即可如非不可愼之
勿妄下此兵權罪及卿巳老君曰大道無不
可用心即行但以人心自以量測可否不得
妄爲夫與志親志道友之人欲上此章即須
前量上章人身及已身無過乃可與上如上
章人有過傍人似無過亦不得及巳更有過

此是二人自告天言罪損身立即須臾弟子
反師師却奏靈官章(此章本在大章儀中具)
(載今更再書於此引中)主降伏弟子及俗惡
人孤恩負道却奏靈官請解章使復病如初
章(雜章儀有此更不冩已具其目)
　　　發符檄制止三官中凶惡爲祟害人
　　　物等法(天地水三官之中有凶惡凶)
　　　(人神龍鬼精妖等是)
老君曰吿天頭禁師羅文能强(姓羅文名能)
(强)曰夫人者三才之數除天地之外以人爲

貴萬物之尊莫不以重某身而安養其性當
(思道法常衞身命)存師想道(存金籙之師金)
(籙師即金鎖流珠度師是也想金籙之道金)
(籙後聖攺爲金鎖流珠是也)上古(眞人重金)
(籙之符尊金符度師也)出金籙之神兵咄叱
鬼神走檄符常救命此即是吾弟子也是道
玄孫符檄衞已衞人取功甚易後當得道爲
上等眞人不從聲(聲是經誦聲讃修齋念道)
(歎道之聲是也)像(像是立尊殿容像宫觀神)
(廟之屬皆爲像教也)能得(老君曰聲像是人)

(間之善以訓小童蒙小人之初門令其小兒)
(心起志善善中漸以長成即知有道故名聲)
(像起善心之敎敎而精學乆而無所獲爲心)
(不及若能弃有爲之言反心更入至道修行)
(不言之敎進服隂功精而行即得入無爲之)
(德而成道)吾道皆行隂德潛著隂功功滿道
成吾此道輪轉年劫數滿皆以因師見遇得
受此書受後勿妄傳非人世有賢達信金玉
而傳(老君告善行眞人言曰如志人傳志敎)
(人賢無信以將心爲信志苦好樂便與傳之)

(而師共弟子衆辦信供乃曰告天而付授之)
(勿絶上天之道也)賢而無財師弟共辦而傳
不可無信不傳不可有財寳非賢達人受財
妄傳師弟俱死被天責泄露天寳之罪也愼
之愼之


金鎖流珠引卷之二十二













