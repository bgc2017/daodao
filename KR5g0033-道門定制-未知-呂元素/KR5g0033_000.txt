








道門定制序丙一
至簡易者道而至詳備者禮凡人之所以事
天者道也因事天而起至誠之心者有禮存
焉此聖人垂世立教之本㫖也然於繁簡之
間當有所折𠂻而不可過也道門齋醮簡牘
之設古者止符篆朱章而巳其他表狀文移
之屬皆後世以人間禮兼考合經教而増益
者所在無定式或得之詳備而失簡易之㫖
使力所不逮者不可跂及或失之鹵莽而使
盡敬事天者無所考定不愜其意元素常竊

患之欲别爲校定使之適中俾略者不得隱
而繁者不得踰則事天奉道之禮不因人而
隆殺其他有合講明具于下方當有能辯之
者淳熈戊申唐安𨞪江樸庵吕元素識






