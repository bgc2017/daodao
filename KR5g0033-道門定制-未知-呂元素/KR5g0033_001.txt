










道門定制卷之一
　　　　　西蜀道士樸庵吕元素集成
　　　　　朱陵眞隱性齋胡湘龍編校
　　　議表狀
九皇請表毎位專奏一通略入事言啓事以
某日取某日某時設醮降眞以致望幸之意
不必全入願意其他衆眞申請狀并土地三
界等牒皆然蓋俟登壇行道自有章詞致禱
爾或醮事止作一通請諸聖者止用請狀爲
便若表上列九皇號不合格式也

　　　議稱臣
自上九皇外其他衆聖皆不須稱臣蓋九皇
猶人間之至尊而衆聖雖帝位者皆一方之
帝於九皇猶諸侯百官也又髙功奏事有齋
主名不領著臣字齋主詞中書髙功名者不
須著臣字
　　　議衆眞請狀
黄籙羅天上眞千二百位雖欲多具請狀竟
不能徧今取三皇文內所延召三府衆眞作
三皇狀三通伏乞三皇帝君同衆眞降臨至

於三界牒中所請亦然庶幾遞相關逹不致
繫冗而能周徧
　　　議文牒
漢天師主教并領天樞都省進奏事凡所章
奏上九皇者必陳乞天樞院凡所文移必稱
泰玄都省行壇後必尊天師銜次列髙功銜
施行蓋天師遺教貽諸後人必使遵行以逹
幽顯實古法也近皆削去行壇字後專署天
師銜以爲文牒果自天上降下牒後又作髙
功文跋奉行可謂不典莫若從古法爲宜今

於天師狀中亦具申請銜位之意庶幾曲盡
人私
　　　議女青詔書并寳誥
甞所載混洞赤文元始符命一節乃女青律
也今遷拔舉用作牒不過抽魂爾只當以泰
玄都省行壇備坐施行近有以爲詔書當有
制敕乃撰造言詞對偶别立格式云三天門
下準敕降到又或多開條項如朝廷赦文之
𩔖者不獨違礙而又實岀人爲於義未安又
東嶽主攝人魂魄總綂地祇所以抽魂必申

牒東嶽乞行下地水諸司照㑹爾或有自嶽
瀆地水城隍諸廟凡諸幽獄皆有一牒誠爲
繁亂蓋其以人意度之謂一日一時之間不
能徧聞諸處不知冥冥之中神靈所加不行
而至不須人慮所及也又生天寳誥亦有效
朝延誥敕計奏被㫖之𩔖不獨取識者笑實
有累於教法爾
　　　議金籙白簡
簡籙功及幽冥不可具述獨張麗華尤爲昭
著記云誦經至九過適當懴罪之時遂𤑔簡

䟽則奏簡當在功德成就之時明矣近有方
發奏之時先取救苦符盡焚𤑔以爲亡者出
離地獄義有未安蓋抽魂自有文牒白簡當
在傳度時宣告使亡者乗道場所作功德及
願持戒懴悔自新之力然後奠簡告下十方
赦罪釋𡨚自此方爲出離地獄上登朱宫爾
故經云九幽地獄衆生聞北帝廣爲啓請心
生悔過願求解脫天尊方爲說戒給符此尤
可㨿又念呪篆符不爲難事但能篆二十面
即可記憶蓋符呪意義相合故也人能甞試

之則知此言不妄
　　　議詞意
青詞止上三清玊帝或專上玉帝爲善或有
自九皇而下至於十極諸天三界眞靈皆列
于詞中豈有請命于上帝就以遞告衆眞歟
又朝廷所修詞文不過六七十字不用中謝
伏念字(此乃表/中格式)誠爲謹嚴且詞先入願意欲
直具事因不可以對偶聮屬雖云宣讀之便
不知詞文又有對偶事意重複不嚴簡爾(又/願)
(意中不必具壇中所行法事自有功德䟽開/具止云以某日某時啓事取某日某特設醮)

(滿散大㮣如此蓋逐時宣讀/功德言語陳爛亦倦人聽也)願意旣已詳備
於詞文則直下精覈數語以伸激切之誠又
舊有逐時行道狀景作詞從虚文也今於黃
籙則以九時誦經所爲事各奏一詞庶幾行
道誦經意㫖相合亦以見齋主願力之普也
亦雅合爲國爲家爲存爲亡爲龍神土地爲
沙界含情之本意焉若醮事止用啓散心詞
爲善又有以黃紙書詞者尤爲未安豈有臣
子之詞而以黃紙書蓋青紙朱書以代披肝
瀝血之謂也

　　　玄都律議章詞體
律曰章詞之體欲實而不文拙而不工朴而
不華實而不僞直而不曲辯而不繁弱而不
穢清而不濁正而不邪簡要而輸誠則可以
感天地動鬼神俓上天曹報應立至也違者
司非執法官吏從坐
　　　議太清銜
太清銜五十二字疊成二寸四分須令字畫
分曉可讀不得以字入字或有促作一寸二
分無異塗抹或則字數踈長有違法度凡司

章奏須在謹嚴令齊整精宻不可苟簡齋法
中惟朱章科禁最重按三洞法師朱洞微㫖
要云塡太清銜不隔時在欲行事之時書塡
入匣以候行事其謹嚴如此可不勉之
　　　議衆眞獻狀
三籙及諸齋醮所降上眞各有等差不可違
越按金籙道場所降上眞止是毎位奏紙錢
馬一分並不併合聖位今取千二百分上眞
聖號契勘單位排定庶無䙝瀆或消災盟眞
等醮則隨宜奏納倣此修寫並不得過百二

十分掌章奏者先當具聖位一本令髙功關
奏都講延降庶相脗合否則髙功都講與獻
狀三者各不相干爾
　　　龍簡說
古者僊家修錬之始先投簡於三府乞削過
録功故有願神願僊之語前賢取於三籙壇
中告畢齋功重明志願亦爲佳事以槿木爲
簡表潔(本草木㨷似小葵花淡紅五葉成一/花朝開暮歛其木白皙故用之音謹)
以金龍負簡又當如簡之長廣作虚中版底
牀以置簡其上置龍于虚以負簡(又有以土/府龍則坐)

(而鎮宅盖俗論也所謂金龍/驛傳豈有坐而能傳置者哉)以青絲代截髮
(音絲毎簡用/二丈四尺)繫簡縻龍三府各有帀數金鈕
二十一口(毎一簡/用七口)結於絲上爲龍之銜勒以
表堅固之義加璧以致恭禮重幣也天府之
璧圓而青土府之璧方而黃水府之璧玄而
六岀(象水之/成數)
　　　平闕(空拔/也)
九皇聖號恩宥原赦天威鑒察
降臨經教飊馭聖德(如此之類/皆平闕)若奏
九皇章詞等内有以次上眞名位者只須控

一字(若專奏以次上/眞者即當平闕)若土地諸神更不必控
式中有圓窠者亦是空一字控一字者皆是
平闕若奏其次諸聖文字及文牒中有九皇
及以上諸聖號者皆須平闕又章中不許抽
破姓名其他詞表諸文字亦不可抽破須遷
就令只在一行中最佳
　　　議設醮降眞
大内道場及東南醮事止是設醮一時酌獻
仍㨿所降上眞位數治具於降眞時㸃茶三
獻禮畢辭聖獻湯要在詳緩益加至誠於義

極當蓋啓壇乃是告齋逐時行道及齋心存
誠行持懴悔俟積善累功行道事竟然後慿
此善力延降上眞享此誠意告畢齋功所以
啓事之先先請五師證明蓋謂此也然百二
十分尚可備辦至千二百分器皿酌獻稍似
繁多但能多治具些亦可行事貴在齋醮意
㫖分明爾所以云修設某道場至某日時設
某大醮一座幾分位是也今蜀中醮事自啓
壇至三時或九時行道皆行酌獻職事者已
盡瘁勞苦至設醮散壇之時方是降眞三獻

天人交感之際徃徃疲倦不能盡誠曷若三
日或一日行道專是奉事香火齋心養神求
所以致感通之實宣力効勤於設醮之時豈
不佳哉
　　　議書奏
奏牘版行意在滿修設者事天之願而不枉
散財行科者無奏文舛繆之負道童執筆者
視之便能通達事理詳正字畫契凡合聖可
以進望簮褐之階異日爲人行醮奏事與簡
牘相符合亦教門可議之一端也一舉而三

者皆有益焉說者謂曰是書之出雖皁隷亦
可爲也獨絶吾門執筆者簮褐之階爾何得
與有益之列乎元曰不然此書雖稍似詳備
亦待道家以事宜而權重輕夫然後脗合科
教若修設者至誠辦供事天奉道豈較是哉
使其以皁隷爲之吾不見其本心事天者也
尚何言哉
　　　議字體(校正)
書字有前賢縱筆及常俗所便者㸃畫増減
不同位不可於奏文止用蜀本兀表正常俗

所訛繆者具列集内意亦美矣然又間用古
字世所罕用旁引散漫卒難㝷擇俗字亦多
參錯在内亦未爲善今將先儒校定字體編
寫此書自首至尾務皆正體集内俗字並巳
削去字義亦爲之訂正使執筆謄寫者剡奏
諸天申聞三界眞司開卷瞭然明白易見舉
無古字隱晦俗書乖謬之失可謂善美兩盡
矣
　　　釋太清銜上眞并戊戌戊辰(近有謂/無天帝)
　　　(丈人故釋之曽不知儒家/要讀未見書方爲儒者)

按玄都律赤松子章曆并戒律鈔登眞隱訣
諸處所載云戊戌戊辰其日太上丈人(太清/丈人)
(中之尊/者也)詣太上老君(太清中/之尊也)對校天下男女
應生者注玉曆九炁丈人(亦太清丈人主/諸鬼神之職)詣
九老僊都君(太清之僊都非/玄洲之僊都)對校天下男女
應死者注死籍天帝丈人(玄都律/所載)詣天帝君
(太清中東官/之一帝也)對校天下男女爲罪過者度著
右契(此並太清上三天東/官之眞章奏所關也)天師還天曹校㨂
留簿録分別善惡此日閉天門塞地户外事
一斷不得關啓若遇吉日得上言功章蓋大

慶之日爲吏兵神將普遷功賞不得別奏餘
章違者考病百日又云其日或遇三元三㑹
八節本命亦於上章不忌謂此日正許人懴
謝(餘日/不許)章後古人寫年月日下止云天門開
時蓋別有法謂陽日(子寅辰午/申戌日也)當隂時天門
開(謂酉亥/時之𩔖)隂日(丑卯巳未/酉亥日也)當陽時天門開(謂/子)
(戌時/之類)吾儕不可不知又如章文有臆度而攺
字礙理者聊舉一端言功章内學法未備俯
仰之格進止犯科不合儀式(此髙功自謂學/未備詣太上俯)
(仰之格致有進止犯/科不合儀式之罪)此乃藏中專有俯仰節

度儀格一卷明拜跪進止之儀如生神經序
云一依俯仰盟眞具典南向長跪以付飛天
無極神王此其事也近有不知所出攺爲之
格亡格失格字不知連上文止是一句遂徇
意攺易從下減削文辭牽就已意皆爲未安
推此其他可見也實吾教利害不敢緘黙故
併及之
　　　議宣讀太清銜
按尹眞人問科經及天師問法經云天師問
老君曰見有讀太清畢讀以聞者或先讀以

聞後讀太清者或稽首再拜下讀太清銜細
字次讀以聞次讀(臣)姓或斷後讀太清者有
此不同何者是法太上曰以聞畢次臣姓次
太清次年號各去三行此寫章不易之法也
惟宣讀之時讀以聞畢長跪執版先讀太清
細字次臣姓名次年此天帝具法也近見有
遷太清在臣姓之前寫者蓋略有所聞而不
加詳審壞亂章法致令執筆不諳之者從而
好竒不顧隂責不惟章奏遭却齋主道家司
章奏者與夫章中官吏皆有從坐之譴可不

詳辯之
　　　議章後宫曹
醮無大小所重奏章幽明倚爲莫大之利益
章後宫曹月分玉女於玄都律正一章儀所
修㫖要所載具備足可參考蓋太上立教使
人遵行其可輕忽苟不如儀生有奪筭掃除
之罰身後有泥途奔溺之苦𥨸見近年刋行
章文一冊乃徇道童之見削去宫曹玉女以
便忽略不知髙功伏章之時存想宫曹玉女
在前通進章文豈鬻字者所能知爾詎可削

去又見其集中遷拔消災分解冢訟三章小
字箋注處多是取定制集所校正者其他章
亦有可取亦有可議(如引定故事作/對禺之類是也)況信自
降筆至誠之士誤爲上眞而敬事之不知此
即翊聖傳中所謂化見觀音之𩔖爾
　　　議文牒
道家奏狀文牃要須清淨典雅蟬蛻挾法作
成之語方稱
太上所以立教勸善之意近有專從事於文
字者一一模倣官府行移造爲文牒公據之

𩔖言詞蕪鄙凌脅神祇後署天師髙功銜其
實出於已意神明聦直豈可欺哉不知奉道
事天理趣與法官考召治鬼之義大不同況
於官府文法尤不相千也彼皆恃此一切施
爲誠有不便或當有所修定須得髙識之士
爲之審詳方可施用元素苟有所見不敢祕
爲一己之私由是續有此四說以祛障蔽惟
欲教明而辭達凡我同袍與夫崇設之家必
無因齋獲罪矣
　　　書章法

科云凡書章北向施案筆硯悉異不可使雜
用者閉炁書寫不得與人言字未竟不得放
筆黃索勿令破損飛落牀席地土上翦栽令
幅廣一尺二寸行闊一寸二分行列一十亡
字上空八分下不通走蟻(常云下通走蟻諸/經所載皆云下不)
(通走/蟻)臣字不得居頭鬼字不得爲首不得垂
生露死抽破人姓名以聞去再拜一寸二分
臣姓去以聞三行太清銜去臣姓三行太歳
去太清銜三行寫訖焚香三復㸃檢置於淨
所以候行事違者奪筭(右出道藏玄/都律及旨要)

　　　宫分
太上虚无丈人宫(正月十/二月)玄老僊都宫(二/月)
太上三天太清宫(三月/四月)太上重道宫(五/月)
太上九炁文昌宫(六月/七月)太上天帝宫(八/月)
太上大道宫(九月/十月)玄都宫(閏/月)
大上侍中左右監諸將軍宫(十一/月)
　　　曹局
建玉曹赤靈宫(一/日)太素曹太㣲宫(二/日)
太微曹北平宫(三/日)都正曹太清下宫(回/日)
正一曹通明宫(五/日)玄一曹上明宫(六/日)

太素曹髙靈宫(七/日)靈集曹紫微宫(八/日)
元靈曹侍春宫(九/日)太清曹紫靈宫(十/日)
三水曹素女宫(十一/日)司録曹巨野宫(十二/日)
清叙曹西明宫(十三/日)玄正曹上降宫(十四/日)
中都曹典平宫(十五/日)司非曹北府宫(十六/日)
司姦曹南伯宫(十七/日)綂部曹東明宫(十八/日)
綂録曹西靈宫(十九/日)監考曹司命宫(二十/日)
監司曹陽明宫(二十/一日)典考曹太陽宫(二十/二日)
司官曹少陽宫(二十/三日)玄元曹太隂宫(二十/四日)
太玄曹少隂宫(二十/五日)都司曹北辰宫(二十/六日)

都候曹太白宫(二十/七日)直使曹林明宫(二十/八日)
直司曹陽明宫(二十/九日)典考曹啓明宫(三十/日)
　　巳上依朱洞微㫖要契勘
　　　玉女(六旬毎句一玉女/當直勿令差誤)
甲子太玄玉女甲戌黃素玉女
甲申太素玉女甲辰拜精玉女
甲午絳宫玉女甲寅青腰玉女
　　出玉清大洞籙(上三部係左靈飛玉女/下三部係右靈飛玉女)
　　　諸章通用謝罪
具髙功位(臣)某誠惶誠恐稽首再拜

上言
太上無極大道至眞自然(金闕下臣)實以下
愚濁質𤨏陋凡材叨承
師匠之恩獲處簮裳之列(臣)某誠惶誠恐稽
首頓首伏念(臣)學業未備進止犯科恐貽
譴責之誅深負兢惶之念輙因關奏恭具首
陳仰瀆
髙穹冒干
聖聽(臣)奏爲(入意)
　　　言功章謝罪

具位(臣)某誠惶誠恐死罪死罪稽首再拜
上言
太上無極大道至眞自然(金闕下臣)自以下
愚謬參
大法功無塵露釁積丘山俯仰慙惶形魂罔
寘(臣)某誠惶誠恐死罪死罪伏念(臣)實以凡
微幸籍前福叨逢
妙化欣荷過分旣忝
眞司職主救度雖禀性庸瞽誓罄丹衷追㝷
慈風服膺

妙訓見義思勇日夜疚心因縁所值敢不以
聞(臣)奏爲入意
　　　章後
以爲效信恩惟
太上分別(言功章云/太上衆尊)省理投誠(臣)愚質穢氣
濁面奏無由(此意謂凢夫穢濁未能輕舉面/奏所以云謹因二官直使等神)
(盖神馳爾此/語不可減削)謹因二官直使正一功曹左右
官使者隂陽神決吏科車赤符吏剛風騎置
吏驛馬上章吏飛龍神龍天僊飛眞騎吏等
官各二人出操(臣)所爲弟子某家修建某道

場謹上諳天官君將吏兵拜奏
三天門下某章一通上詣
太上某宫某曹某玉女伏須
告報(臣)某誠惶誠恐稽首再拜(言功章添死/罪死罪於惶)
(恐/下)以
聞
　小臣姓名係某州縣某觀(古儀並不用某/觀焚修受業字)
　　太清銜(諸章通用疊成二寸/四分仍令字畫分曉)
太淸玄元無上三天無極大道太上老君太
上丈人天帝君天帝丈人九老僊都君九炁

丈人百千萬重道炁干二百官君太清(玉陛下)
　　　三清銜(爲國章言用/一寸二分)
太上無形無名虚无自然無上三尊金闕七
寳(玉陛下)
　　　年號
　太歳甲子年月朔日甲子某時於醮壇
　　　　　　　　　中拜上
　　　玄都律所載章忌
戊辰戊戌日不可上章戌爲天門辰爲地户
戌將狗辰將龍遇戊中宫土神其日太上諸

君丈人對校天下男女生死善惡籠逰五嶽
狗行河梁中黃大神備守天門犯者大神攝
人魂魄若戊辰戊戌卒有災殺欲祈告者但
正心端坐思過悔責上天懸知當爲寛停候
吉日上章表無不如願
　　　消災保命延筭章(此乃杜天師所修/今依藏中宣慈助)
　　　(化章/録出)
即日稽首列詞但弟子某獲以凡微承禀
道化命係
皇極炁降

九天具神毓質荷
恩無極而立身履行失性任情福眇過深罪
目盈貫一旦災極拯護無門伏惟
道惟仁慈好生濟物洗心首露積咎可原又
恐弟子某前代令生行藏所犯六情十惡日
造愆非三業十纏累増結縛沈淪網𦊙自解
無由又恐九世七先億曾萬祖宿有違犯連
逮子孫又恐命籍之中五行遷革上天度之
内九曜躔移有所照臨成其災厄又恐祖世
以來居官理務賞罸失宜民陷𡨚辜俗嗟酷

暴怨恨呪詛致結禍原又恐住宅之内土木
興工侵傷觸犯違天地之炁乖緯候之常神
明所責成其災厄拊心靜想惶懼無涯若渉
巨川罔知攸濟惟一心歸命求乞表章上奏
九天以自分解(臣)謹爲拜章上
聞上請南上君官將百二十人治蒼果宫主
爲弟子某開天門益夀命又請夀命君官將
百二十人治安昌宫主爲某増禄延年解災
度厄又請南昌丹秩君官將百二十人治列
庫宫主爲某還著生年脫下死籍解罪咎於

酆都之府列姓名於曆紀之中又請明堂絳
宫君官將百二十人治城炁宫主爲某増生
年益夀算又請天公君一人衞郎三萬九千
人主爲某解患過厄衞其生炁(過厄乃度厄/也科云過度)
(三災八難人多疑/之常有攺易不是)又請玉曆素女千二百人
衣赤衣主爲某收三魂拘七魄調理五藏六
腑安三萬六千神洗除疾厄延年益算又請
周玉君官將百二十人治地理宫主爲某致
百二十生炁神衣赤幘天衣仗節制三魂拘
七魄常不離身扶衰度厄延年益算若某命

在水中水官轉而出之命在地中地宫出之
命在火中火官救之命在木中木神護之命
在冡墓開而抜之命在刑獄破而釋之命在
拘攝決而赦之命禄將盡續而益之命禄巳
衰扶而救之即使疾厄不侵災横不起年算
長逺以爲效信恩惟
太上(云云)
　　　遷拔章
但弟子某即日奉詞自惟宿福屬值
休明

大道流行
三洞垂教
至眞大聖拯護天人得以凡微崇奉
正法伏䝉
太上大道諸君文人垂
慈䕃覆累世以來常荷
福祐今竊慮億曽萬祖先亡近逝家親眷屬
所薦亡靈在生之日及積劫因縁種種所爲
無邊罪咎未䝉
原赦難得超升輪回九幽受對長夜或在泰

山岱宗二十四獄北都羅酆三十七獄八卦
五方九幽大獄及
天地水府百二十司所在州縣隂官𡨋府之
中或在王官之下隂陽水火風刀考官曹屬
之内若非
大道亭毒之施遷拔無由但弟子某忝爲後
嗣追慕摧殞(若上爲下夫爲妻者可減此二/句止云但某恐某人云云若欲)
(用此意者須得攺正/不可全用此等字)恐亡人某冥冥夜府不
覩光明徃返輪廻苦毒難處是敢披心瀝懇
歸向

法門仗
大慈之恩求乞章表解釋罪惱拔度魂靈詞
情懇至實切哀憫(臣)謹爲拜章上聞
天曹伏丐
太上老君太上丈人天師女師三師君門下
五炁君等(五炁君科云歷啓五炁諸君藏本/亦然或云生炁正炁君皆無故書)
留神平省所上章書通行上
御乞以
道炁下流覆衣弟子某家所薦先亡近逝一
切魂爽(臣)謹爲上請東西南北主者吏兵一

合來下主爲弟子某家遷拔所薦亡過某及
家親外姓一切魂靈出離長夜九幽之府上
升八天福堂之中又請拔贖亡人魂魄大將
軍一人兵士十萬人一合來下主於
九天之上九地之下三官之中四時五行泰
山岱宗二十四獄之内北都羅酆三十七獄
之中依名遷拔所薦亡過某等男子三魂七
魄女人三魂十四魄解散考謫和釋𡨚仇進
入
道宫之中安樂之地利佑生人子孫平安死

生䝉福冢墓安靜災害不生以爲效信恩惟
太上(云云)
　　　黃籙言功都章(古儀黃籙止拜此一/章蓋家國幽顯皆該)
　　　(羅之故/云都章)
但弟子某即日稽首列詞具言
無上正法黃籙大齋解除生死先身今身身
口意業上資
國祚下及羣生保國寧家禳災却禍増禄延
年解厄除殃拔度九祖七先一切魂爽濟度
存七惠及幽顯謹齎十方鎮信本命紋繒油

燭香花諸供養具證質丹誠奉詞以聞因臣
行道懴悔首謝新罪宿愆斷絶殃咎濟度存
亡詞情丹倒(丹赤也/倒顛倒)理在可申(臣)謹率同法
都講道士某等幾人謹依下元黃籙簡文靈
僊科品於某處設玄科之式法
天象
地以齋主弟子某家所齎金龍繒綵施鎮十
方祈
天請
命救度存亡共相罄勵刷心靜念塗炭稽顙

歸命
至眞以祈所願三日三夜九時行道九遍誦
經以某日清旦爲始登壇行事合一十八時
祈請功成事立謹即言功解壇散席投金龍
於山水丹書槿札以奏言於靈壇伏地拜奏
黃素朱章一通上聞
九天㐲惟
太上無極大道元始天尊
太上道君
太上老君太上丈人無上玄老十方自然靈

寳天尊巳得道大聖衆至眞諸天丈人太帝
天帝玄中大法師天師君曲聆所奏垂憫丹
心如䝉上
御乞
勑典者宣告十方五老上帝五嶽眞仙三官
九府百二十曹十界眞靈拔度弟子某家九
先七祖有縁無縁𡨚親平等一切幽爽並令
開度得出長夜九幽之中升入南宫冠帯枯
骨反體生華轉輪漏盡化生福門乞所在土
地營衞屍形復神反舊與景冥合弟子某家

前生今世一切罪咎並乞除蕩和釋𡨚仇度
厄消災延生保命存亡開泰眷屬安寧上願
亡曜圓明
二儀永固隂陽調順九榖豐盈國富人歡天
下康泰六合清靜
帝祚延長疫毒消殄善瑞日臻克保元吉永
銜
道恩謹遷修齋所請天仙兵馬飛仙兵馬眞
人兵馬神人兵馬地仙兵馬日月星宿兵馬
九宫五帝兵馬五嶽四瀆兵馬三河四海兵

馬各九億萬騎監齋直事侍香金童散花玉
女五帝直符傳言奏事飛龍騎吏(臣)等身中
内外眞官靈寳官屬守(宫/宅)將軍此間土地里
域眞官三界神祇凡屬監臨衞護宣通召命
營䘙齋事有功勤者一切嚴裝隨(臣)今章上
詣
仙都列受功賞謁言眞宫進品上仙加爵進
(一作/帯)秩隨品署職(一作/眞)髙下等級皆令崇逹
一如太眞之儀(臣)等學法未備俯仰之格(教/中)
(有府仰節奏之格專/明朝謁拜跪之儀)進止犯

科不合儀式恐四司所紏五帝所執千愆萬
過乞䝉
赦宥哀原未悟不見罪罰(臣)等身中五體眞
官受功事訖各還宫府使(臣)等學道得道求
眞得眞(一作/仙)永爲眞人(古儀無/此句)與三先七曜
五炁長存以爲效信恩惟
太上衆眞分别(云云)操(臣)所爲某家修設
無量下元黃籙大齋三日四夜露請事竟解
壇遷職復諸
天位重明功德進拜黃素朱章一通上詣

三天曹(云云)
　　　爲國祈祥章(新添)
即日稽首列詞伏聞河圖已兆克彰經緯之
文心畫旣成以通神明之德皆
聖道之昭格至彛倫之叙陳況
皇天佑下而作之
君師宜百姓戴
后而同乎日月自天保之詩作而下知報上
至洪範之極建而福以錫民屬當
清𥙿之時宛異鴻荒之世重念齋主某旣弗

知於日用孰仰答於
天休共懷衞祉之忠敢效封人之祝今則恭
修寳供謹按冲科請命
髙穹歸心
大道敬求章表上奏
三天(臣)猥以凡微獲參
祕奥立功爲本爲
國居先謹爲伏地拜奏黃素朱章一通上聞
天曹伏丐
太上無極大道元始天尊

太上玉宸元皇道君
太上老君混元上德皇帝
太上丈人天師女師三師君門下五炁君等
留神平省小臣所上章書流以道炁衣覆(衣/字)
(去聲傳云大/道衣被萬物)感降
眞靈(臣)謹爲上請營星君一人官將百二十
人治洛逆宫主逐捕羣兇以安萬姓又請日
月天兵十萬人衣赤幘紅衣主理隂陽辟斥
㓂盜又請日男君千二百人衣白衣主祛伏
逆人革心順化又請萬姓君一人官將百十

人治和山宫主伏天下之人心腹不正爲惡
逆者又請東西太白君官將百二十人治九
天乾宫主制伏姦惡好爲狂孽謀議者又請
人庫兵士二十萬人摇天動地君無上九炁
君兵士各十萬人主攝制姦兇捨逆從順賔
向王化稽首
闕庭永釋戈矛以息邊患伏願
聖躬和暢
睿算綿長
盛德邁於唐虞

神化髙於文武
衍靈源於銀漢
隆大本於玉京俾熾而昌曰夀而富徧中外
官僚之品懷忠良正直之心然後風雨時而
百穀豐登災癘消而萬民康乂早諧恢拓永
保升平以爲效信恩惟(云云)
　　　分解冢訟章(三丈六尺毎行十七字/弟子下巳空字數臨時)
　　　(隨宜加減足成十七/字免有遷動全本)
　　　章信
黃素三十六尺紫羅命繒三十六尺

　丹砂一兩銀刀一口(長五/寸)
　命錢三貫六百文禄来一十二升
　槐黃紙百二十張上色筆一對
　上色墨一笏薫陸香一兩(乳香)
謹啓
天曹地府冥司衆官伏按
正一明科
天師儀典
大道垂法濟護羣生千二百官章拯度存殁
十方衆聖咸所證知今弟子某所陳詞悃欲

冒
哀憐竊慮上世以來先亡後逝訴訟生人所
在隂官冥府之中神趣鬼趣之内或有溺死
之訟燒死之訟傷死之訟絞死之訟獄死之
訟囚死之訟徒繫死之訟折傷墮落死之訟
捧杖死之訟毒藥死之訟虎狼齧死之訟産
乳死之訟自溢死之訟自刎死之訟損胎死
之訟被殺死之訟雷霆震擊死之訟精魅所
惑之訟强盜劫掠死之訟乆病不痊死之訟
疫癘傳染死之訟卒死之訟饑餓死之訟寒

凍死之訟熱渇死之訟魘死之訟瘧病死之
訟中惡死之訟霍亂死之訟癰疽死之訟浮
腫死之訟壓死之訟疾病不救死之訟老死
之訟少死之訟孤死之訟獨死之訟鰥死之
訟寡死之訟客死之訟露死之訟死無棺槨
之訟屍骸不埋之訟骸骨不合之訟鳥獸殘
啄之訟焚屍之訟漬骨之訟車馬踐轢之訟
鑿掘穢汙之訟巳葬之訟未葬之訟葬非本
墓之訟葬不穩便之訟葬犯禁忌之訟地氣
衝激髙下四方之訟七祖父毋中外六親九

族互相牽引之訟育子不養之訟有男女不
舉没爲奴婢之訟同姓之訟異姓之訟無宅
之訟有宅之訟有後之訟無後之訟責怒之
訟悲傷之訟奄忽之訟有寵愛之訟有𡨚讎
之訟爭伐之訟殺活之訟慙負之訟約誓之
訟呪詛之訟枉濫之訟死後受詰之訟受考
責之訟受徒繫之訟受謫役之訟受二十四
獄三十七獄罪報之訟求寬赦之訟如此等
訟各有條領若溺死之訟訴其沉淪水府屍
形霑濕燒死之訟訴其髮膚焦灼皮肉剥爛

傷死之訟訴其身形殘毀流連瘡血絞死之
訟訴其繩約緊急氣息壅閉獄死之訟訴其
械鎻攀攣不得解脫囚死之訟訴其囹圄幽
嚴道理不暢徒繫死之訟訴其枷杻在身謫
役苦劇折傷墮落死之訟訴其筋骨摧碎棒
杖死之訟訴其身被考掠毒藥死之訟訴其
腸胃潰爛被虎狼齧死之訟訴其肌膚噉食
産乳死之訟訴其腸裂腥臊自縊死之訟訴
其官私所逼自刎死之訟訴其所爲敗露損
胎死之訟訴其未覩光明被殺死之訟訴其

宿有𡨚對雷霆震擊死之訟訴其犯忤神眀
精魅所惑之訟訴其心思不正强盜劫掠死
之訟訴其宿債未償乆病不痊死之訟訴其
沈滯困劇疫癘傳染死之訟訴其親戚不徃
無人救療卒死之訟訴其大限怱至不通醫
治飢餓死之訟訴其胃腑空虚寒凍死之訟
訴其戰慄冰凍熱渴死之訟訴其炎赫焦爛
魘死之訟訴其精神怖悸邪鬼制伏瘧病死
之訟訴其寒熱顚倒中惡死之訟訴其暴病
卒急意不得伸霍亂死之訟訴其飢飽勞役

榮衞翻錯癰疽死之訟訴其皮膚膿血臓腑
潰爛浮腫死之訟訴其氣脉瘨疰身體肨脹
壓死之訟訴其筋骨縻潰疾病不救死之訟
訴其不遇良醫老死之訟訴其筋骨疲頓少
亡之訟訴其年志未成孤死之訟訴其㓜無
䕃覆獨死之訟訴其老無依托鰥死之訟訴
其隻形難處寡死之訟訴其離别悲孀客死
之訟訴其懷郷隔越露死之訟訴其形無覆
盖死無棺槨之訟訴其體親土壤屍骸不埋
之訟訴其不歸蒿里骸骨不合之訟訴其肢

節分張鳥獸殘啄之訟訴其永失肌膚焚屍
之訟訴求補復漬骨之訟訴求髙燥車馬踐
轢之訟訴其受患害而與人異鑿掘穢汙之
訟訴求遷移巳葬之訟訴求修理未葬之訟
訴求墳墓葬非本墓之訟訴求里域葬犯禁
忌之訟訴求解謝葬不穩便之訟訴求攺移
地氣衝激髙下四方之訟訴其處所更相轉
動七祖父母中外六親九族互相牽引之訟
訴其生人違背恩紀育子不養之訟訴其天
性忍害不得生成有男女不舉没爲奴婢之

訟訴其屈抑同姓之訟訴其宗枝散蔓遞相
踈隔異姓之訟訴其結托婚姻中途背義無
宅之訟訴其靡有所歸有宅之訟訴其補葺
有後之訟訴無恩養無後之訟訴絶祭祀責
怒之訟訴人侵欺悲傷之訟訴多阨枉奄怱
之訟訴不獲詞有寵愛之訟訴其慕戀不斷
有寃讎之訟訴其恃勢難言爭伐之訟訴其
銜恨不了殺活之訟訴其所報不明慙負之
訟訴其心有所慊約誓之訟訴其恩愛不絶
呪詛之訟訴其忿怒盟誓枉濫之訟訴其情

理不雪死後受詰之訟訴要生人作證受考
責之訟訴要生人充替受徒繫之訟訴要見
存拔贖受謫役之訟訴要生人求救受二十
四獄三十七獄罪報之訟訴要生人追拔求
寛赦之訟訴要生人功德種種等事各有訟
言並是怨結莫伸因爲引注將生人名字訴
於鬼官連逮子孫未有解絶其人亡後所興
諸訟皆由不能自認求對生人大略雖合八
十一訟其中枝葉散蔓變成百千萬種又有
生爲愆非死受謫罰湯煑火灼風刀雷駭負

石鑿山轉江壅穴如此之目復有百千萬條
悉由命殁之後訟引子孫更相攝對又有隂
司伏匿幽𡨋訟逮或值時不理患難逼身不
勝哀憂心悲口毒劇言怨語呼天喚地辱罵
光景穢觸神祇事徹幽明皆由訟考又恐立
身醜惡造業無量犯諸科律禁戒悉入考目
百年五十年四十年三十年二十年十年五
年三年二年一年一月一日一時積考相加
衆罪併集殁命之後餘考不息纏綿累積宿
世以來先亡後死於此諸條恐有負犯受考

之日不自甘承引鬼呼神尤天怨地上下遺
殃終不解釋或有臨民理務枉劾無辜殺人
取財阨人受賂因公行私狠戾暴虐離人骨
肉奪人種親破人和合絶人恩愛或信任邪
佞讒賊六親持上逼下怨酷競生呪禱鬼巫
厭伏良善拘收魂魄𥜒鎮精神或起土興工
犯諸禁忌毀損堂廟侵觸神明穢黷靈蹤眞
神責怒如此罪考轉爲注訟亦無極數又恐
弟子某七祖以來復有隂罪陽過生罪死過
表裏沈釁内外積咎無德無恩不仁不孝欺

妄詐僞非人所行
天地所不容人神所共弃命殁三官皆被對
罰罪罪相及世世結固終無止息魂爽難伸
不堪荼毒亂訴鬼官求引生人代其罪苦然
幽司雖明亦有曲佞或聽理鬼言檄召充對
致令弟子某累年災厄頻歳凶衰夢想光怪
錢財耗散營求不遂告訴無門向(臣)求乞分
解冢訟墓注口章救拔亡魂解脫寃對仰惟
大道聖功莫測而以人爲軌迹遷訛是敢唯
罄丹𠂻竭誠懇禱依

科遵奉謹齎黃素丹砂錢米紙筆書刀紋繒
上奏
天官以自分解(臣)謹爲拜上口章一通伏丐
太上大道十方衆聖
敕以典者省理小(臣)所爲弟子某分解先亡
後死冢墓注訟之氣令使注訟消滅屯害潜
靜人鬼異路死生永隔謹上請天官君將吏
兵各司所主爲弟子某厭制墓氣解散殃考
降神布炁除諸災患又於酆都泰山河海丘
陵詣諸謫役之處三官九府各隨原赦檢舉

必使解釋放免謹按
太上千二百官章并
正一眞人所授
南嶽魏夫人治病制鬼之法爲弟子某請太
玄君五人官將百二十人又請都候君五人
官將百二十人治太清宫又請佑護將軍兵
吏執太玄眞符攝解冢墓殃注訟逮復連之
鬼并隂宫官等告下弟子某角姓冡訟交通
所屬句芒之神徴姓冢訟交通所屬祝融之
神商姓冢訟交通所屬蓐收之神羽姓冢訟

交通所屬玄冥之神宫姓冢訟竍通所屬句
陳后土之神及丘丞墓伯地下二千石蒼林
君武夷王左右冢侯地中司檄墓卿右秩蒿
里父老諸地里域主者並嚴絶弟子某冢訟
之氣復注之咎若弟子某七祖父母伯叔兄
弟中宗外族爰及諸家冢墓所在有犯十二
月建破王衰墓八將六對復絶禁忌背向不
正輔次不明左前右後伏屍故氣男女命座
若爲刑禍虚耗不息咎害子孫者並爲解釋
和合補復死生咸得安寧又請太玄君一人

官將百二十人治女渠宫又請九地君一人
官將百二十人治地理宫一合來下主爲某
分解葬埋所犯十二月建破王虚耗及十二
土墓冡訟之鬼一切皆消滅之又請都星君
五人官將百二十人治青蓋宫又請誅殃君
五人官將百二十人治倉明宫又請太白中
陳明星君五人官將百二十人一合來下主
爲弟子某七祖以來前亡後死連星不斷星
死復連十二刑禍還流逆殺除落死次止妨
滅殃又請赤天倉炁君五人官將百二十人

主爲弟子某驅斥親踈遠近及有異姓訟逮
諸凶惡之鬼又請無上髙倉君五人兵士十
萬人主收五墓之鬼傷死來徃病祟生人又
請四明君官將百二十人主消散考訟之鬼
不正之炁致不安穩者又請天昌君黃衣兵
士十萬人主收弟子某家中百二十殃怪及
中外强𦍙十二月建刑殺之鬼又請收神上
明君官將百二十人主收坎坷不寧惡夢錯
亂魂不守者又請蓋天大將軍一人兵士十
萬人主爲弟子某辟斥故氣斷絶注訟之鬼

却死來生却禍來福又請太白君十萬人都
官從事考對殺君各有種數百千萬人一合
來下主營衞奉
道弟子某之身及家門眷屬却死籍注生名
斷絶𥘵世中外亡人死注惡濁之氣並令破
散萬殃之鬼不得伺候牽引更相注逮若下
官故氣假托形影導從鬼兵愶逼亡人致使
連逮家門者一依
女青玄科收治絶滅之又請拔贖亡人魂魄
大將軍一人兵士十萬人主爲弟子某家遷

拔所薦亡人某男子三魂七魄女人三魂十
四魄解散考謫和釋𡨚仇進入
道宫之中安樂之地乞使所請天官君將吏
兵各隨本職爲弟子某解除亡人受謫療理
衆苦煩害之疾盡得平安克使訴訟不生殃
注絶息使弟子某家先亡後死中宗外族異
姓親戚奴婢僕妾横暴枉濫流亡不葬無後
嗣之鬼凡是前件八十一訟之事及千萬種
殃考注逮等皆各潜寧休息不得復動作耗
爲害若欲怨望覘伺閒隙搆扇禍害者當盡

收斥即使永滅不使更生章
御之後賜弟子某家先亡後死七祖九先罪
蒙
原赦魂升
三天冢墓安寧考訟平靜當令慶流後世子
孫隆茂仕宦髙遷學業成就營求果合所向
開通夀命延長災衰度脫老者反少少者不
老夢寤眞正宅宇清靜所有疾患必獲痊瘥
九玄七祖上升
天堂一切幽魂速蒙

解脫以爲效信恩惟
太上分别(云云)操(臣)所爲弟子某家修建某
道場上請天官君將吏拜奏
三天門下分解冢訟殃祟保存拔亡祈乞
恩福口章一通
　右冢訟章所以保存拔亡無不詳盡凡欲
　拜者更不必上遷拔章恐成䙝瀆
　巳上四章並依古儀本并取千二百官號
　經契勘所請官將宫分所主事並無舛誤
　　　誓火章

但弟子某衆户等即日稽首列詞伏念素以
凡微乆叨
道化勞生汨没多積過尤伏恐州縣之内郷
井之中居室聚落之處深慮火災起於不備
有此兢惶無門禳謝伏聞
正一大法天師寳章救度羣生消禳厄運至
于天災疾疫水火旱蝗
聖力可以消禳保安兆庶
靈僊可以救度馘滅妖邪是敢一心歸命上
慿

大道乞賜
保護(臣)不勝所見謹爲弟子某等拜章上聞
天曹伏丐
太上老君太上丈人天師女師三師君門下
五炁君等留神平省小(臣)所上章書通行上
御乞以
道炁下流覆衣弟子某等之身洗除疾厄延
年益筭(臣)謹爲上請北上天官玄冥君一人
官將百二十人主爲弟子某等家除去東西
南北四面八方火精之鬼入地千尺光怪不

生馘滅邪祟保護州縣及住居之内災癘無
侵又請北方壬於水官亥子將吏河伯水源
君龍王官屬玄武將軍衞兵將吏百千萬衆
一合來下主爲弟子某等家收捕火精之鬼
宋無忌等送壬癸水司誓令禁止使州縣之
内及弟子某等住宅之中火災不起怪異消
除境域安寧郷原肅靜人口安秦宅宇清吉
各保富饒所向遂心以爲效信
　　　文昌章
但進士某等即日稽首列詞伏念素以百宫

子孫生長浮俗因縁幸㑹得遇
道化
天地與之蓋載師父示以訓提學禮學詩爲
儒爲士五常要道多昧於修行三綱大倫寧
無於違犯功輕毫末過累丘山日徃月來積
瑕未滌淵冰是懼首謝無階但以家本讀書
業當應舉情由闇昧智行不圓旦暮雖勤亨
衢尚壅身名未遂責望益深不有請祈曷伸
志願然念窮通有命富貴在
天作善斯獲降祥至誠而後能動敢慿精禱

用罄純誠思立善功少圖寸進而某等善雖
修而未深過欲伸於攺悔誓當恪遵
訓誠攺徃修來以迓殊祥以全儒行竊聞
元始出教演二十七品齋科流布人間廣行
善誘方便弘濟接引不遺能使枯朽之質道
生成之宜頑鈍之資發叡明之操縁恃
至恩妄希亨變詣(臣)自訴求乞表章(臣)以才
薄不明眞奥不勝所見元元之情理在可申
(謂見此元元祈禱者不勝激/節言無以及也元元者衆也)臣謹爲拜意上
聞

天曹伏丐
太上老君太上丈人天師女師三師君門下
五炁君等留神平省小(臣)所上章書通行上
御俾兹儒術興行才能並進詩書發迹文武
允修庶可使厚人倫成孝敬羙教化移風俗
仰副
化貸之恩臣謹依舊典千二百官章上請夫
子君官將百二十人治紫蓋宫又請東井清
明君決(原缺)一合來下以温潤清和英靈善
爽之氣附入進士某身中百二十節布散肝

膈之内回心更意洗濯五臓安定神靈衞其
眞氣祛三尸滅九蟲除僞定眞去濁就清背
死向生却禍來福令使進士某等心志開通
曉達聖理便利文筆學業有成次請五經孔
氣君一人官將百二十人治九竒宫主爲進
士某等開通心志受言不忘智慧圓明與衆
有異次請天王玉女千二百人衣青衣主爲
進士某等部領萬官賜以印綬運爲舉動能
通神明又請玉曆素女千二百人衣赤衣主
爲進士某等收録魂魄來附身形紀姓名於

玉曆玄中注夀筭於丹書之上若進士某等
干望科名圖謀成遂者則上係列宿主之乞
告下南斗文昌宫東壁圖書府賢良之宿爵
禄之司並爲垂象宣精舒光絢彩善瑞臨照
寵錫科名若進士某等願捧郷書利佑貢舉
者則隂有神靈主之乞
命職貢舉靈應神祇所在土地聦明正直並
爲臨視文闈覆攷行藝選掄髙下示以公平
使進士某等學行日新休祥萃集進取有準
場屋無虞金榜有名玉堂紀善萬願成遂百

禄攸宜清白傳家公忠許國書種不絶儒風
永振以爲效信恩惟
　　　圓封(言功章攺云三境/元尊内外函亦然)
太上無極大道金闕老君玉陛下髙功全銜(臣)謹内封
　　　方函
(黃素朱章謹上詣/太清至尊玉陛下)髙功全銜臣謹外封
　　　木匣(用明黄絹或綾作袋一隻如其/長廣袋上縻以帶作封頭令髙)
　　　(功於上/作符印)
黄素朱章一木匣


上詣
上清天樞院伏乞髙功銜(不稱臣)謹護封
僊曹引進
太清至尊玉陛下
　毎見有作兩重三重木匣者雖曰精緻然
　操伏朱章之時不欲乆木匣重疊火力未
　能卒到伏章旣事而後盡於人情爲未安
　不若木匣爲善又有以蠟封緘者尤爲犯
　禁蓋𤑔紙不欲以然燈燭況章奏乎何者
　蠟近火則浸潰染汙也豈可以世間所用



　一例施之


道門定制卷之一















