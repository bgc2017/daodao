










道門定制卷之六丙六
西蜀道士樸庵吕元素集成
朱陵眞隱性齋胡湘龍編校
自序
定制集備於大縁而遺於衆醮奉道深信之
士以無善本考校爲不滿囑以後集補其遺
庶幾師門之意義不可辤爰加參考與前集
爲全書尚有當别白䟽于下其如未至有俟
賢達
齋品

廣成先生曰齋有二十七等備在三洞經中
各有品題標明所主世所修奉今著左方
太一齋(十神太一主之)
帝王修奉展禮配天
九天齋(九天生神帝主之)
匡護國家保制劫運
金籙齋上(元天官主之)
保佑帝王安人鎮國
玉籙齋(中元地官主之)
保佑六宫輔寧妃后上以爲

帝王之齋或大臣藩鎮爲國祈禳亦許
修奉
黄籙齋(下元水官主之事關上元中元二宫)普資家國徧濟
存亡開度七祖救拔三塗
盟眞齋
宗廟遷拔及臣下拔亡皆可兼奉
洞淵齋(以北帝爲主)
祛除疫癘掃蕩邪氣
九幽齋
然燈破暗解救亡魂

五錬齋(道士修行之人滅度修設)
滅度遷神安靈拔罪
正一齋(傳度經籙授法付道)
傳神傳籙崇正除邪
右十品齋法皆有科儀其餘一十七品詳在
廣成黄籙序事儀中或雖有名題科儀不備
復有河圖衆醮五十壇廣成先生皆有儀範
因事制法世亦罕知常所修崇僅有數品其
他䂓範備載藏書大㮣多解禳之法
河圖内篇三宫辰曜解禳星運醮(十一曜為主)

解禳災運致福延年
河圖元紀南北二司延生同醮(事南北斗)
延生削死治病消災
玄靈北斗七元廷生醮
專奉七元凡禱必應
祈雨九龍醮祈求雨雪醮
爲國爲民降致雨澤
五帝安宅醮
鎮宅解犯安神辟邪
紫庭北隂醮(專奉北斗)

深災重患所向不通人有妖邪宅多虚
耗仕進不利沈𡨚不伸嚴潔功行三醮
之後必獲異應
河頭代命斷除復連水醮
運年災患後嗣天亡鬼崇慿淩先亡復
連先修章醮保存拔亡醮罷行此以十
四人代形十物爲誓具舟舫於河邊遣
送斷除故云河頭
消災益算醮
上章乞恩祈禳請禱

正一傳度醮
傳受符籙保佑女男巳上並係廣成先
生修儀制法
儲福定命醮(九天丈人爲主生日修之)
丈人眞君說開天經言人生日當念人
身之貴報父母之恩修此亦知衞生愛
身之理
更籍換桉續命延主醮
奉事東嶽及七十二司主病患危急深
災重厄請受五戒攺徃從新力求感應

東嶽延生醮
專奉嶽皇延生懴罪
北極眞武醮
專奉眞武降福祛邪巳上並係尉僊巢
公觀制儀
文昌祈禄醮
祈禱功名延致爵禄
祈祥保嗣醮(度人經第四十四卷有祈嗣經)
祈保嗣續䟽迪慶源
六甲保胎醮(度人經第三十六卷有保胎經)

醮告六甲六十神將保毓胎元克獲圓
滿
正一安墳醮
保寜冡墓解犯安神
誓火禳炎醮
告謝火星消禳回禄
九幽拔罪醮(九幽馘法爲主)
救度亡人拔苦懴罪
隨願徃生醮(十方天尊眞人爲主)
接引亡者隨願徃生巳上衆醮大則連

宵累日吹則日夜終宵皆可隨事上章
祈恩請命或力有未充事當修奉單朝
行道亦可爲之
靈寳洞玄自然拔亡醮(有儀)
明太上自然之旨救拔亡靈
道士昇化遷度醮(有儀)
道士滅度薦福遷神
上清修眞謝罪醮
道士修眞消災懴罪
廣成先生曰醮者祭之别名也香花燈燭果

酒茶湯降天地致萬神禳災禱福兼利天下
其法出於河圖龍文元化帝瑞神經率以㳙
潔爲先精神爲本丹心苦志以希感通隨所
祈禳修詞拜表精楷典實務在嚴恭其或鹵
莽滅裂欺誕眞聖自貽罪譴何福善之能致
乎勉之勉之
議壇方位
廣成先生三籙序事皆以五方眞文於啓壇
夜宣布施於五方之案各以金龍鎮之所以
辯方正位俟大醮言功方收眞文度祝隨章

焚奏揚煙於青空此實壇場之綱領蓋行道
之時存想爲要東西南北各有思存不容牽
就間有好爲異論者以上帝所臨皆當正北
不問堂宇向背皆以帝座爲北方一念之蔽
乃使天地四方易位殊非通論不可遵行
議書章
竊見書章多拘當日或宫觀家居屋宇寛敞
有幽閑之地可令當日清心爲之不然則必
爲鐘鼓音聲内外來徃潰亂于前心境不清
何由無錯誤漏忘之失徃徃至于大謬事旣

逼迫不容更易醮主大有不滿之意殊爲大
害若章文非有他隱宻事可預日事靜時令
修寫㸃檢宻封留太清細字當日書寘庶無
錯誤亦爲允當雖稍戾科文事當從權逺勝
膠柱而大繆也
封章符
髙功封章之時函上書符所傳謂之開天門
符歷考之非也符出六甲籙中謂之隂陽符
如甲子屬陽符則卓劒乙丑屬隂符下三畫
又出眞武三陣法書所載亦分隂陽又有散

形呪今所書三畫乃是隂符章函旣逹天當
用陽符不可不辯今著于篇與衆共曉

陽符聚形


隂符聚形

陽符散形
(中天飛天收捉陽玉玉界五)


(大聖捷疾)(方无道之鬼付天)

(一北獄依律治罪唐葛周三將軍)(眞武將軍卓劒相待)
隂符散形

(中天大聖)(飛天捷疾)(收捉隂玉玉界五方无道之鬼付天)

(一北獄依律治罪唐葛周三將軍)(天地水三官敕)
青詞
唐天寳四載敕太清宫行事官皆具冕服停

祝版攺爲清詞書於紙上(見杜佑通典唐奉老君爲聖祖置太)
(甚清宫奠謁祠事嚴故有此敕)逮及宋朝眞宗皇帝更以青
紙謂之青詞清青之義各有攸始
寳誥
寳誥出於法書謂行法之人生有職品解化
之後令給寳誥陞陟階秩所以最後兩符云
隨品命秩與神齊并又云進爵加秩隨品命
遷之語今則一例施用頗多致疑若亡者非
是受法籙有階品功勤之人合除去最後兩
符爲宜

詞文式(歐陽文忠公撰)
皇帝本命道場青詞
維某號某年歳次某甲子某月某朔某日某
甲子嗣天子(臣)某謹遣某人於某州某宫觀
開啓本命道場三晝夜罷散日設醮一座謹
上啓
太上開天執符御曆含眞體道玉皇大天帝(陛下)
伏以寳祚無疆蒼穹垂佑吉日式臨於元命
醮科爰舉於舊章薦誠慤以惟精延
聖眞而並集仰希靈貺敷錫眇冲四時叶序

以和平品彚均休而康泰無任懇切之至謹
詞
皇帝爲晉國夫人杜氏建薦抜九幽
齋詞
生而有盡是謂物常道本無形實資𡨋助䖍
依僊宇載肅淨場追懿德之巳遥冀明靈之
垂祐
河南府平陽洞及北海水府投送龍
簡詞
九區至廣萬物𩔖居惟川嶽之宅靈繫眞僊

之總治載稽道祕實有舊章粲然玉簡之清
文宛若金鱗之瑞質兹爲鎮信輔以精誠伏
願沖鑒昭臨純祺錫羡保邦家之永固均動
植以蒙休
詞文止欲簡要前集巳詳言矣今取歐陽
公三詞載于此庶可矜式又黃籙詞文三
奏九奏皆不能該及家國幽明鬼神六趣
頃者二江范公禮部設大供始取九時誦
經所爲事作九詞逐時分奏雅合儀軌今
取啓散等全文刋行并注其所取於道經

者以備有取法云出儒書者士夫自知也
黃籙詞文
啓壇
芝壇肅敞蘂笈飛華天風泛八㑹之音(八㑹靈書)
(九芒雲篆)寳雲森五明之座(九幽經寳雲玉座升玄經五明宫内)極
帝郷而望幸啓齋範以輸誠羽葆瑶旌繽紛
而來下金書玉字開度於無窮肆囬道德之
光少答人天之望
祝聖
受丕顯命申上帝之眞符資最上乗致卦人

之精悃益厚至仁之眷肆超錫夢之齡對揚
天休永作神主地方千里者九坐收四海之
功山呼萬歲者三莫紀兩宫之算(時髙孝宗兩宫)體
道不息與天長存(度人經保制劫運使天長存)
爲國界禳災
龍文保運雲護八威之章(度人經赤書玉字八威龍文保制劫)
(運使天長存)鳳曆紀圖天開千歳之綂九廟隤祉
三靈薦休杜六極於未形溥羣生而咸遂惟
一其德治還太古之風於萬斯年人躋皇極
之世天殃盡弭化日長春

爲國界祀典神
升壇演教式揚祈榖之科(翊聖真君云黄籙齋為祈榖福時壇)
爲國儲祥第切傾葵之志際天所覆靡神不
宗旣裒對於明靈宜導迎於顧享誕膺帝祉
増燿德威助元化以宻庸保萬邦而嘉靖
遷拔
天髙地厚共傾報本之誠雷動風馳莫急度
人之施(巢時賔儀龍漢出書於大有赤明開圖於上清爰從歷劫而來皆以度人)
(為急又云度人功大風火不停道路山川急急傳命)悼種親之永隔(度人)
(經歷劫種親)冀沖鑒之旁昭矜彼沈𡨚消其注訟

(北斗經冡訟考注之厄)拔出泉曲之府(度人經北都泉曲府)進入
道宫之中(遷拔章進入道宫之中安樂之地)捨妄歸眞永斷
羣迷之網(北斗經出羣迷徑)還元反本畢升衆妙之
門(老子玄之又玄衆妙之門)
陞擢地水二司僊班乞除存亡罪籍
蕩蕩神郷茫茫淵府總治沉冥之域未登勝
妙之庭尚頼洪慈曲加普濟幽械化飛於甘
露隂扉朗煥於太霞(救苦經火翳成清署劒樹化騫林度人經泛景)
(太霞)把籍帝前洗四生之多罪(度人經執籙杷籍齊到帝前)
歸班天上詠八極之清遊(神遊八極)永息苦輪咸

躋道岸
六道有情
迷津未返濁海無涯傒列聖之流光憫重昏
而洞照自知宿命(九幽經天尊以六通慧令諸罪人閉眼靜思俄頃之)
(間自知宿命一一明了)頓悟本心晞以陽翹之華(生神章苦)
(䰟沈九夜乗晨希陽翹)濯其幽夜之爽咀玉音而鍊魄
沃金液以生神(度人経玉音攝氣清淨経金液鍊形)出離九幽
指丹天而授化飛淩三界廓玄路以登眞(南方)
(丹天鍊度之所超淩色界欲界無色界之上)
消災

同室相依半生多難(夫婦同誠)陳徃愆而自省託
妙供以祈哀釋𡨚而萬罪除扶衰而九厄解
導以延生之炁誘其爲善之衷宿業潜消不
隨六塵之網(六根身色香味觸法)世縁早辦終依大有
之庭(度人經大有妙庭)偕與含情永歸元化
報父母劬勞(時偏侍太夫人)
劬勞萬劫恩重以難酬喜懼一心憂深而未
解願鑒由中之請存開無上之慈特拯亡而
固存俾逺惡而從善青宫鍚命(生神章東華青宫岀九龍)
(寳命使救九幽玉匱死魂宿名有善)舉爲僊化之人(度人経仙化成人)

碧簡増年(巢儀丹臺紀善碧簡増年)永斷塵勞之障更祈
介福敷鍚有情
爲申奏等神言功
載嚴法㑹普告於千眞翕受殊𨤲徧周於一
切萬範克舉(度人經萬範恢張)羣靈駿奔茂集無疆
之休實繄顯相之助宜頒大賚首及靈司曁
兹昭事之流寧免犯科之瀆共伸懴謝仰俟
赦原
散壇(古儀無啓散詞止是心詞而巳後人増之實有不通啓壇致望)
(幸之意尚或少通散壇則未伸再獻先辭上聖無如仍宣心詞為佳天師)

(著儀文義亦爾三獻罷自有專啓寅餞上眞如欲用詞須三獻事畢宣奏)
(惟允)
鸞輿肅駕振萬騎以遄歸(度人経億乗萬騎浮空而來)龍
驛言功(傳逹章表則遣金龍傳驛)絶九天而直上凡在三
元之内俱蒙一洗之恩沐道化之玄虚味瓊
章而飛躍宿心允契感涕自零返僊伩於雲
中神逰巳邈望鈞天於帝所夢想空深
洞府投龍簡
齋功克展天鑒孔昭尚宣五老之符(祝龍簡呪上帝)
(五老赤書丹文)告下十方之府馳金龍之雲騎風火

不停叩寳室之巖扉煙霞未隔肅陳嘉薦終
罄菲誠庶幾時萬之休周洽大千之界
土府
祈恩上帝錫命中宫申金鈕白信之盟(龍簡文)
抉玉書赤文之祕萬神咸聽(度人経萬神咸聽)九地
潜孚盡原幽翳之魂削除罪録更列華清之
奏(投簡有記名上宫列簿華清)升化僊庭
水府
精嚴玉簡祗詣珠宫鑒黃籙之殊勲覬九霄
之清聽並走羣望肆通萬靈合庶彚以昭蘇

偕七玄而獲濟愛河自竭法海常清
歐陽文忠公詞内所上啓
玉帝御號即本朝事實内元上尊號後準
徽宗皇帝專委丞相張無盡再加校正金
籙科儀注定
玉帝聖號云
太上開天執符御曆含眞體道昊天玉皇
上帝即與泰壇郊祀
昊天上帝爲一定之號又準
聖㫖於天下州府天慶觀内起建

昊天玉皇上帝之殿以專嚴奉今諸天慶
觀中太師魯國公所寫殿額自可遵承況
道藏中無盡金籙儀并巢先生刋行黃籙
儀内皆同此號惟知教法者自能通貫嘉
泰辛酉春元素謹識


道門定制卷之六


