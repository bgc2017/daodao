










道門定制卷之七丙七
西蜀道士樸庵吕元素校定
朱陵眞隱性齋胡湘龍編校
安宅章
即日列詞具言但弟子某家夙奉
大道精勤香火以自防保長少無他伏用忻
恱而以胎生凡類崇奉多違慮延考炁復自
忖思以某年月日興動土木營建此宅安立
門户増置屋廬恐非吉日良時多有觸犯土
王之氣太歳太隂太陽大將軍當時司命(古儀)

(是此時謂立屋之時他本誤看故爲此間非也今攺為當時庶分曉)十二月建
大耗小耗十二刑殺大時小時十二時神或
犯天禁地忌天空開(大道天空及開日皆宜修他本攺為空開者非)
便利之宜又慮此屋或是古人刑牲盟誓之
地丘陵古墓之墟或下有潜屍埋骨伏匿之
魂或舊爲寺觀壇場祠廟之所綿歷年代主
宰非一恐因觸犯慮致災凶某入宅以來居
止不利夢寐醜惡光怪四起錢財耗散災患
紛紜(若無災可禳此一節便入下文)合門尊卑憂惶在念詣
(臣)求拜章書分解禁忌安宅利居具如所列

(臣)以才薄不勝所見謹爲伏地拜上朱章一
通上聞
天曹伏丐
大道神炁五嶽將軍六甲神明及某家守宅
三將軍二十四吏兵三萬六千神將主爲弟
子某家安隱(音穩)宅舍消却四方惡逆水火盜
賊口舌災耗一切伏匿使公私通泰門户興
隆所願果合(臣)謹爲上請五方安宅大將軍
各千二百人守宅大將軍千二百人護宅大
將軍千二百人保宅大將軍千二百人鎮宅

大將軍千二百人一合來下同心併力主爲
弟子某家安隱宅舍保宜人口子孫昌盛光
怪伏匿惡口赤舌一切消滅不祥鬼賊祛逐
遐荒乞爲弟子某宅中東安青龍西安白虎
南安朱雀北安玄武八卦利居五方鎮宅弟
子某家所有誤犯千禁萬忌之炁應章破散
被受
重恩以爲效信恩惟
太上分别(云云)上請天官君將吏兵拜奏收
除起土造宅作舍移徙凶耗禁忌觸犯傷害

之炁一切消滅安利宅居保宜人口乞恩朱
章
安墳墓章
即日稽首列詞具言某幸以宿縁奉屬
太上大道諸君丈人因三寳香火以自保護
從昔受恩實用慶幸但天師科典拯救存亡
濟國利人自幽及顯凡在生死咸使安全今
弟子某切慮亡過某冢墓之所尚有刑尅未
獲安寧旣殁者非宜即殃貽後世冢墓注訟
爲子孫之殃求乞章書以爲救拔(臣)不勝所

見謹爲拜章上逹
天府伏望
太上老君太上丈人天師女師三師君門下
五炁君留神平省小(臣)所上章文通行
上御降以
道炁覆衣弟子某家存亡眷屬之身所有亡
人某冢墓之所安葬之日或犯隂陽四時天
地禁忌一切刑殺或山崩石殞風雨淹漬
樵牧踐踏火燭焚燒(若新葬又减此項)或興工動土
穿鑿岡原致令魂魄不安龍神不守或水

泉漂蕩骸骨遺亡或冢墓崩摧土石塡塞魂
爽驚越流泛無依(此等事可以隨宜去取)或葬日時辰
所向方位動有犯觸干忤幽明非五姓之宜
非四時之便犯天羅地網刑殺魁罡四殺不
藏六神不没或犯凶神暴鬼月殺日逰魂被
拘執無所告訴或子孫男女命位之上有所
不具或八殺六對(八將八卦六對十二時辰)有所不同或
逼近古廟神祠鬼神所擾或近古陵巨冢爲
威勢所侵冥路幽隂無由自顯如上所列並
乞

天道慈佑告下所主神明爲解救原除和諭
安定或山脉斷絶連而續之魂神驚散存而
撫之使亡者安泰子孫興昌冢墓注訟一切
斷絶封樹繁滋鬼邪奔散(臣)謹爲上請都官
從事君一人官將百二十人又請通逹五經
博士君一人官將百二十人主爲某家遷拔
亡人某等三魂七魄女人三魂十四魄免謫
役罪罰逺離愁苦上昇福堂斷絕注連永享
貞吉又請安穩冢墓從事吏十二人上爲亡
人某等佑護冢墓之所四方清靜塋域安寧

千載萬年永無驚擾若有摧折樹木沙土瓦
石在坵墓之内堆壓屍骨者或狐狸鼢䑕蟲
蛇木根侵傷形骸者或水脉泉源流漿滯泥
浸漬骸骨者或冢墓穿穴骸骨分張風吹雨
濕不得安寧者悉爲宣理斬削洗除破決滯
水祛逐蛇䑕撲滅野火收歛骸骨趂斥狐狸
割剔草木根蔓立使安穩無有侵害致為恚
恨驚怖所請天官君將吏兵應章來下遷拔
亡人安鎮墳墓使生者康泰死者安寧災橫
不興凶惡不起夢寐眞正疾厄不侵夀禄延

長人口清吉被受
重恩以爲效信恩惟
太上分別(云云)操(臣)謹爲某家上請天官君
將吏拜上遷拔亡人安穩冢墓朱章
祈嗣章
即日稽首列詞但弟子某素以胎生千載有
幸得奉
大道伏受
玄恩伏惟
太上垂慈好坐濟物宿愆許懴積咎可原(臣)

切慮弟子某前生今世行違神明心無惻隱
仁慈不著忠孝有虧因公行私兼貧擅富焚
山竭澤落子墮胎毀卵覆巢驚棲發蟄善輕
毫末過積丘陵致令嗣續孔艱日深危懼承
傳所繫依仗無門特罄丹𠂻向(臣)求乞拜上
謝過禳災祈祥保嗣朱章一通上聞
天曹伏乞
太上老君太上丈人天師女師三師君門下
五炁君留神平省小(臣)所上章書通行上
御乞以(全音氣上所賜與之謂乞以所請求之謂乞今此乞乃是太上降以道炁)

東青西素南丹北玄中央二十五正眞自然
生炁(謂天一地二天三地四天五生數也)下覆弟子某身中保
命延生扶衰度厄呵斥千二百絶滅種嗣故
炁之鬼令使慶源不壅殃注斷除乃子乃孫
以嗣以續(臣)謹爲上請東戎南蠻西夷北狄
中央三秦君各領兵士百二十人一合來下
主爲弟子某家解除億曽萬祖九世七先眷
屬親姻前亡後天八十一注訟悉使蕩除庶
令生孳繁榮子孫不絶又請南昌注生司命
主司僊官九天定命注生僊官注生大司馬

北斗注生僊官各領吏屬一合來下主爲弟
子某解𡨚釋結消除前世今生毀卵覆巢等
一千六百二十過咎並令解散落滅惡根三
界並注生名天人結爲眷屬若弟子某所犯
過咎至深注當絶嗣亦乞上奏
髙上至尊(此指玉帝謂令天帝上奏玉皇以廣太上好生)特爲原赦
以廣
太上好生之德又請十方保嗣(他本云祈嗣者)保胎
君十方保嗣保胎神王長生大聖六甲六丁
神將玉女十二從官各九億萬騎一合來下

主爲弟子某室某養育胎根庶令金樓玉室
得保無虞辟斥萬魔破胎爲殃之鬼務令止
絶夢寤眞正俾先亡後天並不得變形易影
入夢爲害萬殃之鬼勿令伺候釁隙殘胎絶
孕又請扶衰度厄君官將百二十人又請九
宫八卦大神兵士百二十人一合來下主爲
弟子某家開生門益夀命塞死户養胎根使
四季平安災衰不起死亡斷絶嗣息蕃昌水
火刀兵不相淩犯克保宜吉永銜
道恩以爲效信恩惟

太上分别(云云)
誅邪章
但弟子某宿有積幸奉屬
大道常蒙
覆䕃伏用欣榮而修奉多違動招考青某自
頃以來爲外𦍙鬼賊妄相刑剋數爲祟害(或更)
(有事意從此添入若願意詳載此不必更寫)性命危迫披告無門
向(臣)求乞章書以自分別(臣)不勝所見謹爲
冒罪拜章上聞
天曹伏願

太上老君諸君丈人天師女師三師君門下
五炁君垂神平省小(臣)所上章文即得上
逹賜以
道炁覆衣弟子某一門之身(臣)伏㝷外𦍙邪
鬼與弟子某家非有相關
先聖垂言非鬼不祭不合妄爲祟患復連平
民
正一科文女青鬼律合伸誅翦以安萬姓(臣)
謹爲上請誅殃君官將一百二十人治倉明
宫又請都星君一人官將百二十人治青蓋

宫又請誅符破廟吏又請天皇敢健吏各領
兵三十萬人一合來下主爲弟子某家除蕩
容死外𦍙異姓非所祭祀之鬼妄爲復連者
收而斬之誅而滅之斷而絶之悉令分別立
使清凈又請收除男女凡殃病死腥死牢獄
死刀兵虎狼死燒死之鬼吏兵各五十人主
爲收除外鬼他神非祭祀及妄來復連平人
者向烝嘗不同祭祀各分殊門異戸不復相
關立須斷絶不得妄相侵犯如欲輙違
天條復來侵害弟子某家者當須河水逆流

白石上浮穅繩千丈馬角六尺可更相求不
能如此天别地絶千年萬歳無相侵擾又請
東西南北中央五方斷訟神君各一人官將
各十二人五方所領兵士等主爲弟子某家
閉絶復連歳復月連月復日連日復時連皆
令閉絶使某家有災獲解有病獲痊性命安
全魂神澄正邪精摧伏正炁宣行萬苦千殃
豁然除散被受
大道罔極之恩伏惟
太上分别(云云)上請天官君將吏兵拜上斷

除外邪鬼神彊𦍙客死之鬼妄爲剋害斷絶
誅滅寳章一通
右章文欲奏之者先於他所除淨室焚香
法師結界閉户修寫訖宻行㸃檢封入章
函印護及時取於壇中行事不復宣讀依
法伏章宻奏焚之文字章詞中亦不得指
言上此章宣儀關告亦然恐爲鬼祟所知
遏截不得上逹謹之謹之
六甲救病章
請六甲神官狀(黄紙朱書隨章焚之)

法師具位
今爲弟子某解救危疾制伏羣邪上請
六甲神官從事兵將各依章中所請施行
謹具神官列位于左
甲子王文卿從官十八人
乙丑龍季卿從官十六人
丙寅張仲卿從官十四人
丁印司馬木卿從官十二人
戊辰李楚卿從官十人
已巳何文昌從官十三人

庚午馮仲卿從官十七人
辛未王文章從官十五人
壬申侯博卿從官十二人
癸酉孫仲房從官十一人
巳上十神官將各百二十人兵士十
萬人
甲戌展子江從官十四人
乙亥龐明心從官十三人
丙子邪孫卿從官十六人
丁丑趙子玉從官十四人

戊寅虞子卿從官十三人
已卯石文陽從官十五人
庚辰尹佳卿從官十三人
辛巳楊仲公從官十一人
壬午馬子明從官十五人
癸未吕威明從宫十三人
巳上十神官將各百二十人兵士十
萬人
甲申扈文長從官十六人
乙酉孔利公從官十四人

丙戌車元昇從官十二人
丁亥張文通從官十人
戊子樂石陽從官十四人
已丑范仲陽從官十四人
庚寅禇進卿從官十五人
辛卯郭子良從官十三人
壬辰武雅卿從官十一人
癸巳史公來從官九人
巳上十神官將各百二十人兵士十
萬人

甲午衞上卿從官十八人
乙未杜仲陽從官十六人
丙申朱伯衆從官十四人
丁酉臧文公從官十二人
戊戌范少卿從官十人
巳亥鄧都卿從官十三人
庚子楊仲升從官十七人
辛丑林衞公從官十五人
壬寅丘孟卿從官十三人
癸卯蘇他家從官十一人

巳上十神官將各百二十人兵士十
萬人
甲辰孟非卿從官十四人
乙巳唐文卿從官十一人
丙午魏文公從官十六人
丁未石叔通從官十四人
戊申范伯陽從官十二人
已酉成文長從官十五人
庚戌史子仁從官十二人
辛亥左子行從官十一人

壬子宿上卿從官十五人
癸丑江漢卿從官十三人
巳上十神官將各百二十人兵士十
萬人
甲寅明文章從官十六人
乙卯戴公陽從官十四人
丙辰霍叔英從官十二人
丁巳崔巨卿從官十人
戊午使元光從官十四人
己未時通卿從官十七人

庚申華文陽從官十五人
辛酉邴元玉從官十三人
壬戌樂進卿從官十五人
癸亥左古松從官九人
巳上十神官將各百二十人兵士十
萬人
右謹録狀隨章上奏
太上老君諸君文人伏乞
道慈允(臣)所請告下六甲神官為弟子某隨
章奉行謹狀

年月日具位(臣)姓某狀
章信並須精潔以明通感
白素四十尺禄米一石二斗
命錢一千二百文代形衣兩件
奏納司命六甲六丁等錢馬七十分
章文(此章敕危疾制羣邪敕身神和正炁若遇病者司命日拜章尤)
(善如水命人巳丑乙未木命人庚申辛酉火命人壬子癸丑土命人甲寅)
(乙卯金命人丙午丁巳若未可遇急欲上章敕病卜吉日為之)
即日列詞具言但弟子某幸以宿縁遭逢
道化稟神皇極命係

玄曹得奉
太上大道諸君文人眞化所被
道炁所覆獲自防保負荷
重恩而修積無聞不明
科典動靜連貪愆咎日深自頃以來(或自身或某人)
身嬰疾厄綿逺旬日未獲痊平伏恐(某)七祖
九玄及先身人世積行所犯違忤神明罪目
貫盈未㑹懴㧞或先亡逺逝幽執九泉考對
未原殃釁重疊不勝甚苦延及生人或是巳
身受生以來隂罪陽過負越禁忌聚結罪尤

或故殺誤傷前寃徃債未伸侮謝咎責日深
拘閉生魂致兹疾苦或是五行刑厄三命衰
微宿曜所臨神殺所犯行年之上太歳之中
或有刑妨致兹危厄旦夕憂迫性命是虞詣
(臣)自訴乞求章文救解災疾(臣)不勝所見謹
爲冒罪伏地拜上朱章上聞
天曹伏丐
太上老君太上文人天師女師三師君謹依
五帝靈飛左右六甲明科具典上請甲子王
文卿及一旬十神曁從官各領官將百二十

人自然兵士十萬人及時來下主爲弟子某
收坎宫姦邪之鬼治丹田三宫下元所病之
炁中外彊𦍙立令消滅重請長生君一人吏
十二人陳兖仁君一人吏十二人主於某身
中內鎮肝臓令肝炁流行病根釋去絶滅無
藉斬伐凶惡歳月日時傳相啓付又請甲戌
展子江及一旬十神暨從官各領官將百二
十人自然兵士十萬人及時來下主爲某和
諭家親竈神住宅禁忌助道興化收捕衆邪
立令消滅重請趙公子一人吏十二人吕威

明一人吏十二人主爲某安靜中田鎮心守
神衞護心臓使眞正通靈上應三元下安絳
宫赤子之府外制萬邪歳月日時傳相啓付
又請甲申車元昇及一旬十神洎從官各領
官將百二十人自然兵士十萬人及時來下
主爲某辟斥外𦍙之鬼光代刑禱呪詛之鬼
冡墓注訟考逮之鬼悉令除滅所苦和平重
請杜虎主一人吏十三人又請祇念君一人
吏十二人主爲某調平脉炁安守肺臓使靈
液通流華蓋清潔歳月日時傳相啓付又請

甲午衛上卿及一旬十神洎從官各領官將
百二十人自然兵士十萬人及時來下主爲
某行太隂官符命收捕内外精邪伏屍蠱道
諸有違犯流俗禁忌之炁立令消滅重請陳
子平一人吏十二人又請通身君一人吏十
二人主爲某調和命源安靜炁海鎮守賢臓
制伏外邪使血液宣行凶惡消殄上通膽腑
眞炁堅强所疾痊平靈眞宻佑歳月日時傳
相啓付又請甲辰孟非卿及一旬十神洎從
官各領官將百二十人自然兵士十萬人及

時來下主爲某收除三十六代以來先亡徃
逝留殃死次盟禱呪詛注訟考逮復連生人
連染疾病之鬼一切消解疾瘵痊復災厄和
平重請何文章一人吏十二人又請趙子玉
一人吏十二人主爲某鎮守太倉脾宫調理
脾炁五臓和輰百關宣通眞炁流行邪惡消
弭歳月日時傳相啓付又請甲寅明文章及
一旬十神洎從官各領官將百二十人自然
兵士十萬人及時來下主爲某收除五瘟百
毒時行疫癘内外彊𦍙八方五方行病鬼炁

及所居之内伏屍鬼賊金銀銅鐵木石器用
怪魅衆精爲疾害者一切除斬立令消滅重
請馬超主一人吏十二人又請姜威明一人
吏十二人(巳上六次所重請十二官並係天醫)主爲某安守身
中三萬六千神千二百形影萬二千精光左
三魂右七魄五臓六腑三百六十骨節一切
神炁常令澄正永保安寧疾厄痊平延年益
禄又請六丁玉女六甲玉女六甲隂陽正神
天蓬天内天衝天禽天輔天心天英天任天
柱神將即時來下保衞某之身所疾痊除百

神依護榮衞血脉流通眞炁年夀延益永保
利貞謹請中宫從事十二人承接章文爲某
清蕩内外澄正身心調和血炁祛除邪惡誅
斬鬼賊制魄拘魂保護三宫鎮安赤子使六
甲將吏各守所部青龍保肝白虎護肺玄武
守賢朱雀鎮心黄庭眞人和脾清胃血液流
注榮衞宣通靈藥潜資神符宻降禳除疾惱
増禄加年司命眞神再定録籍書名生品青
簿之中死户削名殃咎消弭天醫將吏六甲
衆神有功勞者三㑹之日都章言功克保全

生以爲效信恩惟
太上老君太上道德衆尊諸君丈人天師女
師三師君門下五炁君省理分別垂再生之
澤開罔極之恩(臣)愚質穢氣濁云云操臣所
爲弟子某乆嬰疾苦上請六甲官將眞神從
官自然兵士天醫衆神收降凶惡療治疾苦
拜上乞恩救疾朱章一通
南嶽魏夫人易名更籍生筭度厄救
急章
廣成先生曰凡人年災月厄筭盡相臨本

命禄絶行年妨害宜奏此救急大章災難
消除福禄立降先須章信以表延益
銀環一雙筭子一百二十枚
青絲命縷一丈二尺禄米一十二斗
信錢一千二百文命繒紫羅二丈四尺
奏章操伏晝向東夜向北
章文
即日稽首具詞但弟子某濁質凡胎千載有
幸得奉大道受命
皇極以自保全而以下愚施行多違招延不

利此年坎坷疾病相㝷恐九厄頻凌三災頓
集天羅所繞地網所纏夀命短促年筭窮盡
妖邪神鬼所見侵侮
泰山岱宗所可横名無功自拔旦夕恐怖雖
復罪穢從道而生唯一心歸命
大道求乞救拔置信請命詣(臣)自訴(臣)不勝
所請謹爲露出中庭於
太虚之下北斗之前伏地拜奏大章一通上
聞
天曹伏丐

太上老君太上丈人天師女師三師慈父聖
母降罔極之恩原赦弟子某萬死之罪俾厄
中得濟危中得安(臣)謹爲上請弟子某本命
生年生月生日生時星官各領官將功曹使
者齎持弟子某年命簿録上逹
玉帝陛下隨事奏對司命門下分別章書除
刑止殺削落罪簿易短爲長若弟子某履行
背違夀限短促玉曆無籍左契無名(主生之文)三
元削録司命較書南宫不取天帝不原者並
爲廻停申借更籍易名三歳一期展轉延益

又請調星度筭君轉名易形君脫死上生君
各五人官將千二百人一合來下又請太隂
之下考召君吏與(臣)身中功曹使者上請北
斗御女宫中主爲弟子某抽贖死簿更籍易
名又於
東華宫請九龍符命告下東嶽泰山府二十
四獄掾吏七十二司官僚爲弟子某更定生名
削除死籍和釋考責還遣三魂七魄歸附身
中無令放逸又請太上三天玉女千二百人
三環結角衣五色玄黃之衣着獅子之履口

含雄黃之藥手捧玉漿吐哺眞炁共相濟療
弟子某之身自頂至踵縁肌纏骨調和六腑
安鎮五臓精血充滿百病除瘥夢寤眞正得
度九厄之中又請天中敢健吏兵千二百人
一合來下於弟子某居宅之中收捕精祟萬
邪爲害令内外清潔神明防衞使弟子某身
康體健眞炁降流補潤四肢安寧五臓調理
百關厄中得度短中得長徹滅短籍著名長
生玉曆之中千罪萬過一切赦除蒙
恩之日(臣)謹爲仰宣

太上五戒勸諭弟子悛惡修善伏從科戒不
使復犯以今爲新以爲效信恩惟
太上分别云云操(臣)所爲弟子某齎銀環命
縷錢米紋繒質信效誠上請天官君將吏兵
拜上易名更籍生筭度厄救急大章
祈雨章
即日列詞具言但某幸以塵微得值
道化
玄功濟物
眞教宣行幸屬

太上大道諸君丈人道炁覆育叨膺禄秩(士民)
(設攺爲生值)仰荷
玄恩然修奉多違延致災沴封境之内驕陽
踰時坐虧農功深虞凶歉伏念
邦國所大食爲民天歳或不登何所依怙竊
慮星文之内分野躔災曆數之中地境鍾運
逺近焦灼民吏震驚又恐撫治乖宜刑賞
不當賦歛過重民庶冤愁(士民設醮可削此項)又恐四
民愚而不究本原輕厭稻糧致貽
責罚内自循省冰炭在懷雖山川禱祠杳無

通感翦爪待罪必求於天(他本云山川禱祠牲牢蠲潔不惟瀆)
(天亦復慢神兹惟致請命子天之意)詣(臣)求乞章奏(臣)不勝所
見謹爲伏地拜章上聞
天曹伏丐
太上老君太上丈人天師女師三師君門下
五炁君留神平省小(臣)所上章書通行上
衘垂大慈之澤哀憫生民
勑下上官典者分别五行區定律曆羅列八
卦標明節候使隂陽叶序風雨以時臣謹爲
上請九海北溟君一人官將百二十人治河

天宫主天下水炁風雷合符興雲下雨又請
天公正炁君一人官將百二十人治中天宫
又請海中玉女千二百人衣赤衣興雲致雨
又請河上眞人君官將百二十人治北方大
海宫主爲天下萬民合符致雨又請四洲九
谷君五人官將百二十人治泰山宫又請九
江海玄君官將百二十人治九河宫並主水
炁泉源降致風雨又請河伯吕公子三十六
人主興雨水又請河伯使水帝子三十六人
合符降雨又請靈臺官漢明君一人官將百

二十人攝召天雷地雷之炁又請小玄冥君
一人官將百二十人主攝河伯水帝十二谿
玉女九江河平俟將佐掾吏部水鬼神又請
九江平玄君泰山宫中九谷君四水九谷君
陽成宫九侯君湖中玉女千二百人一合來
下與太社城隍正直聦明一切靈響同心恊
力上奉天命召攝雷電水炁風雲合符下雨
收制旱魃之鬼應章消滅使榖稼滋榮百卉
繁茂風雨調順歳獲豐登國有蓄儲民用粒
食所請官將吏兵與風師雨師零星先農等

有功勤者上詣
三天乞行遷賞以爲效信恩惟
太上省理(云云)上請天官君將吏兵拜上弭
旱祈雨朱章
祈晴章
即日具詞但某獲以凡庸奉屬
太上大道諸君丈人命禀
上玄籍係
天府叨領民社(郡縣可通用之民庶云叨居覆載)宿荷
聖恩而修奉多違遭值災運自某時日以來

封境之内苦雨爲災霖霪未巳黎民惶懼昏
墊(音玷)是虞況望歳之期嘉榖爲本農功旣廢
饑饉必臻竊慮九地之區分野災咎三辰之
度躔次差移律曆推遷值兹災否又恐某理
務乖舛賞罰不明下民愁歎致成霖潦(士民自祈)
(禱則去此項)又恐下民瞽暗罔恤農功棄賤稻糧
天降責罰捫心省已若蹈淵冰惟一心歸命
求乞章表上奏
九天以自分解(臣)謹爲拜章上聞
天曹伏丏

太上老君太上丈人天師女師三師君門下
五炁君垂
好生之澤賜
育物之仁拯救淪胥以安生齒(臣)謹爲上請
九海北玄君官將百二十人治中内宫主止
霖䨙之炁以致晴爽又請天公正炁君一人
官將百二十人治中天宫主消雲靜雨收歛
隂霾又請河上玉女千二百人衣白衣上詣
天曹請止霖雨移風雷雲雨衆神各還所署
使風雨調順水沴蠲消三景揚光四時叶序

農功無失稼穡有秋無漂溺之憂洽生成之
願克保元吉以爲效信恩惟
太上分别(云云)拜上消災止雨祈晴朱章
消災度厄章
但弟子某生居人世宿有善縁得奉
眞庥恭聞
道化但以凡夫迷謬冒觸憲綱或則違
聖背
眞或乃興工動土俯纏五藴上昧
三光賦形

天地而不知
天地之回旋生麗隂陽而莫曉隂陽之逆順
動乖至理居即成愆未盡懴禳將來禍患又
恐流年運限值衝破之災本命元辰逢刑剋
之厄天羅地網誰知逃避之門禄筭夀齡孰
致延益之數用是歸投
大道䖍奉
至眞謹備法信之儀恭修蘋藻之獻詣(臣)求
乞表章(臣)雖不明氣候輙承所請謹爲弟子
某上請夀筭君五人保命君五人消災君五

人散禍君五人扶衰君五人度厄君五人解
羅網君五人官將百二十人一合來下速詣
天曹地府古廟靈壇社稷將吏司命曹屬㝷
弟子某家自無始以來生於心行於事一切
罪惡記名惡簿之中者盡爲
赦除自有形以來命於
天麗於數一生夀禄定分黃籙之内者咸爲
延益有災有厄速爲消禳有病有殃悉爲解
散易禍敗而増福祉變疾苦而致康寧一切
迍邅悉令渙散(臣)謄其精意上詣

天曹伏乞
大道垂慈
至真宻鑒
察(臣)所奏特與弟子某削除罪籍紀録善功
増延夀筭之期厚益福禄之數祛除疫癘解
釋災殃祈動止以安寧保公私而吉慶運爲
稱意出入利宜次乞子孫均蒙
福利門有吉祥之慶家無疾癘之侵人人悉
頼於
洪庥世世永依於

道䕃恩惟
太上(云云)
太上消除蟲蝗災食苗稼章
即日稽首列詞自以宿福獲承
道化早塵官列深荷
天恩任重才輕常虞顚沛匪躬勵節敢不勤
渠但慮執法不明紀綱弛壤違
天地好生之旨爽
帝玉慈育之仁民末小康物或失所況
國以人爲本本固則邦寧人以食爲天食豐

則人泰所以禁㳺惰斥繁奢惜人力也勸農
桑務耕織惜人時也力不廢時不違順天時
享地利則四國交樂萬方叶和
君無爲於上人恱豫於下
國之大本政之大經有古之所貴也今以羸
民瘠土併力倍功晝夜忘疲從事稼穡苗旣
繁碩將及有秋而延致災凶螟蝗爲害嗷嗷
悲怨聲聞于
天實某等政繆化涼德寡才匱叩心責已悔
過祈

恩緬念穡夫爲増憂懼惟齋沐稽顙一心歸
命乞求表章上奏
三天伏丐
太上大道諸君丈人三師君上官典者
垂恩省察(臣)披按詞情不螣所見(臣)謹爲依
正一天師科典千二百官佐國救人之法上
請天田君官將百二十人治北門宫主保育
稼穡辟却蝗蟲之暴又請三炁陽元君官將
百二十人治黃雲宫主收蟲蝗螟螣之傷又
請四野五野七野九野都平君城隍山川注

氣社稷神君護其禾黍並使羙熟無令傷害
辟斥蟲蝗又請五榖君官將百二十人治天
水宫主令百榖秀實有收辟却蟲蝗不使侵
害水旱和釋年歳豐登又請南山白虎將軍
吏兵一合來下收攝境内蟲蝗蟊蠈並令消
匿乞
敕勒所在土地山林孟長社令城隍同共收
絶章
御之後凡丄下共業併蒙
原赦螟蝗災異咸得解除使稼穡有成公私

共濟人民安泰
國土清平恩惟
太上(云云)
上清道士修眞謝罪章
即日奉詞但某等自以冥頑下士輪轉因縁
宿慶所鍾遭逢
道運
上帝領籍名係
皇篇師寳甄收身參
治籙不揆短闇葵藿傾陽棲跡靈壇結志

上道玄理幽邈披盻無窮伏聞
太上宣慈
老君垂教發揮道妙啓迪人天養性錬神在
極虚而篤靜利人應世務持儉以守柔先所
見聞後當開導儻不能自反則何以敷暢於
眞風不植善因則何以傳誠於
上界伏蒙
太上大道諸君丈人垂慈拯護不賜罪罰使
(臣)等超絶塵累得處
法門助

道化人同歸
玄路而(臣)等居廛接物混俗同塵功業未聞
罪惡彰積恐延殃上世貽過三師身謝三官
風刀考謫朝夕在念不敢自寧悔過清齋投
詞露請歸誠稽首懴謝
道前(臣)見其元元之情理在可申(臣)謹爲拜
章上聞
九天伏丐
太上大道衆尊曲聆所奏
垂憫丹心如蒙

上御願爲宣告三官五帝五嶽衆靈伏乞抜
度某等三師九祖升上南官冠帶枯骨反體
生華轉其幽識受化
僊門已遷之靈進品丹庭勒某等之名刻書
於
九天金格寳藏神僊籙籍之中(臣)謹爲上請
九炁青天青帝天君青腰玉女從甲乙官將
青龍兵馬九億萬人一合來下降入某等身
中安鎮肝腑之宫又請三炁丹天赤炁天君
太丹玉女從丙丁官將赤龍兵馬三億萬人

一合來下降入某等身中安鎮心腑絳宫又
請元陽大帝之山一炁之天黃帝天君太帝
眞人子丹黃庭天蒼玉女從戊巳官將黃龍
兵馬十二億萬人一合來下降入某等身中
安鎮脾腑之宫又請七炁素天白帝天君太
素玉女從庚辛官將白龍兵馬七億萬人一
合來下降入某等身中安鎮肺腑之宫又請
五炁玄天黒帝天君夜光玉女從壬癸官將
黒龍兵馬五億萬人一合來下降入某等身
中安鎮腎腑之宫又請三元九府五嶽四瀆

九宫眞人神僊玉女兵馬騎乗各九億萬人
一合來下降入某等身中分布宫腑安鎮身
形五臓六腑三元九宫一身之内隨逐營衞
和魂檢魄保神養精攝炁錬僊骨髓凝僊血
脉成眞朝服元精五芽芝英潄滿玉池津液
自生身得飛行過度三災八難衆惡之中千
凶萬毒莫不消亡慧性踈明洞悟幽理神僊
降接與道合眞使上不累三師九祖下可度
六道四生咸得光明俱無結縳某等未入道
之前旣參眞之後千愆萬罪並乞除蕩修眞

行教以今爲新所奏
上達表御
帝前特垂
照省普關萬靈以爲效信恩惟
太上(云云)
道士滅度拔出塗苦錬屍受度朱章
上言謹按文書(臣)以凡愚獲參
經法日念自新結縳未解敢冒
禁律干忤
天眞(臣)某誠惶誠恐稽首頓首(臣)竊見

經旨明戒可慿
經言自非先身累德立功名書
瓊簡不得妄見
經法預以見者皆應昇度或功德未足運應
滅度身經太隂寄形地官因縁期訖得還故
宅屍形受度魂神上昇
靈首昭垂誠宜修奉敢縁
慈訓冒瀆
宸聦(臣)謹奏爲某府某州某縣某觀某人以
某月某日伏值某人某齋辰就某處建壇乞

爲依
科修奉
上清昇化僊度遷神道場幾晝夜自某日某
時啓事至某日某時設醮滿散所伸意者干
冒
天威但弟子某即日奉詞代爲亡師姓名年
某歳元命某甲子某帝領籍(謂年命納音如木命人屬青帝)
某月某日某時生受命某天(如五帝之屬木命人即青天)
在世之時早慕
大道登壇佩籙供養修持但身履下土穢濁

所牽功德未滿運數終窮於某年某月某日
某時以某疾去世神託太隂寄形土官(如未葬云)
(今停枢殯宫以須良日遷還蒿里)功德未備尚阻超生恐爲
土府所見驅逼不相容安魂魄飛揚屍形靡
寧揺動考對注逮見存死者不安生人多難
但弟子某等忝爲法嗣踰天屬之親懷追逺
之痛敢縁
大道慈悲之化
經法度人之恩向(臣)求乞章書拔度存亡(臣)
謹爲冒罪伏地拜章上聞

天曹伏丐
太上老君太上丈人天師女師三師君門下
五炁君等留神平省小(臣)所上章書通行上
御乞以
道炁下流覆衣弟子某所薦亡師某及先亡
近逝一切魂識(臣)謹爲上請素車白馬大將
軍一人兵士十萬人又請大言君一人官將
百二十人主知亡過道士某魂魄閉繫所在
若輪三途五若神趣鬼趣酆山六天九幽諸
獄者盡爲度脫解救之若弟子某髙玄七祖

道俗先亡新死眷屬前生今世宿對罪囚記
於三官結於九府者請十方飛天僊官盡爲
解除悉皆和釋乞以(臣)章告下三官九府所
在𡨋司神趣鬼趣一切幽獄録亡人生時建
善之功開拔魂神反胎更生願
九天上帝五帝尊神還其肌膚復其魂神三
元養育九炁結形通其榮衞布以精華應轉
者轉應度者度應生者生願亡者所屬某嶽
某山(如木命人屬東嶽泰山)眞靈正神爲符下九土地
官各依部界營衞屍形一如

盟眞科旨當使形安神守魄不散揚章
御之後咸得
赦原早獲受生轉超福境(冢墓靈枢)安靜災害不
生以爲效信恩惟
太上分別求哀
右前後集所刋章文並依藏本校勘所請
天官悉以太上所授天師千二百官章經
一一對定刋行竊見近來所刋章本如文
昌禳水禳火等不惟文辭礙理而所請官
皆以私意臆度撰造遍考千二百官章經

並不具載如言功章自當於願意内除去
備龍璧繪綵及建壇所在某日清旦至某
日亥時行道事訖之類而乃反爲重復不
當於天師所立定章文内削去況降筆爲
教門之魔而鬻字道童不曉科教妄執管
見不知於醮官髙功利害非輕且有言詞
倒錯文字說漏上官典者有所遣却淪没
三官不能上御之譴然於教法不容不辨
識者必能察之嘉泰辛酉仲夏退庵吕元
素謹識



道門定制卷之七


















