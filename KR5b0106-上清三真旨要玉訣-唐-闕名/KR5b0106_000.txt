








上清三眞㫖要玉訣遜四
夫修眞之訣每以旦夕凝神定息良乆以手
乗額上内存赤子日月𩀱明上元歡喜三九
如眉數畢乃止此謂手朝三元固腦堅髮之
道也頭四面以手乗之順髮就結唯令多也
於是頭血流散風濕不凝都畢以手按目四
眥二九覺令光分明是檢眼神之道乆乆爲
之得見百靈
赤字經曰常能以手掩口鼻臨目徹視乆許
時手中生液追以手摩面目常行之使人體

香
太上天關玉經曰常以手按目近鼻之兩眥
閉氣爲之氣通輒止吐而復始常行之眼能
洞觀也
　右二條南嶽魏夫人所出
丹字紫書三五順行經曰坐欲閉目内視存
見五臟腸胃乆行之自得分明了了也
太素丹景經曰一面之上常欲得兩手摩拭
之使熱高下隨形皆使極帀令人面有光澤
皺斑不生行之五年色如少女所謂山川通

氣常盈不沒
丹景經曰先當摩切兩手令熱然後以拭面
目畢乃順乎摩髮如理櫛之狀兩臂更互以
手摩之使髮不白脉不浮大
大洞眞經精景按摩篇曰卧起當平氣正坐
先又兩手乃度掩項後因仰面視上與項爭
使力項與兩手爭也爲之三四止使人精和
血通風氣不入能乆行之不死不病
又屈動身體申手四極反張側掣動摇百關
爲之各三卧起先以手巾若厚帛拭口四面

及耳後使圓帀熱温温然也順髮摩項若理
櫛之無在也良乆摩兩手以治面目乆行之
使人目明而邪氣不干形體不垢膩去穢也
都畢而咽液三十過以導内液
　右一條出大洞精景經中也
西王母及中胎按摩玉經紫微夫人抄出養
生之道以耳目爲主雜視則目闇廣憂則耳
閉此二病從中來而結疾非外客之假禍也
所謂聞道難也非聞道之難行道難也非行
道之難而終道難矣若夫耳目亂想不遣艱

難雖復足躡仙閣手攀龍轅猶無益也
反胎按摩經常以陽日月一日爲陽每陽日
之旦陽日之夜夜卧覺旦將起急閉目向本
命之方以兩手掌相摩切令小熱各左右拭
按兩目籠耳門令兩掌相交㑹於項中九過
又存兩目中各有紫赤黄三色雲氣各下入
兩耳中良乆隂祝曰
眼瞳三雲明目眞君英明注精開通帝神太
玄雲儀玉靈敷篇保利𩀱闕啓徹九門百節
應響廻液泥丸身昇玉宫列爲上眞祝畢咽

液三過畢乃開目以爲常陽日坐起常可行
此不必旦暮也行之三年耳目聰明
理髮常向本命旣櫛髮之始而隂祝曰
太帝散靈五老反神泥丸玄華保精長存左
拘隱月右引日根六合清錬百神受恩畢行
之使人頭腦不痛
太極緑華經曰理髮欲向王地旣櫛之始而
微祝曰
泥丸玄華保精長存左爲隱月右爲日根六
合清錬百神受恩畢咽液三遍能行之使髮

不落而日生當數易櫛櫛之取多而不使痛
亦可令侍者櫛取多也於是血脉不滯髮根
常堅
　右二條安九華所告令施用
坐卧常欲鼻孔向本命飲食亦然若不得向
本命常向東北及西北亦佳此二處是天地
魂魄之門津也
又卧常自左右摇動身體數十過畢又兩手
據後面舉頭向天左右自摇動二十一過畢
平坐舉手指天良乆畢又摩兩掌以拭目傍

至兩耳又良乆隂祝曰
前搏後指天帝上客左盻右顧長生大度仰
頭喘食太一相極却目龍隱司命司軫飲食
胎元交闕崑崙徊倒𩀱忌眞人同志祝畢蹔
引氣閉之存臍中赤氣大如珠出外入鼻中
如此三過按麽之道都畢使人百關通利長
生不病
紫度炎光内視中方曰常欲目閉而卧安身
微氣使如卧狀令我並人不覺也乃内視逺
聽四方令我耳目注萬里之外乆行之亦自

見萬里之外事精心爲之乃見百萬里外事
也又耳亦常聞金玉之音絲竹之聲此妙法
也四方者總其言耳當先一方而内注視聽
初爲之實無髣髴乆乆神自入妙
大洞眞經高上内章遏邪大祝上法曰每當
經危險之路鬼廟之間意有疑難之處心有
微忌勑所經履者乃當反舌内向喉咽液三
過畢以左手第二第三指捻兩鼻孔下人中
之本鼻中鬲孔之内際也三十六過即手急
按勿舉指計數也鼻中鬲之際名曰山源一

名鬼井一名神池一名邪根一名魂臺也捻
畢因叩齒七通又進手心以掩鼻於是臨目
乃祝曰
朱鳥凌天神威内張山源四鎭鬼井逃亡神
池吐氣邪根伏藏魂臺四明瓊房零琅玉眞
巍峩坐鎭明堂手暉紫霞頭建神光執詠洞
經三十九章中有辟邪龍虎截嶽斬㟠猛狩
奔牛銜刀吞鎗揭山攫天神雀毒龍六頭吐
火啖鬼之王電猪雷父掣星流横梟磕駮灼
逆風横行天禽羅陣皆在我傍吐火萬丈以

除不祥羣精啓道封落山鄕千神百靈倂首
叩顙澤尉捧爐爲我燒香所在所經萬神奉
迎畢又叩齒三通乃開目除去左手按山源
則鬼井門閉手薄神池則邪根散分手臨魂
臺則玉眞守關於是感激靈根大獸來衞千
精震伏莫干我眞此自然之理忽爾而然也
鼻下山源是一身之疵津眞邪之通府不眞
者所以生邪氣爲眞者所以遏萬邪在我運
攝之耳故吉凶兆焉明堂中亦一身之神池
死生之形府七魄元室三魂靈宅存其神可

以眇乎内觀廢其道所以致乎朽爛故由我
御愼順其衞生悔吝定也
　右四條出大洞眞經高上首章
太虚眞人曰風病之所生生於丘墳隂濕三
泉壅滯是故地官以水氣相激多作風痺風
痺之重者舉體不遂輕者半身不遂或失手
足也常夢在東北及西北經故居或見靈牀
處所正欲與塚氣接耳墓之東北爲絶命西
北爲九厄此皆塚訟之凶地若見亡者於其
間益驗也若每遇此夢者卧覺當正面向上

三琢齒而祝曰
太元上玄九都紫天理魂護命高素眞人我
佩上法受敎太玄長生乆視身飛體仙塜墓
永安鬼訟塞關魂魄和恱惡氣不煙妖魅魍
魎敢干我神北帝呵制收氣入淵得録上皇
謹奏玉晨如此者再祝又三叩齒則不復夢
塜墓及家死鬼也此北帝祕祝有心好事者
皆可行之若經常得惡夢不祥者皆可按行
此法於是鬼氣滅亡邪魅散形也手臂不援
者沈於風毒氣在脉中結附痺骨使然耳自

宜鍼灸則愈又宜按北帝曲折之祝若行之
百過疾亦消除也先以一手徐徐按摩疾臂
良乆畢乃臨目内視咽液三過叩齒三通心
微祝曰
太上四玄五華六庭三魂七魄天關地精神
府營衞天胎上明四支百神九節萬靈受録
玉晨刋書玉城玉女侍身玉童護命永齊二
景飛仙上清長與日月年俱後傾超騰昇仙
得整太平流風結痾注鬼五飛魍魎塜氣隂
氣相迴凌我四支干我盛衰太上天丁龍虎

耀威斬鬼不祥風邪即摧考注匿訟百毒隱
非使我復常日月同暉考注見犯北辰收摧
如有干試千明上威畢
太上録淳散華經上按摩法常以生氣時咽
液二七過畢按體所痛處向王而祝曰
左玄右玄三神合眞左黄右黄六華相當風
氣惡疾伏匿四方玉液流澤上下宣通内遣
水火辟除不祥長生飛仙身常休彊畢又咽
液二七遍常如此則無疾又當急按所痛處
二十一過也

　右一條十月二十二日滄浪雲林宫右英
　夫人所出
消魔上靈經曰若體中不寧當反舌塞喉漱
漏咽液無數須㬰不寧之痾自即除也當時
亦當覺體中寛軟也
　右一條出消魔上靈經叙中
夢寐不眞魄恊邪氣以撓其心欲伺我神之
間伏也每遇惡夢但北向啓太上大道君具
言其狀不過四五則自消絶也
青童君口訣曰夜遇惡夢非好覺當即反枕

而祝曰
太靈玉女侍眞衞魂六宫金童來守生門化
惡反善上書三元使我長生乗景駕雲畢咽
液七過叩齒七通而更卧如此四五亦自都
絶也此祝亦反惡夢而更爲吉祥也
　右十一月十三日夜右英夫人所出
夫玄象靈樞逹觀所適冲心秀朗虚浪神味
咀吸太和體氣清寥於是▲振奏響萬籟冥
招矣夫氣者神明之器匠清濁之宗淵處玄
則天清在人則身存夫生死虧盈蓋順乎攝

御之間也欲服六氣常以向曉面丑寅之際
因以天時造始必以方面此之時也太霞部
暉丹陽誕光靈景啓晨朱精發明之始也先
存日如雞子在泥丸中畢乃吐出一氣存氣
爲黒色名之尸氣也次吐二氣存氣白色名
之故氣也次吐三氣存氣爲蒼色爲之死氣
也思以其氣吐亦良乆也凡出三色合吐六
氣也畢又徐徐納引黄氣四過畢輒咽液三
過爲之三畢乃存泥丸中日上從目中出當
口前令相去面九寸臨目髣髴如見之復乗

目納引取赤氣七過七過畢復咽液三過止
乃起坐動摇四體俯仰屈申令關脉調轉都
畢也存咽液須令青色夜亦可存月在泥九
中如存日法若存月當以月一日夜至十五
日佳從十六日至三十日是月氣衰損天胎
虧縮不可以夜存月也此法至妙能行者神
仙所以吐納胎漱呼吸明眞呼召五咽體得
自然魂還絳宅魄歸泥丸所以長生也豈同
操幽谷之隂氣求奔馬之靈神歩渉海以求
濟䇿毛車於火山可不愼哉可不愼哉

　右出西王母叙訣
乙丑歲興寧三年七月四日夜司命東卿君
來降侍從七人入戸其一人執紫旄之節其
一人執華旛一人執十絶靈旛一人帶緑章
囊三人捧白牙箱箱中似書也其一人握流
金火鈴侍人並朱衣司命君形甚少於二弟
著青錦繡裙紫毛帔巾芙蓉冠二弟並同來
侍立命坐乃坐耳言語良乆七月六日夜司
命君又降良乆喻書曰若必範玄秉象清静
罕時遂㧞羣幽藻戢翼高栖感味上契淵渟

嶽峙蕭寥玉篇翫寳神生遺放俗戀調彈清
靈澄景虚中五道發明色絶化浪欲與淡幷
空洞冥衢無視無聽爾乃逺齊妙眞重起玄
覺明德内圓靈標外足矣終能䇿雲軿以赴
霄書司命之丹録耳若精散萬念爲生不固
氣隨塵波心不眞舍適足勞身神於林岫實
有誤於未覺也其道微而易㝷其道艱而難
得乎月五日夜半存日象在心中日從口入
也使照一心之内與日共光相㑹畢當覺心
暖霞暉映驗良乆乃祝曰

太明育精内錬丹心光暉合映神眞來㝷畢
咽液九過到十五日二十日二十九日復如
上作使人開明聰察百關鮮徹面有玉光體
有金澤行之五年太一遣寳車來迎上登太
霄行之唯欲數不必此數日作也
　右一條出消魔經中南嶽赤君内法
又曰臨食上勿道死事勿露食物來衆邪氣
又數澡浴每至甲子日當沐不爾當以每月
旦使人通靈浴不患數患人不能耳蕩鍊尸
臰而眞氣來入

　右玄師魏夫人所勑使施用
太上九變十化易新經曰若履殗穢及諸不
淨處當先澡浴盥沐解形以除之其法用竹
葉十兩桃皮削取白四兩以清水一斛二斗
於釜中煮之勿令沸出適寒溫以浴形即萬
穢消除也旣以除穢又辟濕痺瘡癢之疾且
竹虚素而内白桃即却邪而斥穢故用此二
物以消形中之滓穢也天人下遊旣反未曾
不用此水以自蕩也至於世間符水祝漱外
舍之近術皆莫比於此方也若浴者益佳但

不用此水以沐耳錬尸之素漿正宜以浴身
耳眞竒祕也
　右玄龍羽宮紫微王夫人所勑令用之
常以月十日十七日二十七日夜人定時視
北斗口中有大星便稱天師祭酒(臣)某稽首
再拜謹白通逹乞賜長生常以黄昏按目眥
存神光令晃昱赤黄則吉勿忘也形一神萬
不可得亂欲卧當卧念身神欲起當起念身
神此三法
　右出道要中

雞鳴欲起先屈左手噉鹽指直右手噉鹽指
以相摩並祝曰
西王母女名益愈賜我丹藥受之於口積精
摩形常以雞鳴二七咽液除目芒芒致其精
光徹視萬里備見四方咽液二七過以指摩
目二七令人目不瞑所謂唾手陽明摩目者
也
　右出九都中
次啄齒口爲天門鼔三十六啄縱漱醴泉三
咽之名曰鳴天鼔存身萬神也

　右出衆書中
旦起便東坐以兩手相摩令熱以手摩額上
至頭上滿二九十八止名曰泥丸也
次兩手相摩令熱以摩面入髮中三周而止
能盡摩身軀又佳名曰乾浴也
次兩手相摩乗額訖以手叉兩耳極上下之
二七止令人終巳不聾
次縮鼻閉氣以右手從頭上引左耳二七復
以左手從頭上引右耳二七止令人長生
次起著衣當衣帶戊巳假令甲戌旬向寅地

甲寅旬向午地甲申旬向子地甲午旬向戌
地甲辰旬向申地甲子旬向辰地所謂衣帶
戊巳長不寒也
次起行當先前左足因言乾次前右足因言
元次前左足便言亨次前右足便言利次前
左足便言貞如此畢矣名曰行歩乾元也
詣請自說姓名左直神右直神土司命青夫
人絶某甲死籍入門君與夫人可諾亦𥨸言
之勿令聲高徹也
溲便向六丁假令甲子旬向丁卯溲向卯地

甲戌旬向丑地甲申旬向亥地甲午旬向酉
地甲辰旬向未地甲寅旬向巳地所謂溲便
六丁所向也
　右八條出自然經中
欲飲食先說姓名建身爲道身爲天府道父
道母眞人仙人神人聖人我合共飲食神男
玉女侍在左側持我仙録生生無極
　右出道要中
服日月精法月朔旦日出髙三丈許遥望見
便握固禹歩以口遥引取日精二七十四口

咽之可將三人入瘟病家他病終不能著所
將從人經常之令人老壽月生三日月出於
庚上兩手握固西南行向月禹歩以口遥飲
月精二七十四咽之終年無疾病亦可入喪
家日月照瑕穢
　右此二條食日飲月萬氣皆消除也
與道俱生與神同堂眞人某甲常誰言亡右
耳鳴說語
與道同居與神同室眞人某甲壽命天地相
畢右前鳴說之

與道同室與神同功眞人某甲壽命天地同
合右後鳴說之
每欲夜行呼天蓬當我者前兼辟虎狼右夜
行說之常以朝暮北向先存五藏氣想肝氣
正青心氣正赤肺氣正白腎氣正黒脾氣正
黄思五藏氣定叩齒三十六通祝曰
天蓬天蓬九元殺童五丁都司高刁北公七
政八靈太上浩兇長顱巨獸手把帝鐘素梟
三晨嚴駕夔龍威劒神王斬邪滅蹤紫氣乗
天丹霞赫衝吞魔食鬼横身飲風蒼舌緑齒

四目老翁天丁力士威南禦兇天騶激戾威
北銜鋒三十萬兵衞我九重辟尸千里又却
不祥敢有小鬼欲來見狀攫天大斧斬鬼五
形炎帝烈血北帝然骨四明破骸天猷滅類
神刀一下萬鬼自潰
右祝鬼四言一叩齒爲節也天下萬鬼莫不
威伏有欲來害者聞此祝即便消滅北帝大
魔常畏此祝常能用之可横行天下神鬼伏
從不可妄言有此祝法常祕而行之師口訣
曰身未精潔不可輕行呪法子宜愼之常以

雞鳴時握固戴天柱叩齒二七通思十二父
母繞頭思二十四神人布在身思二十四賢
在地繞身便以左脚踵塞大孔更急握固反
舌向喉中閉氣思王氣在前思天下神祇山
川五嶽精靈神官下及一切萬民皆來朝巳
從天至地莫不震伏者畢乃通息
　右太一包天大禁法
魄晝日在左目下暮在鼻下人中常以旦暮
以右手第二指隂按之三過微祝曰
七魄澡錬不動不傾長與三魂隱伏帝庭保

和三元通眞逹靈萬凶消滅我得長生遂爲
眞人上昇天庭
　右太一制七魄法常行之三魂保守七魄
　長安無復死時常行之勿使人見
若登齋入室當先驅除以辟鬼病又防百試
乃𡩖内府而祝之北向叩齒三十六通乃微
言於王清▲元君曰
六天大魔王受制幽寥無巨獸赤甲毒龍四
喉白䑕仰鳴奮𤓰振豪萬精幽匿滅邪破妖
天丁一如五嶽啓朝風火征伐九天扇飊照

矣於是重挻閉視澡練容精調研三宫存一
六庭帝君撰晏卿輔並明和適氣液朝謁九
靈五神安疊津源流盈白元啓眞無英布生
洞景潜朗四德以平暉皓内寳歌翫洞清太
素列圖壽亦不傾
本命之日及有心震之地閉關精思叩齒三
過安氣呼吸正身北向心存而微言曰
羅勒那朝方柰閼練班目勃隊憚漢巨蛇赫
察白䑕丹梨大魔眞馥廣敷虚靈峙霄總覽
吉凶發洞暢幽儛眄衆品領括繁條百方千

塗莫不豁寥天地齊度孰云能彫
　右二條出洞眞金玄八景玉籙呪法不可
　輕呪愼之
大寒者以鼻取氣三咽不息爲咽取氣即止
矣
大熱者以鼻取氣再咽令遅亦先鼻内氣後
口呼出氣熱即止
　右二條出黄子行氣經中
爾時八萬五千金剛神爲護法故調伏幽明
二衆之心而說呪曰

雷火明空神光朗幽毒龍四據靈虎八周頭
巾七星足踏斗牛神刀列宿金鈎耀精元首
威兵騰歩虛行中絶妖邪下滅遊精抽肝出
膽翻腸絶脉左斬右剉煎烹後馘截妖氣原
收束衆怨噉鬼使者摧拉生吞巫俗歌鼓飲
血食肉形膻骨臭魍魎翻覆腥臊穢賤心形
諂讟神杵碎首金刀刎腹藏凶匿害忽來降
伏左秉金符右持罪目太一金鈴虚皇玉節
知過不攺懸首自截何妖不喪何精不滅六
神不藏七星裂血上有天師下有金剛齊稱

降氣口吐靈芒飲以丹池飴以玄霜五藏生
華長存不疆
爾時大鬼王四目電身同爲護法消滅不祥
守衞道場察姦紏過降伏惡人及諸外道無
止信者而說呪曰
神風拂塵傾㧞邪根六天喪精五毒亡冤金
頭鐵齒啖鬼亡魂桃光列户雙景曜門奔星
殺氣朗然無畏百脉川流七經調理神安體
平長存不死
　右二呪出太上玉清經第七道化四夷品

　　　酆都宫頌曰
紂絶摽帝神諒事遘重阿炎如霄中煙
勃若曜景華武城帶神鋒恬照吞清河
閶闔臨丹井雲門鬱嵯峨七非通奇蓋
連宛亦敷魔六天横北道此是鬼神家
(此六天之官名/誦之辟鬼邪也)
寂通寄興感玄氣攝動音高輪雖參差
萬仭故來尋蕭蕭研道子合神契靈衿
委順浪世化心標窈窕林同期理外遊
相與靜東岑(此申情寄/之來縁也)

命駕廣酆阿逸跡超冥郷空中自有物
有中亦無常悟言有無際相與㑹濠梁
目擊玄解了鬼神理自忘(此論人鬼/之幽致也)
羅酆山在北方癸地山高二千六百里周迴
三萬里其山之下有洞天在周迴一萬五千
里其上下並有鬼神宫室山上有六宫洞中
有六宫一宫輒周迴千里是爲六天鬼神之
宫山上爲外宫洞中爲内宫制度等耳
一紂絶隂天宫二泰殺諒事宗天宫三明晨
耐犯武城天宫四恬照罪氣天宫五宗靈七

非天宫六敢司連宛屢天宫念此六天之宫
乃叩齒六下乃卧辟諸鬼邪之氣賢人聖人
去世先經明晨第三天宫受事禍福吉凶諸
命罪害由恬照第四天宫北斗君治此中鬼
官祝曰
吾是太上弟子下統六天六天之官是吾所
部不但所部乃太上之所主吾知六天宫名
是故長生敢有犯者太上斬汝形
　右出眞誥闡幽微第五卷中
上清三眞㫖要玉訣(終)
