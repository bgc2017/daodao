








二儀同卷化五
　洞玄度靈寳自然劵儀
　洞玄靈寳自然齋儀


洞玄度靈寳自然劵儀
　　　告齋竟
　　　法師東向三上香叩齒三通
　　　呪香
無上三天玄元始三炁太上老君召出臣身

中三五功曹左右官使者左右捧香驛龍騎
吏侍香玉童傳言玉女五帝直符各三十六
人出關啓此間土地里域眞官正神臣今正
爾燒香度事願得太上十方正眞之炁入臣
身中所啓速達徑御
太上無極大道至眞玉帝前
　　　次長跪又叩齒二十四通出官
謹出臣身中五體眞官功曹吏出臣身中上
三天執法開化隂陽功曹度道消災散禍解
厄君吏各十二人出臣身中治職君吏某治

建節監功大將軍前部效功後部效殺驛庭
令驛庭丞四部監功謁者臣身中仙靈直使
正一功曹治病功曹左右官使者隂陽神決
吏科車赤符吏剛風騎置驛馬上章吏飛龍
騎吏等各二人出出者嚴莊顯服冠帶垂纓
整其威儀直使功曹戴通天之冠衣皁紈單
衣正一功曹冠朱陽之幘着絳章單衣使者
冠九德之冠五色綬命單衣腰帶虎符齊執
玉版直使功曹住立四方正一功曹住立中
央治病功曹營衞臣身中左官使者持幢在

前右官使者建節在後陽神決吏立左隂神
決吏立右上部功曹住立上方中部功曹住
臣身中促氣功曹催促十方上部使者逺望
上天中部使者逺瞻八方都官使者帀繞臣
身中郎吏虎賁察姧鉤騎都官僕射天丁力
士收氣食氣吏收神食神吏收鬼食鬼吏收
邪食邪吏收精食精吏收毒食毒吏誅符破
廟吏科車赤符吏剛風騎置驛馬上章吏飛
龍騎吏屯住臣前後左右功曹使者嚴裝事
竟羅列鹵簿關啓靈寳官屬領仙監齋君將

吏天師所布下二十四治三十六靜廬七十
二福地三百六十名山崑崙等上官三萬六
千神日月星宿璇璣玉衡天地五帝三界官
屬將吏及道上二玄三元四始四靣方位風
氣注氣甲子諸官將吏考召君東九夷胡老
神君南八蠻越老神君西六戎氐老神君北
五狄羌老神君中央三秦傖老神君五嶽四
瀆丘沼君諸廟神在所髙山山川溪谷山林
孟長十二溪女根原本始土地之主社稷將
吏一時嚴裝與臣身中功曹使者飛龍騎吏

上啓太上無極大道太上大道君太上老君
太上丈人無上玄老十方無極大道道德衆
聖天尊至眞大帝天帝天師君靈寳監齋大
法師諸官君臣生長魔俗沉淪季業翫樂榮
華千載慶㑹謬見標拔得預大化三師盟授
三寳尊經供養尊禮以求所願荷恩隆重喜
懼交衿臣受法之日要當宣通法音讃揚大
化傳授後學開度天人今有某府某縣郷里
太一道士男女官眞人某甲稟性慈仁忠貞
孝順雖處濁俗抗志髙邁潔已清行仰慕神

仙巳受至法太一符契今齎信投誠求受
太上洞玄靈寳玉文眞經寳符丹誠慊至不
可違逆臣輒依法與某甲對齋日限事竟今
破劵度經謹拜黃繒赤章一通功曹使者飛
龍驛騎以時騰奏上諸太上曹章露在玉案
上分别請省
　　　次讀章畢叩齒三通曰
臣重因衆眞上官功曹使者飛龍騎吏分别
關奏操臣所授某甲無上至眞五篇大經破
劵赤素章一通上聞清玄御前無令下官故

氣邀截公丈令不上達臣閉口氣升章到三
天曹伏須告報
　　　拜章竟因長跪曰
具法職某岳先生臣某上啓
太上無形無名虚無自然至眞大道無上元
尊太上大道君十方無極大道道德衆聖天
尊玄中大法師太極眞人玄一三眞人天師
君臣以下愚行尸臭肉宿命縁㑹謬荷非分
進受大法三寳尊經未能棲隱幽林超絶塵
跡又不能敷宣皇教廣建福田濟度苦厄立

功補過而混同常人魔俗不别大道之恩賜
全首領得有今日視息三光恩深施重實在
罔極臣某誠惶誠恐頓首頓首死罪死罪蓋
聞眞經尊貴非凡陋之徒所可施行妙義淵
𧷤非賤臣小子淺識肉眼所可仰瞻臣僥倖
之運遭遇際㑹三洞御世換選種人得以穢
質叨忝靈文臣受經始淺未宜宣露今壬辰
之運太平巳近禍福交行自非得道之夫年
劫難保雖人心難測賢者勤求不宜閉絶謹
有某府縣郷里某道士某甲耽玄注眞祛棄

榮華畢志上契願樂神仙飛騰之道丹情苦
至翹慕勇猛請受尊文今建置玄科分劵授
經告誓三官約不妄宣謹以上聞須報施行
　　　啓事畢便分劵契未授師還北向弟
　　　子左轉向南長跪擎丹水當心師北
　　　向呪曰
具法職某岳先生臣某敢告丹水某府縣郷
里甲乙年如干歳奉承黃赤王一太一一言
之訣所叨巳大今操辭立誓投命詣臣求受
太上靈寳至眞五篇太眞道經向巳爲拜黃

表章素列啓太上衆尊願監盟君吏靈寳君
靈寳丈人天官地官水官三官君吏及某家
七世祖考監見某甲自來求生齋戒投心所
受靈寳妙經㫖訣約承案大法奉遵俯仰檢
口愼行棄諸色累斷絶外想靜心夷黙專志
在法不得混濁更相招引以亂眞氣常行大
慈廣度一切國安民豐四海寧一七祖父母
皆得升度身入光明早生人中大劫運終同
飛上清其未仙度五八爲期不得中泄妄傳
非其人愆盟負信輕漏靈文生死父母長没

幽夜風刀萬劫不得有怨違諸禁戒一如明
眞之文
弟子某甲承眞告命法師口訣不敢違負妄
傳非其人殃延甲身要不負上下中央四靣
八方正眞神明今共吞盟丹水案法齋戒修
行妙㫖乞弟子及師得度天災陽九百六甲
申大厄從劫到劫無有虧盈日月同暉三寳
齊輪伏受靈寳君靈寳丈人三洞天文見生
之法呪畢三唼丹水授劵授劵竟師起燒香
散花巡誦五眞人頌一首畢弟子輒禮再拜

都畢弟子長跪執法信師叩齒三十六下心
存五藏之色令備具合成寳蓋之雲羅覆經
師徒而呪曰
天書簡不煩道德自備足修之必神仙當復
何所欲文耀太無間煥然而朗郁傳授悉依
法泄慢墮地獄畢弟子三拜受經又方禮一
拜周十方從北始東迴而周也想見太上十
方眞形如方像矣師誦三塗五苦歌頌畢師
誦智慧三首說法授十戒度事竟言功復官
洞玄度靈寳自然劵儀











