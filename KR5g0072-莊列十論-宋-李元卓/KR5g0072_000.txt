








莊列十論瑟六
　　　　太學教授李元卓著
　　　莊周夢蝴蝶論第一
萬物同根是非一氣奚物而爲周奚物而爲
蝶認周以爲非蝶是未能忘我也執蝶以爲
非周未能忘物也物我對待萬態紛糺謂彼
不齊皆妄情爾不知物自無物雖蝶亦非我
自無我雖周亦幻況容有分也栩栩然而夢
爲蝶即蝶無周蘧蘧然而覺爲周即周無蝶
此見之所獨而物之所齊也夫覽一身而私

膠萬物而執以形開之覺而爲事之實以䰟
交之寐而爲夢之虛不知一夕之覺夢一形
之開闔是也一形之開闔一性之往來是也
一化爲物戚然而惡一復爲人忻然而樂物
固奚足惡人固奚足樂此特萬化而未始有
極者爾一範其形竊竊然而私之妄也必有
大覺而後知大夢必有真人而後有真知夢
不知覺故不以夢爲妄覺不知夢故不以覺
爲真周不知蝶故不以蝶爲非蝶不知周故
不以周爲是靈源湛寂觸處皆知變化代興

隨遇無擇而吾心未始有知焉故是篇立喪
我之子綦以開齊物之端寓夢蝶之莊周以
卒齊物之意噫舉世皆寐天下一夢也櫟社
之木以夢告人元君之龜以夢求免尹氏之
役夫以夢而樂鄭人之得鹿以夢而訟華胥
以夢游帝所以夢至隨其所遇而安之者知
其幻而非真也何獨於此不然彼致道者䟽
以通其礙靜以集其虛誠以生其神寂以反
其照將視世問得失是非貴賤成敗生死真
夢幻爾奚獨於周與蝶而疑之古之真人其

寢不夢其覺無憂吾嘗因是說而知周非特
爲寓言
　　　　庖丁解牛論第二
即無物之自虛者履萬化而常通執有物之
爲實者應一塗而亦泥然物本無物其體自
離道無不通安所用解而謂之解牛者離心
冥物而未嘗見牛乘虛順理而未嘗游刃解
牛於無解乎旦以刀則十九年歷陰陽之數
不爲不久以解則數千牛應世變之故不爲
不多疑若敝矣而刀刃若新發於硎者蓋執

跡則瞬息已遷操本則亘古不去妙湛之體
在動而非摇虛明之用入塵而非垢意者一
身已患孰爲能奏之刀萬物皆妄孰爲可解
之牛有刀則能存有牛則所以立物我既融
能所斯泯浮游乎萬物之祖其虛莫之礙也
故能未嘗批而大卻自離未嘗導而大窽自
釋未嘗爭而同然者自因未嘗有而技經肯
綮之自宜況大□乎以是奏刀騞然而無應
物之勞動刀甚微而無競物之心釋刀而對
而無留物之累提刀而立而無逐物之逝其

用之終又將善刀而藏之復歸於無用矣此
刀之所以未嘗傷也雖然至道無在而在妙
用非應而應在手應觸而觸不知手在肩應
倚而倚不知肩在足應履而履不知足在膝
應踦而踦不知膝在天機自張而各不自知大
用無擇而咸其自爾此其刀所以恢恢乎有
餘地矣一將有見牛之心則有解牛之累而
衞生之經亦已傷矣此良庖以其割故歲更
刀族庖以其折故月更刀也是刀也非古非
今時不能攝非長非短數不能圍非新非故

化不能移非厚非薄質不能定本然之剛不
煅而堅湛然之用不淬而明此庖丁用之如
土委地而族庖每見其難爲也以道冥之在
解無解非礙則解亦不知在礙無礙非解則
礙亦不立以庖丁而視族庖者解其礙也以
族庖而視庖丁者礙其解也解礙俱遺虛而
已矣切原莊周之意託庖丁以寓養生之主
次養生於齊物逍遥之後夫何故物物皆適
囿於形體之累者不能逍遥物物皆一列於
大小之見者不能齊物以是賔賔然與物靡

刃於膠擾之地其生鮮不傷矣惟内無我者
故能逍遥於自得之場惟外無物者故能齊
物於至一之域夫然體是道而游於萬物之
間彼且烏乎礙哉故莊周以是起解牛之喻
而文惠以是達養生焉
　　　藏舟山於壑澤論第三
自物之無而觀之真常湛寂亘古而不去自
物之有而觀之大化密移交臂而已達此者
即其流動之境了乎不遷之宗夫然游塵可
以合太虛秋毫可以納天地寄萬化於不化

之有宜使負之而走將安之乎昧此者覽其
有涯之生託乎必遯之地夫然而停燈者前
焰非後焰比形者今吾非故吾雖使執之而
留皆自冥冥中去矣此莊周所以有藏舟山
於壑澤之喻夫壑與澤虛明之用所以洗造
物之無心舟與山動止之物所以況有形之
有體道一而已一固無方壑之與澤爲有方
矣一固無體舟之與山爲有體矣夫一隨於
動止而游於有方一昧於虛明而囿於有體
則一者自此而對矣有盛而衰爲之對有新

而故爲之對有生而死爲之對一則無二故
獨往獨來而無古無今對則有耦故相形相
傾而隨起隨滅是故以火藏火一也藏之水
則滅以水藏水一也藏之土則湮又況以舟
山旦有體矣壑澤旦有方矣摯而藏之且有
心矣彼造物者之未始有物所以夜半得以
負之而走也雖然不物者乃能物物不化者
乃能化化若驟若馳日徂於一息不留之間
化故無常也我知之矣此特造物者愚群動
而有心者所以妄存亡也是心存則物存是

心亡則物亡方且藏之壑澤心之所見自以
爲固矣不知此纖毫未嘗立俄而失之夜半
心之所見自以爲去矣不知此纖毫未嘗動
惟知夫大定持之者故能遊於物之所不得
遯而皆存夫物之所不得遯而皆存之處乃
萬物之所繫一化之所待古之人藏天下於
天下者以此夫天下者萬物之所一也而人
者又萬物之一耳誠其得一之全故知萬化
之未始有極者動無非我則天老終始皆所
欲之而無所惡也與夫一犯人形而喜之者

其樂可勝計耶古之人嘗言之矣萬物皆備
於我反身而誠樂莫大焉是樂也昧者終日
用之而不知旦宅爾陳人爾與物周流於造
化之逆旅爾安得莊周藏天下於天下而論
之
　　　顔回坐忘論第四
心非汝有孰有之哉是諸緣積習而假名耳
身非汝有孰有之哉是百骸和合而幻生耳
知心無心而萬物皆吾心則聦明烏用黜知
身無身而萬象皆吾身則支體烏用墮況於

仁義乎況於禮樂乎若然動靜語默無非妙
處縱横逆順無非天游孰知其爲忘也耶不
然厭擾而趣寂懼有以樂無以是爲忘則聚
塊積塵皆可謂之忘矣夫回幾於聖人而未
盡過於衆人而有餘順一化之自虛了物我
者聖人也隨衆境而俱逝繫乎有物者衆人
也了乎無物則無往而非忘繫乎有物則無
時而能忘此顔回所以坐忘乎反萬物流轉
之境冥一性不遷之宗靜觀世間則仁義禮
樂舉皆妄名寂照靈源則支體聦明舉皆幻

識忘物無物則妄名自離忘我無我則幻識
自盡然仁義禮樂名不自名妄者執以爲名
支體聦明識不自識幻者認以爲識知身本
於無有則支體將自墮必期於墮之者未離
於身見也知心本於不生則聦明將自黜必
期於黜之者未離於心見也且支體聦明之
尚無則仁義禮樂之安有向也作德於肝膈
之上而物物皆知今也無知向也役心於眉
睫之間而物物皆見今也無見兹乃坐忘乎
然既已謂之忘仲尼不容於有問顔回不容

於有應亦安知一毫之益亦安知一毫之損
亦安知仁義禮樂之忘爲末亦安知支體聦
明之墮黜爲至已乎夫即妙而觀墜者之忘
車没者之忘水人之忘道術魚之忘江湖亦
忘也即麤而觀得者之忘形利者之忘真怒
臂者之忘車轍攫金者之忘市人亦忘也將
以彼是而此非乎道無是非將以彼真而此
僞乎道無真僞顔氏之子背塵而反妙損實
而集虛者爾吾知其忘猶未忘也使進此道
不忘亦忘孔子所以行年六十而六十化也

又奚貴忘
　　　季咸相壺子論第五
神之妙物者未嘗顯妙物之受妙者未嘗知
妙是之謂神彼巫則誣神之言以死生存亡
禍福壽夭以告人者其驗雖歲月旬日之可
期似妙而非妙特若神矣既已謂之神巫而
又曰季咸者以寓物之妙而有感者也且咸
則有感而感則有心方且以我之有心而感
人之心以我之有見而見人之見故死生存
亡禍福壽夭者妄名起矣名既已妄又妄見

之見既愈妄又妄言之世之滯於相而不能
冥妄者又妄受之直以是爲真故棄而走也
雖列子猶見之而心醉以其未能刳心也以
其道之至於壺子以其未能絶學也故使人
得而相汝夫壺者以空虛不毁爲體以淵深
不測爲用子則有出母之道以應世者故能
託無相於有相之間季咸則有心感者故每
入則皆曰見壺子則無心而應者故每至皆
曰示彼無心者踐形於無形之表彼安得而
相之超數於無數之先彼安得而知之季咸

方且累於形數而未離見見之處直以爲死
生在是而莫之逃也故始也示之以地文則
歎之以其死次也示之以天壤則幸之以其
生不知死本無死心滅則死生本無生心生
則生形之生死心之起滅也心之起滅見之
有無也至人未始有心靜而與陰同德動而
與陽同波與陰同德彼亦不得而見也必示
之以地文而文者物之所自雜也與陽同波
彼亦不得而見也必示之以天壤而壤者物
之所自生也示之以太冲遂以爲不齊焉地

文則陰勝陽天壤則陽勝陰冲則陰陽之中
莫勝則天地之平也萬法一致本無高下彼
見不齊焉然三者皆謂之機意其動之微而
見之先故得而見之也示之以未始出吾宗
則示出於無所示矣彼以實投我而此以虛
彼以有受我而此以無彼之起心役見爲有
盡此之離人藏天爲無盡以有盡相無盡殆
以此季咸所以望之而走追之而滅也雖然
壺子之告列子且曰是見吾杜德機又曰殆
見吾善者機又曰是見吾衡氣機皆曰吾者

猶且立我至於吾與之虛而委蛇不知其誰
何雖吾亦喪之示之者其誰耶相之者其誰
耶故逃也壺子之心太虛矣太虛之體空明
妙湛緫持萬有飾之以榮華而不留揮之以
兵刃而不傷沃之以水而不濡燎之以火而
不焚一以是故爾壺子之心弔之以死受之
而不惡慶之以生受之而不悅名之不齊受
之而不爭彼卒自失而滅亦不以爲勝而得
亦以是虛爾莊周方論應帝王而言此者夫
帝王應世惟寂然不動故能感而遂通惟退

藏於密故能吉凶與民同患一將出其宗敝
敝然以天下爲吾患役於萬物而非所以役
萬物使人得而相汝可乎此古之應帝王者
所以蕩蕩乎無能名也
　　　象罔得玄珠論第六
赤水之北源含陽而不流崑崙之丘體安靜
而不撓以況性之自本者南望則交物而起
見還歸則涉動而旋復以況性之反本者性
天一開塵境並起既湛人僞遂迷大道玄珠
其遺乎然性不可因人而知使之者又其誰

耶性不可有心而知索之者又其誰耶使之
而非集虛也索之非默契也是三子者智窮
乎所欲知目竭乎所欲見口費乎所欲言而
道終弗得夫何故游塵聚塊妙道皆存瓦礫
糠粃至真咸在近不間於眉睫遠不離於象
先流出乎方寸之境縱横乎日用之際追之
則冥山在前而愈遠問之則大隗非遥而盡
迷以其索之不得故也且性本無知而知非
知也性本無見而見非見也性本無言而言
非言也即在是性以知索知反爲知迷即見

是性以見索見反爲見礙即言是性以言索
言反爲言縛謂之象似有而非有也謂之罔
似無而非無也去智而迷者靈去見而礙者
徹去言而縛者解此象罔所以獨得之也方
其探入道之本則聖如黄帝有聖乃遺愚如
象罔無心乃得及其冥大道之原則一性無
性在得非聖一真無真在失非凡向也遺之
黄帝亦無一毫之虧今也得之象罔亦無一
毫之得亘古亘今而獨露真常大惑大靈而
咸爲覺性庸詎知三子之弗得爲非而象罔

之得爲是也故雖黄帝特異之
　　　莊子遊濠梁論第七
物之所同者同乎一一之所同者同乎道道
之所致無所從來生者自生而生本無生形
者自形而形本無形凡流布於貌象聲色之
間者無不具此道我於物奚擇焉一性之分
充足無餘一天之遊逍遥無累物與我咸有
焉惟契物我之知者於此蓋有不期知而知
其妙冥契其理默會神者先受之有不能逃
遊其先者此莊子所以知魚樂於濠梁之上

也夫出而揚游而泳無濡沫之涸無網罟之
患從容乎一水之中者將以是爲魚之樂乎
以是爲樂齊諧且知之矣又奚待周而後知
蓋魚之所樂在道而不在水周之所知在樂
而不在魚惟魚忘於水故其樂全惟周忘於
魚故其知一至樂無樂魚不知樂其樂真知
無知周不期知而知然莊周以是契之於無
物之表蓋將無言惠子嘗交於莫逆之際蓋
將無問莊子於此非不能默惠子於此非不
能悟以謂非問則周之言無所託非言則道

之妙無所見直將祛天下後世離我與物爲
兩者之蔽爾將物自有其物則周固非魚矣
是安知我而知魚之爲樂也耶將我自有其
我則魚固非周矣是安知我不知魚之樂也
耶知與不知皆道之末此周所以請循其本
也其本未嘗不知昔人嘗言之矣眼如耳耳
如鼻鼻如口無不同也在我者蓋如也視死
如生視富如貧視周如魚視人如豕視我如
人在物者蓋如也如則物物皆至游無非妙
處奚獨濠梁之上也哉如則物物皆真樂無

非天和奚獨儵魚之樂也哉吾知夫周與魚
未始有分也然則秋水之作始之以河伯北
海若相矜於小大之域次之以蟲夔蛇風相
憐於有無之地又安知物之所以一則樂之
所以全故周託儵魚之樂以卒其意而至樂
之說因此而作也古之明乎至樂無有者常
見於其言矣曰奚樂奚惡
　　　醉者墜車論第八
執物以爲有所見者誠車矣認我以爲實所
知者誠墜矣知見立而乘墜分庸詎無傷耶

彼醉者之全酒知以之泯見以之冥乘不知
有車墜不知有地身不知有觸觸不知有傷
凝然無所分焉且暫寄其全於酒者猶足以
外死生而忘驚懼況性天之全未始離者乎
天下一車爾託而乘其上者内開知見之營
營外逐幻化之擾擾一將傾覆於諸妄之地
非直骨節之傷驚懼之入也一開其天萬態
俱入猶醒者之視車覆且得無傷乎雖然探
形之始則天地與我並生原數之先則萬物
與我爲一奚物而謂車奚物而謂人奚物而

謂墜奚物而謂傷且心與物對則開天而人
心與物冥則離人而天機械去而所循者天
理也適莫融而所休者天均也行而無跡是
謂天遊動而無畛是謂天機舉不足以憂之
者天樂也舉不足以美之者天和也以是相
天無所助也以是事天無所役也夫是之謂
全於天彼其視得失哀樂死生窮通猶醉者
之墜車矣嘗原周之意以是說於達生之篇
者以謂有生者必盡有盡者必生知夫生本
無生故曰内觀無心外觀無身泛觀無物乃

能一其性而不二養其氣而不耗合其德而
不離通乎物之所造而不爲奚往而非天哉
形全於天而形形者未嘗有耳全於天而聲
聲者未嘗發目全於天而色色者未嘗顯口
全於天而味味者未嘗呈夫是之謂全於天
是篇既託之以醉者之墜車矣又次之以復
讎者不折鏌耶又次之以忮心者不怨飄瓦
此其何故也物自無物何心於有我自無我
何心於物物我未始有分也故墜者不傷讎
者不折飄者不怨一天之自虛矣然則以其

對人故謂之天一性無性況有天乎以其對
開故謂之藏一天無天況有藏乎悟此然後
契達生之妙趣也
　　　古之道術論第九
昔之語道者以謂道烏乎在曰無乎不在期
之以在有也耶古之人常言之矣在古無古
在今無今在陰非陰在陽非陽在遠不離眉
睫在近獨高象先在聚而流出萬有在散而
收斂一毫道果有在哉期之以在無耶古之
人常言之矣在天而天在地而地在谷滿谷

在坈滿坈有在於螻螘有在於瓦礫道果在
無哉無不在無名謂之無而真無不無也有
不在有名謂之有而真有不有也而在在者
有無不可得而名焉昔之明在在之妙於天
下者不敢以形數擬不敢以畛域倪即其亘
古今而自成入散殊而皆一者强名之曰古
人之大體是猶萬水普見一月之所攝也萬
竅怒號一風之所鼓也萬象森羅一氣之所
積也萬物紛錯一道之所原也神明得之而
降出帝王得之而生成天人得之不離於宗

神人得之不離於精至人得之不離於真聖
人以是而變化君子以是而慈仁以是爲法
名操稽之數以是爲詩書禮樂之文古之人
即之以爲道術者非累於心也故不可謂之
心術非鑿於智也故不可謂之智術非機也
故不可謂之機術非技也故不可謂之技術
此術者而謂之道其該徧者也惜夫大全裂
於道德之一散百家諸子隨所見而自滯以
謂道術有在於是也其生不歌其死不哭而
墨翟禽滑釐聞其風而悅之爲人太多爲己

太寡而宋鈃尹文子聞其風而悅之謑髁無
任而笑上賢縱脫無行而非大聖蒙駢慎到
聞其風而悅之以謙下爲表以虛空無已關
尹老聃聞其風而悅之此數子者或以獨任
不堪而滯道或以强聒不捨而滯道或以死
生之說而滯道或以博大之域而滯道計其
術之在道中猶壘空之在大澤也猶稊米之
在太倉也猶小石之在太山猶毫末之在馬
體也自其所見則殊而自其所造之道觀之
則不知其殊也此何故一石之微與太山均

於成體一米之細與太倉均於成數一壘與
大澤共虛一毫與馬體皆備此百家雖裂道
於多方而大體未始有離也嗚呼没百家無
大全離大全無百家非百家則不見大全非
大全則百家不立其原一也終日大全而不
知大全者百姓也欲至大全而未及大全者
賢人也已極大全而泯迹大全者聖人也堯
舜之相授授此者也禹湯之相傳傳此者也
周公之仰思思此者也仲尼之潜心潜此者
也孟子之養浩養此者也伊尹之先覺覺此

者也莊周之書卒於是篇深包大道之本力
排百家之敝而終以謬悠之說無津涯之辭
自列於數子之末深抵其著書之跡以望天
下後世孰謂周蔽於天而爲一曲之士
　　　宋華子病忘論第十
宋者火所次而明陽者性常浮而動里則處
而非奥華則敷而離根子則又其嬰孩之時
也中年則湛人僞之深病忘則還性天之暫
復而謂之病者是世俗之病非迷罔之疾也
故動而開天所以生智慧靜而藏天所以全

淵默德有心則作德於物物之知心有眼則
役心於物物之見知見立則方寸擾矣本然
之忘恬不爲迷妄情之息反以爲病安知夫
古人語致道者必貴忘乎夫人相忘於道術
真也魚相忘於江湖性也有足則屨非真忘
足則屨適矣有腰則帶非真忘腰則帶適矣
隨烟而上下者忘火也操舟若神者忘水也
醉者墜而不傷忘車也兀者喪而不見忘足
也彼忘者若是其真也華子之病幾其真者
歟真則致一矣夫朝取而夕忘一於朝也夕

與而朝忘一於夕也在途而忘行一於途也
在室而忘坐一於室也今不識昔一於今也
後不識今一於後也忘取與是忘物也忘行
坐是忘所也卒也先後之不識非獨忘也且
獨奈何以此而謂之病也耶既以謂之病則
宜有受之者忘則又受之者誰乎不知未嘗
問且闔室而毒之毒之弗已又從而卜之不
知此非吉凶之所能知也卜之不已又從而
禱之不知此非鬼神之所能窺也禱之弗已
又從而醫之不知此非陰陽之所能㓂也三

者無所用其術儒者又躡其後而唱之欲爲
治之也魯者文物之地儒者仁義之術大全
自此祈也然彼自無疑則卦卜奚占彼自無
愆則祈請奚禱彼自無疾則藥術奚攻欲愈
其忘試化其心使心有知試變其慮使慮知
有露之使知寒餓之使知飢幽之使知明心
非一而爲物耦矣其寒而知求衣其飢而知
求食其幽而知求明見非獨而有對矣鑿之
七日混沌之七竅遂開除之一日世間之萬
態俱起大怒而黜妻子知其有親於我而責

之深也操戈而逐儒生知其有求於我而憾
之切也數十年之境頓生須臾之忘安得是
故存亡也得失也哀樂也好惡也向也各不
知今也營營不已蓋無心則忘有心則恐是
八者安知足以累心乎子貢問於孔子而怪
之以其溺於博學之辯也孔子顧謂顔回而
記之以其造於坐忘之虛也然華子病忘非
誠忘也方其忘則冥然而忘及其悟也則弗
然而怒是將以擾擾者爲妄耶默默者爲真
耶殊不知忘時擾擾之境自存悟時默默之

妙非遠夫何恐之有嗚呼心本無心因物則
心故心亡爲忘智本無智因知而智故智徹
爲德徹則不知忘之爲忘而忘亦忘矣古之
人貴夫坐忘而遺照
莊列十論
















