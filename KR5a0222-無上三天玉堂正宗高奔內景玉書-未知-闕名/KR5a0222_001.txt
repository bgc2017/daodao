










无上三天玉堂正宗髙奔内景玉書卷上
　師曰夫學上道希慕神仙惟日精月華乃
　能煉成仙道非假玄功則莫能合眞所謂
　晶華者夫豈求之於外乃吾身自得之眞
　也道法千門萬户曲徑傍蹊雜說紛冗故
　學者多捨眞入僞棄内就外行之愈久功
　必難成今髙奔日月之道即是太上傳祖
　師之秘旨古惟口口相授不假文辭今特
　紀之筆端盖使後世有縁者易以㝷究也
　且天以日月爲精神人身象之故能體天

　而修其身則回陽換骨白日登晨信即此
　而取効故黄庭經云髙奔日月吾上道鬱
　儀結璘善相保又云日月光華救老殘枯
　非虚語若夫上學之士心開悟解觸𩔖而
　長將捨有爲而造無爲之地然下士根器
　淺狹非自有爲而入道則不能把握成眞
　故敎主以爲道難言論必在文辭故以玄
　妙盡成于此若後學勤而行之堅而守之
　則可以乗雲炁履光華入長生通仙聖此
　法豈口耳區區之比哉

　師曰上乗神仙之道本不勞於存運入修
　眞之正路須假符章且五百年而聖人生
　七百年而方傳有道此道法盖艱於得人
　也觀今奉法之士多以少年浮好戒行不
　修侮法凌師欺天罔地故愚軰希利不擇
　賢愚因財鬻書如同負販夫弟子投師旣
　許齎金寶之禮而度師傳化尤宜擇忠信
　之人儻弟子恃多貲而傲師而師乃循情
　而求利則致生謗訕必自招愆今此髙奔
　之書實上天所禁之典須在擇人付度不

　宜泛示非人苟不能傾心肘歩之人是必
　罔法欺心之士切宜謹戒母得有違
　　　初陽赤輝化生内景












　　　呪曰
陽生元海自下而升混混陽陽逐散羣隂中
有大神鬱儀之君願降眞炁濯我眞形
　師曰學士於月旦日寅時清齋靜坐叩齒
　三十六服符存自身爲崑崙山下爲大海
　日從海底透出光射我身坐于峯頂閉息

　誦呪九遍咽津九遍而坐良久而退
　　　眞陽初升玉虚内景











　　　呪曰
眞景上騰照我天門炎輪赫輝開冥散昬陽
神混合飛出崑崙乗空䇿景拜謁髙奔
　師曰於毎月三日卯時清齋靜坐叩齒三
　十六通存自身爲崑崙山神升其頂上閉
　息誦呪九遍服符存日升照我已身服炁
　良久而退
　　　明陽耀光赫眞内景












　　　呪曰
金輪呈瑞洞煥陽明炎光奔飛萬里流晶魔
爽滅熖塵垢蕩消冲虚飛歩馭氣髙昇
　師曰學士於每月一日清齋靜坐叩齒三
　十六通存自己身從崑崙頂上望見日光
　晃耀日中金光射我閉息誦呪九遍咽津
　服符如前
　　　元陽火雲赫赤内景










　　　呪曰
神迸雲衢運駕靈烏冲融無碍升入虚无眞
陽梵炁自然合符内煉成功上朝玉都

　師曰學士於毎月九日清齋靜坐叩齒三
　十六通存日降火雲成橋我身從崑崙峯
　頂騎火雲上奔日宫未升且服其炁覺煖
　方閉息誦呪如前
　　　洞陽火龍奔飛内景












　　　呪曰
火龍前驅透頂光飛神入無何朝拜鬰儀𣊬
目上御混合靈輝一眞逐本燒滅彭尸
　師曰學士於毎月十二日清齋靜坐叩齒
　二十六通存自已如前從峯頂乗金龍駕

　火橋上奔日宫次山下瑞炁和煖閉息誦
　呪九過嚥津九過服火炁覺通身如春色
　也
　　　正陽朝拜靈輝内景











　　　呪曰
乗陽眞光躍入金門隂穢燒燼朝拜髙尊靈
炁歸我竅竅光明神冥内煉變出仙魂
　師曰學士於每月十五日如前誦呪服符
　叩齒咽津按數存身入日朝拜帝君奏所
　願學仙之事良久而退

　　　正陽靈光通明内景










　　　呪曰
暘宫炳熖服御靈光八䆫通明九户輝煌形
神歸源炁煉光芒濯煉無漏谷神飛翔
　師曰學士行之至此身入純陽當誦呪八
　十一遍服符御炁叩齒嚥津存身入日宫
　正坐服光取炁靈烏吐光入兆口中遍身
　光明係毎月十七日午時行持此法
　　　純陽金耀煥明内景











　　　呪曰
天景混形神炁合天離明眞火即我三田去

來自如飛騰自然純陽備體位得神仙
　師曰學士於每月二十日如前行持次存
　身在日中内外混同和煖自然九芒散輝
　普天大赤誦呪八十一遍叩齒嚥津服符
　良久而退
　　　九陽離明眞炁鬰儀内景









　　　呪曰
洞陽炁赤赫赫洗晶隂散陽㑹育我眞形形
神俱化混合離明冶煉自然數周飛騰
　師曰學士於毎月二十日二十五日晦日
　誦呪服符叩齒嚥津如前存身與太陽混
　而爲一不見我形但混光而巳行之一年

　無病二年神壯體輕三年尸魄消蕩五年
　可以御炁乗光久久不怠帝君下盻眞仙
　爲友白日登晨戒之
　　　素華始玄初元内景











　　　呪曰
溟涬虚玄混混眞源華景未露玄輪自圓㑹
合初基象帝之先依時服煉炁入玄玄
　師曰毎遇月朔夜如前法誦呪九遍存自
　己爲崑崙山下爲大海渺渺無際水底透
　起月輪黒色未有光彩我服其始玄之炁

　良久嚥津叩齒如誦呪之數
　　　清光太初生輝内景













　　　呪曰
眞景初生隂中至陽水泛玄輪金露微芒津
源暢通輝映瓊房炁増光盛服御飛翔
　師曰學士於毎月初二日夜静坐清齋存
　自巳如崑崙山身坐山頂望海邊月出如
　鈎水輪上圓叩齒嚥津各三九遍誦呪服

　符御炁良久而退
　　　晶光清明耀華内景













　　　呪曰
景散天池金水半規光開幽夜照我玄珠飲
泛晶漿香透靈軀數用眞㑹乗景冲飛
　師曰學士毎遇初七日清齋静坐存自巳
　登崑崙之頂仰望月光如半規誦呪二十
　四遍服符咽津各如誦呪之數御炁良久

　而退
　　　玉光澄輝髙明内景











　　　呪曰
法輪飛天玄之又玄清波湛湛黃華㳙㳙蕩
滌尸垢滋養丹田髙奔内景結璘光圓
　師曰學士每遇十三日夜清齋靜坐存自
　已升崑崙之頂望月光芒誦呪三十六遍
　叩齒咽津亦各三十六服符御炁良久而
　退
　　　圓光靈明洞照内景












　　　呪曰
瓊輪光輝全盈不虧玄景澄徹神扃啓扉中
有髙尊瓊冠羽衣願降靈炁赴我歸期
　師曰學士每遇月望日清齋静坐存身立
　崑崙頂上月圓光滿月中降水雲成橋光
　爛如銀我服其炁未升誦呪三十六遍叩
　齒咽津亦如之服符御炁良久而退












　　　呪曰

天源周流光透重樓霄映十方五液蕩幽冲
虚攝景眞身飛浮一眞上朝陽九無憂
　師曰旣如前行再於十六日存月中眞水
　成橋下接崑崙我身乗彩鳯入月中誦呪
　八十一遍叩齒嚥津亦如之服符御炁良
　久而退
　　　金光清虚含眞内景










　　　呪曰
靈輝朣朦身造玄宫朝拜結璘有願立從咀
嚼玄華服御靈風尸魄蕩散神變仙容

　師曰學士再思入月宫朝拜皇君所願學
　仙之事服符誦呪叩齒嚥津各四十九度
　乃十七日夜也師曰奔月者止有兩旬過
　此則虧光矣故此疊百行之
　　　神光无上虚澄内景










　　　呪曰
月是我神神隨月并内符外合變化眞形秀
結華房上開金英功成無漏上升玉京
　師曰學士於十八日存身在月中内外洞
　明服符誦呪六十遍嚥津九口叩齒九通
　覺金光四散普天光明然後御炁良久而

　退
　　　定光清泠玉光結璘内景









　　　呪曰
圓輪魄回幽衢夜開玉虚混景金光徘徊津
源暢通照徹靈臺香浮甘露變我仙胎
　師曰學士至此與月混一當存身與太皇
　混一而同不見我形但清明而巳行之十
　日則其功尤倍於太陽矣但學者戒行未
　修立志未專耳雖然拈起放下時一存之
　尤可延生度世況專修者乎
　　　朝光化景






　師曰學士復於下旬存此景以俟雲馭生
　虚无也





　　　混眞頌
飛揚靈駕出華房玉壷瑞氣騰眞光太和瑞
結水火郷中有眞人佩瓊璫髙奔冉冉散天
香出虚入无隂變陽混混溶溶金醴漿灌漑
百骸自長生稽首无上玉虚皇
　師曰下士根器淺陋未知澄寂圓通長生
　自然之道須假存運行之然行之旣專久
　則與道通仙但此法甚祕人鮮能知此苟
　有知者未必能行行者未必能久所以仙
　人道師謹於擇人付度也行持之人入靖

　不許作聲咳唾忌與人語行之精久飛神
　馭空去來無碍同得仙眞則知此文乃天
　師飛騰太空之秘學者寶之

无上三天玉堂正宗髙奔内景玉書卷上
















