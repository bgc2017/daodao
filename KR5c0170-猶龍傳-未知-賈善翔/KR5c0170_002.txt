







者則三界蕩然所以湯湯之水炎炎之火皆陰陽窮極之數理
使之然也且夫大道旣分離爲五行流於五刼每至刼之初終
太上垂世立教以度天人所謂五刼者龍漢之爲木刼赤明之
爲火刼延康之爲土刼開皇之爲金刼上皇之爲水刼所以五
刼之開則五行爲之主一起一伏周而復始西昇經云上世始
以來所更如沙塵動則有載刼自惟甚苦辛是也<md:KR5c0170_HFL_002-001a>
造天地
混元之判而爲三才淸輕者上而爲天重濁者下而爲地有天
焉有地焉陰陽之質具矣然後以沖和之炁爲人經曰道生一
一生二二生三謂此也或曰以一聖而造天地可乎答曰天地

有形中之大者也而有形生於無形惟無形故能造天地蓋無
形者道也聖人亦未嘗出於是所以裁雲作篆流布諸天銓<md:KR5c0170_HFL_002-001b>聖
注眞掌握幽顯以聖傳聖奚異夫古初推此言之故無疑矣蓋
老君乃混沌之祖宗天地之父母故立乎不疾之途遊於逍遥
之墟御空洞以昇降乘陰陽以陶埏分布淸濁開闢乾坤懸三
光育羣品天地得之以分判日月因之以運行四時得之以代
謝五行得之以相生故於九萬九千九百九十九億萬炁之初
運眞元始之三炁而爲天上爲三淸三境卽始炁爲玉淸境眞
炁爲上淸境元炁爲太淸境是也又以三淸之炁各生三炁合
成<md:KR5c0170_HFL_002-002a>九炁而爲九天第一鬱單無量天第二上上禪善無量夀天

第三梵監須延天第四寂然兜術天第五波羅尼密不驕樂天
第六洞玄化應聲天第七靈化梵輔天第八高虛淸明天第九
無想無結無愛天此之九天各生三炁每炁爲一天合二十七
天通此九天爲三十六天則三界四民上極三淸是其數也初
下六天爲欲界一太黃天二太明天三淸明天四元胎天五元
明天六七曜天是也次十八天爲色界一虛無天二太極天三
赤明天<md:KR5c0170_HFL_002-002b>四恭華天五曜明天六皇笳天七虛明天八端靖天九
元明天十極揺天十一元載天十二太安天十三極風天十四
始皇天十五太黃天十六無始天十七上揲阮樂天十八無極
曇誓天是也次四天爲無色界一霄度天二元洞天三妙成天

四禁上天是也此二十八天名爲三界刼運所及陰陽所陶炁
有窮極人有夀數初第一太黃皇曾天人夀九百萬嵗一天加
一倍凡二十八天年夀之數極於一千二百七萬九千七百七
十五萬五千<md:KR5c0170_HFL_002-003a>二百萬嵗下至日月所交四千四百四萬四千四
百四十四億炁一炁三千里也此上又四天名爲種人天一常
融天二玉隆天三梵度天四賈奕天此四天超出三界日月之
光所不及其天人皆以身光相照故不生不滅無年夀之數無
淪壞之期雖大刼之交災所不至而下諸天諸地隨刼淪滅刼
運再開混沌復判則此天之人承太上所初下化人間垂法立
教一如此刼之初三皇繼理矣又上三天爲三淸境一曰太赤

天二曰禹餘天三<md:KR5c0170_HFL_002-003b>曰淸微天最上曰大羅天包羅諸天極高無
上玄都玉京鎭於其巓三尊所處萬聖朝軒爲極道之域變化
之根也旣分諸天卽以純陽之炁上爲三十六天次以純陰之
炁下爲三十六地每天立一天帝每地立一地皇七十二君同
禀命於老君矣所謂三十六地者始於九壘第一壘潤色地第
二壘剛色地第三壘脂色澤地第四壘潤澤地第五壘金粟澤
地第六壘金剛鐵澤地第七壘水制地第八壘大風澤地第九
壘洞淵無色綱維地九<md:KR5c0170_HFL_002-004a>壘之地每壘從上第一一重土次一重
水次一重風合二十七重也九地者九壘也每地有一重土一
重水一重風更相擎持下極九壘之下號曰洞淵綱維之地其

下浩蕩頑空凝滯不可極也洞眞經云九地各有四土皇分掌
東西南北之域官僚曹屬亦皆萬眾復每洞有一仙王合三十
六仙王統下界羣仙官屬亦然卽九地合有三十六土皇三十
六仙王上應三十六天中應三十六洞下有三十六地也儒家
所云九天九地此乃天地之<md:KR5c0170_HFL_002-004b>大數耳天以淸浮之炁凝而成形
地以濁滓之質積而成象天地之間別有靈府洞宮處於名山
潛通地下蓋以通九地之炁爲空濛之穴日月分精燭於其內
仙聖分位理於其中列子所云地積塊也無處無塊此亦言其
大體耳自日地之下幽暗冥昧無復光華積陰之炁使之然也
宗元先生云九天之上無陰也九地之下無陽也陰陽混蒸以

生死萬物者正者天地之間其言信矣洞眞外國放品經云第
一壘去天九十萬七千二百里九<md:KR5c0170_HFL_002-005a>壘之上去天一千二百一十
八萬里厯象書云八極之闊共一百八十一萬四千四百里天
地相去半八極之數此與經文相符也九地之下太空之根經
圖不載難更詳測列子云天地之外無極無盡則無無極無無
盡也其諸天境域分布凡有五億之殊皆三十六天之炁所生
也故淸浮謂之天濁滓謂之地陽光謂之日陰精謂之月日生
謂之星殞墜謂之石方謂之珥圓謂之暈向日謂之蜺背日謂
之虹上浮謂之雲下屯謂之霧鼓謂之<md:KR5c0170_HFL_002-005b>雷激爲之霆輕爲之雪
重爲之雹䨙爲之雨散爲之風炎爲之火凝爲之氷堅爲之金

脆爲之木液爲之水壅爲之土通爲之川迴爲之泉平爲之陸
積爲之山在天爲之文在地爲之理月生爲之朔月終爲之晦
朝爲之晝夕爲之夜靈炁爲之神精炁爲之人休炁爲之鬼煩
炁爲之蟲雜炁爲之禽獸姦炁爲之精邪别爲之陰陽雜爲之
四時四時變化萬物生焉其高不可際深不可測包裹天地禀
受無形舒之覆於六合卷之不盈一握小而<md:KR5c0170_HFL_002-006a>能大昧而能明弱
而能强柔而能剛含陰吐陽無所不爲也地中有三十六洞天
亦與上天相應日月分精燭於其間則天文地理六甲五行陰
陽變化皆老君開眾妙之門運百靈之力生之成之行之化之
矣故曰道者萬化之宗重玄之本天得之以淸地得之以甯物

得之以生神得之以靈海嶽得之以安鎭王侯得之以太平道
士得之以神仙枯朽得之以發榮也老君卽陰陽之主宰萬神
之帝君元炁之父母先王之師匠品物之槖籥陶<md:KR5c0170_HFL_002-006b>冶虛無造化
萬有衿帶八極載地懸天遊馳日月運斡星辰呼吸六甲制御
乾坤推移寒暑驅役風雲奮赫雷電主水旱之進退定厯數之
虛盈一出於此
登位統
道無先後悟之者一也位有升降證之者殊也故三界浩渺百
靈紛錯非其道則離非其主則亂所以在夫統之有宗會之有
元則無其極矣以人間世觀之貴賤有其位卑高有其等先王

御天下之法尙或然而况開明三<md:KR5c0170_HFL_002-007a>景之後天地不增不損幽明
有降有升詎非眞聖以位業統之者其孰能與於斯然老君以
大聖之功生化天地運育萬物豈復有品位名稱者哉然上有
元始之尊次有道君之聖老君次道君之位演化立功旣以三
炁運行萬天周布眾法元功克著乃證極道之果三尊之位嗣
太上之任爲法王之尊也所以上總羣聖中理眾眞下制諸仙
而統攝三十六天三十六地七十二君星辰日月嶽瀆萬靈陰
陽變化一切神明至於天上天下地上<md:KR5c0170_HFL_002-007b>地下五億天界有情無
情有識無識有形無形皆老君之所制御焉而常處太淸境太
極宮丹臺紫闕玉堂之中有三大仙九太帝二十七天君八十

一卿大夫千二百仙官二萬四千靈司七萬仙童玉女五億天
丁神天並列侍雲衢至於巨虬獅子金翅孔雀鳳凰靈獸天馬
麒麟備位左右老君時亦上朝元始疏奏罪福中謁玉晨賞校
九宮下統三界生死之簿一切神官鬼僚考察之司及十大洞
三十六小洞七十二福地三十六靖廬二十<md:KR5c0170_HFL_002-008a>四化仙宮靈洞福
食之曹無幽無隱莫不仰隸焉或下理九天在太微鈎陳六星
中號天皇大帝曜魄寶所以乘三使六把九樞機統攝萬一千
五百二十名件秉持仙籙主領神人眞人仙人聖人賢人但見
百億天王拜手於前懇求風雨水旱豐儉逆順死生善惡之事
遊行萬方以洪道化而一老君常在太淸太極之宮也

典靈篇
夫琅函寶笈玉字金書始裁雲之後皆演道<md:KR5c0170_HFL_002-008b>之法言爲眾妙之
鈐鍵靈寶經云無文不光無文不明無文不立無文不成正謂
是也昔老君於太上道君洎虛皇太微凡所得者以自護度故
能掌握天地制御神祇濟死度生登眞證道故太上典領神虎
符圖智慧素經於協晨靈𡺿𡼳之臺下薦九玄於紫霄上總羣
眞於靑簡於是太妙眞人玉淸神女執朱陵之香華捧要妙之
幽章太上道君漱碧水吐絳炁虛心靜躬安神注妙左帶神虎
右佩金眞說智慧上經及靈藥消魔上章焉或云<md:KR5c0170_HFL_002-009a>金闕帝君曾
侍座而問之此卽老君之別號也或詣虛皇天尊或謁太微帝

君凡是上淸大洞眞經召靈滅魔神符寶章並掌錄焉此經皆
結飛玄自然之炁以成靈文其道高妙眾經之尊總統萬眞制
御羣仙秘於九天之上大有之宮金暉紫殿玉映瑶房鑄金爲
簡以刻靈文或云白玉丹書以明其篇或藏太微靈都琳宮玉
房衞以巨獸毒龍神虎凡七千備於玉闕金晨玉童素靈玉女
各三千人侍衞靈文眾眞典領萬聖朝軒玉陛虧葢於<md:KR5c0170_HFL_002-009b>霄庭太
帝屈節於几前玉皇改度以推運璇璣命斗以迴神大道君乃
登𡺿𡼳之臺九曲之房引後聖九元金闕帝君對齋三月依盟
啟授至大刼之周三道虧盈二炁離合終則有始運度無差承
唐之世陽九之災翦除凶悖搜羅上賢方是時也有修行大洞

眞經精雌一之幽關施八道以招眞研金華於三元誦素靈於
靜室筞五行以招魂佩金神之虎文移七星於天關掌玄名於
帝圖建靑籙於上淸胞玉秀以結絡含瑶胎以內靈絕世好<md:KR5c0170_HFL_002-010a>於
長阜獨守默於自然可以眞授於八景告妙訣於金章施招靈
於曲字置豁落以御神拔七祖於幽宮俾五苦八難應時消落
有得此文超騰九天洞見三精自無其人永刼不傳末學之夫
安知其道浩博而悟在精思也功累塵沙徒自疲薾竟不通感
內外蔽蒙一失兹生輪迴退墮今故鈔集上皇玉文以相告當
擇賢而傳其法寶秘爲萬道之宗也依按明科則眾眞監度輕
泄漏慢則殃延祖禰可不愼耶<md:KR5c0170_HFL_002-010b>

撰仙圖
圖籙經像出於師承乃上聖之秘言卽修行之要指故三部八
景二十四神具於人身各有圖像按而行之立致通感在昔元
始而授之於後聖君俾流布於人天後聖君者卽老君也以上
皇元年九月十日(上皇上天號也人間之號㳂此而生寡聞者不知所從常多排此號)出遊西河
厯觀八方遇元始天王乘八景玉輿駕九色玄龍三素飛雲導
從羣仙手執華幡獅子白鵠嘯歌邕邕浮空而來降西河之上
後聖君稽首請問曰昔<md:KR5c0170_HFL_002-011a>蒙訓授天書玉字二十四圖雖得其文
未得其妙雖有圖讚而無其像修之菴藹莫測津涯今遇天尊
喜慶難言願垂成就示以道眞於是天王口吐洞元內觀玉符

以授君使淸齋千日靈香薰體東向服符卽形神備見自當洞
達諸疑頓了君稽首奉承依天儀長齋千日東向服符三部八
景神並見金書玉字二十四圖空中煥明洞徹無礙是時卽命
主圖上仙而篆圖焉金書紫字玉文丹章於此成音而後南極
上元九光太眞王夫人東西<md:KR5c0170_HFL_002-011b>二華南北眞公五嶽神仙淸虛眞
人所受眞文圖像皆由後聖君所傳焉(後聖君三天列紀中自有傳)二十四
圖者上一沐浴東井圖上二神仙五嶽眞形圖上三通靈決精
入史圖上四神仙六甲通靈圖上五神仙九宮紫房圖上六神
仙元始太淸圖上七神仙眞道混成圖上八神仙西昇保籙圖
中一神仙通微靈化圖中二神仙躡虛九靈圖中三神仙九變

天圖中四神仙常存圖中五神仙守一養身圖中六神仙守神
舍景圖中七神仙寂默養精守志<md:KR5c0170_HFL_002-012a>圖中八神仙芝英玉女圖下
一神仙六陰玉女圖下二神仙九元導仙圖下三神仙導引圖
下四神仙洞中皇寶圖下五神仙變化隱側圖下六神仙採芝
開山圖下七神仙明鏡圖下八神仙無極太一圖右二十四圖
以洞天元始之炁化生因撰施行仍以諸聖妙旨更相發明所
謂應物無擇者道也赴感隨機者聖也常以經圖戒律廣化一
切分形應感無量無邊而太上之體端寂無爲無生無滅也<md:KR5c0170_HFL_002-012b>
傳經藴
三十六部尊經肇自刼初雲篆之作而有之也皆大梵隱語諸

聖格言故爲妙道之筌蹄人天之藥石矣總之則三十六部析
之則萬八千篇寶藴金書聖眞珍護乃文字之根本萬法之紀
綱故後聖君云上皇寶經皆結自然之章以行長生之道不死
之方符章玉訣起於九天王傳於厯刼之眞至三五改運九靈
應期吾推校本元以厯九萬億九千刼上皇典格多不相參吾
以中皇元年三月一日<md:KR5c0170_HFL_002-013a>於玉淸天金闕之中命東海靑童君尋
俯仰之格考校天文撰集靈篇爲寶經三百卷符圖七千章玉
訣九千篇以付上相靑童君俾傳未學合眞之人也上淸者老
君於上三皇時人尙湻樸以龍漢元年號玄中法師以上淸聖
教一十二部開度天人也靈寶者中三皇時老君以赤明元年

號有古先生降靈寶眞經一十二部開化一切救度兆人也洞
神者下三皇時人心樸散老君以開皇元年號金闕帝君出洞
神經一十二部開度萬品謂<md:KR5c0170_HFL_002-013b>之三十六部尊經也又一曰洞眞
二曰洞玄三曰洞神各有十二開合爲三十六部尊經上應三
淸三十六天中應三界三十六帝下應九壘三十六土皇內通
人身三十六宮故人頭有九宮心有九孔臍有九神形有九戸
凡三十六所外合三十六音也
爲帝師
南華經云吾師乎吾師乎𩐎萬物而不以爲戾澤及萬世而不
以爲仁此莊周以道爲師也老氏在天以玉晨大道君爲師在

人間世<md:KR5c0170_HFL_002-014a>以常樅爲師雖老氏之聖猶不能無授受之迹又況非
老氏者耶書云事不師古以克永世且先覺者博古而知今適
足以爲楷模以之修身與夫治天下則能長且久故老氏自三
皇五帝變名易號皆所以扶世立教以授天下之人在伏羲氏
時人已澆漓而未有法度老君號鬱華子下爲師說元陽經教
以畫八卦造書契以通神明之德以類萬物之情仰則觀象於
天俯則觀法於地爲文教之始也在神農時人捕禽獸茹毛飲
血老君號大<md:KR5c0170_HFL_002-014b>成子下爲師說元精經教以化生之道播百穀以
代烹殺和百藥以救百病嘗桑得禾嘗柳得稻嘗榆得黍嘗槐
得豆嘗桃得小麥嘗杏得大麥嘗荆得麻旣登五穀以活民命

止殺禽獸羣分類聚長善遏惡以全其生不食血肉故無業累
示好生之道由兹始也在祝融時人食生冷未知火化故多疾
苦老君號廣夀子下爲師說按摩通精經教以安神之道乃鑽
木出火陶鑄爲器以變生冷人保其夀故陶鑄之法自兹始也
自伏羲之後老君<md:KR5c0170_HFL_002-015a>示以世法制禮樂以敘尊卑造衣裳以明貴
賤作宮室以代巢穴爲舟車以濟不通置棺槨以免衣薪造弧
矢以威不順立刑獄以戒凶暴造書契以代結繩服牛乘馬引
重致遠日中爲市交易而退耒耜杵臼之利重門擊柝之規皆
出於此矣在黃帝時老君號廣成子南華經云黃帝立爲天子
十九年令行天下聞廣成子在於崆峒之上故往見之曰我聞

吾子達於至道敢問至道之精吾欲取天地之精以佐五穀以
養民人吾又欲官陰陽<md:KR5c0170_HFL_002-015b>以遂羣生爲之奈何廣成子曰而所欲
問者物之質也而所欲官者物之殘也自而治天下雲氣不待
族而雨草木不待黃而落日月之光益以荒矣而佞人之心翦
翦者又奚足以語至道邪黃帝退捐天下築特室席白茅閒居
三月復往邀之廣成子南首而卧黃帝順下風膝行而進再拜
稽首而問曰聞吾子達於至道敢問治身奈何而可以長久廣
成蹷然而起曰善哉問乎來吾語汝至道至道之精窈窈冥冥
至道之極昏昏默默無視<md:KR5c0170_HFL_002-016a>無聽抱神以靜形將自正必靜必淸
無勞汝形無摇汝精乃可長生目無所見耳無所聞心無所知

汝神將守形形乃長生愼汝內閉汝外多知爲敗我爲汝遂於
大明之上矣矣至彼至陽之原也爲汝入於窈冥之門矣至彼
至陰之原也天地有官陰陽有藏愼守汝身物將自壯我守其
一以處其和故我修身千二百𡻕矣吾形未嘗衰黃帝再拜稽
首曰廣成子之謂天矣廣成子曰來余語汝彼其物無窮而人
皆以爲終彼其物無測而人皆以<md:KR5c0170_HFL_002-016b>爲極得吾道者上爲皇而下
爲王失吾道者上見光而下爲土今夫百昌皆生於土而反於
土故余將去汝入無窮之門以遊無極之野吾與日月參光吾
與天地爲常當我緡乎遠我昏乎人其盡死而我獨存乎帝行
之天下大治久之帝詣靑邱見紫府先生中黃眞人大隗君黃

葢童子靑城寗先生峨嵋山天眞皇人皆得眞訣鑄鼎荆山乘
龍白日昇天羣臣同昇者七十二人混元又爲說道戒經復傳
道與天老力牧風后三人皆得道又西<md:KR5c0170_HFL_002-017a>王母授帝玉像五軀曰
此則元始天尊之像也又傳二儀眞形圖與帝帝受訖乃置像
於高觀以異香名花千珍萬寶晨夕供養雖后妃宰輔莫得覩
焉觀之上常有異色雲氣加之天香芬郁謂之道觀道觀之號
自兹始也帝有離宮別舘在名山洞府者三百餘所並捨爲道
觀每觀度道士七人以焚修在顓帝時老君下爲師號赤精子
居衡山授帝微言經教以忠順之道在帝嚳時老君下爲師號
錄圖子居江濱授帝黃庭經教以淸和之道<md:KR5c0170_HFL_002-017b>在帝堯時老君下

爲師號務成子居姑射山授帝政事離合經教以廉謹之道在
帝舜時老君下爲師號尹夀子居河陽授舜道德經教以無爲
淸靜之道此上下二經出於兹焉在夏禹時老君下爲師號眞
行子居商山授禹德戒經教以勤儉之道又授靈寶五符檄召
神鬼之法然後能濬九江決百川通河海矣在商湯時老君下
爲師號錫則子居𤄵山授長生經教以恭愛之道湯行之視人
如已恩及昆蟲而後太上以商王陽甲十八年庚<md:KR5c0170_HFL_002-018a>申之𡻕馭九
龍分身下降於楚亳之地苦縣瀨鄕曲仁里寄胎於玄妙玉女
凡八十一年以武丁九年庚辰𡻕二月十五日降生因指李而
爲姓旣生能行復能言而又白首故號老子因爲侍者說有病
