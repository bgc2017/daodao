







大唐聖祖(下)
十三載甲午正月八日混元現太淸宮乘紫炁召學士李琪與
語告國祚延昌有白鶴彩雲之瑞來於朝庭二月癸酉帝朝太
淸宮又上混元尊號爲大聖祖高上大道金闕混元天皇大帝
五聖各加諡號帝加開元天地大寶聖文神武證道孝德皇帝
大赦天下十載帝幸蜀混元現於漢中郡三泉黑水之側帝禮
謁遂命刻石像眞容於所現之處又於利州益昌縣嶺上見混
元騎白衞而過示收祿山之兆詔封其山號白衞嶺於現處置
自然觀三泉現處在望秦驛南六里肅宗至德二載丁酉三月
十八日混元現於通化郡雲龍巖初因郡人爲國祈福建大齋

會十八日忽有烟霧異香氤氲不散至辰時漸漸開霽神光照
天因見混元眞像立於山前自地接天通身白衣左手垂下右
手執五明之扇儀相炳然眾盡瞻禮其山雖高亦不及肘良久
乃隱遂具奏内出圖本太上皇製讚并序編付史臣仍示天下
序曰我大聖祖誕敷眾妙光宅上淸貽厥孫謀屢彰幽贊今載
三月十八日復現於通化郡雲龍巖晝現殊相空浮瑞色七曜
五光之服玉童金媛之儀道釋人天作禮瞻奉昔眞告傳於羊
角寶祚無疆今宸儀炳於龍嚴妖氛將殄豈惟厯代師授前王
得一斯乃宗社降祥後昆惟萬申命藻繪示諸郡國若對陽寥
之宇如臨太極之庭讚曰猗我烈祖闡教乘時理身理國曰希

曰夷上開仙洞俯視靈姿昭融至道叶贊無爲巖谷增麗丹靑
罔遺神光灼灼淑景遲遲當朝稱慶列郡來思福祚流衍千齡
在兹是𡻕六月二十六日壬寅宣下乾元二年已亥帝夜夢二
靑童導從至一宮闕謁見混元衣雲霞之衣冠九鳳之冠坐方
席寶葢凭玉几執白拂侍衞眞人玉女神仙童子五天力士羅
列極眾帝衣絳衣秉珪立侍於混元之後遊涉山海經厯甚遠
帝一一潛記又見混元鬢髮皆黑及明宣下兩街訪諸瑞像於
務本坊光天觀聖祖院果有黑髭老君之像圖寫以進帝見大
悅一如夢中所覩乃出帝眞容令侍立於混元之後仍頒示天
下普今供養代宗初於楚州安宜縣獲八寶因改安宜縣爲寶

應縣勅於所獲處造寶應觀遂改元爲寶應元年大赦天下德
宗貞元十年混元潛使金母累降於果州金泉山授鍊炁之術
付女冠謝自然修習功成以其年十月十六日白日上昇後三
月乃歸謂剌史李堅曰天上有玉堂最高老君居焉壁上皆題
神仙之名注腳下云在人間或爲帝王或爲宰輔神仙入謁老
君皆四拜焉自然言訖遂卻昇天敬宗寶厯二年丙午正月有
事於南郊恭謝太淸宮御駕將至長安縣主簿鄭翦忽見老君
衣白衣容狀異常謂翦曰當此有眢井可速實之不然禍在不
測翦驚惶顧其地已微陷遂併力實之因失老君所在駕至具
以聞百官稱賀詔兵部侍郎韋處厚撰碑起居郎柳公權書立

於實井之側乃編付史官其年十二月十八日柳公權書碑忽
有勁風颯然而作迴旋不已乃見混元著紫衣金冠金履立於
白蓮花之上右手執五明扇左手垂下空中光明如金色權與
鐫碑人瞻覩良久因以物畫地記形像及畫畢混元忽以扇指
空中流光四散騰虛而去眾皆側身仰視漸遠小沒於雲中遂
上聞詔編事跡入碑文宗開成二年丁巳五月中書舍人高元
裕爲閬州剌史於州北八九里嘉陵江上小山之前忽見崖壁
間光彩有異近而觀之石上有自然石文成老君眞像眉髮衣
冠巾履服飾無不周備旁有一人寬衣大袖持爐薦香後一人
童子雙髻高束謹若聽命皆非人力圖繪鐫刻所及元裕每有

祈禱卽紫炁上浮又有靈泉自湧士民請福無不驗遂刻石建
宇以旌其瑞乃畫圖進呈乞編入史詔可武宗會昌元年勅以
二月十五日大聖祖降誕之日爲降聖節仍令兩京及天下諸
州府設齋行道作樂賜大酺三日軍期急速亦不在此限永爲
常式懿宗咸通十年已丑九月十日徐州逆寇龎勛領徒黨三
千餘人寇亳州太淸宮其日宮北百姓三百餘人見老君自宮
中乘空而南須臾黑霧遍南川中羣賊迷路自相殺戮龎勛溺
水而死汴州節度使太淸宮使李蔚具以聞詔曰我國家系承
混元教遵淸靜苦縣舊里聖祖故鄉宮宇具嚴廟貌斯設昨者
餘妖奔突縱火焚燒陰霧覆閉於晴空狂寇顚迷於道路散逸

原野遂至夷平緬維元功申兹靈貺內出靑辭又委李蔚虔申
告謝布示中外仍付史官十三年壬辰三月台州剌史姚鵠奏
於天台山修老君殿於其地穿獲石函得册文以進詔曰上天
降祉厚地呈祥爰有白簡靈書出於混元寶殿告國祚延洪之
兆示坤珍啟迪之符顧此殊休宜爲上瑞宣付史館頒示四方
廣明二年辛丑三月河中節度使王重榮奏據晉州申龍角山
慶唐觀老君殿側柏木上瑞葛枯死重生先是武德中混元應
現後於二木間立殿宇逾年柏木上忽自生葛蔓長十餘丈榮
茂於常而後齊王奪嫡此蔓枯死旬月之後自其末靑翠再生
齊王遂敗後至中宗復位安史叛逆朱泚謀亂皆忽枯落久而

復生廣明元年黃巢犯關其年秋葛蔓枯死二年春枝葉重茂
又於傍木上別生一枝旬日之中長五十餘尺相對繁茂有異
於常奏詔褒美編付史官其前後祥異皆有詔勅蓋美乎葛藟
慶其孫謀瓜瓞昭其遠祚混元流貺奕葉無窮者也僖宗駐蹕
西蜀中和二年八月甲辰進到帝令宣示內外三月壬辰亳州
剌史潘稠差道士馬含章孫栖梧等奏太淸宮自乾甯四年已
後累有逆寇侵犯眞源少或逾千多惑數萬皆窺伺淸宮欲爲
焚刼或來攻城邑或旁犯縣城老君皆密垂神化忽起以濃雲
或驅以陰風或擊以雷雹率皆顚沛尋至敗亡靈貺益彰神功
罔測尋詔昇眞源縣爲畿縣仍內出靑詞修崇告謝帝卽稽首

東拜八月十二日勅亳州太淸宮是混元降聖之里名高道祖
福廕皇基九龍之瑞井涵空一鹿之仙蹤在木累代之祺祥可
紀近年之感應尤彰所宜嚴盛於福庭安可荒凉於靜宇潘稠
能施善政久染眞風廣出俸錢備修宮觀垣墉棟桶無不精新
像設丹靑彌加煥麗觀圖考事深可慰嘉其住宮威儀道士吳
重元可賜紫仍號凝眞先生道士馬含章孫栖梧並賜紫潘稠
加金紫光祿大夫工部尙書餘並如故其年八月二十九日戊
辰夜宗室李特立與道士李無爲於成都府靑羊肆元中觀混
元降生舊地設醮祈眞忽見紅光如彈丸許漸漸明大出於殿
基東南竹林中跳躑入殿西梅窠下遂穿地三尺許得寶塼一

口長一尺一寸五分闊七寸四分一邊厚一寸三分有花文一
邊厚一寸八分重一十二斤有古篆六字各方二寸深三分鐫
刻瑩潔迨非人工文曰太上平中和災九月庚辰西川節度使
侍中陳敬瑄奏曰皇帝陛下稽古順天膺國撫運凝懷至道屬
想大同是用省方以明罪已深仁旁達於下土至德昇聞於上
天符䜟允臻祺祥間出降太上維恃之命靖中和寇孽之災迺
示明文爰形古篆足表祅氛卽殄聖祚無疆克知收復之期便
是淸甯之日卽宣示百官中書侍郎平章事韋昭度戸部侍郎
平章事蕭遘門下侍郎平章事鄭畋御史中丞張瀆宗正卿嗣
曹王龜年表賀曰伏以萑蒲嘯聚車駕省方天災流行國家代

有陛下降成湯罪已之詔驗王者有征之師顧兇妖卽當殄滅
淸平旣彰於兆朕幽贊爰覩其秘文赤雀銜書貺豈同於太上
玄龜負卦慶難比於平災况因宗室災詔之辰仍有祥光跳躑
之瑞其爲感現可謂丁甯又樞密使李順融十軍十二衞都指
揮使田令孜表賀曰今者又有維城來於仙觀至誠纔發嘉兆
俄呈現此時在地之赤光是昔日度關之紫炁及穿積土果獲
古文驗逸勢於龍蛇卽知平其梟獍來於中邃理頗昭明旣太
上今與平災知中和永昌寶祚所現全因聖祖掘得又自皇枝
捧此靈蹤可明天意且混元聖祖每逢多難皆有殊祥唯彼明
驗備書正史昔於丹鳳門上告田同秀與天寶復國之期今又

靑羊肆中示李特立以陛下還宮之慶天下莫不幸甚乞付史
館詔可十五日李特立授太子校書李無爲賜紫仍各賜縑帛
二百疋二十一日又詔曰太上混元大帝與弟子文始先生講
眞經於樓觀之臺約後會於靑羊之肆便乘雲駕俱入流沙仙
記傳聞地圖標載自周昭至於此日厯數約二千餘年景象寂
寥其蹤牢落今因巡幸靈貺昭彰殊光跳躍於庭前靈篆申明
於林下塼含古色字驗休祥中和之災害欲平厚地之靈符乃
現足表圖穹降祐聖祖垂休將殱大盗之兵戈永耀中興之事
業須傳簡册兼示寰區已付史官備令編錄仍模勒文字告示
諸道及軍前其觀可改號爲靑羊宮仍置殿堂屋宇側近屬觀

田地約有兩頃已來散屬黎甿多植葱蒜淸虛之地難使薰蒸
已賜錢三百貫便令收贖仍給公驗永歸淨廬宗子特立已加
官道士李無爲已賜紫所宜昇㢡用荷慶靈敬瑄位冠公台風
行郡國効節於延洪之代修心於道德之鄕遂令境内銷兵地
中呈寶其爲休美倍可嘉稱十月七日勅高品郭遵泰監建靑
羊宮土木工用並使内庫宣賜自獲靈瑞之後至是月癸丑近
屬羣寇相次擒戮旬月之内遂致淸平駕幸靑羊宮頒賜有差
李特立賜緋授龍州錄事參軍又下詔曰太上垂祥靑羊應現
禮宜崇飾用答殊休諸道州府紫極宮宜委長吏量事修飾仍
選有科儀道士祭醮是月乙卯奏收復京城有以見大道垂休

聖祖昭祐洪圖延永唐祚無疆者也又勅翰林學士承旨尙書
兵部侍郎知制誥樂朋龜撰碑
眞宗皇帝朝謁
古之治天下者不同而同之不仁而仁之所以一也且周之有
天下以后稷配享於圓邱漢之有天下以竹宮致祠於太一故
後之世襲以爲典常斯皆報本之意也臣聞眞宗皇帝承太祖
太宗應天順人開拓烈業之迹天下晏然以搢紳之士爲股肱
而偃武修文安民富國興禮樂舉賢良故成康文景之世未足
多也所謂帝王之功非一士之畧廊廟之材非一木之枝者豈
虛言哉故能遏堯軼舜持盈守成爲太平淸靜之眞主也天下

財豐物阜安居樂俗九譯有梯航之貢四封無金革之擾乃合
大易之泰上下交而其志同也夫兵革所以靖亂刑罰所以禁
暴且秦之時亂旣定矣暴旣熄矣詎可任於兵革者邪下繫曰
物相雜故曰文然秦之時當以文明以止之何則蓋陰處於外
陽守於内而不相雜不相雜則否矣故聖人變九二爲柔以雜
其剛變上六爲剛以雜其柔然後文之象著矣故賁之彖曰柔
來而文剛分剛上而文柔此之謂也且安不忘危泰不忘否聖
人所以由泰以變賁賁卽文明之象也教化爲之本禮樂爲之
用故能文於家文於國文於天下所以人文化成者由斯道也
而聖人不忘三靈之助期於報本故東封岱宗西祠汾陰以昭

格於神祇以懷來於萬國又以治天下之法簡易淸靜無爲者
莫尙乎聃聖之道於是命駕詣景亳渦水之濵朝謁於祠下列
郡牧長今佐奔走行在如覲四嶽禮人士家瞻天表者憧憧車
馬肩摩轂擊至於行商坐賈農夫野婦扶老挈㓜山呼於道左
而懽聲和氣洋溢遠邇車駕抵衞眞宿於行宮登觀妙亭遥望
太淸致禱翊日駕幸宮朝謁禮畢詣眞君殿而眞君現於香案
上是夕御製記刋於翠珉又虛無堂之北有大檜一株引柯揷
簷楹下嘗因修此堂議斫去一夕迅雷烈風達旦此檜柯轉指
北也眞皇駐蹕觀之移時所謂御愛檜者謂此耳福唐林逈題
詩云人間斤斧不容手天下風雷與轉枝人皆以爲紀實而得

體也又有安陸人進白鹿爲一時之瑞乃厚賜以遣之是𡻕祥
符七年也
御製朝謁太淸宮頌并序
若夫先二儀生庶物是謂之至道首三神敷元命是謂之高天
若乃居道之大侔天之崇迹處於範圍可思而莫可測功逾於
陶冶可知而莫可言其應期也無爲而無不爲其隱景也無往
而無不往是以存靈躅運神遊或恍惚而來同或杳冥而高蹈
九淸宴處與元始而均尊億世仰瞻稱太上而垂裕洪惟老氏
實曰其人所以綿區靡不攸賴况復昭昭福地實載誕之鄕弈
弈仙祠蓋炳靈之域宜乎積精之所屬丕祐之所祈徇輿誦以

來思揆元辰而祇若者也
太淸宮者介譙都之列壤濱渦水之洪淵因降聖之名區成集
眞之靖館成湯之國疆理相望太昊之墟次舍密邇土風純固
地利膏腴高阜層岡總形勢於千里茂林嘉樹呈葱鬱於四時
足以爲曲密之庭靈仙之宇者焉矧惟
太上老君混元上德皇帝稟混茫之炁含杳冥之精挺元化而
無垠冠懷生而資始故能先太極而有後太極而生先來禩而
終後來禩而在若乃感星而受娠指李而辨宗始育而能言未
孩而皓首此至靈之兆也晦迹於柱下遠涉於流沙答禮於仲
尼授經於尹喜此垂教之迹也肇自羲昊以迄商周代爲至人

世存奇躅此神變之德也言乘飈馭往陟淸都總治羣仙宣布
和炁此裁成之功也至於希夷之旨淸靜之宗本於自然臻於
至妙用之爲政政協於大中用之治身身躋於難老施於天下
天下可以還湻漸於生民生民由其介福所謂萬物之祖眾教
之先漢尙其言措於刑辟唐宗其道致乎昇平宜餘迹之誕敷
傳億年而靡絕國家膺延洪之寶命啟累盛之璿圖惟醕治之
攸基自妙道而斯始太祖皇帝神武不殺舞干戚而賓九圍太
宗皇帝淸明在躬垂衣裳而宣五教增修俊德冠列辟之丕聲
茂著鴻靈詒沖人之纘服敢不寶慈儉持恭默遵五千之訓安
億兆之民書軌所通期登於仁夀日月所照庶洽於穆淸由至

誠之感通果祥徵之昭格曁乎神期告瑞牒頒大禮成純禧集
九霄之馭俯降於宸闈百世之祥縷聞於帝緒欽承於錫類祇
答於降康故將擇吉壤於神臯伸大報於春序載念至教之父
始妙用於三才景亳之郊峙靈區於九井躬修款謁方在於詢
謀旅貢輿言遽形於徯望顧兹協契深慰予衷乃議省巡用諧
人欲由是發明詔戒攸司擇元辰於攝提詣殊庭於譙左爾乃
千車萬騎九斿八鑾按轡乎皇衢彌蓋乎眞館百執措事萬國
充庭先時洗心徇乃齊之訓質明酌獻勵如在之恭鐘磬以諧
簠簋斯潔預奉寶冊所以增崇名也次祓壇墠所以待靈遊也
若乃星漢杳冥宮殿沈沈期飈歘之來思想蓬壺而則邇盛節

無斁介祉有孚復將格太室就陽位奠圭幣奉牲牷昇侑於祖
宗合祭於穹厚以成邦家之純懿以答神祇之鴻祐載惟𦕈質
獲纘睿圖恭佩聖言肅遵道秘非敢溺方術求神仙蓋以宗希
夷化區宇緬追於湻古大庇於蒸人而六廟降衷三靈流貺故
能膺天錫交神歡曠代之儀以之屢舉景鑠之事罔不彰明由
合官之齋居成峒山之順拜旣遵道而闡化復尙德而教人警
蹕言旋顧禮容而斯備琬琰攸刻庶風聲而靡渝頌曰
譙都之壤渦水之濱是爲福地實誕聖眞
含兹眾妙祐彼蒸民藏室問道尼父依仁
函谷望氣尹喜知神飈駕雖往鴻應常新

福壤斯在風烈無垠緬瞻恭館俯徇輿人
羽旄欲謁舊典遐遵蕭薌肅薦淸意䖍伸
考聲明兮大備期昭感兮交臻祝威靈兮不昧
冀介福兮相因將述宣兮茂則聊刻鏤兮貞珉
序凝禎兮三檜昭邁德兮萬春
