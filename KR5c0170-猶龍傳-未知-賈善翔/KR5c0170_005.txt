







不悟卽浩刼茫然若得之豈有迷悟之異哉何須空山之中長
松之下所惜者子之才器高邈足可爲眞門之標表也方遠稽
首致謝而去居常慕葛稚川陶正白之爲人食炁鍊形之外尤
精此太平經因詮爲三十篇而盡樞要也<md:KR5c0170_HFL_004-019b><md:KR5c0170_HFL_005-001a>
　　度漢天師
雲篆之作以强名諸天聖眞與夫道域仙宮日月星宿所以爲
諸天隱名也故諸聖詮之小則爲靈符大則爲眞籙以示三界
及幽明鬼神莫不稽首欽敬猶天子之寶璽以示天下也禹治
洪水始獲靈寶五符其次太上以授天師者凡二十四階其上
淸法中符圖經籙繼而降世推此天師以符籙治病馘滅精<md:KR5c0170_HFL_005-001b>邪

而及物之功傳之來世爲不淺耳至於經籍齋法亦從而授之
故請福謝罪科教由兹始矣謹按南斗經序云太上降蜀之臨
卭往大邑至鶴鳴山初授天師正一盟威秘籙二十四階品次
朝拜日月高奔鬱儀結璘之訣并三元八節謝罪滅黑簿超度
七祖之文此卽三籙齋也天師先於中嶽已獲黃帝九鼎丹書
而後在鶴鳴隱居遂備藥物依法修鍊三年丹成未敢服之謂
弟子王長曰神丹已成若服之當沖天爲眞人然未有大功宜
須<md:KR5c0170_HFL_005-002a>爲國家除害興利以濟民庶所謂先施勤勞然後服丹卽輕
舉臣事三境則吾無愧焉由是果蒙太上親降法駕薦授眞文
修行千日忽於一時能內顧五臟外集萬神太上復遣淸和玉

女教以吐納淸和之氣行三步九跡交乾履斗呼召九元以齊
七政隨岡所指以攝精邪方始服丹道法益勝乃與六天鬼魔
戰奪二十四治改爲福庭名之化宇降其帥爲陰官擇道者令
焚修於是幽明異職人鬼殊途又於仁夀縣降十二天遊玉女
化地作<md:KR5c0170_HFL_005-002b>鹹泉烹以爲鹽因名其地曰隆郡至第三度太上又降
授以經籍千軸皆修行之要旨俾傳付有道者令生身受度永
刼長存卽與天師同遊成都太上駕龍車天師乘白鶴頓下五
雲至太昊玉女修大丹之所感地祇湧玉局座高丈餘太上登
座天師稽首於前爲說北斗七元經削死延生之法是𡻕漢桓
帝永夀元年乙未正月七日也至上元之辰老君復爲天師說

南斗六司延夀度人妙經已而老君謂天師曰吾命駕與汝俱
行至崑崙閬<md:KR5c0170_HFL_005-003a>風金墉七寶臺因朝禮太上又有一切天眞乘空
而來皆金車寶葢千乘萬騎三日三夜大會臺上陳鈞天廣樂
欣樂難勝道君謂天師曰從三皇五帝以來有陽九百六之數
天圮地裂又自三代之末涉乎五霸君臣悖德四封無道眞靈
匿景俗炁縱橫祅訛鬼語號曰六天烹殺眾生擾亂天下而無
知之民咸共遵奉遂有歌謡鼓儛之巫妄託鬼神以誑良善今
出眞科付汝悉爲除蕩六天故炁淸化天下名太眞之科末勅
靑童等付汝印綬<md:KR5c0170_HFL_005-003b>使按千二百官章并符籙契令經戒法律助
國扶命養生制惡爲功德事咸使入道而合正眞然四方羌胡

氏夷浸盛中國種人將微若欲消此災卻此害國家當於洛陽
北邙山立化館行道請福卽國泰民安不爾恐毒流中華卽非
好生意天師受事畢禮謝而退老君又以二十四化應二十四
炁付陵更出四化名合前二十八化以應二十八宿又立三十
六靖廬分符爲盟悉承正一之道老君又授天師𡻕六齋月十
齋大法皆披靈寶五篇<md:KR5c0170_HFL_005-004a>經自然天書大字爲旨要妙經一卷令
宣教天下其要曰正月三月五月七月九月十一月者𡻕六齋
也上三天令天帝太一使者與三官司察天下人之罪福若能
修此六大齋令除十苦得免厄會朝拜太上可得長生矣月十
齋者月一日北斗下八日北斗司殺下十四日太一使者下十

五日天帝及三官俱下十八日天一下二十三日太一八神使
者下二十四日北辰下二十八日下太一下二十九日中太一
下三十日上太一下自下中<md:KR5c0170_HFL_005-004b>上三太一下日皆及地水一切尊
神俱下周行天界檢察善惡又甲子日太一簡閱神祇庚申日
三尸言人罪過本命日計人功行又八節日有八神記人善惡
又有三元齋日者正月十五日上元七月十五日中元十月十
五日下元此三元日天地水三官考校罪福皆當沐浴齋戒作
元都大獻祈恩謝過又三會日以正月七日名舉遷賞會七月
七日名慶生中會十月十五日名建功大會此三會日三官考
覈功過受符籙契令經法者宜依<md:KR5c0170_HFL_005-005a>日齋戒呈章賞會以祈景福

又五臘日者正月一日名天臘五月五日名地臘七月七日名
道德臘十月一日名民𡻕臘十二月臘日名王侯臘此五臘日
常當祭祀先亡薦福追念名爲孝子得福無量餘日名淫祀有
罪通前三元名爲八解日皆可設淨供求福焉夫齋法要絕甘
肥辛薰酒色陰賊嫉姤及一切惡事唯宜燒香燃燈誦經禮懴
願諸一切悉免災厄乃爲齋矣然齋直之福功德無量護生度
死無以加焉天師以永夀三年九月九<md:KR5c0170_HFL_005-005b>日於閬州雲臺化日中
時有飛天仙人五色雲龍神鵠仙鹿來迎前後導從與弟子王
長趙昇同昇天嗣師天師子諱衡字靈眞隱習先業以光和二
年正月十五日於陽平化昇天係師魯字公期嗣師子也大魏

持節鎭南將軍梁益二州刺史後隱修遺訓以正始六年八月
亦於陽平化昇天天師嘗撰太淸金液神丹經序其畧曰神化
之趣要妙之言無理之至理不然之大然已備載於淵宗非一
毫之所宣也老子者亦復暢其沖虛紀道者<md:KR5c0170_HFL_005-006a>也其神德之狀感
興所由所以制經設教紀載異聞彌綸道俗剖判三極先大明
逆順然後蕩以兼忘盛稱有德然統之以無待利用出入羣生
莫見其端百姓日用常善不知所以此其權見於淸明而爲萬
物津梁者也其道經焉其德經焉推宗明本窮淵極妙總眾華
以眞根攝萬條於一要緬然而不絕矣至於金丹之功眞神洞
高冥體幽變龍化靈照其含枯絕者反生抱生炁者年遼登景

漢以凌邁遊雲嶺以逍遥至乃面生玉光身育奇<md:KR5c0170_HFL_005-006b>毛吐水漱火
無翮而飛分形萬變恣意所爲塞江川不以覆籄破山梁不煩
釿鋸其神難紀其妙叵遺大哉靈要不可具述(仙傳經列眞稱歎此序文)又
著老君內傳序靈寶五符序載之藏室文如海嘗誚之曰輔漢
不能談老莊之道而擅符籙於當時斯偏見者也愚竊以爲不
然考之於金丹序文乃曰無理之至理不然之大然又云蕩以
兼忘統之無待斯深造老莊見獨之妙奚輒以爲偏見邪如海
於斯文應未之見也苟見之其肯離爲兩端焉且見獨<md:KR5c0170_HFL_005-007a>之妙惟
自得而已矣雖父子兄弟之至愛莫得而傳之至於天書雲篆
琅函蕊簡而有靈符寶籙降迹者其大安鎭國祚保天無窮其

次檄召龍神消禳水旱又其次馘滅精邪擁佑疾苦而天師獨
唱始隆於千世之後其本末大備又何疑况夫受之於太上以
罄其妙焉
　　授葛仙翁齋法
天下之事耳目不相接者有矣是之則致天下之惑非之則速
神明之譴去聖之遠又非<md:KR5c0170_HFL_005-007b>已之耳目所聞見唯質之於竹帛而
已故老氏在漢天師時所降者非一所傳者甚眾而世之人以
信史所不載故惑之且漢明之夢金人而天下歸之者如市况
夫聃聖隱顯之迹以爲不然而欲以一已之耳目所不聞見而
致後世之疑斯一曲之士也大率不示降迹之異安能取信於

人然非太極仙公其孰宜當之本傳云孝靈帝光和二年已未
正月七日混元與太極眞人降於天台山授仙人葛孝先靈寶
等經三十六卷久之混元又與<md:KR5c0170_HFL_005-008a>三眞人頂負圓光乘八景玉輿
寶葢幢節煥耀空中從官千萬命侍經仙郎王思眞披九光玉
韞出洞元大洞等經三十六卷以授於孝先及上淸齋有二法
一絶羣獨宴靜氣遺形冥心之齋也二淸壇肅侶依太眞之儀
先拔九祖次及家門後謝已身也靈寶齋者有六法一者金籙
調和陰陽保鎭國祚二者玉籙保祐后妃公侯貴族三者黃籙
卿相牧伯拔度九祖罪原四者盟眞超度祖先解諸寃對五者
三元自謝犯戒之罪六者八節謝七<md:KR5c0170_HFL_005-008b>祖及已身之過又自然齋

者普爲億姓爰及己身請福謝罪也洞神齋者以精簡爲上太
一齋者以恭肅爲首旨教齋者以淸素爲貴塗炭齋者以苦節
爲功又授孝先勸戒法輪妙經三塗五苦生死命根勸戒眞經
四十五卷無量通妙轉神入定妙經以行化於世混元又以吳
赤烏元年戊午𡻕十月一日甲子命九天眞君持簡冊書賜孝
先爲太極左仙公至七年甲子八月十五日羣仙執節導從乘
白鹿車而昇天<md:KR5c0170_HFL_005-009a>
　　賜大魏太平眞君之號
動天地者德也通杳冥者神也神宅於心德出於道故無幽冥
遠邇巨細仙凡其所感則一也昔寇天師之於嵩高而遇太上

降駕授以經籙洎眞君之號通感之應昭昭然豈非德之與神
邪而魏武特以所錫眞君之號以號其年乃示天下彰沖蔭而
福生靈其敬信也如此謹按後魏明元帝神瑞二年乙卯四月
一日眞元分身降於嵩山道士寇謙之修道於此其日有二神
人衣翠羽之衣冠紫金<md:KR5c0170_HFL_005-009b>之冠乘龍持節告謙之曰太上老君至
矣須臾聞音樂之聲老君驂駕九龍威儀赫弈神仙導從徧滿
虛空集止山頂仙官五人侍立於前謙之見五宮門赫然而開
妙樂交奏老君坐白銀花之下勅仙伯王方平引謙之前立告
曰吾得集仙宮主趙洪政等表舉以卿才欲自代佐國度人令
不墮惡道乃賜謙之經戒九卷停駕空中斯須而沒太常二年

丁巳正月十五日眞元又賜謙之新科符籙十餘卷八年癸亥
十月十五日又遣元孫上師<md:KR5c0170_HFL_005-010a>眞人李普文降授天宮四籙仙冕
天衣及太平眞君之號并天果六枚謙之食之遂絕烟火食眞
元又令玉女長容等一十二人教謙之導引服炁之法至甲子
年正月改號始光謙之奉經入國行化具以聞太武帝命有司
奠幣帛以祭告降詔曰我今聖師太上老君親降授我太平眞
君之號并冠服符籙可改元爲太平眞君元年大赦天下太武
受符籙旌旗並用靑以從道家之色而後中外官凡上表並云
太平眞君皇帝陛下又勅道教宜<md:KR5c0170_HFL_005-010b>在西教之上洎太武之後每
帝登極皆受籙焉是年五月二十五日謙之隱化於靜輪宮靑

炁出口若烟昇於天時年八十四矣七月十五日東郡沈猷興
於嵩山見謙之身作白銀色光明如日冉冉昇天此葢得奔月
之道也後周武帝置通玄館以安道像又召諸方士而講上下
二經隋文帝建都於龍首原號大興城勅將作大匠宇文愷選
爽塏之地置道觀三十六所改號曰仙壇淸虛壯麗過乎前世
也<md:KR5c0170_HFL_005-011a>
　　大唐聖祖
大唐之有天下推尊太上爲聖祖而欽崇之禮前古莫之比亦
若聖宋推宗緒而繹仙源於黃帝爲聖祖在眞宗時降眞游殿
其語具降臨記然太上在唐始神堯到僖宗示迹者非一皆載

之國史謹按隋大業十三年老君遣霍山神告唐公云汝將來
必得天下言多不載高祖武德元年老君見晉州浮山縣羊角
山告吉善行善行卽絳州曲沃縣人也禀性眞樸言無詐佞時
逆賊劉武周遣將宋金<md:KR5c0170_HFL_005-011b>剛南侵晉絳秦王擁旄絳州善行避地
於晉之臨汾縣大通堡二月二十三日眾令行往羊角山候賊
於西北嶺上柳柿兩窠間立望見北坡上有一人乘白馬來善
行異之遂北走到甘棠窠下其人已至鬚髮皓白上下素衣烏
冠白馬𩦲尾及蹄皆赤小兒年可十三四裹頭著赤鞾靑衣侍
立左右一人執巾一人執紅拂子謂善行曰與我語大唐天子
汝今得聖理社稷延長宜於長安城東置一安化宮而設道像

卽天下太平言訖乃騰空而<md:KR5c0170_HFL_005-012a>去其年四月二十七日夜善行在
家復令人召善行翊日至前所立處見乘馬如前著白衣戴金
冠謂善行曰吾前語汝記得否答曰記得老人曰汝卽入奏天
子道我所語善行訢貧又無文字如何敢奏老人曰前程自有
善行曰見天子乃非細故未審到京將何爲信曰汝到京有獻
石龜者可爲信言訖不見善行以五月五日見晉州總管府長
史賀若孝義言此事卽留善行五月十一日引善行見秦王具
言神人所現事羣官拜慶尋差左<md:KR5c0170_HFL_005-012b>親衞帥都督杜昻與善行於
所見處設祭以五月十三日祭拜欲起忽見老人現於紫雲之
中一如善行所言舉鞭指昻曰汝是何人對曰秦王使者杜昻

故來奉祭老人曰不飲不食何用祭焉又指善行云所有委曲
此人知之昻還具言神人復現奉命冩表令昻與善行馳驛入
奏五月十九日至京於朝堂門立未定果有卭州張達獻石似
龜其上有文曰天下安子孫興千萬葉千萬𡻕乃同入奏高祖
大悅至六月十一日詔授善行朝散大<md:KR5c0170_HFL_005-013a>夫并賜絹一百段七月
六日勅通事舍人柳獻於羊角山所現處立廟改浮山縣爲神
山縣其年八月二十五日老人復遣人召善行明日往廟所復
見老人在二木間張大帳坐牙牀憑曲几朱花羅網垂覆其上
一靑衣童子夾侍後有一黃衣人捉馬謂善行曰天子喜歡不
曰大喜又曰疑惑何事答曰爲不知聖者姓名老人曰我是無

上神仙姓李字伯陽號曰老君卽帝祖也史記中有傳亳州谷
陽縣有枯檜可以再生爲驗今平賊後天下<md:KR5c0170_HFL_005-013b>太平享國延永言
訖忽然不見善行卽以告賀若孝義孝義差襄陵縣主簿席通
與善行馳驛入奏十月五日見高祖大喜賜善行御袍一領絹
四十疋百官拜賀其年十二月七日善行因到廟所又見老君
坐方座凭玉几仙人童子十餘人左右侍衞善行拜訖忽然不
見五年三月十七日善行往廟所見坐堂內眞仙列侍神兵衞
從皆乘靑龍白獸幡幢旌節騎吏翳空老君謂善行曰我亳州
廟中枯檜已更生也唐得聖理我子孫當王我遣<md:KR5c0170_HFL_005-014a>周公旦將神
兵百萬助國家討劉黑闥得四月節卽破賀若孝義差司兵參

軍敬卿與善行馳驛入奏勅令善行乘傳往洛州軍所送勅書
示諭至四月二十一日果平黑闥於是天下大定而枯檜亦再
生焉開元中詔改羊角山爲龍角山因改廟爲慶唐觀明皇御
製碑及列聖眞容而悉在焉其年六月八日善行到廟所見老
君如前時拜訖尋亦不見高祖武德三年詔晉陽道士王遠知
授朝請大夫并賜金縷冠子紫絲霞帔以預言神堯受<md:KR5c0170_HFL_005-014b>命之驗
也太宗又加遠知銀靑光祿大夫至天后仍追贈紫金光祿大
夫以遠知有先識示冥合太上之言故有是命賜羽士紫衣自
兹始也太宗正觀十一年正月二十五日詔曰原夫老君垂範
義在淸虛釋迦貽則理存因果求其教也汲引之跡殊途窮其

宗也洪益之風齊致然則大道之行肇於邃古源出無名之始
事高有形之外邁兩儀而運行包萬物而亭育故能經邦致理
返樸還湻至於佛教之興基於西域爰自東漢方被中土神<md:KR5c0170_HFL_005-015a>變
之理多方報應之緣匪一洎乎近代崇信兹深人冀當年之福
家懼來生之禍由是滯俗者聞幽宗而大笑好異者望眞諦而
爭歸始波涌於閭里終風靡於朝廷遂使殊俗之典鬱爲眾妙
之先諸華之教翻居一乘之後流遯忘返於茲累𡻕朕夙夜寅
畏緬惟至道思革前弊納諸軌物况朕之本系出自柱下鼎祚
克昌旣憑上德之慶天下大定亦賴無爲之功宜有改張闡兹
眞化自今已後齋供行立至於稱謂其道士女冠宜在僧尼之

前<md:KR5c0170_HFL_005-015b>庶敦末俗暢於九土尊祖之風貽諸萬葉告報天下主者施
行高宗龍朔二年二月在洛陽宮忽然有感問側近有何古迹
老臣奏曰皇城之北山有老子祠每祈請立有靈感乃勅洛州
長史譙國公許力士特建淸廟掘得石案故碑題云眞人帛君
之表文字殘缺不可詳此仙人帛仲理之所立也石案長四尺
廣二尺厚二寸高八寸兩頭各有四腳上鐫太上老君之字立
殿畢勅內侍監宮闈令權大方監道士郭行眞黃元頤劉道合
等以其<md:KR5c0170_HFL_005-016a>年二月二十七日夜建道場慶讚設醮纔訖有白光徧
殿兼照層壇老君現於光中鬚髮皆白身著白衣夾侍二人良
久乃隱洛州錄事參軍陽護師等一十三人同見以狀奏聞有

旨令依狀圖寫號爲老君瑞像百官上表賀曰老君越在皇世
驟表休祥皇帝陛下垂裳多暇鍾想妙門遂乃申摸聖像託搆
崇椒騫鳳甍於鳥路抗蚪簷於雲表兹焉鑿牖爰申上祥俾夫
柱下靈姿散奇光於壇宇棟間仙侍流異景於階庭允應至誠
宜符睿德揚<md:KR5c0170_HFL_005-016b>七廟之遐慶保億載之宏規豈可與虞致榮光漢
延嘉氣靈禽降祀膚葉興封者同年而語哉又詔於門之左造
淸宮爲皇帝更衣之所勅每年內出香盤幡葢太常樂往來導
從尊祖之慶古今莫比乾封元年二月二十八日帝自東封岱
嶽禮畢迴駕亳州朝謁謹上尊號爲眞元皇帝其文曰大道混
成先二儀以立稱至人虛已妙萬物以爲言粤若老君朕之本

系爰自伏羲之始曁乎姬周之末靈應無象變化多方遊元氣
以上昇感日精<md:KR5c0170_HFL_005-017a>而下降或從容宇宙吐納風雲或師友帝王丹
靑妙化譬陰陽而不測與日月而俱懸屬文喪在辰晦跡柱下
大洪雅訓垂範將來雖心齊於太虛而理歸於眞宰若夫絕聖
棄智安神寡欲寂爾無爲宛然自得酌之不竭用之不盈執大
象以還湻滌元覽而遣累邈乾坤以長久跨陶釣而亭育至矣
哉固無得而名也況復大聖所資克昌寶祚上德所履允屬休
期朕嗣應靈命俯臨億兆仰三光之明而夙宵寅畏居四大之
重而寢興祇惕盡孝<md:KR5c0170_HFL_005-017b>敬於宗祧罄懷柔於幽顯行淸靜之道承
太平之化登介邱而展禮坐明堂而受祉飛煙結慶重輪降祥

鶴應九歌山呼萬𡻕振越古而會休冠帝先而稱首大禮云畢
迴輿上京迂駕瀨鄉躬奠椒醑仰瑞柏以延伫挹神泉而永嘆
如在之思旣深敬始之情彌切宜昭原本之奧以彰大聖之功
可上眞號爲眞元皇帝聖母爲先天太后仍改谷陽縣爲眞源
縣當家宗姓特給復一年冀展敦遠之情用申尊祖之義告報
天下主者施行帝爲太宗<md:KR5c0170_HFL_005-018a>皇宗文德皇后造東明觀極土木之
妙盡金碧之飾宏壯輪奐未之有也帝與后親幸設齋慶讚左
右咸呼萬𡻕儀鳳四年四月四日勅遣道士鄭元隱於北邙山
廟所與道士羅務光等二十四人行道至五月一日丑時殿東
門道士[冖/(示*殳)]義侍於壇西見老君乘朱𩦲白馬并靑衣童子空中

降下壇上祥光映照洞徹內外謂義曰我孫享祚長久言訖不
見宮苑北面監孫瑞奏聞百官表賀曰臣聞混元皇帝現於廟
所金相玉毫光奪夜明之景白<md:KR5c0170_HFL_005-018b>駒丹鬛跡流天駟之衢靑童曉
引應瑶鐘而降節紫雲宵布籠銀漢而高昇固以克昌厥緒惟
新景命恢我皇度冠乎兆人自非聖敬冥通其孰能與於斯耶
所謂道冠百王慶隆萬葉永綏寶祚克享無期者也帝覽表大
悅又勅道士自今後宜隸宗正寺所有行立可在諸王之次文
明元年甲申天后臨朝欲王諸武老君以其年二月十八日降
現於虢州閿鄉縣龍臺鄉方興里皇天原遣洪州豫章縣人鄔
元崇令傳言於天后說國家祚永而<md:KR5c0170_HFL_005-019a>享太平元崇初見六仙人

從西北上彩雲中來乘赤色之龍身著雜彩之衣二人各執珠
幡四人各執霓旌錦傘見元崇謂曰太上老君來言訖便過須
臾聞有異香芬郁又見三靑衣童子手執香爐從西北雲中來
亦自元崇前過又有二靑衣手執紅拂如意微笑而過次有四
仙人各乘靑龍手持幡節謂元崇曰太上老君來欲共君語言
訖便過須臾於五色雲中見一道士乘白獸似騾𩦲尾皆赤道
士著淺黃衣鬚髮皆白頭戴花冠而作金<md:KR5c0170_HFL_005-019b>色謂元崇曰我是太
上老君汝帝之元祖元崇卽再拜喚元崇曰汝遂我來我與汝
語元崇卽隨老君昇雲而行去地數丈見老君後有六仙人並
乘龍腰佩七星寶劎手執别物皆不識之仍戴花冠大幘雜彩

之衣光明粲粲六人分侍左右後有雲車一乘雜彩莊嚴車上
有大寶蓋幡花垂下有五色雲圍遶又有乘龍仙人執節持幡
侍從無數人皆長大亦有音樂導從是時有關外來往人及閿
鄉百姓官吏五百餘人同見祥異莫不遥禮斯<md:KR5c0170_HFL_005-020a>須元崇不覺已
在地具以奏聞天后初雖不悅竟不加害乃捨閿鄉行宮爲奉
仙觀后亦漸息妄意之謀未幾有山涌出新豐縣高三百尺勅
置慶山縣其諸祥瑞具載於天后實錄卽垂拱二年丙戍九月
五日也豈非誡天后以示國家土德中興之兆歟竟傳位於中
宗帝踐祚改元景隆勅令天下諸州各置一觀並以景龍爲額
二年改中興觀三年改爲龍興觀其度人依故事明皇開元三

年勅天下置開元觀御製混元讚曰爰有上德生而<md:KR5c0170_HFL_005-020b>長年白髮
垂相紫氣浮天函谷關右經留五千道非常道玄之又玄帝親
於紅粉板上以八分書之挂於大聖祖殿寶帳額上至十一年
又勅五嶽各置眞君廟又勅諸道置紫極宮十三年又勅上都
置太淸宮東都置太微宮北都神堯舊宅置紫微宮潞州潛龍
故宮置啟聖宮並給衮冕絳紗帷帳交龍門戟一如宮闕之狀
蒲州掘地獲玉石狀如半月復有仙人搗藥之像叩之有聲頗
淸越帝令懸於太原眞元廟庭號爲偃月磬東都留守張<md:KR5c0170_HFL_005-021a>琦奏
汝州魯山因修仙居古觀獲玉瑛叩之聲聞數里帝令懸於太
淸宮聖祖廟庭衢州建觀穿地得一魚可長三尺其狀似鐵微

帶紫碧色又如靑石光瑩雕鐫殆非人功所能也叩之甚響其
魚亦不能名遣使進貢帝令宣示百寮亦不能辨帝乃呼爲瑞
魚磬仍令懸於太微宮非講經設齋不得擊之於是諸宮觀競
以木石模之以代集眾又詔諸宮悉以宰臣及本路節度使領
之永爲常式帝又製霓裳羽衣曲紫極八卦舞以薦太淸宮貴<md:KR5c0170_HFL_005-021b>
有異於九廟也帝東封禮畢迴謁聖祖於亳州本宮親札道德
經於石作大幢造八角樓覆之於虛無殿之前又幸懷州開元
觀及閿鄉奉仙觀爲王公萬民祈請亦親札二經以大石對峙
之一如太淸之製於今並在時詔授元崇棣州剌史開元九年
辛酉亳州老君舊宅枯檜在虛無殿前𡻕月已久道士將欲斫

去之隨所斫木柹上有朱書乾元亨利貞五字點畫精妙片片
有之具事上奏詔曰瑞木表靈奇文自現用彰大慶以福洪圖
配五<md:KR5c0170_HFL_005-022a>德於易經迎萬葉於休運宜先誠告謝仍編付史官者其
柹所獲文字藏於內庫兼賜諸王宰輔及道眾焉開元十七年
已巳四月十五日益州大都督府長史張敬忠奏大聖祖眞元
皇帝應現於當管蜀州新津縣新興尼寺佛殿柱上自然隱起
木文爲一老君聖像當頂上有華葢足下前後左右各有雲葉
天花一十三處謹差判官益州功曹參軍王大鍾檢覆狀與蜀
州剌史李忠絢別駕盧昉縣令李韶道士僧尼等一百三十人
同狀云自<md:KR5c0170_HFL_005-022b>然木文眞容隱起神跡殊妙灑洗愈明非攻刻所能

成非雕鎪所能及伏以太上老君先天大聖越古垂休變化不
常潛現難測軒轅時應廣成之號周文日居柱史之秩武德初
親現於羊角今開元𡻕降瑞於新興兆此嘉祥掩映三五者也
所以縣有新津之名寺有新興之號瑞花旁繞知芳輝之不歇
華葢上浮明魄寶之常貴現於殿柱杳疑柱下之年照彼佛祠
緬若化胡之日雖鳳巢軒閣麟伏周庭豈若仙祖降靈聖孫膺
運伏望册歡九<md:KR5c0170_HFL_005-023a>廟昭配兩儀詳依古典加議尊號然後編付史
官布告天下五月二十四日差內侍林昭隱宣取像柱入內於
大同殿供養又令兩街諸宮觀各供養七日卻進入內勅曰道
體無方幽宗有應形標在史名叶新興宗廟垂休生靈蒙福宜

付史舘宣示四方其月十七日癸卯帝將幸渭北忽夢眞元曰
汝享國久矣今北神不在汝不可行宜速罷之尋當有慶中夜
宣罷渭北之行及明大雨注涇渭泛溢旬餘方止二十一年癸
酉御注道德經及製<md:KR5c0170_HFL_005-023b>序詔士庶家藏一本兩街競列幢幡音樂
自禁中迎歸太淸宮香花之盛近古未有又勅置道舉一同禮
部之制二十九年正月七日陳王府參軍田同秀於丹鳳門外
忽見紫雲自西北映樓又見混元乘白馬侍從二人童子二人
謂同秀曰我昔與尹喜將入流沙之日藏一金匱靈符在桃林
故關尹喜舊宅汝可請帝取之同秀具事聞奏勅差內使李志
忠監同秀往陜州桃林縣南十二里故函谷關墟求訪之俄有

紫雲白兔現於枯桑之下<md:KR5c0170_HFL_005-024a>遂穿掘下至水際得石函金匱玉版
朱書細篆帝聞奏大悅卽令京師列十部樂歌舞鼓吹自通化
門迎入其文於寶輿中五色放光洞照天地帝於丹鳳樓上身
披龍衮手執金鑪六宮嬪采競於樓上焚香散花遥自作禮帝
令散金錢於樓下縱士庶分取以爲歡樂斯須山呼之聲震動
京邑於是置寶符於靈昌殿是夜樓閣林木之上皆有神燈遂
改開元三十年爲天寶元年其後三年帝見靈符有天寶千載
之字巳應改元之號遂改年爲<md:KR5c0170_HFL_005-024b>載乃於其地長樂亭置天寶觀
御製書靈符銘立於所現之處又於大內靈符殿賜同秀五品
正員官宰臣請加尊號爲開元天寶神武之字制可之乃大赦

天下其年閏四月庚子帝夢混元謂曰我在城之西南久矣當
與汝於興慶相見可速迎我帝謂宰相李林甫牛仙客曰朕臨
御海內向三十年未嘗不五更而起具朝服禮謁眞容爲蒼生
祈福近因假寐夢見混元遂差內使與道門威儀蕭元裕於城
西南訪尋數日忽於樓觀山谷間有<md:KR5c0170_HFL_005-025a>紫雲現白光屬天於其下
穿得玉像老君高三尺餘以進其日上在興慶宫大同殿躬自
迎謁果符興慶之言置於內殿供養仍令所司寫眞容分送諸
道宮觀遂大赦天下其年九月崇元館大學士陳希烈與道士
蕭從一等一十四人於太淸門忽見光如月中有紫色雲氣二
靑衣童子冉冉而來老君通身白衣立於雲中左手執拂謂希

烈等曰我是混元皇帝可報吾孫汝是上界眞人吾於左右長
衞護汝夀命無疆災害自除天下安樂言<md:KR5c0170_HFL_005-025b>訖便隨雲炁入殿門
具事上奏乞編付史官詔可五載帝夢混元言我有靈應尋當
自至遂於太白山獲靈符玉册及迎到京置於靈符殿躬自供
養仍封太白山神爲靈應公改獲符洞爲嘉祥洞於山下置眞
符縣乃令諸道置眞符觀仍編入史館其年十二月戊戌帝幸
華淸宫其月四日日未出忽見驪山頂祥雲擁蔽須臾漸散見
混元聖祖現於朝元閣上帝與內人瞻謁良久乃隱詔改會昌
縣爲昭應縣其新豐縣𣜩入昭應又封會昌山<md:KR5c0170_HFL_005-026a>爲昭應山封山
神爲元德公改朝元閣爲降聖閣內出圖本頒示天下宣付史

官八載乙丑明皇獲二十七仙玉像於甯州羅川縣勅令迎像
人京一如天寶初迎靈寶符儀注故事御製讚尋改羅川縣爲
眞甯縣於所獲處造通聖觀帝製碑文於今並在其年六月大
同殿產玉芝一莖又太白山人李渾上言見混元言金星洞有
玉版石記聖皇福夀之符勅御史中丞王鉷入仙遊谷行四十
餘里求而得之勅以殊祥頒示中外閏六月丙寅帝<md:KR5c0170_HFL_005-026b>謁太淸宮
加五聖尊號作仲尼四子像侍立於混元之前又勅十道大郡
置玉芝觀大赦天下九載庚寅大白山人王元翼上言混元大
帝降現言寶仙洞有妙寶眞符勅刑部尙書張均工部尙書王
倕往取得之並付史館
