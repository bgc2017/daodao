







重刋道藏輯要
猶龍傳
賈善翔編
起無始
渾淪之未判神靈之未植而爲冥妙之本者道也所謂道莫窮
其根本莫測其津涯而有大聖人禀之而生於其間故謂之無
始者卽太上也太上生乎無始起乎無因爲萬道之先元炁之
祖蓋無光無象無色無聲無宗無緒杳杳冥冥其中有精其精
甚眞彌綸無外故稱大道焉夫道自然之妙本也於微妙之中
而生空洞者眞一也眞一者不有不無也從此一炁而生上三

炁三合成德共生無上也自無上而生中三炁三合成德共生
眞老也自眞老而生下三炁三合成德共生太上也自太上乃
生前三炁三合成德共生老君也自老君化成後三炁三炁又
化生眞妙玉女自玉女禀三炁混沌凝結變化五色玄黃大如
彈丸流入玄妙口中吞之有身凡八十一年乃從左腋而生生
而白首故號老子老子卽老君也乃大道之身元炁之祖天地
之根也夫大道微妙出於自然生於無生先於無先挺於空洞
陶育乾坤號曰無上變化無常不可得名故曰吾生於無形之
先起乎太初之前長乎太始之端行乎太素之元浮游幽虛出
入杳冥觀混沌之未判淸濁之未分三景之未光萬物之未形

獨能寓恍惚之庭游曠浪之野卓然獨立大而無配視之不見
聽之不聞搏之不得所謂混元由兹而始矣
禀自然
老君乃元氣之眞造化自然自然者道也强爲之容卽老君也
以虛無爲道自然爲性莫能使之然莫能使之不然亦不知其
所以然不知其所以不然故曰自然而然也至若乘地爲輿操
天爲蓋馳騖擴蕩翱翔八表不足比其大也窮幽極微至纎無
際析毫剖釐至小無內不足言其細也八音交奏五聲迭和烈
風迅雷海潮夔鼓不足言其聲也玄黃煥爛丹靑熻赩焜煌煒
曄綺靡華麗不足言其色也光耀熠爍神明恍惚風行電逝震

霆流矢不足言其疾也結根九地沈嶠八海水凝藪澤泉渟嶽
峙不足言其止也陰陽不測變現無常進退造化鼓舞萬物不
足言其神也光燭靄昧洞鑒無形仰觀至陽之原俛察至陰之
本不足言其明也影離響絕雲斂霧散歸根返本寂然不動不
足言其無也滌宇宙之塵滓掃雲漢之昏蒙下際無根上通寥
廓并包六合控馭三界不足言其虛也且道本無形眞非有相
蓋託虛假有體用互陳不足以盡其妙故歸之自然自然者理
之極致也合之爲自然離之爲道德故眾聖所共尊今古不能
泯經云道之尊德之貴夫莫之爵而常自然此之謂矣
見眞身

老君乃無生之至精兆形之至靈也昔於大空之中結炁凝眞
强爲之容體大無邊相好眾備上無所攀下無所躡或在雲華
之上身如金色面放五光自然化出神王力士靑龍白獸麒麟
獅子列於前後或作千葉蓮華光明如日頭建七耀雲霞之冠
身披九色離羅之帔項負圓光手執五明或乘八景玉輿駕五
色神龍建流霄丹節廕九光鶴蓋或乘玉轅之車金剛之輪驂
駕九龍輔翼萬仙飛雲寶蓋流煥上下燒香散華浮空而來天
鈞妙樂前導後從或坐金殿七寶之帳珠幡寶網羅覆其上仙
眞列侍神丁衞軒種種儀衞充滿太空或金容玉質黃裳繡帔
凭几振拂朝會仙眞或玄冠素服白馬朱騌仙童夾侍神光洞

明巍巍勝相不可名狀然上善之士澄心結念注想尊容則隨
感而應應而獲福故能周流三界救度無窮且大道處於無形
無形則非凡所見應念通感通感則非在一端或示仙姿妙體
爰及肉身或飛或步或尊或卑或山或世或夷或夏不可測量
隨感精粗應已則隱來無所從去無所至洞有洞無周徧一切
悟者此心通達迷者永刼沈淪欲識道之眞身不出於此夫道
不可見見而非也道不可聞聞而非也蓋示理教俱淵寂然不
動於不動中亦能使未見者見未聞者聞此明境智相發感而
遂通然通寂雖殊其致一也故曰道常無爲而無不爲無爲者
體也無不爲者用也本際經云心之念道凡有二種一念法身

七十二相八十一好具足微妙三界特尊二念眞身猶如虛空
圓滿淸靜不生不滅若於此相未能明審須憑圖像係錄其心
當鑄紫金寫此眞形泥木銅綵稱力所爲殿堂帳座幡華燈燭
隨心供養如事眞身想念丹倒功德齊等若能洞觀非身之身
圖像眞形理亦無二是以敬像隨心獲福報之輕重唯其在心
念念增進自然成道所謂人能念道道亦念人是也沿此法身
卽法號以應羣情老君挺生空洞變化自然智慧無窮聖德周
備形旣莫測號亦無邊在天爲萬天之主在聖爲萬聖之君在
仙爲萬仙之總在眞爲萬眞之先在星爲天皇大帝在教爲太
上老君或垂千二百號或顯百八十名或號無爲父或號萬物

母與大道而輪化爲天地之根原浩浩蕩蕩不可名也約而言
之凡有十號卽降生之後空中十方諸聖讚十號者是也一號
無名君二號無上元老三號太上老君四號高上老子五號天
皇大帝六號玄中大法師七號有古先生八號金闕帝君九號
太上高皇十號虛無大眞人推此言之由法身以歸眞身由眞
身以合妙本皆出處感通之迹也
啟師資
夫道之妙非形色聲味之所可求而必資於師授也古之聖賢
有生知之性以一悟萬然後至於無所修無所證無所修修之
至也無所證證之至也夫如是猶假師資以發明又况非聖賢

者邪故聖人垂世立教而有授受之法中人以下以之爲繩墨
去之則無以加其意也如三洞四輔之所載上淸經籙以金龍
玉魚盟天而傳故傳授者之謂師承受者之謂資所以結志誠
戒漏慢而免輕泄陰考之咎推此則道不可無師尊教不可無
宗主故老君師太上玉晨大道君焉大道君卽元始天尊之弟
子也天尊生億刼之前爲道炁之祖所以道君爲天尊之弟子
老君之師二聖旣立卽老君嗣焉而曰老者何也老者處長之
稱君者君宗之號以老君天上天下厯化無窮先億刼而生後
億刼而長天天宗奉帝帝師承故賜以太上老君之號三聖相
承千古垂範欲旌授受故著尊卑此師法之本也莊子曰吾師

乎吾師乎𩐎萬物而不以爲義澤及萬世而不以爲仁長於上
古而不以爲老覆載天地雕刻眾形而不以爲巧在太極之先
而不以爲高居六極之下而不以爲深先天地生而不以爲久
是也且道君老君具至聖之德動息合道豈假師承邪蓋以聖
傳聖理自玄同然起教之端必資授受爲今昔之筌蹄人天之
鴻範也
厯刼運
靈寶經云保制刼運使天長存且刼有小大運有脩短拂石芥
城刼之小也陽九百六刼之大也金木水火土運之主也一成
一虧運之交也刼盡而運未交運交而刼未盡非所以爲刼運

也惟其二者會合然後見其成虧大率聖人與天地並生與萬
物爲一故能造天地植神靈保而制之則無天閼蓋厯刼運而
長存者老君是也生於無始起乎無因獨立於溟涬之前周行
於開闢之後經厯刼運甚爲久遠刼者天地成壞之名陰陽窮
盡之數陽盡卽生陰故爲大水陰盡卽生陽故爲大火陽極於
九故云陽九陰極爲六故云陰六小則三千三百年次則九千
九百年大則九九八十一萬年爲刼終也老君降生行化經此
刼運不知其數赤書云刼運者三十日爲一交十二交爲一度
三千三百度爲小刼九千九百度爲大刼又陽九百六之數極
而爲刼運者以夫陽極於九陰極於六凡陰陽之數極於九六
