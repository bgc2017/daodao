








黃籙五苦輪燈儀
　　　法事如式啓白
伏以原夫妙本先天圎方定位聚輕清而爲
乾蓋凝重濁而作坤輿大矣崑崙之墟而爲
地輪之轂群仙輻輳環海周流顯厚載之元
功建廣生之大德復有三十六地九壘直隂
浩蕩頑空風輪水際實長冥之暗域乃永夜
之昏衢鎖滯魄於幽牢閉亡魂於黒獄重重
考掠日日無停楚毒備經何由超度罪積而
輪迴五道愆深而責役三塗若非大道之洪

恩難濟幽沉之苦趣是以元皇設教太上垂
科啓法輪薦福之場演明燈破暗之式遷神
五道照燭九幽廓昏翳於重隂散祥光於陽
界普令幽爽咸遂往生速超清淨之郷徑達
無爲之界今某人依盟眞玉匱㸃迴耀輪燈
奉爲超度亡過某人形魂及諸苦爽承此悳
光出離苦趣六根清淨萬罪蕩除洎乎九祖
七玄四生六道盡超幽暗俱入光明法衆歸
依無極大道
　　　舉尋聲救苦天尊

第一輪迴之道名色累苦心門恣情縱慾婬
色蕩心謝世之後受刀山地獄之苦今齋官
某人然㸃神燈追悼亡過某人下資六道同
證生方伏願
九清鑒映三景回光俯垂慈惠之仁下濟刀
山之苦
　悲夫刀山地獄苦峩峩雪刃聳寒空
　牛頭驅逐使登攀骨肉紛紛隨刃落
　良由色累勞心苦足履刀山被刑傷
　仰頼慈悲救苦尊願大威神摧鋒刃

　和不可思議功德
第二輪迴之道名爲愛累苦神門愛染諸慾
䘮亂神魂身謝之後受劒林地獄之苦今某
人然㸃神燈追悼亡過某人形魂下及六道
同證生方伏願
大羅眞宰浩劫元尊大捨慈悲廣垂開度謹
懴刀林地獄之苦
　稽首大羅天中主玉京金闕元始尊
　威光普照劒林中雪刃霜鋒悉斷壞
　辛酸苦楚得停息骨肉筋傷復完全

　輪燈引照出幽關速遂超昇極樂界
　和不可思議功德
第三輪迴之道名爲貪累苦形門貪名徇利
氣耗形衰身謝之後受銅柱地獄之苦今齋
官某人然㸃神燈追悼亡過某人形魂上生
天界下及六道同證生方伏願
玉虚至聖金闕髙尊普降洪恩下遷幽爽謹
懴銅柱地獄之難
　仰啓髙虚萬天聖願垂洪造極幽途
　滂流惠澤灑焦勞銅柱炎焰咸消滅

　受苦衆生皆解脫從前𡨚對緫停休
　燈光迴照出幽關開度亡魂生天界
　和不可思議功德
第四輪迴之道名爲華競苦精門貪競榮華
神勞氣散命謝之後受鑊湯地獄之苦今齋
官某人然㸃神燈追悼亡過某人上生天界
下資六道同證生方伏願
無爲眞宰自然至尊拯㧞幽途垂光下照謹
懴鑊湯地獄之難
　憫嘆幽塗地獄苦洋湯沸鑊浪波流

　窮魂苦爽被煎熬骨肉肢膏悉縻爛
　惟願無爲聖尊主廣開大宥赦諸愆
　輪燈迴耀照重泉得遂逍遙生快樂
　和不可思議功德
第五輪迴之道名爲身累苦魂門處身世務
寵辱常驚心役縈纒魂神受苦命奄泉扄之
後受摙汲溟波之苦今齋官某人然㸃神燈
追悼亡過某人形魂上生天界伏願
上上髙眞皇皇大帝願大威德㧞度沉淪謹
懴摙汲溟波之難

　歸命三清三界上慈悲應感救苦尊
　願迴龍駕降酆山㧞度三塗五苦難
　所有寒波穢濁浪變作澄清甘露漿
　此夜追修憑道力燈光普照破重泉
　和不可思議功德
　　　舉轉輪聖王天尊
　　　諷經宣䟽念善回向
伏聞天尊聖力救㧞諸衆生元始靈文能消
一切罪向來然㸃三塗五苦迴耀輪燈諷誦
眞經化貢錢馬無盡良因奉爲齋官某人延

奉冥司仰祈恩命超度亡過某人形魂上生
天界下資孤爽同證生方伏願燈燈相照獄
獄停閑早登天上之天不墮地中之地仰憑
道力爲上良縁念
太乙救苦天尊無量不可思議功德


黃籙五苦輪燈儀(終)













