








内義丹旨綱目舉要
門人梅巖林元鼎正夫述
靈寳正文即大聖元始天尊寳珠所説以授
玉晨道君者也經中叙述及靈書中篇乃道
君以所受於元始者演而申之也其文雖異
其道則一觀復先生内義丹旨玄契章云(係三)
(十一章)元始大羅天人者祖炁也道君西那國
人者金母也老君元生之至精兆形之至靈
者丹體也皆我眞性初非别物諦觀此言通
貫一切皆前聖所未發者是豈蹈習鑿空而

得之必行著實地而後能究竟及此然所引
異名學者不能無惑且如庚虎甲龍日䰟月
魄紅鉛黑錫朱砂赤汞雖則皆是先天一炁
而驟見者得不惑歟元鼎不揆疏謬混合異
同著爲綱目舉要非别增益附會只以所得
於先生者直言指出文無韻麗理要分明非
惟明先生之道抑使覽者無惑云
祖炁
先天虚无自然祖炁者在經謂之虚皇元始
天尊在人謂之曩劫不壞元神在丹謂之空

炁金胎也亦曰金母曰銀精曰銀鑛曰陽精
曰丹體化機運歸中宫曰丹母曰丹基感妙
化之炁而有質曰玄珠曰聖胎曰嬰兒即靈
寳經云混洞赤文元洞玉曆者也丹道謂之
眞鉛(鉛中有銀)乃人之一靈頁性是矣(性中有神)
眞鉛
眞鉛者性中之神陰中之陽也參同契所謂
坎戊月精悟頁篇所謂負陰却抱陽魂是也
在物理則爲鉛中銀在五行則爲水中金在
人身則是性中神千名萬狀不離一性人能

返本求源其理不遠靈寳經云混洞赤文无
无上眞元始祖劫化生諸天開明三景是爲
天根皆祖炁之本元也然名殊號異不能無
惑如金公戊土黑虎黄芽白雪皆鉛之異名
也總謂之本來面目今爲同學分明指破只
是人之一性而已性本因虚无空炁降質而
有譬如鉛因銀鑛而産水生於金者也化書
所謂虚化神外此皆是閑話不必虚費心神
經云道生一又云得一萬事畢一此是也靈
寳經法區貫云元始祖炁无形之先作何比

擬苟能知此又何難比擬哉
眞汞
眞汞者非後天陰雜之物乃先天祖炁每日
發生陽炁上升感鉛炁而凝結强名曰砂陽
極陰降謂之砂中抽汞汞者陽中之陰也參
同契所謂離己日光悟頁篇所謂雄裏内含
雌質是也在物理則爲砂中汞在五行則爲
木生火在人身則是炁流形名號雖殊其實
一炁人能返本以根合之丹斯成矣靈寳經
云大行梵炁周迴十方梵炁彌羅萬範開張

是也其如姹女赤龍流珠水銀己土皆汞之
異名也總謂之藥物今謂同學分明指出只
是陽精發生之炁而已炁本因神而化生感
激遞互而有情如砂因鉛結砂中抽汞水乃
生木木中生火者也外此求道是啓情識化
書所謂神化炁矣經云一生二二生三此是
也區貫云化生萬寳降質成炁今世作何體
狀苟能知此又何難體狀哉
還返
鉛汞二物實同一源如鉛生於銀砂因鉛結

砂中抽汞此物理也如水生於金水能生木
木中生火此造化也砂汞互感投鉛而成銀
木火相伐成土而生金喻人身中之神因虚
無兆質而有曰性炁因性成形而動曰情以
性攝情歸性復情冥復歸虚无此乃返還之
道也然世俗之人不知道要認性爲情縁情
生識情識一啓遂失本性殊不知神之與炁
性之與情皆是虚无空炁降質成形强名分
别人能以根合之(在師口傳心授)則復還其初矣夫
所謂根者又非别物亦只是神性而已依時

存於室内者曰戊土謂之性一炁循環感激
互生者曰己土謂之情性以攝情情來歸性
如是則有無相入隱顯相符虚實相通動靜
相養而丹質成矣謂之純乾亦曰玄
體純乾者剛健中正純粹精也玄體者聚則
成形散則成炁也到此方可謂金液還丹之
道參同契云金來歸性初始得名還丹又曰
坎流於戊離就於己悟頁篇云取將坎位心
中實點化離宫腹裏陰從此變成乾健體潜
藏飛躍盡由心即此而論則經中所謂傾光

迴駕監頁度生敕制地祇侍衛送迎之理不
約而合區貫云復采鍊此炁爲寳餌之登眞
者理(蓋如此也)
法象(諸家丹經法象異名不可枚舉此只按内象所引者指出以示)
二炁乃陰陽異名坎離水火夫婦男女庚虎
甲龍日魂月魄
三性乃元神元炁元精異名鉛汞砂
三宫謂乾宫髓海異名午位離宫華蓋華房
南方○坤宫精房異名子位北方○中宫神
室異名鼎器黄道元宫丹房土釜

四象謂青龍(木之化)白虎(金之化)朱雀(火之化)玄龜
(水之化也)
五行謂四象會於中宫化而歸土謂之五行
悟眞篇所謂四象會時玄體就又曰五行全
處虎龍蟠此乃神炁純素性情返元所以謂
之還丹矣
還丹
金丹之道只要人見性明心歸根復命還其
本初返於虚无斯謂之道道也者視不見我
聽不得聞離種種邊之謂也雖視不見我而

道未嘗不見聽不得聞而道未嘗不聞此即
内象所謂寓物見質麗物無形之理也學者
不深體究或以爲有或以馬無或以爲似有
似無或以爲非有非無皆過矣請試言之今
旁門别法皆以鉛汞爲陰陽精液爲藥物口
鼻爲玄牝心腎爲坎離簧鼓競吹朱紫難辯
妄亂誤謬不可縷數夫豈知情識一動是爲
精魂既弄精魂即失本性性既昧矣道安在
哉故釋氏云學道之人不識頁只爲從來認
識神无量劫來生死本癡人唤作本來身者

正謂此也金丹之道有本有根有體有用旣
明本性心徹情冥吾儒所謂正心誠意致知
格物克己復禮反身而誠豈外乎此以之事
君則忠以之奉親則孝以之接物則誠以之
治身則正契虚合无常清常靜眞空妙有虚
徹圓通故太上曰强名曰道謂之丹者又何
物哉悟眞篇云更能性上究根宗决了無生
妙用同人能於此究竟則内象所解土皆作
碧玉無有異色與夫天帝玉眞無色之景梵
行者斯可見矣詩曰上天之載無聲無臭誠


之至也經云冥慧洞清大量玄玄頁之至也
嗚呼盡矣
釋太極妙化神靈混洞赤文圖
太極圖乃濂溪先生所作明造化難明之藴
傳先聖不傳之祕觀復先生契以丹旨玄機
妙用冥合無間故知先天之道不謀而合標
之經首發明鉛汞同出之本
釋體象譬喻圖
此圖名内象譬喻人身中關節脉絡鼎器宫
室修丹之士必須洞達此圖然後知爐鼎設

象之基鉛汞歸元之地神室要機禁戒至重
不敢輕泄然先生於圖中亦已顯露旨要智
者能於經中參考必有得焉
釋大還心鏡火候圖
先生以彭眞人大還心鏡火候圖發明大梵
隱語之用非天下之至通孰能究竟及此或
曰天下之理至當歸一隱語之上旣有六十
四卦又於其下重以十二卦者何耶答曰子
獨不見先生之言乎隱語上卦甲子者經也
下卦節候時晷者緯也經緯之義甚明何疑

之有夫謂之經者龍虎經所謂水火各一方
守界成寒暑者也以南北分天地之經即易
天尊地卑乾坤定矣是也謂之緯者乃經所
謂東西表仁義五行變四時者也以東西交
陰陽之緯即易日月運行一寒一暑是也悟
眞篇云先把乾坤爲鼎器次將烏兔藥來烹
此其所以别經緯也然而義同文異學者不
能無疑今析言之夫心鏡第三環三十圓缺
者乃一月三十日也以六十四卦除乾坤坎
離四卦爲鼎器藥物餘六十卦每一日分直

兩卦則三十日管六十卦以合六十甲子也
第四環一百黑白點者乃一日一百刻也以
一百刻點列於三十日之上又保一月歸一
日也則隱語上卦甲子是矣第五第六環二
十四炁十二辰者即先生所係於隱語下者
也以明寒暑之往來年促歸月月促歸日之
義明矣第七第八環者乃攢簇五行合和四
象歸入中宫交搆生成而成丹質則先生於
隱語下所釋上八卦之義是也學者但以心
鏡圖第三環晦朔中截開引首而伸之則是

隱語之上下數甲子也援曲而圓之則爲大
還心鏡火候圖也植而竪之則合體象譬喻
之圖幽微之理於是顯然玄哉妙哉復何疑
哉
觀復先生闡揚經旨契合丹機以太極圖
標於篇首心鏡圖綜於篇終所以明體用
之道顯生成之理然學者循跡而觀多有
矛盾元鼎再爲同志舉似夫太極圖者乃
明鉛汞同出之本故自内而之外自無而
之有心鏡圖者乃明鉛汞返本之義自外

而返内自有而歸無經始同條體用一致
發盡造化機緘無復餘藴修身能事畢於
此矣
内義丹旨綱目舉要終
梅巖作是書簡易明白雖還丹金鑰匙紅
鉛黑虎論未能若也置之篇首學者不待
問塗牧馬童子而造具茨之山見大隗矣
觀復道子蕭應叟書
