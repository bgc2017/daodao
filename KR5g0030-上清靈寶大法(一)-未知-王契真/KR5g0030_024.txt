










上清靈寳大法卷之二十四觀九
洞微髙士開光救苦眞人𡩋全眞授
上清三洞弟子靈寳領教嗣師王契眞纂
修齋轉誦門
誦經科條
經曰上聖巳成眞人通玄究微
此條非凣世之人誦詠謂通玄究微能悉
其章者獲十品功德也
至學之士
謂至人學士誦之獲六品功德學士謂世

學之士誦之獲三品功德也
供養尊禮
謂一切學士行此功德獲五品善果
凢誦是經
亦謂巳成眞人再言自然功德果報度萬
祖苦爽上昇朱宫依朱陵品格九年更生
受化得爲貴人自身功德滿日飛昇上淸
金闕遊宴玉京也乃至學也止得自身受
度飛昇南宫不能功及曽祖也
世人受誦

止得延壽尸解返形太空一身不獲上度
朱陵之福曽祖難生受化也
魔王歌音
百遍名度南宫千遍魔王保迎萬遍飛昇
太空此是三界歌章非餘文也
有聞靈音
心形歸信諦聽誦者獲九品善果
行是功德
發心修齋燒香誦經者獲三品善果
右别至人

至學之人行是功德克獲爲上清後聖帝
君金闕之臣
有知其音
中篇也謂如曉其文功力齊而獲八品福
報
此音
中篇之音有辟禳度成四種無量威神之
力誦者獲十六品祥應
齎金寳効心盟天而傳依玄科四萬劫一
傳齎金寳質心依舊格告盟十天

此三條乃傳付授受之條上天之科立四
萬劫乃舊劫之格自黄帝受圗大禹受符
高辛受天經至太極下教豈有四萬劫也
依阿母降世新格下教之科四百年一出
有其人四十年聽傳再付四百年共不得
過七傳四年中有至人亦許一授而三條
付受之科言二章大法及誦經之式也
長齋修誦例
道言正月長齋誦詠是經爲上世亡魂斷地
逮役度上南宫

正月者上元天官㑹地水二官於上元紫
微宫校諸功德名舉仙賞㑹之月役者有
三塗役天塗驅雷役電即天官役也地塗
擔砂負石即地官役也水塗漣汲溟波即
水官役也有長役鬼官者五嶽掃山酆都
役逮𨽻山河壘治此鬼官之役也恐上世
亡魂受諸塗役故此月冝長齋誦經度魂
神上南宫也
七月長齋誦詠是經身得神仙諸天書名黄
籙白簡削死上生

七月者中元地官㑹天水二官於中元陽
臺宫校勘功過名慶生中㑹之月黄籙者
天之金籙上生名也白簡者死籙也所謂
金簡籙書生籍白簡削死字是也神仙所
書之過名丹簡罪簿世人所書死籍名黒
簿皆死名之部也故此月冝長齋修誦以
度已身諸天書名吿命黄籙白簡削北都
死籍上生名而得神仙也
十月長齋誦詠是經爲國王帝主君臣父子
安鎭國祚保天長存世世不絶常爲人君

十月者下元水官㑹天地二官諸天諸地
諸水眞聖仙靈星宿官曹鬼神主宰普校
一切功過善惡於東極天之尾閭泄水之
源淸泠府中名普校建生太㑹之月冝長
齋誦經爲國王帝主君臣父子繼世不絶
常爲人君也行此功德則諸天保舉紀其
善功也師曰世有冢訟纒身乃先亡訟於
隂司逮及生人計運不利廼考後裔旣爲
道子先於上元度七祖九玄斷其逮役度
上南宫次於中元自度其身削死簡上生

籍紀名諸天身得仙道然後於下元爲國
祝安帝王聖祚及依法安鎭有災之方謂
以三十二天玉字安鎭其方則召諸天和
氣以致民稱太平若學仙之士自身先亡
長役三官逮考延及其身死名注於黒簿
旣自無仙名又何暇爲國爲民行其功德
所以三元之首自上及中次下皆須行道
誦經則無玷科式矣
八節之日誦詠是經得爲九宫眞人
八節者四立二至二分也至日皆當面本

方修誦以消禳半季災數及消鎭其九州
地分水火刀兵旱澇之厄得行是功可證
九宫眞人之位也
本命之日誦詠是經魂神澄正萬炁長存不
經苦惱身有光明三界侍衞五帝司迎萬神
朝禮名書上天功滿德就飛昇上淸
本命者乃本生造化之日諸天所重今之
下元生於五濁之世五情交攻六慾纒縳
七魄得志三魂悲泣神炁兩亡空尸動作
百邪競湊况三魂上屬三台緫炁太玄生

府性好遊逸飛騰三界旣遇生根立始本
命來歸形中能於此日誦經拘制魂魄故
魂神澄正而寜靜萬炁不散而長存邪不
外撓身有光明則三界神祇侍衞五帝靈
官司迎但非止誦經如大洞諸法上淸上
道及養命法術皆用此日修誦乃爲良日
必無諸魔試之患能行如此功德則萬神
朝禮名書上天若功滿德就則魂飛上淸
其說三淸天者四梵天之上太極宫所治
太淸十二天九仙所居九老所都後聖金

闕所治次上淸十二天九眞所居玉晨道
君所治次無上大羅玉淸十二天九聖所
居元始所治是天中之天三十六天也上
淸者太淸之上玉淸之下也
正月誦經長生久視太微玉符

(玉几玄珠)(流降三田)(百神拱衛)(萬聖臨軒)

(飛梵綱輪)(通幽達靈)





右符正月佩服召東華眞火齊滿之炁下
入身中長生久視後天無窮
七月誦經長生乆視九仙玄籙

(金簡龍章)(煥照太玄)

(萬帝設禮)(五行回旋)(金泂玉房)(受命延生)




右符七月佩服召靈眞毋湯色之炁下入
身中以生金木土之炁長生久視久而行
之身飛上淸
十月誦經長生乆視玉帝寳籙

(真元散敷)(朗煥九衢)(神變帝臺)



(梵響太虚)(周行六合)(真炁濳扶)




右符十月佩服召北方五炁五君萬賢之
炁下入身中以生水木之炁長生久視後
天無窮
八節誦經長生大帝久視之章


(真炁羅絡)(虚上玄華)(三關通徹)

(八景陳敷)(與日合并)(得𥙷真人)




右符八節佩服召黄帝君務猷收之炁入
身中以生土火之炁即得長生神朝玉眞

本命誦經神霄玉淸仙王降眞寳籙

(胎仙上景)(澡煉精神)(左命玉華)

(右嘯金晨)(役靈使神)(常保利貞)




巳上符素地朱書密地行持勿以語人修

眞之士長生日面東南火化淨水服之
三宫密誦
師曰度人上品鬱秀光芒上消天災下禳
地禍外濟庶物内練百神行用之門以精
專爲首修誦之法以存念爲先故使炁息
調和音聲和暢想三炁之蓊鬱㑹百神之
森羅可以内錬其躬外浹於物修誦之旨
入靖焚香定心平炁收光内現萬慮不干
端坐直身毋倚側毋僂曲俾牛車之路不
屈龍虎之炁綿綿然後誦經各有所主有

神誦心誦炁誦此外有意誦也若爲天地
國主及天象可以神誦爲災厄及他人祈
禳可以心誦若度一切亡魂可以炁誦凣
有緊切須於密室中黙誦神文方行章醮
自始及終並合如法存思初一遍誦序第
二遍止自經始十遍爲一過誦畢納官密
陳情悃出宅升神也
訣曰正月爲上元行持在上宫存自已嬰
兒自丹田中隨三色雲炁升歸上宫止六
月一同凢七月爲中元行持在中宫存嬰

兒在中田止九月一同凢十月爲下元行
持在下宫存嬰兒在下田止十二月一同
凢祈禳在上宫凢鍊炁在下宫凢爲亡靈
在中宫也凢行九種隂功及消禳災厄拜
自已度厄立功存身爲元始懸坐空浮五
色獅子之上居日光中毎爲人誦經須存
泥丸中宫元始下在絳宫仍攝祈禳人陽
魂來受經如元始授經與道君一例至誦
經時須行定法方着耳徹聽天尊誦經琅
琅如鐘聲下丹田炁誦三千遍中田三千

遍上田四千遍周一萬遍功也
行道修誦
經曰行道之日皆當香湯沐浴齋戒入室耳
師曰行道之日者謂應是誦經之日皆當
香湯沐浴也香湯者五香之湯也
五香湯沐浴法
青木香白芷沈香白檀香甘松
右各以二十四銖治下篩用東流長泉一
石煎數沸靑木香者阿母大有三竒經云
乃五節之淸香開塵濁之穢如誠奏上玄

得以焚之開通塵穢五丈使通霄漢
訣曰以器盛五香湯先當解衣燒香於左
就座存日月光華五色交錯入於五香湯
中次存五色仙童五人玉女五人從五方
來燒香散花執巾執水在左右即以杓攪
湯三十二下呪曰
五香玄水日月華英澡鍊身形去濁流淸
尸塵㓕落穢氣蕩除胎結散根䇿空乗虚
飛入上淸
咒畢即叩齒再呪曰

太玄眞液鍊炁生靈沐澤蒼華誦詠洞經
七祖飛仙我騰上淸
咒畢叩齒三十二通先取飲一器温涼自
適次以别器沐髮先念解髪咒曰
神宫振天黒雲散開流金火鈴煥擲無邊
使我通眞遊行諸天無量度人招靈命仙
解了沐髪呪曰
日月之華流晶泥丸沐養九官百神忻懽
尸祁㓕落眞師下觀賜受神虎得爲帝賔
結了就浴解衣呪曰

五斗配衣龍虎侍眞開明三景上登玉宸
解衣成仙使我長生
解衣畢就浴咒曰
䨎池玉泉灌我身形内鍊五臟外通九門
使炁開通尸穢蕩淸萬遍保舉入登帝庭
浴畢戴冠呪曰
雲層碧玄使我通眞冠髻召仙五炁攝眞
神華發光上升帝庭
冠畢着衣咒曰
神童侍衣玉女燒香登拜經室玉音琳琅

度我七祖滌㓕禍殃延年長存雲根寳漿
飲湯咒曰
黄神守關靑帝護魂天騶咆哮萬魔䘮精
尸血盡滌靑蟲㓕形七魄鍊化紫雲自生
遊宴太玄高眞併軿
入室修誦例





經曰入室東向叩齒三十二通上聞三十二
天心拜三十二過閉目靜思身坐青黄白三
色雲炁之中内外蓊冥有青龍白虎朱雀玄
武獅子白鶴羅列左右日月照明洞煥室内
項生圎象光映十方如此分明
按道君皇帝御註度人經云東向者人間
望玄都即玉晨在東又始靑在東北東爲
生炁故行道入室迎而向之用以招延靈
炁者也叩齒之法左爲天鐘伐鬼靈也右
爲天磬集百神也中爲天鼔朝眞聖也入

室誦經思眞念道叩齒三十二通心拜三
十二過内以盡其誠外以應其數内以集
神靈外以滅邪精旁以周至理上以格髙
眞修存上法無所不該者焉心拜之法當
存見天宫帝君下灌一天眞炁如玉霞之
輝入我身中咽納周布心拜神感誠念至
極故曰心拜過於形拜又曰修存上道止
以心拜則不傾側腦宫正此義也主於召
出巨身中功曹使者等神俱我身中道炁
所化與道相通當運至眞召出應妙關告

天境洞徹志意以契大道焉
修誦内用
師曰凢修誦先如前沐浴更衣畢凝神思
道入靖室前先叩齒念入户咒
四明功曹龍虎使者正一生炁侍靖素女願
得開明童子上玄少女俱入黄房之内通逹
所啓皆得上聞急急如律令
次先入右足至案前設經東向上香叩齒
九過念心香呪
道由心合信假香傳手執玉爐心存帝前

眞皇下盻仙佩臨軒令臣關告俓逹重玄
次平坐先念淨口咒
丹朱口神吐穢除氛舌神正倫通命養神
羅千齒神卻邪衞眞喉神虎賁炁神引津
心神丹元令我通眞思神鍊液正炁常存
次念淨身呪
靈寳天尊安慰身形弟子魂魄五臟玄冥
靑龍白虎隊仗紛紜朱雀玄武侍衞身形
又呪
吾以日洗身以月錬形仙人輔我玊女衛形

二十八宿與吾合幷千邪萬厭逐呪而清
次瞑目靜心存東方青龍口吐雨合月華
白炁及腎水如大海中浴身洗去五臓穢
濁艮久却自南方降眞火同日精赤炁合
於心火燒身并靖室内外並無一毫烟穢
即覺大風吹盡塵垢存丹田中有嬰兒自
地戸歩斗登壇來合我身默念
淨天地呪
洞中玄虚晃朗大元八方威神使我自然
靈寳符命普告九天乾羅答那洞罡太玄

斬妖縳邪殺鬼萬千中山神咒元始玊文
持誦一遍却鬼延年按行五嶽八海知聞
魔王束首侍衛我軒𠒋穢消蕩道炁常存
微吸四方眞炁略吹遍身即想天地淸淨
再存嬰兒變我身爲元命眞人冠裳簡履
如元辰本命納音服色存想旣定然後凝
神就座次存自身威儀整肅心禮十方自
東爲始毎方心拜一拜訖東向平坐黙念
開經玄藴呪
雲篆太虚浩劫之初乍遐乍邇或沈或浮

五方徘徊一丈之餘天眞皇人按筆乃書
以演洞章次書靈符元始下降眞文誕敷
昭昭其有冥冥其無沈痾能目痊塵勞溺可浮
幽冥將有頼由是昇仙都
即從頭誦經序至受經者身存五方五帝
玊童玊女每一方炁有二十四人合一百
二十人下降侍經案側次誦至飛昇上清
訣曰閉目靜思三十二天自北維起太黄
皇魯天由東入南以次周回四方毎方各
有八天在青霄之中紫雲之内想東方八

天在左耳上𦂩西方八天在右耳上𦂩南
方八天在額前面北方八天在腦後面毎
天有各色雲炁交沓各存天宫樓觀中有
帝君儼然而坐東八天靑冕旒靑服靑裳
自北始向南行南八天靑冕赤旒朱服黄
裳自西始車行西八天靑冕金旒白服白
裳緋襈自南始西行北八天靑冕白旒朱
裳皂服自西始東行各各侍衞羅列次存
神自太皇天起毎一天先黙叩齒一通令
響應一天宻誦帝諱運心誠上聞一天心

拜一拜形不可動但隨其心屈伏如身禮
也周回十方三十二過畢即運化上丹田
印堂出靑色玄炁中丹田心出黄色元炁
下丹田臍下出白色始炁初出如絲漸漸
濃厚與外東靑炁南赤炁西白炁北黒炁
自逐方降混合玄元始炁爲三色雲炁先
次交絡一形次映滿室所坐几席無不周
遍兆身坐百寳光中雲炁洞徹于一身五
臓之中内外蓊鬱旋繞一室然後出外圍
布一方兆咽液三過送炁一口俱入丹宫

化作一條金梁三色直透泥丸分布運發
一眞上朝元始上帝端坐于中一炁化玉
晨在左一炁化老君在右如此分明良久
冥合天地次運左手玉淸訣直至辰文運
肝炁自(一云左目一云左耳)出化靑龍侍左(一本云炁上青)
(衣眞人駕乗上朝三天)次運肺中白炁(一云鼻又云右耳)出
爲白虎衛右(一本云炁上白衣眞人駕浮上朝三天)次運心
中赤炁自(一云口又云頂門)出爲朱雀導前(一本云炁)
(中有君王相輔之服端圭朝三天)次運腎中黒炁自(一云耳一)
(云足)出爲玄武從後(一本云炁上黑衣眞人上朝三天)次運

脾中黄炁出下丹田臍下爲獅子立下丹
田上載眞人升舉仰頭上朝(一云舌根岀一十二𨾏列)
(於左右前一云膽中碧炁自右眼出化成)次運淵玄宫白炁臍
出以左乎剔一十二炁訣回至午上作瑞
鶴六六𨾏羅列四向(一云自泥丸岀𨾏在獅子之外)九次
𩀱手剔已午未三宫訣于天廷之上髙奔
𩀱目日月光華金素之炁一閃發出六鶴
分布雨眉前天廷之上乗炁而浮次存六
合之府(眉後兩小穴)有日月出日有紫赤九芒
月有黄白十芒去面九寸洞煥一室燦若

金碧之色次存日月光華灌我鼻中入金
華宫(腦後四寸)却自紫微玉枕之宫光凝景圎
項上發出九色圓象芒如虹蜺大如車輪
照徹十方存想一一分明訖次黙念密咒
(貪羅鬱羅)默者謂語不出口耳不聞聲也
次口動微音出音(无上玄元云云)至關啓所言即
具位黙奏盡心中所欲言也至今日吉慶
長齋隨其日言之如非長齋即依本日至
淸堂修行至經如行三洞中盟之道即言
修行如常誦經則云淸堂誦經至無量度

人或普度幽明可言無量或爲一事則言
爲某事至臣及甲乙若自己不冝云及甲
乙但稱臣轉經受生或爲人看却稱爲某
人或爲自己及人乃依本文轉經者周回
十過之旨也至願所啓上徹俓御
无上三十二天元始上帝至尊几前畢(一云)
(至此或朝三天九天皆自此上朝)凢引炁三十二過依前
自太黄皇曾天爲始再天想降眞炁如玉
霞之輝下灌兆身皆以鼻而吸咽之如東
八天炁存歸肝膽筋脉之間其精化生无

英公子住於肝中南八天炁存歸心胞神
府之間其精化生司命君住於心中西八
天炁存歸肺腑脾胃之間其精化生白元
尊神住於肺中北八天炁存歸腎臓骨節
之間其精化生桃康君住於臍下也引炁
周竟十方想眞人在丹田中微音誦經初
一遍自道言昔於始靑天中起至序末存
思訖次從元始洞玄誦起直至經末毎十
遍一存思以十遍爲一過十過爲一轉也
十過旣畢存神納官如式

師曰誦經之法各有所主有心祝微祝密
祝故心祝則心中神存意而祝也微祝則
自已可聞其聲也密祝口言而巳使外人
莫曉其聲也又有神誦心誦炁誦所謂上
中下三田也此外有意誦各隨事之輕重
分所誦之内外耳誦則下聲而誦之詠則
朗吟以詠聲十言一咽津則養炁而潤澤
内宫也一百言一啄齒則集眞和神外保
不空尸竭神也如錯一字則上前三十字
以誦之如越一字更覆五十字以誦之未

過二章不得起居十遍一存思終章可食
息也凢食息移時當即如前法思之不可
言混淆俗心馳他境意不宗爲上道高聖
必眞之法心不奉爲三寳君師父母之文
志不敬爲翠玉華珍寳章形不禮於香火
朝修拜跪口誦心驅形聲志別徒音聲以
取德逞捷利以數敷差前說字輕誦神文
何萬遍而望駕雲軿雖億數而反沈酆憲
則空尸誦經也徒咎道爲虚語豈不知之
自致湏在受於師匠必然誦合天規若萬

遍不登太空我道自招誑兆之尤終無仙
眞之位可證也受誦之子冝勉志哉無犯
輕誦輕泄之愆犯之非道不慈天有明憲
神不敢私
修誦旨訣
上品妙經(中指中上香心存三拜)道言(搯中指上節心拜上香)
昔於(止)咸得長生(秉簡起)道言(至)浮空而至
(上香心拜一拜十方一一上香一拜)十方(至)去地五丈(上香心拜)
(三拜)元始(至)飛升上淸(上清訣)道言(止)沐浴齋
戒(中指中上香秉簡立)入室(至)如此分明(心想拜三十二天)

密呪曰(三拜上香密呪)无上玄元(岀官入事陳祝)
元始上帝至尊几前(三拜引炁三十二遍心拜三十二拜)
元始洞玄(至)周回十方(艮文訣)中有(至)臨軒
(上香三拜)東方无極至无量度人(震文)南方(离文)西
方(兊文)北方(坎文)東北(艮文)東南(巽文)西南(坤文)西北
(乾文)上方(中指上節)下方(中指中節毎一方上香心拜一拜在本方神王)
(峩冠朱服皂襈環佩玉圭通情旨宣白文焚符一道於香爐中存神王稽首)十
方至眞(至)嘯歌邕邕(酉文)五老啓途(中指中)群
仙(至)傾光回駕(未文)監眞度生(寅文)諸天(至)上
解(臣某)祖考(臣爲某云云至伏願云云)無色之境梵

行(東靑西素南丹北玄四維五色雜霞上下黄玄名飾護守其太上羽符千乘萬)
(騎隨其方色口誦期玄神存玄像三拜念呪再拜想朝)東方八天(存帝)
(君服色心拜上香念天名)太黄皇曾天帝(黙念止八天畢上香次九)
(拜)鬱繿玉明(九炁靑天自北始南行念畢三拜餘八天一同)南方
八天(存帝君服色心拜上香念天名)赤明和陽天帝(黙念止八)
(天畢南方八天咒在前上香告白云云次九拜)理禁上眞(三炁赤天自東)
(始南行念畢三拜八天一同)西方八天(存帝君服色心拜上香念天名)
元載孔昇天帝(黙念止八天畢西方八天呪在前上香告白云云次)
(九拜存想)開眞定光(七炁素天自南始北行念畢三拜八天一同)北
方八天(存帝君服色心拜上香念天名)皓庭霄度天帝(黙念)

(止八天畢北方八天咒在前上香告白云云次九拜存想)惠覺昏(五炁玄天)
(自西始東行念畢三拜八天一同)三十二天(至)欣慶受度
(辰文)歷關(至)請滅某三惡(臣爲追修某事)至東斗主
筭(卯文)西斗記名(酉文)北斗落死(子文)南斗上生
(午文)中斗大魁(中指中)靑帝護魂(卯文)白帝侍魄
(酉文)赤帝養炁(午文)黒帝通血(子文)黄帝中主(中指)
(中)靑天魔王(卯文)赤天(午文)白天(酉文)黒天(子文)黄
天(中指中)五帝大魔(中指中存魔王冠冕裳服如五帝之形)至
嚴攝北酆(子文)神公受命(紫微印)普掃不祥八
威吐毒(酉文)猛馬四張(午文)天丁前驅(中指中)大

帥仗旛(辰文覆手)擲火萬里(寅文)流鈴八衝(申文)至
金鉞前戮(午文)巨天後刑(子文)至溟涬大梵(辰文)
至元始安鎭(𩀱手午文)至三十五分緫炁上玄
至辭參高眞(焚魔王符存三界魔王如五帝冠服)第一欲界
(二指上節)第二色界(中指上節)第三無色界(四指上節)
凢誦經十過畢叩齒三十六通咽液三十
六過心拜十方而起南面下座次東向立
心禮三拜瞑目密祝曰
臣某謹誦金書玉經十轉旣竟乞發龍軿
天神下降役使六丁九祖飛升我騰上淸

次閉目叩齒九通咽液十過再北向心禮
三拜密咒曰
上皇太眞使我升眞淸齋澡錬誦詠金書
七玄拔散上朝太虚延年長存克名籙書
閉目叩齒九通咽液十遍再東向密咒曰
臣誦經已竟向來所出身中三五功曹左右
官使者侍香金童傳言玉女五帝直符直日
香官各三十二人各還入臣身中復於宫室
毋令差互後召復到一如故事
精思還宫訖叩齒三通咽液三過上香瞑

目密咒曰
向來聽經衞經聖衆散壇解席各還所司神
風靜黙山海肅淸千邪伏匿百靈護形
存十方天眞上聖各騰雲上天自東方爲
始毎方叩齒三通心禮三拜即以鼻引三
色雲炁吸入五藏次收神先收朱雀次靑
龍三白虎四玄武五獅子六白鶴方緫吸
一吸納眞入泥丸想復本位叩齒三通咽
液三過畢
閉炁呪

天靈九宫太一守房百神混合魂魄安康
長生久視日月同昌(中指子午斗)
朝謁誦詠升降寳境






訣曰九色圓象乃元始内觀之道(有力色圖)五

色獅子運化五内五色毫芒合成碧玉之
色咽液一下瑞炁結成五色獅子立下丹
田心是蓮花上絳府眞人乃身中元始天
尊懸座空浮者則眞人乘花懸坐獅子是
道也
誦内音訣
按靈寳玉字經云凢誦靈書中篇毎方有
祝想之法
凢誦東方六十四字亶婁阿薈(云云)叩齒
九通思九色之龍導引前後靑雲九重覆

𦋇身形念
東方密呪曰
赤明開圗九炁回眞緫統元關靑帝大神
流化九外纒綿我身靈音八書六十四篇
洞明天地與我合仙運致龍駕上昇帝轅
呪畢引炁九咽止行之九年八天各以靑
腰玉女靑華玉童各八人侍衛身形致靑
芽九炁之精生神光明徹見虚旡萬遍道
備即得飛行七祖同福皆升南宮也
凢誦南方南閻洞浮(云云)叩齒三通思朱

雀鳯凰翔於前後絳雲三重覆身念
南方密咒曰
三炁徘徊靈鳯朱飛玉音八字煥爛紫微
吉日大慶我道洞開朱丹哺飴仰吸靈暉
身生水火絳帔羽衣登空飛歩足踐鳯梯
周旋八天七祖相隨
呪畢引炁三咽止行之三年八天各以太
丹玉女太陽玉童各八人侍衛身形降致
朱丹三炁之精及白留容萬劫不傾七祖
超升上入福堂反胎仙家即得長生也

凢誦西方刀利禪猷(云云)叩齒七通思白
虎獅子道引左右素雲七重覆身念
西方密咒曰
七炁金靈八天尊神白虎䇿輦獅子捧轅
七炁纒綿錬我成仙身登金光映照素雲
内外變化升入金門七祖出夜九幽旋魂
億劫開度隨運長存
咒畢引炁七咽止行之七年八天各以素
靈玉童八人侍衛身形降致太素七炁之
薫停年留世萬劫童顏慶及七祖升度南

宫反胎更生世世仙家也
凢誦北方玃無自育(云云)叩齒五通思飛
龍玄武羽蓋蓊鬱左右覆匝身形神童玉
女羽衣飛裳侍衛身形念
北方密咒曰
玄天徘徊流景上淸大有啓運八字高明
飛玄澄空洞隂自生五炁纒綿灌我身形
冠帶北單受錬洞靈腎府北出内外光精
飛行三界遊宴紫庭七祖同慶歡樂劫齡
七寳林中反胎更生長夜出離南宫記名

黄籙白簡世世仙生
咒畢引炁五咽止行之五年八天各以太
元玉童八人侍衛身形降致靈滋五炁之
精還年留景保命三淸慶及九祖世世仙
生也
右四方内音若能依訣持誦則無所不辟
無所不禳無所不度無所不成飛天下觀
上帝遙唱萬神朝禮三界侍軒振伏群靈
肅淸十方道備功成臣事三境矣
内誦

師曰凢一切修誦度厄消災制伏救治咒
祝百物摧㓕凶妖禳鎭不祥辟斥光恠召
龍致雨請晴開光止水去火除瘟去害發
符咒水收束毒獸求仙修其七經八緯降
眞召靈並須密誦靈書萬遍之後所欲立
至神通漸及十萬遍坐致自然造化無方
如遇大事書隱語火化吹揚或安岩谷石
上書冩或埋地中或沈水中採擇仙藥救
病皆用此靈書誦持之者依口訣


白元尊神誦千遍

太乙誦千遍司命誦千遍桃康誦千遍

无英公子誦千遍



上淸靈寳大法卷之二十四











