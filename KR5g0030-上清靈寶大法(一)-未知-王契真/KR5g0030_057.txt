










上清靈寳大法卷之五十七寫六
洞㣲髙士開光救苦眞人𡩋全眞授
上清三洞弟子靈寳領教嗣師王契眞纂
齋法宗㫖門
三朝
夫三朝取法於玉清天中玄都玉京金闕
七寳玄臺紫微上宫毎日寅午戌三時鳴
法鼓諸天上帝天真大神上朝元始自清
微天已下悉皆上朝今日三朝之禮基於
此也

行朝
行朝之序先則髙功上香寓敬逹誠也繼
以發爐關白齋意出身中神而召里社以
宣謄也各稱法位與衆官通職位姓名也
同誠上啓祈告列聖敷露受詞行齋之由
也次宣青詞以露齋官之心愫也朝修功
德先當上祝君王普福天下關升九祖次
及見存是乃三捻上香之意也薦亡則慮
其生存積諸罪咎保見存則慮其平昔作
諸愆尤倘不眚結於十方三界辠縁於天

曹地府雖勤勤祈恩惡籍何從而銷玄澤
何從而降於是爲之禮十方天尊分方懴
謝以致日月星辰山川河嶽皆乞原除愆
犯削落罪書也而三界有司關係考察者
不過與齋衆聖而巳
節次
精思堂序立兆同齋官上香三禮真師出
三謁六幕玄師幕上香三拜跪奏告齋唱
導旋繞上廊幕香都門外序立升外壇入
地戸升中壇

早入戸呪午同
四明功曹通真使者傳言玉童侍靖玉女
爲臣通逹道室正神上元生炁入臣身中
當令所啓必逹上聞
右立地戸之左宻呪剔玉清訣存香官使
者龍虎二君侍香諸靈官四明功曹通真
使者各一人侍靖玉童傳言玉女各二人
羅列左右
晚入戸呪
四上功曹龍虎使者正一生炁侍靖素女夜

有啓請願得開明童子上玄少女爲臣俱入
黄房之裏通逹所啓皆使上門
右如前式兼存四上功曹素女童子少女
各一人
昇天門入内壇上十方香以東爲始逐方
持謁簡通名銜躬謁夜則以北爲始午則
以南爲始
早朝存思
夫清旦夜氣方收陽光未照木德正盛青
炁自生也上應玄炁

宗㫖曰清旦行道當思天中青雲之炁自
上垂下却運肝炁自頂出交合布滿齋壇
青龍四頭在前獅子四頭在後居青炁中
備守前後與經中存思之義一同青龍獅
子合八頭俠髙座處巳未丑亥之方
三朝緫存思
次思仙童侍香左立東玉女待香右立西
天仙從官兵馬衣飛衣處夭門之東地仙
從官兵馬衣軍隊之衣處於地戸飛仙從
官兵馬衣羽衣處天門之西日宫官兵衣

紅衣處日門月宫官兵衣淺黄衣處月門
星宿官兵衣隨方各色之衣處四方四孟
四季之方五帝官兵衣五方五色之衣各
處其方中央處王建之方已上兵馬各九
億萬騎監齋直事三界官屬羅列左右前
後匝覆壇中及建齋之所内外人物之形
次暝目内思五臓肺七葉白色在喉嚨下
心如未開蓮花上大下小紫赤色在肺下
肝五葉紫蒼色在心下脾混黄如泥金色
掩太倉上腎有兩紫黒色當臍俠腎五嶽

五山各居本域遥存見之次思南火星在
額上中土星在心前北水星在兩膝間東
木星在左肘西金星在右肘五星煥明五
方存五方五帝各居其方中央居王建之
方並帝王冠冕隨方色衣備守身中映盖
一禮體作金色運五炁從肺後俠腎中擁
從鼻出如雲上騰頂上而屈四臓之炁次
仰昇周覆身形彌滿一壇内外項生圎象
如曰月光明照徹十方身中了然洞見内
外而我身隨炁之輕浮不復血尸穢質遍

身成金色也
前所謂天仙地仙飛仙即請降仙真兵馬
也五帝乃五方五帝也司五方之正炁旺
四時之候序緫統兵馬翊衛齋壇是其職
事故章官有道上二玄三元四始皆節候
之神與此相爲表裏所思五臓五嶽五帝
不在外而在内也乃身中五臓所配丹經
中有圖前所謂五嶽兵馬則嶽瀆之神遣
兵來衛壇場此在外而不在内也凡行用
悉是内外相應此所謂五帝乃身中五臓

之炁炁靈則生神如洞經中有五帝見於
存思者是也
今以洞經屬天寳此法屬靈寳故不牽引
也五臓則見於黄庭内景宜詳攷之登壇
行齋未免從簡易之法
宗㫖曰登壇之後先存太上三尊在玄都
玉京山天寳臺中左有三十六部尊經右
有玄中大法師儼然如對十真五帝群仙
翊衛如朝㑹之儀次存太上三尊乗雲下
降如黍珠說經之時存十方无極无量品

至真大神無鞅之衆浮空而至左右龍虎
監齋直事三界真靈千乗萬騎環侍三尊
萬神備守已成玄靈仙局以次行事三朝
皆然惟所思之炁不同耳
午朝存思
夫午朝曰景將中陽炁方盛脾土分旺四
時而乘離乃生於南也上應元炁之下孚
不可過午時中炁以已時至午四刻後下
壇
宗㫖曰臨午行道當思天中赤雲之炁金

色自上垂下却運心中赤炁自舌出如雲
交合匝覆玄壇上徹泥丸光炁交結朱雀
四頭在内鳯凰四頭在外萬籟鈞天奏鳴
居赤炁中朱雀鳳凰俠髙座合八頭處寅
辰戌申之方次思天仙地仙飛仙日月星
宿五帝兵馬仙童玉女並如早存思之式
晚朝存思
夫晚朝却當日未入時登壇使炁未全隂
白炁方盛上應始炁以合存思也然始炁
在身則屬下丹田而肺乃水之母肺炁盛

於昏時是水將生也故肺白炁上應而混
合耳
宗㫖曰落景行道當思天中白雲素靄之
炁自上垂下却運肺中白炁自鼻出如雲
合之布滿玄壇白虎四頭在内麒麟四頭
在外居白炁中備守四方二獸合八頭處
子午卯酉之方次思仙童玉女諸兵馬官
屬並如早朝存思之法
上御案主爐香
宗㫖曰入壇正中乃金闕下先進左足雙

歩星珠熠燿罡至主爐前放玉清訣
罡歩
行罡呪
玉清赤素大梵分流元綱流演星珠貫周
急急如元始上帝命
左手子文直中文午出微動雙目日月略
開
上香呪
玉華散景九炁凝煙香雲宻羅徑御九天

侍香金童傳言玉女上聞帝前令臣長生
世爲神仙所啓所願咸乞如言
存玉女金童龍虎在爐邊
三捻香呪
一捻香上逹玉清境二捻香上逹上清境
三捻香上逹太清境
靈光梵炁下注臣身飛香逹御合道帝庭
急急如元始上帝命
左手剔三宫訣焚玉字真文一道於主爐
中祝呪

元始祖炁緫合靈章無文不度無文不光
赤書玉笈龍篆垂𦬆臣今焚變上朝玉房
急急如元始上帝命
雙手玉清訣運化七寳金樓上下内外明
瑩如晶玉中有虚皇至尊端坐玉房之内
以兆一炁引接祖炁吐散玄壇仙凡交接
一境如水晶琉璃之状金光迸布滿壇
焚降真召靈符於主爐中祝呪
元始符命緫召萬靈靈光普照三界通明
玉符飛降合契帝庭令臣奏啓上朝玉清

雲霞飛奏時刻無停徑升玉闕與道合真
急急如元始上帝命
上清靈寳玉虚召靈神光妙化億萬齊臨
急急如元始上帝命
十天訣剔出再周匝自中文上清剔午文
出爐中想符煙飛化霞綵錦紋之狀透徹
三天上下爲七寳金樓玉殿懸映目前再
剔三宫訣存生化萬神億乗齊臨拱朝至
尊至尊布一炁金光如日色撲落直下主
爐之前爲一條黄道金階如欲朝謁自此

運神飛奏跪爐上香黙朝上帝
兆歸本位三拜跪執手爐三上香宻呪
道由心學心假香傳手執玉爐心存帝前
真靈下盻仙斾臨軒令臣關告俓御九天
凡宻呪不聞聲兆運身爲元始叩齒三通
咽液三過以舌鼓華池再咽液下發丹宫
一炁上衝舌根透十二重樓升泥丸徹于
項上運丹宫真人乗一炁升重樓上至泥
九端朝萬寳之尊以我身一炁如金光毫
竅百絲迸布如九色彌羅之光次於黄道

金階之上朝謁至尊心奏所陳不動華池
不得出聲奏畢遥瞻元始慈顔懽恱布金
光梵炁下注兆身方鼓華池咽夜納真丹
宫閉炁藏神方開目瞻視玄壇興身三拜
行事
各禮師存念如法
先存經師所在之方心禮三拜祝曰
願師得仙道上登髙靈爲我超㧞一切皆成
道真我身昇度
次存籍師所在之方心禮三拜祝曰

願師得飛仙上登髙真爲我開度七祖父母
早生天堂我得真道升入無形
次存度師所在之方心禮三拜祝曰
願師得升度上登髙仙爲我開度五苦八難
名入仙籙永成真人
次存上天三師乃三真人自天門隨青黄
白三炁下降壇場
五方呪
閉目内思五臓五星五帝備衛身中次存
青黄白二炁徧布玄壇四靈翊衛萬神森

列内視金光映盖一體作金色先自肺中
出至頂上生圎光照耀十方身中了然盡
見内外(詳細具載建壇中)
鳴法鼔
中建法鼓三八二十四數召身中三部八
景二十四神敷落神真外滅魔靈也存神
炁清肅徹逹玉清運身中青黄白三炁經
歷五臓上至泥丸合天門玄元始三炁結
成琉璃寳殿上聖居中侍真羅列(詳細見前)
發爐出神

焚敷落神真符出神諸符
存身在三炁雲中内外蓊冥(搯中指中文)宣无
上三天玄元始三炁至臣等身中(丑寅至申下)
三五(卯辰)左右(巳午)左右捧香(未申)侍香傳言(酉戌)
五帝(亥)直日(日辰輪至午)至各三十六人出存
騎吏赤衣皂幘并功曹童子香官等自天
門下出身中驛吏騎吏自腦出合神侍立
左右(放訣)至土地正神(搯戌歸中文)至御前(剔訣)存
騎吏等受詞語捧香而去
宻呪

内有光明外有所向内外朗然了無餘象
靜以待之即其顯相
第一朝出官
兆與衆官各三拜長跪叩齒二十四通出
吏兵行事先存額中朱門闊一尺八寸即
腦門也吏兵從朱門出入先出四靈神三
將軍導從前後左右日月五星覆頭北斗
𦋇身岀肝中青炁布滿玄壇光如曰月搯
斗訣歸上帝訣宣謹出臣身中至天丁力
士逐一存身中神出羅列左右次從中文

歷至根廵二指根歸巳上彈之以聞次伏
地呪曰
一體虚寂何出何入以之爲儀呼吸是及
再鳴法鼓三通咽液三過建齋止第一日
早朝出官餘皆不必此外或拜章詞亦當
依法出官行事若拜九朝詞當於第九朝
再一出官謝恩醮詞則於醮科發爐後出
之建壇欲拜詞亦可於建壇科出之拜章
别有科儀存用之法此不相關
宣科行事

兆端圭正立存身爲真人宣法位按科行
事
宣詞
假謂七日七夜爲率毎日三朝所宣之詞
乃致詞之詞非青詞也若陽醮爲生人謝
罪禳灾隂醮爲亡者懴滌愆尤若爲國家
祈禱雨暘雪蝕旱蝗不測之危爲長吏首
露罪愆也
兆上香三朝長跪黙奏齋官跪爐詞懴三
人或五人或九人出班長跪御前宣致詞

宣至上帝御銜悉當設拜
三捻上香
凡朝修按科當上祝君王普福天下開昇
九祖次及見存是此意也侍香同齋官隨
科三次上香各三拜
禮十方懴悔
禮方之式按科云薦亡則恐其生存積罪
陽醮則慮生人平昔作過倘其眚結於十
方三界𤽮録於天曹地府雖勤勤祈恩惡
籍何從而銷玄澤何從而降故禮十方天

尊分方懴謝以至日月星辰山川海嶽皆
乞原除愆犯削落罪書也
宗㫖曰壇衆引髙功逐方上香三拜長跪
黙奏爲亡者懴滌愆尤詞懴依科懴悔齋
官執爐長跪毎方如式
命魔
廣成曰歩虚十首出於靈寳玄都玉京山
經乃十天衆聖旋遶王京之山歌詠修眞
之詞也經曰建齋行道四天帝王駕飛雲
緑軿八景玉輿真人玉女手執花旛前導

鳳歌後從鈞天白鶴獅子嘯歌嗈嗈燒香
散花浮空而來瞻禮行道觀聽法音此則
不問文移請降之不及皆當歩虚旋遶之
時天真大神不間遐邇浮空下臨故先當
命魔澄清寰宇也其法在髙功宻運神光
恭宣道㫖以太上令而召北帝俾宣魔王
察制强精斷絶邪源玉文就降則三天運
明正化流行而仙道隆矣鬼道消亡隂炁
零墜六天運歇六合之内道炁充盈上極
九霄旁周萬寓無鞅衆聖悉皆浮空而來

觀聽法音所以能致此應者惟在髙功吐
納内錬胎息真靜泥丸洞明於是一想而
神光照煥更藉之太上呪令則魔王受事
奉承帝命掃清寰宇衆聖浮空以聽歩虚
也是以不止於一壇之内不拘於預壇衆
聖而已也此其所以用於禮方懴悔之後
而居於散花歩虚之前
切謂命魔古齋法巳載陸簡寂杜廣成諸
君不編皆遵古科三朝命魔盡歩虚經十
首旋遶無可疑矣蔣氏立成儀謂趙道昇

黄籙儀只午朝命魔乃本於政和金籙且
宣和御製金籙道場科儀乃是三朝皆命
魔歩虚而設醮後方行散壇科此盖楊傑
所撰者當時教門正盛考訂科法大爲詳
宻故科文多從古法也
蔣氏又引張清都曰天尊未說經之前諸
天魔王遊觀太空行威縱毒天尊說經之
後魔王從化衆魔既仗聖化便爲諸天尊
上聖妙行真人䇿駕前驅掃塵啓路所以
衆聖將行先命諸魔前驅䇿駕也經云魔

王敬受事故能朝諸天所以道場中歩虚
先存思命魔也今詳此一節其張清都謂
說經之後魔王奉化神公受命普掃不祥
凡天帝將遊則命魔前驅此固一說今直
以此意而引證命魔在歩虚之前殊未盡
理若夫天帝將遊先當命魔然則上十方
香時巳存三尊居寳臺中况啓聖宣詞禮
方懴謝悉對上帝存諸壇中乆矣魔王當
於上帝臨壇之初清塵效職何獨謂將歩
虚而方命魔其義盖不如此又如趙道昇

軰以命魔專意於内景是太上不出於泥
丸矣且其以衆真居於身内命魔作用於
體中亦猶黙朝上帝啓告齋意於上田皆
不逹經㫖錯認本原差謬甚矣夫泥丸九
宫身備百神此豈無之自天寳靈寳神寳
三乗之教莫不皆有身中修用亦有專意
於内者有内外相應者夫入室端坐内錬
形神内也登壇朝謁蕆事敷齋此以凡誠
而格于上帝外也上章拜表飛神謁帝此
出身神而升髙穹也朝真懴謝行道燒香

降五炁以肅壇場合三素而存大道以至
命魔王而清六合法玉京而詠歩虚皆内
外相應感激之道也豈得以命魔全用功
於身中乎又有云陽生於子隂生於午而
終於子以已時爲六陽之極午時爲一隂
之生一隂侵陽魔王干試壇場惱亂法身
日當離宫離中虚純陽之炁隂故干陽於
隂陽交錯之際故午朝命魔此又全無按
據亦以其執泥於身内而爲此說耳果使
三清玉帝不出我身千真萬靈悉居體内

又何必昇壇建齋謄詞列欵但只令齋官
致詞於我已知則泥丸亦知矣章詞齋設
一切可罷是與聖師垂科濟世之意大相
反矣二十七品之齋四十二等之醮各有
等差互分品格豈專力於内功而遺經籙
齋修耶若夫比金木匹配坎離汞結鉛凝
龍降虎伏此則在内而非在外也然又非
宏科應世修齋設醮之事也學者於内修
外錬當知其源流奉教行科合明其宗本
庻免指東爲西顛倒錯謬若云命魔皆作

内功魔王衆神悉居我體理實難通使魔
王不離於身中諸天止居於頭上則魔王
受事於丹田朝謁天帝於泥丸以是成功
而數盡之時乃一守尸之鬼耳非仙也此
等朝泥丸之功用凡修存之始者終焉不
如此也夫升陟玄宫臣事三境方爲真仙
成功於身中輕舉於天中方是歩虚經之
意也如歩虚經第四篇曰俯仰存太上華
景秀丹田左顧提欝儀右盻携結璘六度
冠梵行道徳隨日新此言常存太上而行

日月之上法以至於道徳日新此功成於
内而效見於外也又曰天挺超世才樂誦
希夷篇此言非超世之才不足以知希夷
之㫖能悉其章方洞逹妙理也又曰冲虚
太和炁吐納流霞津胎息靜百關寥寥究
三便泥丸洞明景遂成金華仙此言悟經
誥之深機以吐納而施用行胎息之祕訣
遂致泥丸洞明與道爲一此盖内錬以成
仙在我而不在外也自成功若此則天中
魔王亦敬而受事豈止保舉哉遂得上朝

諸天矣因之曰魔王敬受事故能朝諸天
也凡所以得至此者皆由齋戒累功而成
是以終之曰皆從齋戒起累功結宿縁飛
行凌太空提携髙上仙也夫飛行乃輕舉
矣非止於身内事也今齋壇命魔而先存
日月入鼻然後洞房光煥者以自身泥丸
之景未能自明故假存念以行事而我身
尚非真仙豈能遽役魔王受事故假太上
之命以役耳其事與歩虚一章理極相貫
如第十章曰散花陳我願握節徴魔王亦

此義也經中乃言成仙而自然者也臨壇
行事而假之也倘胎息之道既就而泥丸
之景巳明則不存日月而光映十方不宣
宻呪而魔王受事矣得至此者必不自踐
齋壇名彰世俗此之科條乃齋法也故詳
陳之大凡朝真謁聖惟在精思若不正心
則入妄想外魔生焉惟存正心破彼妄想
如湯沃雪似炬燭明庻可存神朝謁矣
命魔元皇訣
青黒黄赤白緑絳碧玄光從一至於九

服食飡元皇日與正炁合七竅生華芒
九年功行滿入侍九晨房
又訣
一三三一百分光九宫離宫赫太陽
不問根宗求帝一六魔笑你亂思量
始爲青光上生於天元爲白光中生於人玄
爲黄光下生於地乃爲天地人三炁分布三
田此乃一生三是一三也下丹田玄炁升中
丹田白炁合爲一中丹田白炁升上丹田青
炁合爲一玄元始三炁聚於泥丸大如黍米

非色非相化生九炁是三一玄分光也生九
炁是九炁位離宫赫太陽也行持上士須知
九炁生根若不由祖宗求帝命是不知九炁
之生何以發輝九色玄象宜乎六魔所笑請
自思量
九天
蒼赤青緑黄白紫碧玄光
九色圎象
一曰赤洞二曰白章三曰青皓四曰緑昺
五曰黄素六曰蒼混七曰紫融八曰碧英

九曰黑演
右從内至外自一至九
五炁變化九炁圖
諸法只載五炁按五方五帝却有九色圎
象在頭而不分剖出入變化之法則不能
通真召靈今以圖指𩔖
乙庚合成緑金
丁壬合成蒼木
甲已合成黄土
戊癸合成紫火

丙辛合成紅水

宗㫖曰凡當命魔髙功旋左遶至鬼門望
西立都講至天門望東立唱各思九色圎
象光映十方咽液命魔宻呪兆三叩齒咽
液三過存左日右月對面少仰去面九尺
日紫赤光九芒月白黄光十芒直射面上
從鼻入洞房金華宫兩眉却入三分爲雙
丹田更入骨際三分爲臺闕正深入七分
左有青戸右有紫戸眉間入三寸丹田宫
亦名泥丸宫又入四寸爲流珠宫又入五
寸爲玉帝宫又曰金華宫在洞房之南也

當中直上一寸爲天廷宫洞陽房直上一
寸爲極真宫丹田宫直上一寸爲玄丹宫
流珠宫直上一寸爲太皇宫此乃大洞真
經中所列也務成子引九宫訣云五寸爲
玉帝宫又曰金華宫九宫皆闢方一寸存
思之法運九炁升上薄入玉枕自腦後大
椎骨發出項上光明煥然作九色圎象存
炁色在前腦後二穴光布九炁一如元始
上帝項後圎光徘徊周匝照徹十方一身
羅上下也隨我旋回而行我身真元始上

帝次心布真人乗炁而出歩玄珠星斗拱
朝上帝次叩齒三通咽液三過心持宻呪
焚命魔符詠玉京歩虚丁罡旋遶想五帝
部領天兵前驅斥魔王受事
命魔宻呪
黄中䇿炁斬滅妖宗制伏强魔斬絶邪蹤
太上有敕付我身中急召北帝朝謁玄宫
山林社鬼形狀悉同奉承威令宣告魔王
五炁蓊欝與符命衝祕藏玉文方就云隆
三天運明六天運終賢者㦲

焚命魔王符先存元始降空玄之中次宻
呪存元始降金光自頂而入兆身至絳宫
結成金液之丹光充八極内外瑩明萬神
敬禮三界廓然次剔中文
禮經三啓
科式之初因經立教歩虚旋遶已畢義當
禮經所謂天魔並敬護世世受大福者乃
因經持戒念道遣欲而致此故嘆其功而
禮之次則云經道興行家國隆盛進修不
巳入于大乗既使七祖登升身乃超舉於

是再禮夫愛經而味道終至於與道爲徒
固錬形質超三界難度地獄苦成功之自
悉因於經故三禮以終之此禮經三啓之
義也
宗㫖曰兆存心王上揖而三禮之
大謝
今齋官懴罪於十方祈恩於上境嘆功而
禮經於是禮謝三寳然後恭對天闕普行
懴謝故謂之大謝方願念復爐其理曉然
矣

宗㫖曰兆當具位長跪宣念畢三拜興身
復爐入神
焚傾光回駕符
宗㫖曰兆執手爐宣香官使者至諸靈官
從子輪至亥玉訣局定宣御前了存神入
吸炁咽納丹田宻呪曰
向來召出臣身中五體真官功曹將吏從衆
妙門而入在左還左在右還右後召復到一
如故事
存上帝天真三界官屬齊昇霄漢唯有五

帝吏兵等守衛壇場集神自腦門入納歸
三宫混合爲一也
降天門出地戸
早出戸呪(午朝同)
出隂入陽萬神開張關啓事畢請閉黄房
侍靖玉女明閟神宫
晚出戸呪
玄上太隂八䆫開明向來啓奏少女通靈
隨心啓化安鎮黄庭畢事復位萬神安寧
存官吏玉女傳送齋誠各各散去次出壇

謁玄師幕
兆上香三拜跪奏謝恩三拜興身監齋紏
過如式
回靖
兆回靖上香拜真師衆官復位


上清靈寳大法卷之五十七













