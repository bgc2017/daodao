










上清靈寳大法卷之四欎四
　　　洞微髙士開光救苦眞人𡩋全眞授
　上清三洞弟子靈寳領教嗣師王契眞纂
　十玄修用門
　　　十玄修用
　師曰十玄者所謂十奥也一曰太定神光
　二曰黍珠入妙三曰中理五炁四曰十轉
　回靈此四玄之旨各有衆眞頌譯五曰吐
　納正炁六曰玄眞隱諱以元炁結秀胎宫
　尺寸明呼吸巳叙開圖之旨七曰胎化法

　質明洞陽之火候周天之大數内錬玉字
　生化胎仙八曰本始神通應感功德九曰
　隂丹陽丹流精玉光也巳有成䂓十曰大
　行梵炁乃巳之元炁也洞其奥則升騰有
　限明其旨則神仙有自矣
　　　神光大定
經曰七日七夜諸天日月星宿璇璣玉衡一
時停輪神風靜黙山海藏雲天無浮翳四炁
朗清一國地土山川林木緬平一等無復髙
下土皆作碧玉無有異色衆眞侍座元始天

尊懸座空浮五色獅子之上
　師曰此說元始天尊妙用神道化機運感
　之所致旣言七日七夜日月星宿一時停
　輪何以分其晝夜七日七夜之數又非止
　是玉清有浮𥠖土有如比威神妙化道君
　所言諸天也一時是應三界諸方萬天皆
　如是也此之微妙聖應天尊外化日月不
　行星宿不運璇璣玉衡停輪不顯晝夜其
　實内運主宰功用未嘗暫停故玉晨明七
　日七衣之數又非玉清玉京說經比人世

　七日七夜之理言一國則諸天諸地皆統
　言之則云一國地土也緬平一等則普同
　萬彚神化無不遍及故云無復髙下以内
　言之諸天日月則目不瞬星宿則炁不運
　也璇璣玉衡則運脉不息也神風靜黙無
　出入息也山海藏雲隂陽無朝交也天無
　浮翳内外無物也四炁朗清内外上下一
　同也一國地土猶一身也山川林木猶四
　肢百脉毛髮九竅肌膚營衛神空骨節也
　土皆作碧玉入於道定之境也

　師曰以内言之乃大定神光湛然見玉清
　境有七日七夜之功七晝七夜日月停輪
　二目不瞬即非暝目亦非内視亦非臨目
　是七日七夜久視停其目瞬照明三部内
　外洞然其一身炁朝運於百節經絡隂陽
　營衛皆係於三部息脉其息脉乃人之一
　身璇璣玉衝也四至爲璇璣三部應玉衡
　旣是璇璣不運則日月駐景星宿停輪四
　至不至則三部不息一身氣血俱不運轉
　先要在神風靜黙無吹嘘出入之聲山岳

　藏雲無蔽明妄想之境清明湛寂天無浮
　翳自然温涼寒燠四炁朗清萬物皆同一
　色況一身内外皆如碧玉無一毫之塵漸
　至百眞守死戸萬眞朝身形可以舉身昇
　空百日神合道妙千日白晝騰飛上昇其
　天尊空浮乃自巳神居玉清宫又曰玉帝
　宫經云自已有天尊何勞上望天又元眞
　讃曰天尊雖逺妙近降泥丸宫宫室皆七
　寳牎牖自然分是也五炁朝絳宫威神之
　妙化結而成獅子天尊坐而乗之下入丹

　田左青右白前赤後黒中黄故有五色之
　稱玄座空浮有無化應虚實信感七日七
　夜湛然見玉清天尊是時太定神光上乗
　至妙功圎㑹遇立致輕舉可以力取定中
　魔試水火刀兵王法萬種報於絲芒之實
　皆不得其道旨七日七夜之外所是見者
　皆未來之事或言之外則前功並喪無望
　仙冀豈不慎口耶
　　　太乙眞人頌曰
蓊𡨋無心太淵潜形蒼色混同存化凝靈

鴻毛不動内外含貞龜啖紅虺結秀眞精
日月朦朧璇璣不升白霓青霧徃復交并
七日神通自見王清
　　　璇璣王衡圖












　一呼一吸三寸四至共得六寸一至得一
　十五分經緯天地縱横十五故上帝付黄
　帝即河圖數也一呼脉再動一吸脉再勤
　呼吸定息脉五動閏以太息則六寸一動
　一寸一息脉行六寸

　夫大定之法惟先於定心心者百神之舍
　五官之府也心君湛然則聲色貨利皆不
　可得而撓之以此心而推則進道不逺矣
　時人慕道雖多達道則少始志雖勤終心
　或怠者皆由於心不定也定心之法貴斬
　三尸去六賊命魔以伐其害道之端息炁
　以造其入神之妙靜而定定而應神光内
　發日月洞明一炁常存萬神不散湛然見
　玉清境矣
　法曰兆絶慮澄心凝神思道運絳宫赤炁

　下降玄泉上升心血腎精二炁交合放丹
　田中孕生嬰兒漸長如眞人形次運肝中
　青炁如雲下𦋇眞人被青衣青玉冠青圭
　懽顔和恱次運心火池中有火龍一條躍
　出乗載眞人乗五色雲炁自夾脊大度橋
　直上泥丸與元始天尊合爲一體金樓玉
　殿法座寳幢一一周備須㬰元始運化生
　一一生二二生三之道化百寳光化生諸
　天童女官君森然環列元始寂定復放寳
　光一條洞照北隂之處並化爲碧玉色自

　上而下光明洞達元始勑飛天神吏天丁
　力士持金玉簡金書勑字徑到北酆十二
　河源去處蕩除穢濁請滅三惡斬絶地根
　(自坤至艮自艮至坤自辰至/戌㸃戌亥子兌中中震卯)存肝出青炁
　一條蕩絶諸根飛度五戸(再㸃申酉/寅巳亥)隨訣
　召靈官以開五戸慾色愛情貪皆令清淨
　元始存洞煥一身皆如赤明境元始再勑
　諸魔王天丁力士飛天神王徑下北酆呼
　三尸名見三人出即有擲火大神放烈穴
　燒滅蕩然清淨亦呼七魄名有白衣七人

　從肺出𠕂呼三魂名青衣三人從肝出同
　入火池一煅即化爲嬰兒玉體光瑩内具
　五色有赤文羅絡形體各鎮其宫元始即
　下居赤明之境端靜而坐諸官君隨光而
　散了然無物一身照徹内想不出外想不
　入眞造道之境也守而行之則大定神光
　之道可得而造矣兆於毎日清旦靜坐寂
　定存心端謹無内外想先淨身口想念如
　前一叚了
　次叩齒三十六通鼓動華池灌錬五芽生

　靈液一口咽入淵元宫以左手剔起十二
　辰訣飛子午斗上升泥丸以右手剔十二
　辰目飛子午斗於大丹氣枕一穴飛芒過
　擡頭兩目髙奔日月正取太陽之炁咽入
　絳宫平一炁不升降定目不瞬(諸天日/月停景)混
　沌一炁子中(名星/宿)則炁不運行兩手十指
　交叉平心運脉不息以舌拄上腭合齒生
　津(神風/靜黙)咽氣下歸丹田(山海/藏雲)瞑目不顧外
　想内外無物(天無/浮翳)再行一炁周匝四體内
　外上下一同(四炁/朗清)端坐一身不側(一國/地土)以

　一身鼓運體節上下内外更不妄想(山川/林木)
　(緬平一等/無復髙下)平坐一心朝念觀相一身已土
　皆作碧玉入道定之境也運用巳周偃息
　下座
　　　大定神光之圖
　　　人端坐圓光中身上有五色光





　訣曰以耳對肩以鼻對臍收其六根專神
　於目非外非内觀其神光三日之外宻室
　之中見神光一㸃孜孜定神四日之外漸
　明漸大神光滿室定中百物皆爲未然七
　日之外見一切眞靈鬼物方入洞觀徹視
　之道


　　　　　(各主用旺四十五日各主一分)


　凡行大定徹視之道須持二品戒行大定
　三年面朝三清天尊賜劵白日飛昇位補
　天眞若不持戒德智慧不生難入大乗之
　路妙能體合至妙升入玉清此道不問開
　度濟生伐惡朝修保身護命消災去痼須
　行此道惟每日眛爽子午之時實可行之
　是時神清氣爽萬神同集洞達幽明此一
　身晝夜運化之妙乃宗師授於玄師皇人
　口口傳授度人若不坐應虚負仙階天曹
　地司並無仙籍

　　　黍珠入妙
經曰十遍周竟十方無極天眞大神一時同
至一國男女傾心皈仰來者有如細雨宻霧
迮國一半土皆偏陷非可禁止於是元始懸
一寳珠大如黍米在空玄之中去地五丈元
始登引天眞大神上聖高尊妙行眞人无鞅
數衆俱入寳珠之中天人仰看惟見勃勃從
珠口中入旣入珠口不知所在國人廓散地
還平正無復欹陷
　師曰謂十遍說經巳竟十方無極大神并

　天眞一時同至感召十品慧力經澤祥應
　一國皆獲護度咸得長生故傾心皈仰傾
　國來赴說經之所謂如細雨宻霧不可稱
　量其數所言无鞅之衆萬天普言一國一
　國並㑹大浮黎土其地不能厚載天尊經
　力重德及無鞅廣衆則地窄偏陷來者之
　衆雖巳迮國一半尚自不可禁止是以天
　尊施玄妙大化懸一寳珠大如黍米在空
　玄之中莫測所懸之系去地五丈離於濁
　色之表登引天眞大神上元之眞九品之

　眞上聖髙尊中元聖尊九品之聖妙行眞
　人下元仙眞九品眞人千乗萬騎隨天尊
　登引俱入寳珠之中其一切天人非天眞
　上聖眞人故難隨無爲化機不能同入空
　懸黍珠之妙止仰看而巳見勃勃從珠口
　中入旣入珠口不知所在且如下格小仙
　有芥納須彌之妙懸壷天地之境何況大
　聖天尊敷宣大教示現神變也所言寳珠
　大如黍米巳是微妙更去地五丈能寳珠
　在空玄之中者非天神亦無此明慧又況

　見其珠口者實天尊登引聖眞入妙有虚
　無之境當時隨天尊入於寳珠之時天人
　仰看即見珠口旣俱入寳珠之中即天人
　不能見寳珠之内玄妙之化是以國人廓
　散地還平正無復欹陷此當時說經之境
　即天尊寳珠之妙也以至道言之大道神
　通大無不包細無不入聚則成變億萬无
　鞅之衆俱成毫芥之妙聚則如是散則從
　無生有遍及萬天諸國分形兆億無所不
　遍無所不入散則如是也去地五丈則離

　其五慾五塵五聚五色五香五聲五濁在
　五行數外故能入空懸之妙黍米者五穀
　之長一國者一身之比欹陷者道有傾迮
　未全一體難稱重玄之妙化天人則萬神
　也上聖天眞妙行眞人則三元之神也天
　尊則一身之主也以内境妙道言之乃玉
　清寳珠神化胎仙之訣以大法言之却粒
　愈疾之法以修誦言之威神玄化之儀蠲
　災召福之品
　師曰九轉十遍功用旣周即證從有入無

　空玄黍珠之妙先召陽精後呼隂華比細
　雨宻霧而入一身周盈祖炁十回神化元
　谷祖炁一歸衆炁同隨化黍珠之玄丹鎮
　黄庭之靈府丹成貫日餌之立駕雲輿上
　升玉清位為眞人
　　　太玄眞人頌曰
靈盻比天上應太玄三日陽合七朝隂全
十三坤位十八運乾望朔帶符八八為弦
二十三夕隂陽宗元名曰常道此㑹三田
一塵有染失於綿聮

　　　黍珠人妙之圖




　　　天尊妙化之圖





　　　中理五炁
經曰元洞玉暦龍漢延康渺渺億劫混沌之
中上無復色下無復淵風澤洞虚金剛乗天
天上天下無幽無𡨋無形無影無極無窮溟
涬大梵寥廓無光赤明開圖運度自然元始
安鎮敷落五篇赤書玉字八威龍文保制劫
運使天長存梵炁彌羅萬範開張元綱流演
三十二天輪轉無色周廻十方旋斗歷箕廻
度五常三十五分總炁上元八景冥合炁入
玄玄玄中太皇上帝髙眞汎景太霞嘯詠洞

章金眞朗郁流響雲營玉音攝炁靈風聚煙
紫虚鬰秀輔翼萬仙千和萬合自然成眞眞
中有神長生大君无英公子白元尊神太一
司命桃康合延執符把籙保命生根上游上
清出入華房八𡨋之内細微之中下鎮人身
泥丸絳宫中理五炁混合百神
　師曰此天尊說造道開天之本五劫生成
　之始也
經曰天上天下無幽無冥無形無影無極無
窮溟涬大梵寥廓無光

　師曰此明大道本末之體也
經曰赤明開圖運度自然元始安鎮敷落五
篇赤書玉字八威龍文保制劫運使天長存
　師曰自天尊五劫開化之後運洞陽之火
　冶錬成文劫號赤明安鎮五方保天長存
　是五帝育物之道付之五老諸眞乃中品
　之道也
經曰萬範開張元綱流演三十二天輪轉無
色周廻十方旋斗歷箕回度五常三十五分
總炁上元

　師曰開劫之後惟立萬法之範功用造化
　總於上元
經曰八景𡨋合炁入玄玄玄中太皇上帝髙
眞汎景太霞嘯詠洞章金眞朗郁流響雲營
玉音攝炁靈風聚煙紫虚鬱秀輔翼萬仙
　師曰前明天地大道之本次說人身内景
　之道上清八景三部二十四神乃萬仙之
　首衆神之主玄中太皇者西元金毋此混
　合大洞玄中之玄妙中之妙上上之道明
　者神仙修之成上眞

經曰千和萬合自然成眞眞中有神長生大
君无英公子白元尊神太乙司命桃康合延
執符把籙保命生根上遊上清
　師曰正是混合五神大洞萬化之道是付
　之玉晨上品者是也
經曰出入華房八𡨋之内細微之中下鎮人
身泥丸絳宫中理五炁混合百神
　師曰太乙含華如蓮八𡨋細微比經緯五
　炁皆由三宫混合百神主於五神因化
　訣曰此二章之一章也乃靈中之寳上品

　之道正所謂玉晨道君云受元始無量度
　人上品是斯也造化即非身外根本比於
　三天上皇三十九帝九霄无上髙眞普天
　萬帝无極髙眞咸皆宗仰朝於紫微上宫
　金闕七寳瓊臺之内靈妃侍香眞人典守
　四萬劫一傳妄泄此道削名玉清九祖沉
　於火毒之獄一身永受風刀之考永劫不
　原七玄世世蟲癩之報非巳成眞人無科
　可授誤泄一言永獲考殃非上玄聖師下
　教天眞小仙豈可得明乎

　　　妙行眞人頌曰
一炁朝宗入於八𡨋天門地户啓閉塞通
生本太微明梁祖炁天入作陽天開於隂
地泄爲眞納與邪功水火同來百神回東
歸於谷室妄泄傾崩
　　　太乙含華之圖



　　　心胞八脉上通九色内含五彩太乙含

　　　華如白蓮旁通九鼎

　　　　　　　　　　　　　(乙庚合成緑)
　　　　　　　　　　　　　(丁壬合成蒼)
　　　　　　　　　　　　　(戊癸合成紫)
　　　　　　　　　　　　　(丙辛合淺紅)
　　　五神混合圖




　　　十轉回靈
經云十轉回靈萬炁齊仙
　師曰十轉之道乃五行生成之道十轉之
　法是天尊十過說經神化者是其理矣
經云衆眞侍座
　師曰一身眞集可議斯言
經云元始天尊說經一遍諸天大聖同時稱
善是時一國男女聾病耳皆開聰
　師曰眞集常善水數生一普天蒙恩水生
　上朝遍流山谷沐腎増智聾耳得開病耳

　得聰至道言之迷者不知音外眞病耳不
　聽無聲火聰亦曰聾得水之眞一流智昇
　慧開時並耳聽也
經云說經二遍盲者目明
　師曰一身光明之主日月精華之根者目
　也爲尋眞之户牖見道之靈宗上道禁經
　日月爲首光明者火也中主之瞳熒惑之
　本日月分暉也火二生數天一眞水浴生
　本始之根上玄眞火騰飛於心故復光返
　明接景三光是盲者目眀況生化之本甲

　坼兩腎戌亥之元系水朝元三瞳上凝心
　生火視三光合并二瞳主目光曰吁貟是
　也至道色盲亦由其𩔖矣
經云說經三遍喑者能言
　師曰木之生數也以至道言之物生五行
　一色有五彩隂陽互相反覆藏其用其喑
　者以常道言之肺王音者以五常明之言
　生金也金主聲即天尊三遍木之生數神
　化理在西方正金之體以木召金返復神
　變故喑者能言是也

經云說經四遍跛痾積逮皆能起行
　師曰金之生數也跛痾者偏枯肌血四肢
　攣曲癃痾跛蹇也積逮之疾者世傳逮及
　積沉不愈是也此正是筋脉舒蹤血絡澁
　流屬於木脉肝氣羅絡之至即四數神仙
　正所謂返復五行生成之法也以至道言
　之法身之病金木互用則昌金木正用則
　亡正是水火互相須金木互相愛故四遍
　金之生數而成木之神變此之謂也
經云說經五遍久病痼疾一時復形

　師曰土之生數也一身肌血形體皆屬於
　土五遍復形全於五行之體故盲聾喑啞
　跛痾積逮久病痼疾一時痊愈復形全質
　是五行生數也
經云說經六遍髪白返黒齒落更生
　師曰水之成數
經云說經七遍老者返壯少者皆強
　師曰火之成數一身光内生五臓之華外
　改老者返壯少者得之顔貌益強皆水火
　之功也

經云說經八遍婦人懷姙鳥獸含胎已生未
生皆得生成
　師曰木之成數生炁育物皆得生成聖胎
　凝靈八炁秀結分形胎化無諸耗損木之
　生炁所主也
經云說經九遍地藏發泄金玉露形
　師曰聖胎九轉金之成數形難隱諱金光
　玉華照耀一身所謂金容玉貌瓊肌瑶醴
　沐溉一身嘘呵萬物立生金玉吹炁成金
　唾地成寳百光千彩映絡内外皆由五行

　成用金玉發胎聖胎分形也
經云說經十遍枯骨更生皆起成人
　師曰土之成數所謂十轉回靈萬炁齊仙
　回骸起死朽骨變仙更生成人此十遍之
　道祖於五行生數終於五行成數明此道
　則長生修其道則神仙脫殻飛升止於此
　矣若功成行滿位登髙眞八十一日一轉
　八百日小乗三千日大乗不離斯言應出
　産一切神仙萬法路徑殊途事歸一揆眞
　師曰口訣盡於文焉是下品之道付諸眞

　者是也
　　　法空眞人頌曰
自一至十五行爲本隂陽周回出入聖閫
日上扶桑月沉玄衮萬神朝眞得同大混
急急如律令
　　　吐納正炁
經云引炁三十二過
　師曰靈寳正炁即三十二天正眞道炁若
　不採納此炁内修無功成之基外施無感
　應之驗則空尸行上道下鬼誦靈章徒用

　施爲耳
太黄天黄炁太明天緑炁清明天青炁
玄胎天赤炁元明天蒼炁上明天黒炁
虚无天碧炁太極天紫炁
　師曰歩斗牛女虚危室壁之罡取炁則八
　天天君遣眞仙侍衞洞觀八天之事所適
　無礙
赤明天白炁玄明天緑炁耀明天黄炁
竺落天青炁虚无天赤炁觀明天蒼炁
玄明天黒炁太煥天碧炁

　師曰歩角亢氐房心尾箕之罡依色取炁
　則八天天君遣眞仙侍衛能洞觀八天之
　事所適無礙
元載天紫炁太安天白炁顯定天黄炁
始黄天緑炁太皇天青炁无思天赤炁
上揲天蒼炁无極天黒炁
　師曰歩井鬼柳星張翼軫之罡依色取炁
　則八天天君遣眞仙侍衞能洞觀八天之
　事所適無礙
皓庭天碧炁淵通天紫炁太文天白炁

太素天黄炁太虚天緑炁太釋天青炁
龍變天赤炁太極天蒼炁
　師曰歩奎婁胃昴畢觜參之罡依色取炁
　則八天天君遣眞仙侍衞能洞觀八天之
　事所適無礙
　　　服炁
　訣曰凡服三十二天之炁並先叩齒九通
　自天門入上元綱流演圖至二十八宿分
　歩之每天存金樓玉殿天帝端坐冠冕衣
　服隨本天之色口降本色炁如絲芒鬱鬱

　然布於兆身各從其數吸歸身中凡有祈
　奏依帝玄治罡風中黙奏立伺感通四維
　梵天中斗罡皆取直宿日服兼於四天並
　行
　　　玄眞隱諱
亶婁阿薈(丁丑豫)無惒觀音(戊寅隨)須延明
首(已卯蠱)法攬菩曇(庚辰臨)稼那阿奕(辛已)
(觀)忽訶流吟(壬午噬嗑)華都曲麗(癸未賁)鮮
菩育臻(甲申)剥答落大𣑽(乙酉復)散煙慶雲
(丙戌无妄)飛灑玉都(丁亥大畜)明魔上門(戊)

(子頥)无行上首(巳丑大過)回蹠流玄(庚寅坎)
阿陁龍羅(辛卯離)四象吁貟(壬辰咸)
南閻洞浮(癸已恒)玉眸詵詵(甲午遯)梵形落
空(乙未大壯)九靈推前(丙申晉)澤洛菩臺(丁)
(酉明夷)緑羅大千(戊戌家人)眇莽九醜(巳亥)
(暌)韶謡縁邅(庚子蹇)雲上九都(解)飛生
自騫(損)那育郁馥(辛丑益)摩羅法輪(壬)
(寅夬)霐持无鏡(癸卯姤)攬姿運容(甲辰萃)馥
朗廓奕(乙已升)神纓自宫(丙午困)
刀利禪猷(丁未井)婆泥咎通(戊由革)宛藪滌

色(巳酉鼎)太眇之堂(庚戌震)流羅梵萌(辛亥)
(艮)景蔚簫嵎(壬子漸)易邈无寂(癸丑歸妹)宛
首少都(甲寅豐)阿繿郁竺(乙卯旅)華莫延由
(丙辰巽)九開自辯(丁已兊)阿那品首(戊午渙)
无量扶蓋(已未節)浮羅合神(庚申旣濟)玉誕
長桑(辛酉小)過栢空度仙(壬戌中孚)
玃无自育(癸亥末濟)九日導乾(乾)坤毋
東覆(坤)形攝上玄(甲子屯)陁羅育邈(乙)
(丑蒙)眇炁合雲(丙寅需)飛天大醜(丁卯訟)總
監上天(戊辰師)沙陁劫量(己巳比)龍漢瑛鮮

(庚午小畜)碧落浮黎(辛未履)空歌寳珍(壬申)
(泰)惡奕无品(癸酉否)洞妙自眞(甲戌同人)元
梵恢漠(乙亥大有)幽寂度人(丙子謙)
　師曰此道乃元始所開之圖是玉女玄眞
　隱諱之道自甲子日屯卦爲首水雷坎上
　震下陽爻三十六息隂爻二十四息一呼
　三寸一吸三寸乃爲一息也脉來四至一
　至寸有五分四至六寸眞炁老陽重呼隂
　重吸三十二數二十八數促功六十時以
　元炁結絡眞文於丹谷自然玉文秀瓊龍

　章八芒以洞陽眞火冶煉成赤書欲知此
　道龜山元皇之圖此乃白日上昇之法未
　明至理依修誦品吞服一年自然通神以
　待玄眞降格指叙矣
　　　胎化法質
　皇人訓曰元始聖胎有十月生形之數有
　七首五根之道
經曰上品妙首(十五歳)无行上首(二十五𡻕)
阿那品首(三十五𡻕)須延明首(四十五𡻕)宛
首(五十五𡻕)三界稽首(六十五𡻕)群魔束首

(七十五歳)
　師曰上品妙首不待九年之功无行上首
　七年可以成眞阿那品首九年指日飛昇
　須延明首一紀功滿神具宛首十八年尸
　解得道六十五歳地水之仙名注天府故
　三界稽首七十五歳長生度世無諸魔試
　故群魔束首巳下延壽天年群魔束首也
經曰上無色根是爲天根斬絶地根
保命生根落滅惡根
　師曰上無色根諸塵漏淨入於無相無爲

　之品是爲天根未達此根先斬絶地根無
　諸業累苦債即得保命生根二道並以落
　滅惡根爲首又云上法天根中法地根除
　於色根落滅惡根
　師曰旣知聖胎七首五根之道方可入元
　始胎化也元始聖胎生於赤文之後碧落
　之先産於大浮黎土心胞八脉外應九色
　錬於九鼎七首五根之先赤文碧落之初
　天地起於有數要在口之呼吸之先旣有
　呼吸之炁運於出入之息晝夜三千五百

　息一息脉朝四至在呼吸之間一呼三寸
　一吸三寸呼吸之炁六寸出入一至之脉
　一寸五分是十五分隂陽大數天地之體
　天三地二三也其眞炁入九鼎運汞攝鉛
　造化元始聖胎每一時炁長六千七百五
　十寸十二時通長八萬一千寸共計八千
　一百尺爲八百一十丈眞炁是十二時也
　每一時權機八刻二十分十二時計九十
　六刻内乾坤艮巽占四刻通一百刻每一
　時定一千一百五十息十二時定一萬三

　千八百息每一息定火一銖二十四銖乃
　定一兩三百八十四銖定火一斤一萬三
　千五百息計眞火三百十五斤二兩半八
　隂八陽故天地運度定人炁血周流一晝
　夜百刻中每一刻六十分一時八刻二十
　分得三百六十息一呼一吸天地運行有
　六十里一晝一夜運行九十六萬一千五
　百里周天三百六十五度二十五分半周
　天一百八十二度七十五分七十五杪度
　一千四百六十四里六寸二十八宿運行

　皆隨天地旋斗歴箕進之毎刻天地運一
　萬八百里毎一刻六十分一分六息一時
　天地運行八萬四千四里一時炁長六千
　七百五十寸十二時炁行共七十萬八百
　九十寸天地行而炁血行隂陽運而營衞
　行日月交而内炁交内炁交而産至寳至
　寳聚而成大丹圎成凝聖胎其走漏之道
　八邪所攻造化丹之基十干之合配於九
　鼎合於九色成於九轉也
　　　元始内觀心胞八脉圖



　　　　　　　　　　　　乾坎艮震
　　　　　　　　　　　　巽離坤兊

　　　本始神通
經曰通玄究微能悉其章
　至學之士誦之學士誦之(凡二條)供養
　尊禮凡誦是經十過(凡二條)上學之士
　修誦世人受誦(凡二)條正月長齋誦詠

　　七月長齋誦詠十月長齋誦詠(凡三)
　(條)八節之日誦詠本命之日誦詠(凡二)
　(條)誦之百遍誦之千遍誦之萬遍(凡)
　(三條)
六時行香十遍轉經
　天地否終日月虧盈至聖休否末
　學疾傷(凡四條)行香誦經十過(凡一條)
亦當修齋行香誦經
　天地運終星宿錯度四時失度國
　主有災疫毒流行師友命過(凡)六條

　齋戒誦經上消天災保鎮帝王下
　禳毒害以度兆民生死受頼(凡六條)
　發心修齋燒香誦經十過(凡一條)有知其
　音能齋而誦之故誦之(凡二條)
　師曰巳上三十八條皆元始本行神通功
　德不可思議凡闕一條所感無應不得爲
　眞人矣
　　　修誦玄感
　師曰誦經欲知其功德合於上玄有一百
　五十種玄感旣有玄感則去仙登空有日

　若無玄感更宜懴謝端潔一志以玄感昭
　應爲禎祥
諸天遥唱萬帝設禮河海靜黙山嶽藏雲日
月停景璇璣不行群魔束形鬼精滅爽廻尸
起死白骨成人
　上聖(十種禎祥)
五帝侍衞三界稽首魔精喪眼鬼妖滅爽濟
度垂死絶而得生
　志學(六種禎祥)
伏御地祇束縛魔靈却死而巳

　學士(三種禎祥)
門户興隆世世昌熾與善因縁萬災不干神
明護門
　供奉(五種禎祥)
諸天齊到億曽萬祖幽魂苦爽皆即受度上
昇朱宫格皆九年受化更生得爲貴人而好
學至經功滿德就皆得神仙飛昇金闕遊宴
玉京也上學之士修誦是經皆即受度飛昇
南宫世人受誦則延壽長年後皆得作尸解
之道魂神暫滅不經地獄即得返形遊行太空

　凡誦者(十種禎祥)
斷地逮役度上南宫
　正月誦之(二種禎祥)
身得神仙諸天書名黄籙白簡削死上生
　七月誦之(三種禎祥)
安鎮國祚保天長存世世不絶常爲人君安
鎮其方民稱太平
　十月誦之(六種禎祥)
九宫眞人
　八節誦之(一種禎祥)

魂神澄正萬炁長存不經苦惱身有光明三
界侍衞五帝司迎萬神朝禮名書上天功滿
德就飛昇上清
　本命議之(十種禎祥)
閉目靜思身坐青黄白三色雲炁之中内外
蓊𡨋有青龍白虎朱雀玄武獅子白鶴羅列
左右日月照明洞煥室内項生圎象光映十
方
　入室誦經(九種禎祥)
三五功曹左右官使者侍香金童傳言玉女

五帝直符直日香官
　玄局召使(六種禎祥)
　洞章萬遍(十四種禎祥)
天地運度亦有否終日月五星亦有虧盈至
聖神人亦有休否末學之夫亦有疾傷
　祈禳(四種禎祥)
末學道淺或仙品未充運應滅度身經太隂
臨過之時同學至人爲其行香誦經十過以
度尸形如法魂神徑上南宫隨其學功計日
而得更生轉輪不滅便得神仙

　太隂錬尸(三種禎祥)
天地運終亦當修齋行香誦經星宿錯度日
月失昏亦當修齋行香誦經四時失度隂陽
不調亦當修齋行香誦經國主有災兵革四
興亦當修齋行香誦經疫毒流行兆民死傷
亦當修齋行香誦經師友命過亦當修齋行
香誦經
　修齋行道(十種禎祥)
諸天記名萬神侍衞右别至人尅得爲聖君
金闕之臣諸天記人功過毫分無失天中魔

王亦保舉爾身得道
　行功(五種禎祥)
飛天神王下觀其身書其功勤上奏諸天萬
神朝禮地祇侍門大勲魔王保舉上仙
　知音誦之(六種禎祥)
无所不辟无所不禳无所不度无所不成天
眞自然之音也故誦之致飛天下觀上帝遥
唱萬神朝禮三界侍軒羣妖束首鬼精自亡
琳琅振響十方肅清河海靜黙山嶽吞煙萬
靈振伏招集羣仙天無氛穢地無妖塵𡨋慧

洞清大量玄玄也(二十四種禎祥)
說經一遍諸天大聖同時稱善一國男女聾
病耳皆開聰說經二遍盲者目明說經三遍
瘖者能言說經四遍跛痾積逮皆能起行說
經五遍久病痼疾一時復形說經六遍髮白
返黒齒落更生說經七遍老者返壯少者皆
強說經八遍婦人懷姙鳥獸含胎巳生未生
皆得生成說經九遍地藏發泄金玉露形說
經十遍枯骨更生皆起成人
　内誦十種生元始聖胎禎祥

　　　隂丹陽丹
經曰流精玉光五色鬱勃
經曰身有光明
經曰上品妙首十回度人百魔隱韻離合自
然混洞赤文无无上眞元始祖劫化生諸天
開明三景是爲天根上无復祖唯道爲身五
文開廓普殖神靈无文不光无文不明无文
不立无文不成无文不度无文不生
經曰玉誕長桑栢空度仙
　師曰流精玉光者天之靈寳也可以修錬

　餌之通眞故天眞皇人云太空未有一物
　元始天尊挺生三炁之中混洞赤文冶煉
　方成玉字開明三景普殖神靈不知今日
　有此比擬元始之先化生靈寳之炁復採
　此炁錬而成丹餌之成眞
　訣曰於髙山懸崖之上人跡不及四顧日
　月通處之照營宻一所上圎下方面相去
　八尺四方一丈離地五尺穿三十二竅布
　二十八宿之形如牕牖使日光注照於日
　直角宿之日起首用七寳之器圎面五寸

　貯西流之水令迎日光下降四十五日之
　外水中結成五色流精之砂取而餌之面
　生流精紫光通神致眞欲成靈寳大丹於
　三十二竅之下置三十二器於直宿之日
　取其方水投以天華四泉四泉者雨露霜
　雪合之使日照月耀水中四十五日水面
　生浮砂光明嗇嗇然常須護淨勿令塵翳
　即安置壇爐八門進火以金十二兩作鼎
　以鐵二十四兩作釡用陽燧取火晝夜煎
　之四十五日一開開時以月華灌潤下凝

　白華取之及一斤即用河上姹女丹山白
　魂絳陵朱兒各二十四銖置鼎中上以靈
　丹蔽之隂陽煉火七時飛於蓋之上増及
　一斤即入九轉九年自然飛凝結胎胞中
　有絳實朱柯一粒吞之立化飛仙四十五
　日一沐浴也如金丹之道火煉玉字在於
　丹谷於本命日依法循竅吞餌日月之華
　(具正炁/品中)功滿内外感化指日而朝玉清玉
　誕則玉光之精降育於扶桑栢空度仙於
　空界亦大洞内三景妙旨丹成濟世後可

　服之
　師曰赤文飛落太乙含華似蓮花爲祖百
　花爲次亦曰靈寳珠光丹可愈百病起死
　尸久服長於丙丁戌亥辰巳日時左手採
　未開白蓮花右手採紅蓮花各三十二朶
　火焙纔乾烈火化成灰次於三月三日七
　月七日九月九日採百花各一斤同伴次
　入九節菖蒲人參地黄天門冬蒼术乾姜
　巨勝各五兩同治下篩以百花醴和如膏
　丸如大豆大以無灰酒下五七粒採和有

　祝(具修/誦品)兆日服一粒百日逺知一年無疾
　永不得死千日五神足立致長生矣
　　　大行𣑽炁
經曰八景𡨋合炁入玄玄玄中太皇上帝髙
眞
　師曰此西元王母八景玄妙之祖炁也亦
　曰丹皇君此元始上品至道三界眞仙莫
　不因此人身大梵上應於天度故呼吸之
　炁息至炁行身中合於太陽煉成大藥斯
　實修眞之路進道之階

經曰大行梵炁梵炁彌羅溟涬大梵无色之
境梵行
　師曰人自溟涬大梵而生却自溟涬大梵
　而死若知大行梵炁先修一十二種梵行
　後别梵炁梵炁之祖者王母也比亦大洞
　之上道也夫人禀炁而生亦有數之始呼
　吸之息見於三部四至之脉一呼三寸一
　吸三寸以尺丈於璣衡合於太陽一日一
　夜一百刻計六千分每一刻六十分每一
　時八刻二十分共計一百四十分晝夜計

　一萬三千五百息毎一刻三百六十息一
　呼一吸脉行六寸定太陽行六十里一晝
　夜太陽共行九千六萬一千五百里隨天
　周行照度三百六十五度二十五分半一
　日得一度半周天是一百八十二度六十
　二分七十五杪一度計一千四百六十四
　里六寸四分二十八宿行次𨇠度大道梵
　炁流演無窮旋斗歴箕回度五常每一刻
　太陽之眞炁流行一萬八百里毎一刻六
　十分三百六十二息定太陽流光毎一分

　得六息而流光三百六十里毎一時太陽
　行流眞光八萬六千四里毎一時炁侵六
　千七百五十寸十二時炁血總行七十萬
　八百九十寸曰月交而隂陽交日月行而
　營衞行而大藥成於此矣






　右古鼎九炁炁中集有一小兒楚炁一曰
　一夜上朝若稍有塵心則失大行梵炁不
　能彌羅一身則死矣乃死户之首也此乃
　九炁之根眞土之淵府在西北之角戌亥
　之間與玉清連界通於泥丸也南接通陽
　絳宮上通肺炁下通肉户日月之門丹房
　金舍北在内腎方三寸傍穿十二神室中
　有梵炁之主雌一眞母居焉
　　　西龜山圖












　西龜之山一曰龍山言木之道也金毋居
　之言金之體也乃九天之根本人之九宮
　之根也紐黄炁之淵府乃梵炁之宫土之
　正府也在天西北亥子之地嬰孩之生根
　也周回千萬里是不知其極出常數之量
　度外也髙與玉清連界上通腦也脉通玉
　帝宫東南接神虎之門接通肺炁也又與
　大胃交通矣西北交寒穴與腎宫便穴交
　炁也南極洞陽恊於心北指勾陳踐中皇
　宫也上充玉京二十四節重樓十二也平

　三萬里三炁之㑹也湧金爲墻結玉爲門
　眞土玉液之闕也金臺王殿同前議也十
　二神室七政九宮三田十二神室也餘云
　上有流精紫闕金華之堂傍通五穴即是
　集五臟之精㑹門也有自然紫炁之雲交
　帶鳯文九色落練四肢八脉五臟六腑赤
　華紫英是内生五炁也其崖生紫桂嶺秀
　瓊林結瑚爲條植玉爲根騫林含實赤子
　白環炁行無疵而生此寳也三華耀葩於
　朱景反香流芳於太玄內視接三明五香

　生五炁也八炁蓊飈玉籟空唱内之無器
　之音也
　　　元綱流演
　師曰元綱則元炁之路九天之根以天言
　之在西北之角與玉清連界東南則接通
　陽之霞上承清宫神虎之門西北則寒谷
　之野上通金闕神仙之庭南極於大丹浮
　黎之郷炁恊洞陽之光北則正於勾陳交
　關華蓋炁踐廣陵中央直充玉京八達交
　風即西龜之山乃天之靈根也

　師曰考詳元綱者乃天之根紐炁之經𨇠
　道源未判元綱巳肇此乃天地之大體妙
　炁之靈樞羅絡乎三十二天之中貫通二
　十八宿之分形而上者謂之道流於末者
　謂之教行之内則配合於身施之用則旋
　回有法此乃因天地之自然象人身之體
　用也且人之幻身結形穢濁受質胚胎一
　髮三毛無用塵有之物獨我之一靈與天
　地相爲終始是均禀祖炁也故頭圎似天
　足方似地目如日月體象乾坤炁息周流

　宻應天度人能修此以應彼則可以與天
　長存超然不泯矣昧者不悟其眞不考其
　用乃曰身中備有天地不假外求非也内
　煉之法散而三千六百傍門要有金丹正
　訣其始也追二炁於黄道㑹三性於元宫
　而其成也隂魄消蹤陽神契道随其功業
　之重輕第其資品之崇卑効職仙曹受書
　洞府終不謂我身有天地而外無天地内
　有神形而外無鬼神得一末術便以爲有
　内而無外何其謬哉近者亦有如此論之

　非者矣所恨不逢師旨揣量莫得其要旣
　不全内又不專外乃自爲之說曰謂之不
　内不外是又去理逺矣且蒼蒼在上天也
　日月星辰天之文也博厚無根地也山川
　河嶽地之理也人之一身四肢五體乃天
　地間之一物而性靈於萬物爾戴天履地
　而言外無天地可乎所叙元綱之體乃天
　之經常也次則叙人一身取法天地配合
　隂陽言其象也天以剛徤而不息故天地
　以長存也人能會道而澄神人亦可以不

　泯也此非身中自爲天亦不内不外未免
　誤天下後世矣故不得不明辯之
　元綱者昇神之要諸天階之絶景道源旣
　判神天居崆峒之上非言可盡非見聞可
　窮悟其眞者因眞修眞而外眞自應識其
　妙者因妙得妙而外妙自臻惟天神之象
　則元綱之位其逺其近舉可知也人之有
　元綱炁開通骨脉𩨨空達於頂上一如天
　上元綱之路人之魂魄在身一如炁在天
　中知出入則長生飛騰不知則庸愚之夫

　不學術業未知仕宦官䏈之次而求見君
　也夫元炁融聚魂魄所養爰有眞精眞精
　而本根於右腎右腎爲命門在脊骨之窮
　其下有一大骨骨中之髓透尻骨其穴名
　龜尾其神爲王母面南而治事因帝所向
　而言之則謂之西龜之山道家託喻爲名
　也又爲之金闕以其居西也右爲金闕左
　爲玉房言玉在山木潤之居東方也又玉
　水之所本陽精之化精之所著名曰淨霐
　此元網之炁根本之所發也寳圖之設髙

　臺起於此鬱羅蕭臺之中尊直當於心所
　謂靈臺也上清之境太清之上際則心之
　下也心之懸垂其下爲肝肝之下二分北
　斗七星居之其炁達心其原上通舌下名
　曰湧泉其炁下逹右腎炁腎之炁泄者湧
　泉炁不禁謂之交鋒交鋒者言斗之罡星
　太魒所照之地其性肅殺其神即欲界也
　如知其道者以舌柱上腭直運其炁循脊
　而上以脊通頭頭上者玉京之要路所謂
　西龜與玉京爲鄰界也今人不知便以爲

　西龜在腦後然西龜去玉京之炁四千萬
　重居中炁直逹在天則火星最低炁先及
　也又心屬火言上達而相感夫日月與火
　星齊故遊日月參諸一身則兩乳與心齊
　兩乳者眼之根源也人之二乳藏精以養
　目也故年老炁衰目昏而乳無汁腎無精
　箕斗在天之東北爲天關鍵艮之故也於
　人則右手肩井穴也人之血氣脉以右爲
　始天道之行以西北爲始由西行而至牛
　宿則天事畢矣然未有發生故造化於此

　起矣言重入火星也人炁雖一周而消息
　係焉言重入心中心也由火木水金而行
　者大廢也由心肝腎肺者氣腧也即背脊
　之穴也取脊穴而觀則上下左右見矣求
　其妙而推之其喉環通於頂門所以爲玄
　玄之妙難以言而殫不可指而名也无色
　之界在心之下崆峒之中斗魁之左也復
　自斗口則以舌拄上腭名曰天橋則超上
　清而至玉清矣如此則玉清之境頭也上
　清之境絳宫也太清之境丹田也心爲靈

　臺則靈臺之說可見矣於是而守守之在
　心於是而朝朝之在頭此三華離便大有
　妙庭也故天中之天无英白元之會心也
　自然成眞㑹於頭也修靈寳之道於身中
　至此而事畢矣不可得而容聲矣
　切謂元綱流演之於天巳叙於前體合於
　人身荐録于此學者宜深知此身之所以
　貴重者可以配天地可以煉形神可以㑹
　神妙乃道家因物象以設比喻法天地以
　立名稱如已育之身而立有爲之法自有

　爲而至於無爲以有形而升入於無形然
　後壽齊天地與道合眞其事始於身中而
　不止於身中也
　　　元綱流演圖
　按眞誥中諸眞論五星圖所布常南向也
　以太白在西歳星在東按而施之所以爾
　者五星隱伏縱横無常不如北斗列象常
　在故一以定位於五方不得隨星之所在
　也
　　　二十八宿罡式計一百七十八歩

































　訣曰先須存已之神自黄庭乗五色之雲
　徑從玉樓直上泥丸中飛歩七星節節隨
　星歩上覺得身離地上極逺在天雲炁中
　將身横歩七星旋身入斗口累步六歩存
　身背北面南行到火星存紅色過火星向
　東行存過日宫紅色過日宫西行存過月
　宫白色過月宫向西南行左轉七遍却從
　北出循歴東南方天星到東北角却折歩
　循歴北西南東四方天星訖再到東北角
　却望東直從魁星巡一遍徑出向火星上

　行過西方見金星白色過金星向北行至
　水星黒色自水星過東方木星青色却從
　木星再回水宫復西自金星過直向中宫
　土星位黄色再從土星復向金星水星到
　木星宫望西北角乗雲直上望見金闕
　訣曰謁三十二天自太黄皇曽天爲始至
　平育賈奕天而終然後回謁二十八宿毎
　宿一斗自箕起而斗宿旋身回至箕却望
　斗魒而去謁五星如式升神上境入北斗
　之中三台六星蓋頂而行歩斗一座次六

　歩應三台而出左環四十九歩犯火星又
　東行八十一歩至太陽謁孝道仙王復右
　行六十四歩自北入斗至太隂謁孝道明
　王左旋而出左行復右行七返无色界中
　定想見諸眞仙來徃周歴十方二十八宿
　三十二天毎宿丁罡十二歩次回共三百
　三十六歩至箕之罡直還望北斗大魒之
　次右旋南嚮四十九歩重入火星經於太
　隂三十六歩謁水星東行至于太陽之側
　右行六十四歩成木東向謁木星再回而

　行借水星罡復出太隂之傍八十一歩成
　全西向謁金星東行達于斗口三十五歩
　而入中謁土星反行再入金水之宿直望
　北方玉京金闕乃入歩而進再拜長跪祝
　曰
具位(臣)姓某幸因宿慶獲際眞風入靖凝神
恭朝天闕身外之身冒抵玉京(臣)無任瞻天
望聖惶懼屏營之至
　　　再拜重啓曰
臣凡骨堅頑理難升舉幸因師授使遂飛神

不避誅夷敢披丹悃入事云云臣無任祈恩
俟命之至謹言
　　　再拜退復元路還神入頂門祝曰
吾今朝眞上謁青雲欲使神人閉債封形
舉爾以去祕訣靈靈
　右元綱流演之圖乃梵行諸天之妙也始
　於飛神躡斗終於謁帝朝元若能精思按
　行出入旣熟證對不亂可以上章奏事役
　使鬼神以致脫殻升眞混合萬炁煉形之
　術朝元之方莫先乎此毎於三元八節甲

　子庚申之日入靖焚香面北平坐臨目靜
　思凝神定想炁息綿綿神風不鼓聳身出
　頂如蟬之蛻殻升陟空玄如法行事自微
　至著由想念而成眞則在乎其人矣
上清靈寳大法卷之四
















