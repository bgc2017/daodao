










上清靈寳大法卷之九樓一
洞微髙士開光救苦真人𡩋全真授
上清三洞弟子靈寳領教嗣師王契真纂
朝修懴謝門
櫛髪呪
泥丸玄華保精長存左爲隱日右爲月根六
合清煉百神受思
右呪畢咽液三過理髪欲向旺地能常行
之髮不落當數易櫛櫛之取多而不使痛
亦可令侍者櫛取多方也於是血液不滯

髮根常堅
沐浴呪
天地開朗四大爲常玄水淨穢辟除不祥雙
童守門七真安房靈津煉濯萬炁混康内外
利貞保兹黄裳
冠帶呪
今日吉慶上合帝恩塵濁巳清尸穢沉零罪
垢業厄表裏蕩清呼日吸月歩躡九晨回旋
三台周遊五星佩符帶章鳳衣虎裙手執玄
文誦詠洞靈聲徹太霄五帝回軿賜我羽書

登升上清
服食湯劑仙藥呪
謹請五方五靈老君召出天醫扁鵲官吏各
五十人當令(臣)服藥身得離病病得離身駕
魁乗罡登升十天數由九地命禄俱榮長生
不死與道合并
呪畢面東服之
凡修此道誦詠玄文舉止庠雅動合威儀
若狂簡麤踈鬼神切笑三官司過相其失
規故示兆之齋戒科條既言道士者非道

士之模範不行凡言真人者非真人之規
式不集况學士手
臨食呪
百榖五朱流入腸胃五藏安寧尸邪亡墜七
祖安寧長生乆視
呪訖叩齒三十二通咽液九過方食几午
前宜食酉時後勿食午前者天人食也酉
後者鬼魔脯也又臨食勿言死恐生疾病
也食物不久露恐邪氣來也故真人斷榖
入山求升仙之要矣

臨睡脫衣呪
受命大帝上升九宫百神安位列侍神公魂
魄和煉玉臓華豊百體玄注七液靈充火鈴
交煥㓕鬼除凶上願神仙常生無窮
呪畢解衣就卧
夜卧呪
天有九星地有九宫我身百節萬神紏從三
尸伏藏五臓流通三田四肢動息守中龍虎
八卦侍我瓊容鬼妖萬精勿干真宫
叩齒二十四通祝訖又叩齒如前凡卧不

開口勿尸眠上道衣冠法服器皿假人服
炁守三一誦玄文者尤忌也
登厠叩門呪
左德神右清神左有司土夫人右有六丁辟
穢除我死籍上我生名
凡登圊先叩門三下祝畢叩齒三通勿噀
唾勿向北勿仰視三光勿男女混登皆致
不祥
出門呪
出隂入陽四道開明八神六丁隨我利貞日

月挾賛頭帶七星
叩齒七通存七星在頭罡星指前
燒香法
大凡入靖燒香端心注意存念香煙不可
反顧出戸亦不回視將行事不得與人言
語并足蹈戸下不可以口囓香焚香不用
竈火香灰不用竈灰内有伏龍糞道之大
忌須以松柏枝葉火化成灰貯爐器中香
火内不使有辛菜羶烈草木及蟲蛀毛甲
之物褻瀆上真太極仙翁多以柳竹松柏

燼同葵槿葉杵和成塊内加甘松少許亦
無嫌疾得火矧又經久一時不灰翳多用
爲烈火少用則綿久仙翁多取古藤根濯
於長流水中曝乾同青木香玄參合擣焚
之開穢達誠降真致仙餘辛烈之炁不可
用也須是烈火焚香一舉煙騰誠隨上達
不使綿翳若持誦使綿綿煙不絶可也惟
在閉炁而鼻息黙祝通息而拜心拜之理
恐九宫傾側須以體存隨心曲伏也凡受
誦神文謝罪祈恩日中三朝上玄六時行

香三朝者日出日中日入時也六時者半
夜平旦食時日中晡時黄昏乃六陽時也
如遇戊辰戊戌并疾風暴雨大雷電皆當
暫停伺天炁静定方可朝修
朝元入靖
師曰靖室者不雜塵穢不交世事建立壇
墠法天象地稱家之有無隨舎之廣狹排
列聖位望闕朝真内外端莊身心同潔交
真靈於盻蠁會至道於洪濛非止妄立名
稱以欺世俗也在宫觀則設三境至真諸

天上帝位次或居俗舍則中建三寳傍列
衆真遇朝謁望闕存思而巳清旦澄神定
志整具冠褐先戸外臨目存思身神羅列
叩齒九通念呪
呪曰
大明靈神九度鬱青朝霞藏輝濯煉五神宫
駕六合七神調平結節散輝胎根肅清
叩齒九通入戸向地戸之左叩齒三通念
宻呪
早入戸呪

四明功曹通真使者傳言玉童侍靖素女爲
我通逹壇殿正神上元生炁降入我身
呪畢玉清訣東炁存功曹一人使者一人
玉女二人侍靖一人
夜入户呪
四明功曹龍虎使者正一生炁侍靖素女夜
有所啓願得開明童子上元少女與我俱入
壇殿通逹所啓皆得上聞
呪畢存功曹一人龍虎使者二人侍靖素
女一人開明童子一人上玄少女一人共

六人
入戸畢存香官使者龍虎二君侍香金童
傳言玉女夾傍香案日月去面各九寸北
斗盖頭魒星向前三炁蓊鬱身在炁中然
後閉炁定神對席心拜或端簡三拜叩齒
九通宻呪
呪曰
七星玄真魄靈皇君流輝内映浹御斗魂三
台曜華七液纒津金當虎籙備衛生門神化
洞靈攝輪紫庭

呪畢隨意所陳惟使精念九神下應帝席
必獲感應
黙奏文
具位(臣)某奏啓
聖位切念(臣)早厠玄關獲參妙道愧無十善
以賛六通未能感激於神明動則輕違於戒
律初勤終怠口是心非操履有𧇊焚修失節
慮六府明書於罪目三尸暗奏於愆辜謹以
良辰特伸懴謝願矜愚昧特賜原除玄功積
慮於三千丹藥早成於九轉仙曹紀善鬼録

除殃八景金書得煉炁修真之術五文玉篆
獲長生久視之功法属安寧災衰洗蕩萬靈
振伏群魔不干興敎立功導民扶世上報君
師父母之徳下濟幽明沉滯之靈真道長存
形神俱妙(臣)下情無任不勝惶懼之至謹言
早出戸呪
出隂入陽萬神開通關奏事畢請閉黄房侍
靖玉女明備神宫
夜出戸呪
玄上太隂八牎開明向來所陳少女通靈事

畢復位萬神潜寜
呪畢出户能於靖中當坐存念隨平日所
得功用宻行尤佳或參以諸法别有儀範
者自依本條
悔過謝愆
修真之要寡過爲先過若不悛去道逺矣
雖行持未至於上道之階使爲行不檢豈
足以折伏鬼神况於進拜表章濟度幽顯
者哉功過之司毫分不失晉許逺遊遁跡
山林勤心味道漸入真品而三官都禁遣

周魴等出丹簡罪簿以語之曰夫欲學道
慕生上𨽻真人玄心棲𨗿恭敬髙靈者當
得世功相及禍患不結隂德流根仁心上
逮乃可歩真索仙度名青府耳由此言之
未及許逺遊者其可不知寡過自修耶奉
法行持求仙學道所當懲悔巳往之愆積
累方來之功故玄綱論曰過惟改而不復
爲功惟立而不中倦是謂日新其徳自天
祐之倘或口言祈謝乃心未省愆念之前
而作之後飾之外而敗之中然後苦於勞

神瞻星禮月持齋奉戒焚香誦經亦爲徒
設矣有大言眩世則云罪之不積惡之不
爲豈須懴謝斷棄教科此文矯激太過從
客中道與不及所宜悔至於心知咎必省
依經奉教按格行科削罪目於三官五帝
之司上生名於十極九霄之境立功不怠
舉形仙飛固有分焉亦無自阻有志者多
成事也
謝過儀
毎歳除秋分一日外常以三元八節本命

生辰甲子庚申及諸良日及時入靖室或
宫觀山澤潔凈去處焚香專志省咎思愆
先於壇側黙坐深念夙生所作所犯戰兢
自乂方振衣而起整肅形儀登壇啓告行
用入戸誦呪上香如法悉按常朝之儀早
以東爲始午以南爲始夜以北爲始分五
方懴謝自合立科儀發爐循格至三上香
後方禮方如自然朝式但此事以宻爲尚
兼獨行朝修不宜繁𤨏故今止編四方謝
罪之文損益隨事之宜爾

焚香供養
九清上聖三界萬靈咸賜如言(臣)今以良日
洗心悔過禮懴祈恩先伸上祝
皇朝社稷宗廟先靈駕景九霄垂休萬葉今
朝
皇帝基圖永久祚業昌隆
聖壽並於乾坤
德教均於造化萬方向善百榖咸豐有識有
知悉悟至真之道無邊無極共躋榮樂之郷
大化興行正法無斁敢伸凡願上冒宸嚴臣

下情無任不勝惶懼之至謹言
(臣)某志心歸命東青西素南丹北𡨋四維上
下十方靈寳天尊三十二天上帝周天二十
八宿星君天真上聖五嶽真君山川河海洞
天福地一切神仙諸靈官
右以北爲先次向北方三拜長跪
具法位(臣)某志心歸身歸神歸命
北方東北方無極太上靈寳天尊北方八天
帝君北方髙真上聖真人真仙斗牛女虚危
室璧七宿星石北嶽恒山黒帝真君北方洞

天福地山川河海一切真靈北郷神仙諸靈
官臣聞大道垂慈昭示悔愆之路髙真設化
特開請命之方伏念臣愚蠢凡姿善縁宿積
叨逢道運獲際真風冒居法籙之班忝繼玄
元之裔未克立功濟世深虞行已有𠂯又恐
萬祖億曽昔亡往逝暨臣千生累刼宿世今
身稔積愆辜深如河海結在天曹地司之内
著於日月星辰之宫永刼不原終天不解懼
遭譴罰有障善功今用首陳盡祈原宥令臣
九玄七祖以及兹身萬刼千生至于今日凡

淊天之重罪如杲日之鎔氷永斷惡根増培
善本即使臣早圓行願獲遇至人次及見在
宗親巳亡法俗遷神獲慶與道合真福被含
靈俱蒙大化臣下情無任不勝惶懼之至以
聞謹言
次懴東方南方西方中央並同前式但改
中間聖位耳
臣某志心歸身歸神歸命
東方東南方無極太上靈寳天尊東方八天
帝君東方髙真上聖真人真仙角亢氐房心

尾箕七宿星君東嶽泰山青帝真君東方洞
天福地山川河海一切真靈東郷神仙諸靈
官
南方西南方無極太上靈寳天尊南方八天
帝君南方髙真上聖真人真仙井鬼栁星張
翼軫七宿星君南嶽衡山赤帝真君南方洞
天福地山川河海一切真靈南郷神仙諸靈
官
西方西北方無極太上靈寳天尊西方八天
帝君西方髙真上聖真人真仙奎婁胃昴畢

觜參七宿星君西嶽華山白帝真君西方洞
天福地山川河海一切真靈西郷神仙諸靈
官
上方下方無極太上靈寳天尊三景九霄大
羅無極三十六天帝君五老上帝天曹主宰
旡鞅髙真羅鄷隂境十地真靈三十六土皇
君中嶽嵩山黄帝真君中央洞天福地山川
河海一切神仙諸靈官上下郷神仙諸靈官
三禮
太上無極大道

三十六部尊經
古今得道宗師
再祝
臣某謹重誠上啓
無極大道上帝髙真三界威靈十方衆聖以
今入靖朝真首愆謝過仰蒙大造曲賜寛恩
伏願罪削隂曹名増仙格學無魔試功克圓
成臣敢不深悟前非益堅素志誓弘大教普
救衆生利及十方澤均九祖臣下情無任不
勝惶懼之至謹言

次出戸如常此即靈寳自然朝之餘意也
若毎月欲行當用後式只緫懴一叚
毎日自然朝式(先入户凝神靜慮内外朗徹然後存思啓)
(聖逹意畢)
祝曰
(臣)聞一炁開光握化機於渺邈三天啓運張
玄象於洪濛五千四百科文下敷塵世三十
六天梵炁上緫玄綱司禍福之無私定盈虧
之有數流傳法籙開度人天道出鶴鳴正一
演修真之㫖功標龍漢混元垂出世之門大

道難名純誠可格今因吉日謝過朝真伏願
金童敷命玉女典香上聞妙有之庭俓御虚
無之境七輿八轡泛浩炁以浮空三界十方
燭靈輝而蕩穢㐲念臣玄關下士赤劵初階
未造玄微有違科戒謹遵科典特啓懴陳伏
願金闕至尊玉京上聖普施睿澤洗滌深愆
許以自新容之勉進宻降太玄之炁合成靈
寳之軀克證真常永棲沖廕功霑幽顯惠及
𡨚親俾進道以無魔期長生而久視臣下情
無任不勝惶懼之至謹言

長跪懴悔
(臣)志心歸身歸神歸命
三清化主十方靈寳天尊无量度人經中衆
聖重念臣爰從曩刼以至今生三業六根五
情七慾罪書黒簿定録玄科今對髙明特伸
懴謝伏願流恩朽骨錫命真司銷除惡籍之
名標紀善功之字俾胞元解結心境無塵智
惠圓通障魔消散庶容少禆玄化上賛真風
得道之後升入無形
發十大願曰

三清玉帝三素元君太上髙靈仙都大神今
日吉慶所願開陳上願飛霄長生神仙中願
天地合景風雲下願五嶽與身長存四願七
祖解離𡨚愆五願帝君斬伐胞元六願世世
智惠開解七願消鬼滅害斬馘六天八願開
徹通幽逹靈九願一㑹莫不如言十願飛仙
上朝三元
再拜回向
稽首靈寳虚玄主旡亘度人真道師氣包天
地无德名法貫隂陽不思識隨縁應化救群

品超越三界及十方巍巍旡上功德山歸心
念念無休停(臣)不揆凡愚所佩大法冀上消
於天災刼運下度於浮世兆民回死起生以
完形救病除殃而輔正功圓行備早成金液
之丹心了神靈速受玉皇之詔(臣)下情無任
激切之至謹言
次出戸如常
拱侍北辰祭祝式
伏聞太極未分含三才而周一炁兩儀既判
齊七政以均四時運斗極於中天布星𨇠於

象外分司闡化立極承天八王爲萬彚之元
七聖作衆生之祖緫七十二候之氣運二十
八宿之司旋轉斗垣周臨地軌爲車而調理
綱紀拱辰而統制乾坤喉舌是司樞機爲握
示魒星之所指四海知時觀罡氣之有渾八
紘咸福三台齊色九炁同光掌天上之璣衡
定人間之禍福漢明帝得瞻𧇖像張天師參
受真經立玄教於塵寰脫凡縁於世網矧兹
動植實願生成今臣恭行大法誓度幽明若
不資二斗之回旋運坎離之造化欲成大道

難造玄關是以值遇降辰特伸精禱伏冀七
星垂鑑雲軿暫離於璇霄二帝丕臨期駕威
臨於壇靖注上生籍勾落死名七元之真炁
常充五臓之神君各保早悟真常之理獲宣
至道之慈臣下情無任激切之至謹言
召玄武符





梵行諸天周回十方無量大神皆由我身救
符所至混合玄𡨋急急如律令
召北斗符





璇璣玉衡一時停輪執符把籙齊到帝前千
和萬合自然成真急急如靈寳大法律令



上清靈寳大法卷之九







