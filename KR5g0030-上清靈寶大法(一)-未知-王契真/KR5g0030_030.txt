










上清靈寳大法卷之三十飛六
　　　洞微髙士開光救苦真人𡩋全真授
　上清三洞弟子靈寳領教嗣師王契真纂
　傳度科格門
　師曰凡開壇傳度隨力爲之若有力之家
　當預行申發至晚敕水禁壇宿啓行科亦
　如齋法次日昧爽登壇三時朝奏至晚下
　設醮傳度尤爲盡善往徃世俗從省止於
　設醮而巳故宿啓朝科罕得備載靈寳大
　齋道場三朝科文亦從更攺行用今且敘

　其傳度醮式乃受法謝恩之禮非黄籙齋
　儀量其輕重行之可也
　　　靈寳大法傳度醮科
　　　　各禮師存念如法請宣神呪
蕭仭扶桑方諸鬱霞元皇列真凝結雲芽明
曜九芒含炁三華钁天振劒神虎辟邪安陽
大帝攝御群魔上升玄都濯形天河
　和與道合真
炎炁浮煙運升赤明長生元聖髙居玉京降
妙玄羅散晶六冥元天大誥普濟群生消殄

魔試奔飛火鈴保衛正炁億劫長寧
　和與道合真
皓景金華長庚洞光大梵流布輪轉元綱蔚
明交變騰化十方七關安鎮回合隂陽帝炁
蕩蕩我享嘉祥玉文敷告生道延昌
　和與道合真
太隂朔單上連帝居流𤔵騰晶化形玉虚輔
衛三境簡閱元圖真符煥發定籍青都標名
金籙宿釁咸除飛升碧落超登太无
　和與道合真

元始虚皇集炁居中三境洞杳肇生穹窿七
轉九靈混合回風變化萬神天地開通吉日
行事萬魔斷蹤晨暉朗照黙運元功建麾敢
花執節太空十方普度劫運无終
　和與道合真
　　　法師長跪出官如法
臣謹出身中五體真官功曹將吏開化度道
隂陽功曹消災散禍解厄君吏各一十二人
出某治中建節監功大將軍直使功曹隂陽
神決吏各二人出出考嚴装駐立營衞匝繞

臣身郎吏虎賁察奸鈎騎都官僕射天丁力
士治正執正收神食神吏收毒食毒吏收精
食精吏收邪食邪吏誅符破廟吏剛風騎置
吏驛馬上章吏飛龍騎吏等官並皆屯駐(臣)
左右前後受(臣)詞語關啓此間土地里域正
神治化靖廬名山洞天福地海嶽太𡻕官君
法中將吏等神謹同誠上啓太上无形无名
虚无自然至真大道无上元尊金闕玉陸下
臣受法之日約以流通濟物是先接人爲急
今謹有奉道某人丐爲進拜詞文上祈玄感

當令臣所祈者逹所告者應所誅者却所禳
者度功曹將吏飛龍騎吏分别關啓以時上
逹列啓事竟各還(臣)身中復於宫室後召復
到一如故事
　　　謹稱法位
具位(臣)姓某謹同誠上啓
玉清聖境元始天尊上清真境靈寳天尊太
清仙境道徳天尊昊天玉皇上帝南極天皇
大帝北極紫微大帝承天效法后土地祇神
霄玉清真王長生大帝東極青華大帝諸天

上帝髙真日月星斗列漢髙真三官大帝四
聖真君上清靈寳大法玄中大法師靜老天
尊三天大法師靜應真君上古經籍度三師
真君太極仙翁真君九天神功妙濟真君黄
籙三師真君三洞四輔經籙神仙僉書雷省
浮丘真君傳經傳法師君真人法籙天仙官
將吏兵玄壇與降三界十方上聖髙真恭望
洪慈洞開靈鑑臣聞无形无名即玄真之妙
𧷤有光有象乃神化之靈機混成宇宙之先
肇造乾坤之本分兹一炁育彼三才宰制萬

靈陶成庶𩔖於是元綱啓藴立萬劫之根宗
大梵發揮漏九清之祕典三洞流布九品宣
行盖以闡於化機亦以彰於道要因師尊之
開度亘今古以欽承(臣)猥慚庸鄙之資叨綴
班行之末濫司至教竊盻靈篇所宜隨力以
宏科不敢因人而廢事既能潔巳以進當開
勤道之途授受不窮所以副大教作成之意
傳流有格理須祈髙真監度之恩是用瞻紫
極以投誠望碧霄而稽首不揆菲儀之瀆輙
延玄極之尊伏願五色慶雲擁擲火流鈴之

仗三華黄道降飛龍唱鳯之車衆聖臨軒群
真就列臣等百神震惕一念精純拜手天墀
祗迎聖駕
　　　請列聖降帝行初酌
　　　重宣法職
具位(臣)某謹重伸上啓
三境髙尊萬天上帝十方无極太上靈寳天
尊靈寳大法歷代師真三界十方上聖髙真
(臣)聞道本无言因經科而立教化垂有作出
法籙以度人九品三乗逓相通貫六書八體

互以發明傳於天中爲萬聖指歸之路降乎
人世開群生修進之門自非歷劫之良因安
得一窺於正典而況教綱精練始可爲師志
慮清髙乃容受法立功建事上以賛於玄猷
勵行飭躬内以檢於凡質科條至重付受不
輕如臣本匪良資實无逹識五芽三素豈知
錬習之源六慾七情徒逐沈迷之浪所當省
已安可接人盖以立誓盟心登壇受職雖戒
張皇而妄泄不許緘祕而失傳況承勤懇之
辤願被正真之化豈以臣之不才终加折絶

幸其人之有志僣爲申謄然雖昧通真逹靈
之機猶不敢傳叛道罔人之法爰稽彛典用
闡靈場奉髙真之有臨仰帝尊之在御輙披
凡愫上瀆宸嚴傳度(詞/表)文謹當宣奏
　　　宣詞表焚燎
按如詞言情忱堅切義當接引不敢遜辤(臣)
聞靈寳神章洞玄上品延康之始莫測其端
龍漢之初漸彰其妙結飛玄之玉炁成隱祕
之靈音發五鎮之根宗經四譯而昭布寧家
國以賛帝玉之治調隂陽以輔造化之功上

聖髙真莫不因兹而證道沈靈苦爽豈非乗
此以升遷實萬品之津梁乃衆靈之軌範雖
巍巍之典傳度不輕然浩浩之功包容无外
重念臣迂踈末學謬居師匠之階嗣法某塵
陋凡資僣受仙靈之職事俱越分理實愧心
尚祈天造之垂憐更冀師恩之覆育許容付
度俾遂進遷真階早紀於玄都罪目悉除於
黒簿不經魔試漸入仙宗顧冒瀆之至繁惟
淩兢之无任再陳二酌以罄丹誠(臣)等再拜
寅恭禮行亞獻

　　　舉十方靈寳天尊
　　　度師跪奏宣念
(臣)聞元始祖劫化生諸天隱碧落之空歌敷
紫虚之鬱秀開明三景用普植於神靈敷落
五篇使保制於劫運懸坐五色獅子之上說
法度人端居七寳騫林之中授經付世萬聖
臨軒而稽首衆真侍座以皈依皆諸天隱祕
之音非世上常辤之詠靈風槖籥致曰月以
停輪金口宏敷俾神風而靜黙一徧而諸天
稱善十迴則枯骨成人是知妙道難窮玄功

无量上天所寳下世不傳遇至士以赤心齎
金繒而盟受衆真監度萬聖臨軒諸天保以
善傳魔王舉而道備方遵玄格許進清班以
今弟子某肘歩投壇持心受法臣早膺師㫖
獲佩靈文本接物以度人遇至賢而勿祕有
來懇願遂啓上玄巳獲報於吉祥㳙良辰而
付授給符傳法授戒度兵伏望靈寳衆真髙
虚列聖慈悲濟物方便度人俾弟子某逈出
塵寰永離浮幻蕩六根而清靜出八難之輪
迴頓悟玄機得行道妙隆三千之功行招集

群仙總五帝之魔王萬靈振伏(臣)與弟子稽
首再拜宣讀投詞
　　　念授詞後嗣法弟子再拜跪白
嗣行靈寳大法具位臣姓某誠惶誠恐稽首
頓首虔誠再拜上啓
金闕三境髙尊諸天上帝十方无極太上靈
寳天尊靈寳大法歷代師尊願賜矜憐俯垂
鑑録(臣)千生慶幸一旦遭逢嗣法傳真遷階
進職永堅素志不敢負心倘渝誓盟甘從譴
罰今與度師分環裂劵立誓飲丹伏望證明

容臣受度臣下情无任懇禱之至再拜謹言
　　　舉度人无量天尊
　師與弟子回班對立師啓白宣戒弟子對
　上長跪聽受
恭聞靈寳之道洞玄之宗其妙難名度人无
量受之者功超七祖修之者形陟九霄乃萬
法之靈樞總十方之正教徳之至大深不可
詳固當修其所當修尤當戒其所必戒受持
不替真仙可階今對三尊先明十戒
　　　舉智慧生戒根頌

第一戒者无忘八極忠者欽之極孝者順之
極齋者戒之極寛者廣之極𥙿者樂之極容
者和之極忍者智之極天以北辰爲極地以
山嶽爲極屋以棟爲極天以有極則能聚衆
炁地以有極則能聚衆形屋以有極則能聚
衆木人有八極亦如是也故能立衆善善立
則道備道備則所聞見自然開渙所應自然
調適此得靈寳度人之基也
第二戒者无忘鑑水鑑者喻心水者喻性心
明則萬法皆照性靜則五濁不歸道之在人

圎通非蒙蔽可了亦非躁動可逹託鑑水而
悟心性此得靈寳度人之體也
第三戒者无忘日録日録者所以修檢善惡
人之處世患不自知患不聞過患不聽言則
无所益今以日録録日之所爲不可不筆處
皆已之非也改之爲貴則日録者乃不教之
師不說之友不詔之君父不約之法度也不
可忘之此得靈寳度人之想也
第四戒者无忘追度安鎮且人之所親不過
父母所尊不過君上父母君上之徳恩必報

之者追度安鎮是也追者謂誦經行持上爲
祖父六親之過去者以資冥路度者謂誦經
行持上爲祖父六親之見存者以資福筭安
鎮者謂誦經行持上祝聖壽安鎮四方召龍
行雨驅妖馘毒保護民物禳度星𨇠皆其一
也其或在家行祖父之志或居官分君上之
職種種利益有可報稱皆即爲之凡木之落
葉尚糞其本根則歸根復命之義也人之報
本反始不可不勉此得靈寳度人之宜也
第五戒者无忘治救之術慈憫所先凡有病

者爲其誦經行符至誠禳却如已至愛男女
父母凡有方便種種惠澤皆盡其心如蒞官
行政務布隂功寛平設法三省而行再思而
動其或修治橋梁當道種植有益於世皆力
行之夫人之有慈念如木之有根人而不仁
不逮於禽獸故猩猩活象義鶻搏虵抜難有
如此者可思之此得靈寳度人之由也
第六戒者无忘服錬之術參同天地效法隂
陽念念正真存存不缺則自然超脫變化无
方今之蟲豸有外捨陸走而至飛翔地脉川

遊而遂奔逸在物旣爾於人當然此得靈寳
度人之方也
第七戒者无忘剛潔剛則有守不行非淫潔
則戒行不慕非食不嗜非淫則不損身之精
神不慕非食則不殺物之性命見人妻女如
已之所親見物性命如已之所生自然精神
全而𡨚對少此得靈寳度人之實也
第八戒者无忘儉約凡所求物當知皆元始
祖炁化生灰水蕩穢不用修飾粟菽充飽不
用珍庖此得靈寳度人之福也

第九戒者无忘願約願者從初入道時時發
心約者旣入道後設誓天地神明司之母輙
中變科戒不可不守此得靈寳度人之念也
第十戒者无忘師友師者所以教友者所以
勸教者似父勸者如兄孰爲父兄可不欽重
母委棄于此得靈寳度人之宗也
　　　舉奉戒不暫虧頌
上來所宣十戒乃是師傳尊授發明古經夫
經者藴道之機法乃體經之用欲遵正教修
勤爲先守之行之母得中怠億曽萬祖幽䰟

苦爽皆即受度上升朱宫惟修之益勤學之
不巳功滿徳就皆得神仙飛升金闕遊宴玉
京子其勉之
　　　次傳經文
謹按經云上學之士修誦是經而通微奥即
得飛度南宫不經地獄普度无窮一切天人
莫不受慶无量之福生死蒙惠上天所寳不
傳下世至士齎金寳效心盟天而傳輕泄漏
慢殃及九祖長役鬼官侍經五帝玉童玉女
各二十四人營衞神文保護受經者身聽受

之後敬而持之
　　　次傳法訣
原夫道法自然功施不宰本強名而至妙極
元化以无形洪惟靈寳大法大有金書實元
始之希夷乃至虚之沖寂淵宗莫究妙理難
窮祕大羅金闕之天垂浮黎寳珠之㫖諸天
欽仰萬聖護持夙有善根方能窺奥今弟子
某虔心稽首誓受祕詮首露十方盟誠三界
願窮至理體道度人恭對聖前受持大法伏
望玉京元老金闕至真遣玉女飛函捧金章

而廣示命金童稱善敷寳笈以流傳使弟子
某䰟神澄正萬炁長存不經苦惱身有光明
三界侍衞五帝司迎萬神朝禮名書上天功
滿徳就飛升上清受而行之母容輕泄
　　　次度法印
原夫法有階梯職分品級凡欲司於號令合
先佩於印章文移關奏頼以宣行呼召指揮
資以合契上天所寳非人莫傳旣齎信以效
盟用依科而付授是故兵隨印轉將逐令行
惟在受持必期嘉應

　　　次度法劒
原夫代天行化布令宣威全憑三尺之神鋒
以制群魔之非道光騰七曜威攝萬靈凡有
指呼无不響應吾今付汝切宜珍藏
　逐一度畢師與弟子執筆立誓
師念云回筆指天弟子曰上不負天臣若負
天七祖受刑天若負臣日月不明師云回筆
指地弟子曰下不負地臣若負地身受刀兵
地若負臣草木不生師云回筆指心弟子曰
臣不負心臣若負心合門不生心若負(臣)道

化不行
　　　舉法縁常濟天尊
　　　次剖劵分環
夫環劵者所以結誓三官告盟十天永堅信
誓度師不敢隱真出僞弟子母得叛道背師
分環永不渝盟裂劵永不負誓始勤終怠五
帝録愆敬佩精修九天同福對聖被受終身
寳持
　師執劵左邊弟子執劵右邊當中以刀劃
　破給劵誓約弟子跪云

筆指東方九炁天中靈寳天尊真人神仙玉
女玉童靈官仙兵今日欣慶受度歷關諸天
請滅三惡斬絶地根飛度五戸名列太玄魔
王保舉位寄玉清九玄七祖抜出地獄皆即
受度䰟升南宫令臣過度三塗五苦八難九
厄千災萬禍功滿徳備玄師度引超淩三界
逍遥上清内功外備過度三界位登仙翁諸
魔滅試三官散形嘯命雷電呼吸風雲役召
丁甲叱咤鬼神降致千真役使萬靈摧伏惡
毒抜度幽明收束虎豹斬馘鬼精拯運鎮劫

保佑安寧佐天行化𦔳國救民調泰五炁受
天經緯内錬成真坐致行厨所向利貞若有
不神天地盟臣臣今歸神歸身歸命三寳之
尊若有異志始勤终怠叛道侮法輕泄漏慢
違背師㫖不生敬信不依年限亂傳非人不
忠不孝淫烝毁棄隂謀殺害甘伺天憲先墮
祖考後累玄孫永沈北酆一身罰功隨事風
刀考形三掠更生非道之形萬劫永不希仙
甘心自受以明違天逆地叛道背師負心惡
逆之誠不敢怨道咎師急急如

靈寳大法律令敕
　　　次劃劵言誓
上元天官中元地官下元水官四方天帝五
方五帝日月星辰四極真人受度三師玄中
證明劃劵之後誓不負天誓不負地誓不負
師忠於國家孝於父母慈於衆生哀救苦爽
以善濟物誓不違盟若有違盟甘伺天憲備
經三塗之役償於五苦之考急急如律令
　右師與弟子各執一環以刀於中割斷青
　絲以代截髪次剌血飲丹盟誓

截髪誓天剌血爲盟飲丹結願仰告天尊三
官保舉五帝證明三師受度諸天書名北斗
落死南斗上生萬真受事天魔敬形七祖父
母寄錬南宫功成之日上詣玉清負心違誓
臨事不神一如律令
　師捧硃盞執筆白云
付度巳訖㰱血重盟以丹代血各堅其心飲
此丹華通真達靈中理五炁混合百神十轉
回靈萬炁齊仙
　次師以丹水噀于弟子身白云

一噀三清上聖度二噀十方至聖度三噀三
界衆真度(令弟子飲丹水一口)
　以環劵各收貯師再持環劵祝曰
天地合信環劵爲盟行信忠孝心清緬平慈
仁愛敬言真潔身始終如一其道合神勿生
諂䛕以起貪嗔損身破徳三界不遵今分環
劵其義斷金(分環劵與弟子)
　　　宣版劵
　　　次度仙誥
汝以夙鍾慶幸獲際真風既契佩於靈文已

恪守於盟誓宜給仙誥俾列清班惟在受持
毋忘修檢
　　　宣仙誥
　　　次受交兵帖
旣膺天寵得進仙階今悉按於玄科授應干
之法器其有本司官吏合部仙曹用對聖以
交承俾分神而治事宜給照帖以正攸司
　　　宣帖後師祝云
靈寳經法萬天所崇今日受度三界欽從諸
天書名列位仙翁帝君大聖普告无窮无量

度人我道興隆
　　　弟子受帖謝恩祝曰
臣某賦性昏蒙㨁資凡下寵承帝賚名厠真
儔旣堅金石之盟巳佩筌蹄之㫖雖由際㑹
實愧僥踰臣敢不益勵素心永棲玄範上賛
无爲之化期收濟世之功(臣)无任激切謝恩
之至謹稽首再拜弟子三禮
　　　師重啓宣醮科
臣等謹重伸上啓三清上帝萬天至真靈寳
大法立教師君經法籙部天仙官將三界十

方上聖群真(臣)聞道在人弘法因師度繼承
不絶乃能敷暢於真風流布无窮所以恢張
於大教梯航後學槖籥含靈作成輔正之功
益廣度人之路(臣)禀資苦薄練素未精莫遇
至人難明真奥兹濫當於傳度實有愧於公
微幸蒙師造之垂科許以流行而接物是用
盟天露懇過印交兵陳薦獻以惟恭獲威儀
之粗畢念未全於豐潔誠有瀆於真靈咸祈
曠蕩之恩普宥踈虞之戾即使某早乗良普
頓悟玄機進修无魔障之干道法契神靈之

𦔳呼吸有應關奏潜通積濟生度死之功得
固蒂深根之妙上願真風昭闡至教宣行日
麗月明天清地靜帝壽等南山之固久丕圖
同磐石之尊安宗廟怡神官僚振職邊陲絶
警黎庶相安次冀受道師尊生身父母見存
獲慶巳往遊仙谷隱巖棲期早圎於行願跂
行啄息俾咸遂於生成(臣)等謹稽首再拜寅
恭以陳終獻
　　　宣龍車表䟽
　　　次法師序立稱職重啓

具位臣姓某等謹重伸上啓
金闕至尊瑶穹上聖臨壇傳度諸大師尊三
界十方群真衆聖(臣)聞道虚善應天髙聽卑
故兹傳度之壇特沐鑒觀之澤深虞屢瀆仰
丐寛容今則補授事終醮修禮畢仙凡有間
儀衞難留清蹕收聲巳返瓊都之仗紫雲歛
彩曷瞻玉駕之光真靈隨治以榮還官將分
神而駐劄徒深懷感倍切傾馳臣與弟子无
任激切攀戀謝恩之至謹稽首再拜奉送
　　　法衆送聖焚䟽狀回向禮畢

　　　謝官將三獻文
伏以百魔隱韻使離合之自然三景開明周
大行之梵炁无上大羅之境端居元始之尊
出法度人有返形之微妙傳經流世敷起死
之玄功侍其經者八方威神衞其法者諸天
上聖五帝大魔之所治十方使者之攸司至
學旣巳盟傳魔王舉其道備遵上天之禁格
露祭醮於靈壇召制十方御地祇於要妙威
齊天政束魔鬼於真文修行其㫖則萬聖臨
軒誦詠是經則諸天齊到輔我法者聞呪訣

而出有入无佐我道者承符命而濟生度死
中理五炁混合百神今者謹按科盟備陳蘋
藻伏望森森隊仗咸來顧以來歆濟濟威儀
享旣蠲而旣潔恢弘教法懋積玄勲神鑑在
兹謹陳初酌
伏以靈寳本章乃重玄之藴奥上品妙道爲
大法之根宗或傳布於人寰或祕藏於天府
宗奉敬禮者得道輕泄漏慢者招殃吾以宿
命因縁恭參大法旣蒙師而付度當備物以
謝恩仰惟至聖之聦明俯鑑菲儀而肹蠁所

冀威光赫奕輔正教於玄壇靈造昭彰積隂
功於凡世退慚末學沗遇明師雖憑宗教以
行持惟籍神功而賛助斷絶禍源則剪形截
首申明號令則欽振提綱拯幽濟顯則无所
不成建徳立功而有求皆應母令懈弛有背
盟言幸對威容恭陳亞獻
伏以道无人而不立人非道而不行是知道
用人宣人從道立當職謬參玄奥叨進仙階
自慚寡徳以无堪惟籍至神而是相伏冀分
司部伍共嚴整於法壇森列旌旗各鎮安於

靖治坐名立呼則斯須響應行神布炁則烜
赫靈通輔吾道以立功守斯盟而謹節上賛
玄元之化不忘終始之修嘉績有成嚴班可
進今者詞多屢瀆禮盡三行不違方寸之誠
俱頼聦明之鑑謹當终獻以謝威光


上清靈寳大法卷之三十













