










上清靈寳大法卷之二十六飛二
　　　洞微髙士開光救苦真人𡩋全真授
　上清三洞弟子靈寳領教嗣師王契真纂
　經㫖訓解門
　師曰元始天尊所說衆經三百六十品品
　有三十六部尊經並以此一經爲首萬法
　之祖莫出於此上極洞真中貫洞玄下該
　洞神故曰大法
　　　明寳珠降世
昔元始天尊於始青天中敷說此經以授道

君又於大丹之天中賜大梵之音道君序成
之後上天爲寳祕於玄都玉京紫微上宫緘
藏至重非聖不傳後西元王母上請於天帝
降保甲申之災以付修真之士因此遂留人
間此經並是諸天上帝及至靈魔王隱祕歌
音内說天地劫運萬神名諱交㑹隂陽元氣
生化其義不可得而盡解得悟道者自能洞
明上天四萬劫一傳之間四十年一授輕泄
漏慢殃及九祖長役幽隂可不慎歟
　　　明内音所因

天尊於赤明世界栢陵舍座是時雲霧鬱勃
三日三夜冥隂不解五老上帝上奏天尊曰
今日侍座所未曽見天尊敷教則致山海靜
黙天地肅清今日隂冥天地惶懼臣等有疑
不審何故
天尊告曰今日諸天發瑞靈應自然玉字煥
爛障蔽天地咸令四座瞑目以伺俄頃天然
梵氣頓啓瞑暗豁消五色光明洞照十方各
有靈書字方一丈現於虚空之中文彩焕赫
八角垂芒精光晃目不可得看

天尊普吿衆靈曰此靈書八篇字無正形其
趣宛奥爾等難可㝷詳乃命天真皇人注書
其字解釋其音以賜道君總二百五十六字
道君撰次成文是爲大梵隱語因序而附二
章之後皇人者甞於黄帝時下降峩眉山授
帝以三一五芽之法復升於天也
　　　分經首尾篇目
天尊說經二章前後有序大梵隱語前後亦
有序皆道君所作也今則離其首尾分其篇
目依藏本定其字類并題目共四千五百七

十四字
　　　太上道君二章前序
自道言昔於始青天中至東向誦經計一千
五百九十五字
　　　元始天尊寳經前章
自元始洞玄至列言上清計一千二百七十
八字
　　　元始寳經後章
自元洞玉暦至禍及七祖翁計七百八十六
字

　　　太上道君二章前章後序
自道言此二章至乃當洞明至言也計四百
四十字
　　　大梵隱語前序
自諸天中至靈書中篇計一十九字
　　　隱語正音
自亶婁阿薈至幽寂度人計二百五十六字
　　　大梵隱語後序
自道君此諸天中至大量玄玄也計一百八
十字

　　　玉晨明十遍說經
說經召十方无極无量品无鞅之衆十方境土天人聽法應時而驗
一遍東方至真大神浮空而至(安太堂鄉聾病耳/納善世界皆開聦)
二遍南方至真大神浮空而至(宛黎境域/弃賢世界)盲者目明
三遍西方至真大神浮空而至(福堂淵咸/行世界)瘖者能言
四遍北方至真大神浮空而至(鬱亶野淸跛痾積建/淨世界皆能起行)
五遍東北至真大神浮空而至(福集郷長久病痼疾/安世界一時復形)
六遍東南至真大神浮空而至(无福田用髮白返黒/賢世界齒落更生)
七遍西南至真大神浮空而至(延福郷仁老者返壯/靜世界少者皆強)
八遍西北至真大神浮空而至(福徳野延婦人懷姙鳥獸含/賢世界胎已生未生皆得生成)

九遍上方至真大神浮空而至諸天宫闕(地藏發泄/金玉露形)
十遍下方至真大神浮空而至(洞洞九壘正行遊梵四膏三十六/宫天地宫府枯骨更生皆起成人)
　　　敘玄章
　師曰道言至无量上品乃大洞迴風混合
　度人上品之道也昔始青天即玉隆騰勝
　天也大浮黎即天帝内諱也碧落乃始青
　天脉如一身脉絡也玉晨道君首言之始
　故曰敘玄
　　　啓運章
　師曰元始至以召十方謂當說者當此劫

　運開圖出教故說是經先召十方如大洞
　十轉召十方三回召仙官所指召五嶽三
　官元始上帝說經故曰啓運
　　　真應章
　師曰始當詣座至五色鬱勃乃大洞十方
　神宫天境自然之真隨天尊所召應感來
　赴大浮黎之㑹登劫刄寳臺聽其所宣經
　法故曰真應
　　　定極章
　師曰七日七夜至衆真侍座此天機内運

　分晝夜七數之期威神外感有一時停輪
　之瑞以内言之定觀七日不知晝夜觀心
　无心乃見真元之心觀形无形乃識本始
　真形心形都无自入无形之道湛然見玉
　清聖境乃白日飛升之道入定之法巳述
　本品故曰定極
　　　還元章
　師曰元始天尊玄座至咸得長生乃元始
　上帝說經之道十轉之法立於生數成於
　五行成數行其道者白日飛龍駕鶴上詣

　玉清受書爲仙公明其道則長生不死用
　其道則證此十端大功玄座者法身所御
　也獅子者元始威神也以内言之六氣八
　冥朝心化成獅子下丹田故左青右白前
　赤後黒中黄故有五色獅子之象巳具本
　品故曰因成五行是名還元
　　　玄元章
　師曰道言至欣樂太平乃隨前五行生成
　瑞應十回度人隨徧召十方十品大神一
　時同至因功徳巍重不可稱量故有迮國

　之化偏陷之虞乃懸一寳珠分度道品精
　麄應於玄妙髙下天人仰看不能入黍珠
　之妙真聖隨化俱登納玄玄之中旣巳受
　度道君天人全其本年咸行十二善心方
　契齊同慈愛異骨成親之道而天人先是
　一國男女傾心歸仰者十方天人入大浮
　黎土也黍者此五榖之長萬數之季故有
　玄化之元命其章品也
　　　演梵章
　師曰經始出教至皆得度世自天人普度

　之後經法流演出教度人凡是一國聞其
　說經未受教法預發至學之心並啓大道
　之誠行於宗奉禮敬四事得其一端者皆
　得度世流演萬天各行四事梵行故曰演
　梵
　　　宣祕章
　師曰道言至非世之常辭謂天尊所說經
　中上二章乃大洞百神内名亦皆天帝内
　諱或魔王百靈隱名故曰宣祕
　　　上聖章

　師曰上聖巳成真人至白骨成人乃是天
　真大神巳成三清真人感應内徳也旣能
　通玄究微能悉其章則曉逹經内大洞祕
　諱方有諸天遥唱萬帝設禮之道又有日
　月巳下亦是大定之法定中見一切无道
　鬼神魔精現身可役可問定力未就不能
　制禦則依九宫洞視法
　　　至學章
　師曰至學之士至不能更生此至學之士
　則有五帝侍衛三界稽首與諸天遥唱萬

　帝設禮不可同日而語也濟度垂死等白
　骨成人亦不可階級而至効矣又學士止
　能伏制地祇束縳魔精但卻死而巳不能
　更生矣
　　　勸道章
　師曰輕誦此章止神明護門謂非師授亦
　不齋戒沐浴仍虧損存思規儀同常辭混
　諸俗言故被殃於身不若不誦希福而辟
　罪供養尊禮而獲祥故曰勸道
　　　讃玄章

　師曰斯經尊妙至徳難可勝洞玄之中此
　經妙入大洞之道故尊於三洞之上妙於
　衆教之玄獨歩玉京也大羅天上有玉京
　之山金闕七寳瓊臺紫微上宫有玉京殿
　三十六座毎座萬里軒簷周回五千五百
　里中中有上方玉虚明皇宫靈寳至真明
　皇道君獨典斯經於宫中萬真萬聖一日
　三朝爲萬道之宗巍巍玄經上上大梵无
　徳可比无徳可勝也故曰讃玄
　　　修誦章

　師曰道言凡誦至遊宴玉京也師謂授有
　經之者不以修持止是誦經十過致此玄
　應上爲祖考之故也凡人之所生靈性不
　昧浩劫常輪或生四域或生六道或化應
　四生之中或托形三界之内一切有情皆
　我父母是以學士有二種大徳一則慈悲
　不殺不害恐悮害曩劫以來君師父母二
　則清淨不婬不慾恐㸃汚觸忤一切行化
　三師及出家法身或曩劫以來君師父母
　是以學士修誦先當仰報億曽萬祖幽䰟

　苦爽皆即受度上升朱宫也而朱陵品格
　受煉之科白日尸解太隂反形者受煉七
　年而爲神仙之位子孫超度青宫抜度䰟
　登朱宫者受煉九年受化更生得爲貴人
　若夙靈通逹不昧其本好學至經功滿徳
　就皆得神仙飛升金闕上清之天許遊宴
　大羅玉京也若好學至經者乃夙世不昧
　功徳重於誦者非是貴人則九年必得尸
　解若弃名貴九年飛升金闕而爲名貴昏
　性業拘消福多致反墮苦爽爭及學士清

　薄生運好學无諸業障必保得道神仙決
　致矣
　　　上學章
　師曰上學之士至遊行太空前謂授誦通
　玄究微之真此謂上學之士亦修亦誦不
　能度於億曽萬祖至於自身受度飛升南
　宫世人爲學士也詣師受經誦經之者至
　得延壽長年後數窮運應皆得作尸解之
　道䰟神蹔滅不經地獄即得反形遊行太
　空也其所作尸解之道有大洞五石鎮生

　之法形謝朽爛五藏自生年限滿足太一
　合神更生真仙之質受書上道寄治洞天
　功徳充備位補髙真又有九真中經混守
　長生大君之道形質告終軀寄重隂神守
　百關五内自生年限足備神形合符飛升
　十天受書列位功滿之日位補真人又有
　身佩九真之戒心映金籙之符受諸玄經
　功著三天徳合五常神氣内全功徳未充
　數合歸冥亦分其品白日上解夜半次之
　神色不變爪甲不青目睛不黯者乃尸解

　之仙䰟神暫滅命過太隂反形於朱陵之
　宫不經地獄遊行太空遍歴十天受書上
　道功滿道備三十年七十年百二十年因
　人啓發隂宫形神合㑹飛升三天隨其品
　位以補仙真別有上聖髙真曉告世情示
　以大歸潜升髙清遺於冠劒之者其太清
　巳下非八品符藥法術解厄避世雜法五
　解杖履代形之者不得返故郷必被三官
　所執非比前之四品尸解之同列也
　　　暢微章

　師曰此經微妙至生死蒙惠謂上至髙真
　上聖受度保制劫運使天長存中及一切
　天人全其本年莫不受度明可以度人无
　量幽可以度死拔亡是曰生死蒙惠暢演
　至微妙於衆經矣各述本品科格中
　　　效盟章
　師曰上天所寳至長役鬼官此人若至人
　齎金寳效心盟天而傳若輕泄漏慢殃及
　九祖況世人皆在不傳之禁限是上天寳
　經祕於玄都苟有漏慢豈止殃及九祖也

　長役鬼官及北府三官主役鬼之官也前
　以輕誦殃身後以輕泄殃祖知盟閉口而
　行依科修誦乃爲成真之梯凳也
　　　玄局章
　師曰侍經五帝至受徑者身謂盟師授經
　即五帝各遣玉童玉女各二十四人營衛
　神文典禁燒香保護受經者身泄語一人
　則罰一玉童玉女徑白五帝以奏太上此
　乃五行四季九宫二十四氣之神計二百
　四十人從五帝侍衛也若非盟師受經安

　有營衛典禁之科也
　　　三元章
　師曰道言至飛升上清謂正月上元宜度
　上世亡䰟七月中元當度巳身十月下元
　爲國安民八節之日以消九土之災以禳
　八節之厄誦詠向其方順宫以建指功標
　五帝徳化九土故得爲九宫真人正是左
　三右七戴九履一二四爲肩六八爲足身
　在中宫得守於五也乃上清九元豁落之
　道本命之日是本生始氣之日誦詠安䰟

　制𩲸保命寧人澄正五藏萬氣集身次於
　對坐元命之日誦詠即得不經苦惱身有
　光明行此功徳則三界侍衛五帝司迎萬
　神朝禮名書上天也若功滿徳就即得飛
　升上清也且本生之日謂如甲子日爲本
　生甲午日爲元命上清者四梵天之上有
　三清之天第一太清十二天九仙所居上
　清十二天九真所居玉清最上十二天九
　聖所居共三十六天上清居太清之上玉
　清之下矣

　　　行道章
　師曰道言行道之日至如此分明法有存
　思呪訣具於本品三氣者玄氣青元氣黄
　始氣白即是三氣也自一氣而生三氣三
　氣生九氣九氣生萬氣三氣之主一氣之
　尊元始上帝也九氣之祖青童道君也萬
　氣之母西方至母也人居三氣之中化應
　三一之神真常之至道萬氣之根宗也
　　　宻呪章
　師曰无上玄元至東向誦經凡啓奏太清

　只告五靈老君召出身神若關啓上清只
　告真元教主太上老君如啓奏玉清只告
　太上道君也(臣)及甲乙述奏誦經之意召
　出身神巳具本品東向誦經者東乃長生
　之方諸天尊重凡諸靈寳符書並宜向東
　書篆引三十二天之氣布之神通立至凡
　行道者須東向爲始末
　　　洞玄章
　師曰元始洞玄至離合自然此二十四字
　乃洞玄本章之首元者萬道之祖始者衆

　氣之宗洞者神應靈應玄者變景莫測靈
　者有求必化寳者仙真聖根此六字爲萬
　道之祖衆氣之宗歸於大洞之中神應靈
　應變景莫測求靈化寳則爲上品妙首十
　回度人巳明本品其章中之㫖者乃百魔
　隱韻或離或合非力㑹合韻非相律成音
　皆在自然而然百魔者九霄大魔帝君之
　五與上帝元始同化玉清元氣皇冑之胤
　嗣也乃神霄玉清王紫霄玉清消魔王丹
　霄中極保景王青霄玉清洞明胎王次玉

　霄妙化王次太霄景霄碧霄琅霄玉清王
　亦大魔之帝也次九天大魔三天大魔三
　界大魔三清大魔五帝大魔五天大魔諸
　天魔王梵天靈君之魔次三省天相太玄
　之魔比魔非魔靈魔制魔神魔等至六天
　大魔隱韻皆典二章之中以洞玄百魔之
　音韻離合自然而成章玄奥莫測惟元始
　洞曉以說二章十回度人故亦曰洞玄
　　　赤文章
　師曰混洞赤文至无文不生自玉字生乎

　大梵之先至赤明開圖而爲赤書未明隱
　於混洞之中亦曰赤文六十四字明於澤
　品内景言之大洞玉字混合之道也亦述
　於内行中更不重敘
　　　大梵章
　師曰是爲大梵至森羅淨霐大梵者大洞
　之體也諸天之上有大羅之天帝有鬱羅
　蕭臺七寳成於空玄之中臺有九層髙參
　太空之上於白玉之京立於玉山之巔上
　極无上之上乃大羅玉清元始所治玄都

　也渺渺劫仞不可窺測若亡若存不可定
　位上有三華堂離便宫大有宫妙庭宫金
　闕玉房森羅上舘淨霐二池以内言之泥
　丸九宫也玉帝宫元始所居與上清所說
　九宫有㫖此正是内朝元始之道也
　　　梵氣章
　師曰大行梵氣至無量度人乃大洞祕㫖
　周回十方亦十回度人五行生成之本也
　中有度人不死之神帝一尊君也南極長
　生之君上一赤子分形九真也度世司馬

　大神太一之神也好生韓君丈人心中真
　人丈人也南上司命司録與回骸起死君
　居下元延壽益筭衛丈人於中元度厄上
　生君佐一於上元皆總氣於九天九天總
　氣於太微太微梵氣乃髙上洞玄之氣辟
　非之煙入兆身中則立致不死行之三年
　得道巳述於本品
　　　招真章
　師曰今日校録至嚴校諸天於赤明劫初
　在始青天中大浮黎土開校圖録之日諸

　天神王大聖主其諸天圖録並臨帝軒校
　量罪福輕重記録功過淺深也玉清有八
　景隱玄羅圖上清有二十四氣八景玄圖
　皆元始所開之圖與諸天梵氣元圖同開
　也籙者上元金籙簡文中元玉籙簡文下
　元黄籙簡文又有玉清飛化玄籙寳圖上
　清青真紫籙晨圖太清巳下及諸天皆有
　圖籙億萬不可備紀其目並詣元始上帝
　之前校録也此十方大聖品位尊崇與上
　帝同階而受事於元始也五色玄龍者非

　有相之形得五行玄上之氣而化成也九
　色之節者青黄赤白蒼碧緑絳紫九色之
　羽成節也十絶靈旛者五神錦中成十絶
　以爲靈旛也飛雲則輕清飛華琅之雲乗
　丹玉之輿碧瓊之輦上有五色玄羽之盖
　下有百字瓊瑶之林或駕驂朱丹鳯凰或
　馭導五色玄龍五老啓其途羣仙翊於轅
　傾光降臨回駕詣軒監諸天之衆真普校
　録於度人也執籙把籍者諸天丞相主録
　定品者韓司丈人監生度人者九天大神

　普詣元始上帝之前隨其品格應度者普
　行受度也巳下乃嚴校諸天之告行也
　　　普告章
　師曰普告三界至逼合鬼羣三界者上元
　无極神郷中元泉曲之府下元北都羅酆
　三官則上元天官紫微府中元地官青華
　陽臺府下元水官清泠府九署者一官三
　署分左右録水火考也三官共九署也十
　二河源者十二分野有十二水河之源湊
　於无極混海歸於泄水之源上解祖考者

　及億劫種親疾除罪簿落滅惡根不得更
　有拘留使時刻以升遷無致逼從再合鬼
　羣也十二河源泄水於天河東井之源也
　日月八景冶煉金仙東井黄水主華神池
　沐浴更新其光事見上清三道順行經此
　亦煉度䰟神之所也巳上四十八字普告
　三界之告命
　　　符命章
　師曰元始符命至逍遥上清三塗者地獄
　餓鬼畜生業報三塗又有天官地官水官

　之役五苦者衰病死墓絶又有水火風刀
　王法饑饉瘟疫又有鑊湯爐炭屠割氷池
　考掠又有色慾情愛貪五苦累三塗同五
　苦共爲八難六十四字元始符命也二種
　符告具見黄籙齋法
　　　寳諱章
　師曰上清之天至梵行梵行者道中之道
　天中之天玄中之玄真空无礙三界之上
　玉清之下上清之上有天帝曰玉真天帝
　乃昊天玉皇上帝玄穹髙上帝主治無色

　梵行之境是種民天界也已下三十二天
　帝諱帝名隱諱靈章隱韻玉音或言天尊
　祕諱或是天魔隱音或明天明神内名或
　載天靈妙音莫知其微莫測其玄九和能
　變十合能化无窮神應无量奥㫖玄變妙
　化於上清故曰寳諱又以此天帝書列成
　劵可以无量度人
　　　受度章
　師曰今日欣慶至天門此二十八字乃關
　告天門大劵告門也得道之䰟蒙天尊賜

　劵出符告三界魔王保舉到天門不得拘
　執也其三十二天帝升天劵内隱玉皇内
　文中人皇文六十八字在内計三百三十
　九字
　　　五行章
　師曰東斗注筭至萬神无越皆生於赤明
　出於五劫司於五方也以度天人
　　　衛真章
　師曰青天魔王至列言上清乃扶衛掃蕩
　命魔煞鬼前驅之命皆玉清赫奕大神也

　神公即太玄上相三十二字神公所受元
　始之命亦可爲震靈之呪兆有恐心怯意
　之所叩齒三十二通存身作神公誦之十
　過萬魔奔走千妖匿形
　　　玉曆章
　師曰元洞玉曆至運度自然乃大洞正文
　之體狀玉曆是紀五劫開化億劫更換之
　曆大洞者混洞也龍漢延康劫中其大洞
　未分上有三十六氣下有三十六澤皆金
　水剛風梵澤之氣无色无光至赤明劫元

　始開圖運應啓分度數推及自然分形方
　有赤書真文度者一日一度劫者乃大小
　劫運小劫者陽九極而生隂隂百六極而
　生陽水災火厄交攻人物一新其大劫者
　玉清天有宛昌臺乃百寳玉石髙九萬里
　方闊六萬里每日月出初一度天人登臺
　歌洞章而採日月晨華摘空青寳枝而拂
　日月之光取空青之實好芥子寳珠投於
　西元之城夫人之衣拂盡寳石空青芥珠
　投滿西城乃爲一劫當此天地交攻水火

　風災蕩穢彌天三界巳下俱壞龍門交㑹
　鳥母度世劫過種民天人下降佐理太平
　聖君也自延康龍漢至赤明開圖經於億
　劫也
　　　流化章
　師曰元始安鎮至萬範開張自開圖之初
　元始五篇真文赤書敷落安鎮五方命以
　五帝典治司化育物鎮運拯度保天長存
　雖至劫運亦不敗壞三畧如故以大梵玉
　字之氣彌羅諸天自此三界萬範開張巳

　上六十四字并此三十二字乃天地之至
　誌靈寳之梵音洞玄之本章安鎮禳治隨
　意用之立取靈應心存元始口誦此章氣
　召西北訣恰玉清也巳述𡨋文品
　　　升元章
　師曰元綱流演至氣入玄玄元綱者元洞
　之綱混洞之紀流演三十二天輪轉五色
　之境周回十方始而更終自斗旋左歷度
　箕星回日月之度分成五帝之大化三十
　正分三十二天三天也總三十五分之氣

　於上元流演之中輪轉於无色之境冥合
　玉清八景之天氣入天中之天玄中之玄
　也以内言之一身元綱者泥丸也晝夜周
　流氣血终始周回一身總於上元也三部
　八景二十四氣玉清宫泥丸宫周回真雌
　一雄一神合八景共三十二氣三元三氣
　總於上元玄宫下通心胞八脉冥合下元
　八景矣有玄綱之圖採服天之氣流演之
　道具本品中
　　　契玄章

　師曰玄中太皇至輔翼萬仙玄中太皇乃
　王母也下元萬氣之母合延之神也乃上
　帝之道君上皇之聖真居西元太霞宫嘯
　詠空洞靈章以生萬氣不絶也左手把金
　真玉光右手擲流金火鈴流響三十五天
　聲應天中雲營玉音攝髙上元氣靈風聚
　辟非之煙紫景鬱秀太虚萬仙輔翼朝宗
　乃大洞回風混合祕訣大法雲營非聚雲
　之營乃周運營瞬之營妙在金真朗郁流
　響雲營玉音攝氣靈風聚煙一十六字諸

　天大禁不敢輕露隱於大洞真經首章兆
　可尋詳以契玄真
　　　成真章
　師曰千和萬合至保命生根以此祕訣混
　合一千回共得一萬遍即自然成真真中
　有神長生大君乃九真之首神也无英公
　子肝神也主䰟白元尊神肺神也主𩲸太
　一主神司命主氣桃康合延主精並執兆
　五符五籍保兆命元生根自五神混合百
　神而化

　　　揖華章
　師曰上遊上清至萬氣齊仙上清者心之
　華房也太一含蓮其形自然太一元君居
　之如蓮華之房心未開之丹華八冥之脉
　冥㑹之處盡總於心也細微之中者以通
　元氣周注泉源之所也如草木枝脉此人
　身赤文血脉之道路一體經絡之營衛也
　中理五氣者理五神之妙氣於中元五神
　總細微之血脉於八冥混合如此百神十
　轉回靈即得萬氣齊仙也心端有水名曰

　神水服之魔鬼神靈見之如赤日又此七
　神乃玄丹太一中斗之神人身中黄太帝
　之本形也長生大君陽明无英公子隂精
　白元尊神北極太一尊神真人司命丈人
　丹九丹元桃康大君玄冥合延大神瑶光
　也
　　　三界章
　師曰仙道貴生至飛空之中欲界最居其
　下六天爲境人修三百善功得生此天色
　界者有三淨行及身心口三業淨者得生

　此天无色界者三業淨六塵根不染者得
　生此天若塵業俱凈生種民天中過此乃
　證自然无爲大洞之境三界歌章是魔王
　飛空時作此音以前遵玉清也阿大魔王
　自稱也
　　　敬形章
　師曰魔王敬形至七祖翁謂止述三界歌
　章非二章正經也自魔王至更生三十二
　字勑制地祇之文令敬迎誦章之學士也
　　　天寳章

　師曰道言至付焉謂上天之所寳不傳於
　下世依玄科四萬劫一傳天真若有齎金
　寳質心依舊格告盟十天方許付度舊格
　者真凡有品真人巳立四萬劫至人依朱
　宫仙格太真盟科四十年一傳
　　　普度章
　師曰道言天地至普度无窮謂消諸不祥
　无量之文普度无窮也
　　　隂煉章
　師曰夫末學道淺至便得神仙已述于上

　學章其煉度尸形之法出靈寳五煉生尸
　經九煉生化章明其要於升度品
　　　保鎮章
　師曰道言夫天地至普度天人此保鎮之
　法巳述各品
　　　至言章
　師曰道言凡有是經至至言也此經之神
　无量功徳无窮玄化感應罪福凡夫罔知
　其實上士勤行深明至理得道之日方始
　洞明此經至妙之言靈感實應驗之㫖也

　　　大洞章
　師曰中篇是也諸天中大梵玉字之音三
　十二天无量隱語之音乃元始祖氣靈書
　中禁之篇玉晨道君撰次天真皇人所書
　也内隱大洞祕諱五劫開圖之音出諸天
　内音玉字經指歸隱奥兆可詳之慎勿泄
　漏於凡夫耳目无逃天憲黙而行之
　　　玄應章
　師曰有知其音至玄玄也止誦此音而有
　玄應

　　　皇人章
　師曰元始无量度人上品妙經皆是道君
　所標之目也本章者天真皇人標題内名
　也上品至自然四句一十六字是皇人總
　明一經宗㫖大意又衆真云是本經下隱
　五方真文也混洞至度人是元始天尊所
　說正文也今日至諸天是玉晨道君所紀
　受度之㫖也普告至上清是元始天尊所
　降誥命神功所受所行之文道君紀録於
　此上清至梵行亦元始所說正文也三十

　二天至受度乃道君紀述當曰受度自慶
　之言也歷關至天門此元始歴關之文道
　君紀録於此東斗至妖精此道君宣述扶
　衛掃蕩之事玉清大神之威神也三官至
　上清此神公上真太玄上相五靈北帝當
　日受命之符元始所降之言也道君紀録
　于此元綱至生門此元始所說正文中有
　至髙真此道君所授大洞之㫖三界歌章
　乃魔王所述皇人所書也隱語中篇道君
　撰次元始正文此三界之上至太量玄玄

　也皆道君所說皇人乃書也敕制地祇至
　更生三十二字乃元始敕文亦道君所記
　也二章者自元始洞玄至列言上清是一
　章也自元洞玉曆至辭參髙真是二章也
　三界歌者非二章乃魔王所述矣餘皆道
　言者道君所記非二章之㫖也



上清靈寳大法卷之二十六











