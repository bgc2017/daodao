










上清靈寳大法卷之六十五禽五
　　　洞微髙士開光救苦眞人𡩋全眞授
　上清三洞弟子靈寳領教嗣師王契眞纂
　　雜用牒劄帖關門
　　　請當境監壇
靈寳大法司牒當境某侯王
　本司剋取某月某日爲齋主某人崇建
　無上黄籙大齋幾晝夜追悼亡過某等䰟
　巳備牒
　貴司照應今者齋事扣期切慮下愚不移

　輙犯壇禁仰惟某侯王功著彼蒼廟食斯
　境英風動地廣惠澤民自是曰聦曰明莫
　不起敬起慕欲祈
　神造俯翊齋修須至牒者
牒請提兵整甲鞭騎戒塗進
玉陛以停驂立油幢而行令張氣焰鎮護壇
場燭幽微察姦去穢屏斥人物禽畜之厭驅
遣伏尸邪氣之干葷酒觸犯大赫厥靈火盗
不祥須嚴其禁散天香而帀地邀
帝駕以臨軒導引亡䰟彈壓幽爽仍提綱於

庶務使盡合於齋儀期惠始終普覃幽顯願
闡揚大教當旌賞言功顒伺圎成敢忘
攀餞謹牒
　　年月日牒
　　　借地築壇起土牒
靈寳大法司牒土府太嵗皇君五土尊
神四靈神君禁忌百神
　當司今據齋主某乞取某月某日崇建
　無上黄籙大齋追悼亡過某等䰟上生
　仙界事本司巳飛奏

　天廷祈

　恩開度今者齋修日近科範將陳欲借
　中宫隙地築立玄壇延奉
　帝真聿嚴昭事須至專牒者
牒請上体齋功暫離方位青龍東去朱雀南
翔白虎西行玄武北去勾陳中退凶殺深藏
應干百千萬神各去二十五歩髙際
三天之表下通九壘之間界定八方壇崇三
級像清都之寥廓延
玉輅以來臨依黄籙簡文度泉扃䰟爽或有
伏尸故炁不正妖氛輙干禁忌之嚴攝赴

魁罡之下克成乃事當復攸司依應奉行安
居不撓謹牒
　　年月日牒
　　　解壇復土牒
無上黄籙大齋壇牒土府(同前)
　本壇昨爲齋官某追薦亡過某等䰟恭依
　科式借地築壇朝元治事今者巳行滿散
　所合召集中宫萬神復還土府須至牒者
牒請同禀
玄科各還厥位黄黒碧緑而九宫常靜東西

南北而八卦奠安咸底緬平無復欹䧟死䰟
蒙度願永脫於泉扃齋主承休兾留題於土
簡人天胥慶動植懐生用以奉安敢希
照㑹謹牒
　　年月日牒
　　　敕水解穢牒
無上黄籙大齋壇
　本壇恭依
　玄格崇建
　大齋尚慮塵凡汙濁之區兼有惡毒厭穢

　之炁今憑劒水用潔壇場須至牒者
右牒請
五方解穢吏兵四門神將八卦大神四靈神
君直壇土地防禦神祇恭承
帝㫖同赴玄壇普召天兵廓施神化驅五龍
而噀水激濁揚清命九鳯以㗸符除氛蕩穢
攝化塵凡之境變爲清淨之居内外肅嚴
天人胥㑹其輙興於魔魅並攝赴於
魁罡使夤奉合冝顯幽蒙惠牒至准
女青律令奉行謹牒

　　年月日牒
　　　辟非牒
無上黄籙大齋壇牒辟非大將軍
　本壇恭依
　寳格宣演
　瓊科先振金鍾上開陽道須至牒者
牒請下臨玄墠斡運乾元大叩大鳴冝合九
陽之韻若隱若顯妙開
三景之光齋悃潜通玄綱肇舉謹牒
　　年月日牒

　　　禁壇牒
無上黄籙大齋壇牒禁壇大將軍
　本壇恭按
　典儀祗崇
　齋直次鳴玉磬用集隂神須至牒者
牒請潜敷神化開闢坤輿梵響交傳召洞隂
之妙炁元陽允契判太極之先天凡
聖同居風雲慶㑹謹牒
　　年月日牒
　　　繳赦劄

無上黄籙大齋壇
　今准
　泰玄都省降到
　赦書一通頭連在前
右本壇除巳遵依奉行外請合屬主宰看詳
前件赦文速爲施行
　　年月日劄
　　　發赦牒
無上黄籙大齋壇牒日直功曹地道曹泰山沿路土地
　本壇今准

　三天門下降到
　曲赦一道
　泰玄都省降到
　(赦書/詔)一道告下
　東嶽酆都十方道主者及應千幽隂地獄
　等處赦宥亡過某等及六道苦爽出離冥
　關赴壇受度須至專牒者
右牒仰准此火急承受前去徑詣
三界十方無極世界遍告主者咸准
赦恩施行不得揩磨損失有滯驛程如

律奉行故牒
　　年月日牒
　　　破地獄牒(如用合同牒/則用小字)
無上黄籙大齋壇牒九獄都司主者
　本壇奉爲齋官某崇建
　黄籙大齋追悼亡過某等䰟及下元苦爽
　同登
　仙界巳節次飛奏
　天廷依科開度(所有合同符牒巳預/發各獄主者照應)今則
　將行召攝猶恐隂扃未啓䰟尚拘留恭准

　玉清寳籙破地獄真符(及降下泰玄童子/一百二十人各持)
　(諸天寳器/合同符契)下開幽獄須至隨符轉牒者
牒請遵奉
玉清詔命(伺各方童子到獄/徑以元符合同)速開關軌
赦放罪䰟准
令奉行謹牒
　　年月日牒
　　　催召牒
無上黄籙大齋壇
　本壇檢㑹今月某日爲齋官某崇建

　黄籙大齋追悼亡過某等䰟同登
　道岸事本壇已節次飛奏
　天廷祈
　恩開度及備牒承行官將先次根攝上件
　亡䰟今則見行召攝尚慮冥道艱危未即
　遣發須至再牒催督者
右牒請
神虎追䰟官典法部天神將吏地道鬼道功
曹本處土地五道尊神速戒征途直通冥路
催召亡過某及在會男女等親䰟正𩲸依時

引附靈旛現形報應赴室就浴入壇朝參躬
承開度驛程有限不得稽延在路或有遏截
仰攝赴近獄依
律治罪星火奉行立待
昭報謹牒
　　年月日牒
　　　普召六道孤䰟牒
無上黄籙大齋壇
　本壇檢㑹今月某曰爲齋官某崇建
　黄籙大齋追悼亡過某等䰟及下元苦爽

　同遂生方事本壇巳節次飛奏
　三天請命頒行依科開度剋取今宵普施
　無礙夜齋廣資六道幽靈九泉孤滯除巳
　先具牒委
　神威遍行根刷外今依律普召遍十方際
　盡玄虚界自昔至今一切天仙道人倫道
　神祇道地獄道餓鬼道畜生道幽靈之衆
　乃至九州分野十道九幽一切軍陣殺傷
　之衆劫掠闘殺之衆王法屠戮之衆牢獄
　枷鎖囚繫之衆徒流逺竄之衆游宦身亡

　之衆投河落井覆舟赴水溺死之衆登髙
　墜體登車墜馬摧殘之衆農工商賈僧道
　尼姑岩棲谷隱流亡之衆路岐藝術游手
　巫覡盜賊傭身客死之衆雷嗔虎啖水火
　漂焚之衆自刎自縊中毒䧟穽枉死之衆
　疾疫飢荒暴露尸骸之衆蠱蛀傳尸邪妖
　拘執之衆墮胎懷孕産死女流之衆盲聾
　喑跛拳攣癱瘓沈痾致死之衆鳏寡孤獨
　乞丐困窮無依之衆依草附木作精作怪
　遊蕩之衆𡨚讎呪詛貧命欠財執對之衆

　胎生卵生濕生化生異類之衆含靈抱識
　蠢動飛潜有情之衆他方此界新死故亡
　若女若男有主無主一切孤䰟滯𩲸等衆
　猶恐冥程阻隔未即到壇須至專牒催攝
　者
右牒請
神虎三部追䰟使者天道地道人道仙道神
道鬼道業道功曹監壇承受官吏本處城隍
土地五道大神太歳尊神六甲開導使者引
䰟童子即今引領上件六道含靈河沙鬼衆

隨旛指示次第入壇躬承開度仍請鈐束母
令妄起邪心以干生氣前途或有攔截仰照
天律施行時刻不移立伺
昭報謹牒
　　年月日牒
　　　化冥衣牒
無上黄籙大齋壇
　本壇檢㑹今月某日爲齋主某崇建
　黄籙大齋追悼亡過某等䰟超昇
　仙界事本壇見攝召上件亡䰟到壇巳新

　盥沐今來所化冥衣切恐名數繁多遞相
　壞奪欲勞
　神造親爲監視須至專牒者
右牒請
黄籙院掌冥衣使者監壇承受威神當處土
地廟食正神法部當畨神吏親督焚化願仗
三寳威力攝化無限皆成百色流霞之服表
裏光明㸃勘名數次第分俵不得縱令恃衆
恃強相親相奪務在周遍使十分披帶内外
装嚴毋致遺缺不均有妨受度牒至准

玄科律令奉行謹牒
　　年月日牒
　　　煉度牒
無上黄籙大齋壇
　本壇爲齋官某崇建
　黄籙大齋追悼亡過某等䰟巳請
　命頒行依科開度今則仰遵
　科範受煉亡䰟欲仗
　神功宣行妙用除巳具奏
　諸天上帝乞降

　恩光下臨外須至專牒者
右牒請
南昌受煉司主職神將丹天左右衞上將軍
主水火將軍火鈴將軍火鈴童子九光童子
開光童子水池火沼二大神將水火二池童
子監生大神十方龍威大神丹靈大神皓華
大神玄英大神煉尸大神返生大神聚形大
神監度大神遷化大神聚𩲸大神引䰟大神
變化大神煉度大神超度大神變身大神復
相大神正精大神火府大神返形大神超化

大神煉度童子混元一十二生炁大將軍九
天生化合干仙吏南昌上宫朱陵火府南陵
樞府煉度合干仙吏靈寳水火二司煉度官
君童女神兵等衆引煉仙曹靈官功曹使者
吏兵合干仙宰分靈應化奉
命下臨召
日月之真晶請
乾坤之正炁左化冶煉之沼右爲流汨之霐
匹配坎離抽添鉛汞引導亡爽陶育枯骸使
隂翳銷鎔陽光洞徹餔五芽而孕秀聚九氣

以生神嬰兒忽歌咸囘靈於十轉制魔保舉
皆度品於丹天敢冀
慈仁俯垂彰感謹牒
　　年月日牒
　　　煉度天醫牒
無上黄籙大齋壇
　本壇奉爲齋官某追薦亡過某等䰟崇建
　黄籙大齋巳請
　命頒行祈
　恩開度修奉周圓今則祗按

　玄科恭行大煉尚慮死䰟帶疾受煉無由
　必仗天醫以令生化除巳行符布炁依法
　全形外須至專牒者
右牒請
天醫仙吏尚藥敷藥靈官治病三五功曹太
醫博士主者針砭小吏收毒將軍天醫執職
官衆靈寳局中聚形功曹合炁功曹補炁續
炁功曹聚神功曹全骸全形續骨功曹返形
復相大神主生産功曹取死胎功曹下死胎
功曹合干官宰上體

好生同垂善救契勘見則受度應係死䰟其
有三十六種傷亡一十八等惡死請分科而
專局先探本以窮原或灼艾握針或行符用
藥隨其證候淺深之則斡以君臣佐使之功
布五靈真炁調理百關使萬種沈䰟消除衆
疾産孕者斬根解結摧残者續首全形完聚
本真復還舊相仗離坎甄陶而變化證形神
俱妙以昇遷敢冀
慈悲俯垂護度謹牒
　　年月日牒

　　　發劵牒
無上黄籙大齋壇牒上三界天門守衞諸神
　本壇今月某日爲齋主某崇建
　黄籙大齋追悼亡過某等䰟今則受煉巳
　周謹按法式分破
　靈寳昇天左右合同契劵超度上升除將
　各劵一半付亡過某等收執外一半入方
　函重封印全所合發上
　三界天門請行照㑹須至牒上者
牒請照㑹交管伺候上件亡䰟齎持半劵前

到即與辨驗合同應期超度使魔王保舉無
拘天門牒至准
玄科律令奉行謹牒
　　年月日牒
　　　生天案牒
無上黄籙大齋壇牒生天案主者
　本壇今月某曰爲齋官某崇建
　黄籙大齋追悼亡過某等䰟巳節次飛奏
　天廷依科開度所有上件亡䰟受煉巳畢
　所合津發前往生天案受生除出給合同

　文牒付壇首亡過某收執爲據須至牒者
牒候到請照㑹辨驗合同印押隨期功果各
與注生母令稽滯幽沉有妨開度牒至准
玄科依應奉行謹牒
　　年月日牒
　　　防送牒
無上黄籙大齋壇
　本壇檢㑹今月某日爲齋主某崇建
　黄籙大齋開度亡過某等䰟今則巳詣煉
　度所合委差神吏管領前去地府生天案

　聽候注生須至隨牒遣發者
右牒
黄籙院地道功曹同承受官吏將上件巳受
度亡䰟交管前去并所給合同文牒
敕赦誥籙各合齎執俓詣生天案交卸即與
計功贖罪隨果注生在路或有遏截仰攝赴
近獄明示憲章准
令火急奉行不請違滯謹牒
　　年月日牒
　　　焚燎護送牒

無上黄籙大齋壇
　本壇奉爲齋官某崇建
　黄籙大齋追薦亡過某等䰟及下元苦爽
　今則依科煉度巳遂周圓除已岀給
　符籙牒據執證受生外所有焚燎經財切
　恐遞相侵凌合委神吏專一督視及管送
　前去托生須至牒者
右牒
監壇受事合𨽻神祇法院當畨神吏當處土
地五道大神黄籙院承宣一切官吏仰躬親

監視焚燎之所將所給籙符牒據經財㸃照
姓名逐一俵付各令收執母致違缺不均以
相侵奪仍希管領前去
黄籙院生天案交卸計㑹直日典吏遵依
敕赦大㑹齋功特與削落罪簿隨其品格注
受生方前塗或有非道邀阻請便冝照
律施行時刻不移幸勿違滯謹牒
　　年月日牒
　　　山簡牒
靈寳大法司牒上某處洞天仙宫主宰

　照對今月某日爲某郷貫某追薦亡過某
　等䰟崇建
　無上黄籙大齋幾晝夜謹爲依科開度保
　舉超昇以今功果圓成解壇散席遵依
　法式投簡䇿勛敬齎持龍簡璧鈕投送
　某處洞天摽紀善功刻名
　仙籍須至專牒者
牒候到伏請照㑹依准
玄都舊典奉行謹牒
　　年月日牒

　　　土簡牒
靈寳大法司牒上中宫土府太歳九壘土皇靈官主宰
　照對今月某日爲某郷貫某追薦亡過某
　等䰟崇建
　無上黄籙大齋幾晝夜謹爲依科開度保
　舉超昇以今功果圓成解壇散席遵依
　法式投簡䇿勛敬齎持龍簡璧鈕投送
　某處福地摽紀善功刻名
　仙籍須至專牒者
牒候到伏請照㑹依唯

玄都舊典奉行謹牒
　　年月日牒
　　　水簡牒
靈寳大法司牒上某處靈澤潭洞靈官主宰
　照對今月某日爲某郷貫某追薦亡過某
　等䰟崇建
　無上黄籙大齋幾晝夜謹爲依科開度保
　舉超昇以今功果圓成解壇散席遵依
　法式投簡䇿勛敬齎持龍簡璧鈕投送
　某處靈潭標紀善功刻名

　仙籍須至專牒者
牒候到伏請照㑹依准
玄都舊典奉行謹牒
　　年月日牒
　　　送監壇囘祠牒(城隍當/境並同)
靈寳大法司牒監壇效職官將等神
　撿㑹昨據齋官某乞薦亡過某等䰟崇建
　黄籙大齋用資超度今者開壇蕆事設醮
　謝恩已諧滿散本司建齋之始曽邀
　神馭仰前來臨翊衞監盟始終不怠委有

　豐功除巳具表奏聞
　三天乞計功依格推賞外所合仍舊囘復
　攸司須至出給照牒者
牒請照㑹囘祠復還厥位聽候
天廷推
恩施行謹牒
　　年月日牒
　　　諸神旌甞照箚(各給一本但/換後面神位)
靈寳大法司
　檢㑹先據齋官某乞追薦亡過某等崇建

　黄籙大齋用資超度今者設醮謝
　恩已行滿散所有元請承差受事諸神在
　壇效職宣勞並無違闕除巳具表上奏
　三天及申
　三官大帝府與計功依格旌賞外仰各行
　照㑹復還所司聽候推
　恩施行須至指揮
　　右箚付四直功曹香官使者准此
　　年月日劄
東嶽泰山府差到衞壇將吏

城隍司差到衞壇將吏
本司承宣受事將吏
本處土地五道等神
奉山沿路土地等神
　右五劄並同上文
　　　章關
無上黄籙大齋壇
　今凖拜
　天官某章一通内外重封印全謹謹上詣
　三天門下請進須至關發者

右關
三天承受玉女上奏靈官呈章録章通章定
章齎章校章禦章剌章印章從事二官直使
正一功曹左右官使者隂陽神決吏科車赤
符吏剛風騎置吏驛馬上章吏飛龍驛吏靈
官使者童子吏兵四直功曹上界直符使者
章中合千仙吏仰隨從齎捧依時上
御或所過剛風魔境有所遏截者攝赴近獄
依律施行速布飛程幸毋違滯故關
　　年月日關

　　　發詞關
無上黄籙大齋壇
　今凖拜
　某青詞一通重封印全謹謹上詣
　三天門下省請進須至關發者
右關
日直功曹使者當畨承受神吏仰疾速齎捧
前去以時進呈雲路不請稽延或有非道邀
阻攝赴
天獄治罪凖

令火急奉行故關
　　年月日關
　　　發表關
無上黄籙大齋壇
　本壇今發奏表一函重封印全謹謹上詣
　三天門下請進須至關發者
右關某日當直功曹使者請分明交管前去
依時請
進雲程之中不許住滯時刻有所遏截攝付
近獄依

律施行故關
　　年月日關
　　　供冥王發錢馬關
無上黄籙大齋壇
　本壇奉爲齋官某崇建
　黄籙大齎修設
　冥府淨供所有進獻禮物開具下項
　一龍車一乘進獻狀一函重封印全謹上
　　詣
　　東極青玄左府請進

　一金錢幾貼寳馬幾疋獻狀幾封上詣
　　冥府與醮聖衆投獻須至關發者
右關
日直功曹地道功曹泰山地水諸處沿路土
地仰交管前去認號逐一進獻不請差互達
滯准令奉行故關
　　年月日關
　　　供諸天發錢馬關
無上黄籙大齋壇
　本壇奉爲齋官某崇建

　黄籙大齋修設
　諸天妙供所有進貢禮物開具下項
　一龍車若干乘上詣
　某帝御前
　一金錢若干分上詣
　某聖位聖前
右關
日直功曹當畨神吏仰交管前去俓詣
真司逐一進獻不得差互及有墜違准
令火急奉行故關

　　年月日關
　　　敕赦關
無上黄籙大齋壇
　今凖
　太上敕赦生天寳籙赦拔亡過某等及下
　元苦爽出離幽隂赴壇受度者
右關
日直功曹地道功曹泰山府地府水府諸處
沿路土地仰齎捧宣行俓詣
三界十方冥曹去處拔度罪䰟昭示

天貺凖
令火急奉行故關
　　年月日關
　　　九龍符關
無上黃籙大齋壇
　今凖
　東極青玄救苦九龍符命赦拔亡過某等
　䰟及六道幽爽出離苦趣者
右關
九龍符命使者日直功曹地道功曹仰齎持

前去俓詣冥司拔度罪䰟赴壇受度准
令火急奉行故關
　　年月日關
　　　諸真符命關
無上黄籙大齋壇
　今凖
　元始諸真符命赦拔亡過某等䰟及六道
　幽爽出離重隂者
右關
日直功曹當畨神吏仰交管前去俓詣

冥曹拔度沉䰟臨壇受度准
令火急奉行故關
　　年月日關
　　　救苦符關
無上黄籙大齋壇
　恭凖
　元始符命黄籙白簡救苦真符吿下
　十方無極世界拔度係薦亡䰟出離幽夜
　者
右關

玄都茭龍驛吏地府齎簡童子仰齎持
符命俓詣冥曹開度沉䰟昭示
宸貺准
令奉行故關
　　年月日關
　　　長生符關
無上黄籙大齋壇
　恭凖
　元始符命黄籙白簡長生靈符告下
　南方丹天世界超度係薦亡䰟上登

　朱宫者
右關
玄都金龍驛吏火府齎簡童子仰齎持
符命俓詣
南天昇度亡䰟昭示
宸貺准
令奉行故關
　　年月日關
　　　發昇天劵關
無上黄籙大齋壇

　本壇爲齋官某追悼亡過某等䰟崇建
　大齋已諧煉度謹分破
　靈寳昇天左右合同真劵昇度亡䰟除將
　各劵一半付亡䰟收執外所有合同半劵
　函封印全并公牒一道發上
　三界天門守衞諸神照㑹須至關遣者
右關
日直功曹天道功曹請交管前去俓詣
天門告下候上件亡䰟執劵到日依
科超度施行不得違滯故關

　　年月日關
　　　發請醮狀關
靈寳大法司
　當司先爲黄籙大齋主某人追悼亡過某
　等䰟崇建
無上黄籙大齋今月某日巳行滿散今取
　某月某日夜祗設清醮三百六十分位上
　謝
　洪恩今發奏請狀一十函申狀一函重封
　印全上詣

　三天門下上清天樞院請進須至關發者
右關某日當直功曹使者請疾速賫管前去
分明請
進雲程不得稽滯時刻有所邀阻攝赴近獄
依律施行故關
　　年月日關
　　　功曹符使關
靈寳大法司
　當司先爲(同日直關/至洪恩)合預録状請
　諸天帝尊三界真仙係醮主宰一切威靈

　　除巳各具專状外開具下項
　一奏請狀三十四通上詣
　　某尊帝(御前逐/一開列)巳上逐處請進
　一申請狀二百五十四通上詣
　　某聖位(聖前逐一開列將/左右序相對寫)巳上
　　逐處申上
　一上請狀六十二通上詣
　　某神位逐一開列巳上逐處投下
右關年直功曹使者月直功曹使者日直功
曹使者時直功曹使者上界直符使者中界

直符使者下界直符使者本司承受傳奏神
吏請疾速賫管前去各照界分遍詣闕庭等
處通進申上所冀
聖真降監醮事周圓無或稽違有干
玄律故關
　　年月日關
　　　醮筵進禮物關
靈寳大法司
　當司今爲齋官某崇建
　黄籙大齋設醮謝

　恩巳行滿散所有進
　獻車輦等除已各具專狀外須至關發者
　一進獻狀九函申狀一函各重封印全
　龍車九乘上詣
　三天門下請進
　一進獻狀一函重封印全鳳輦一乘上詣
　后土皇地祇殿下請進
右關某日當直功曹使者請疾速賫管前去
隨從車輦俓詣逐處闕庭請
進不得墜違有干

玄律故關
　　年月日關
　　　三界直符關
靈寳大法司
　當司今爲齋官某崇建
　黄籙大齋設醮謝
　恩已行滿散所有貢獻
　三界聖真係醮主宰龍車金錢從馬除巳
　各具專狀外須至關發者
　一進獻狀若干通龍車若干乘上詣

　　某帝御前逐項開列聖位
　一進獻狀若干通金錢若干分從馬若干
　　疋上詣
　　某聖位聖前逐項開列
　一上獻狀若干通銀錢若干分從馬若干
　　疋上
　　某神位逐項開列
右關上界直符使者中界直符使者下界直
符使者請各賫管分詣
闕庭等處進

獻毋令差互及有墜違故關
　　年月日關
　　　天皇敕牒
天皇敕牒天門諸神
　今月某日凖
　元始符命超度亡過某等䰟往生
　天境已依
　靈寳本科制魔保舉度品南宫今對
　御前時刻昇遷者
牒仰天門守護諸神候劵到目即與合同符

契放令䰟識親朝
元始聽受玄元證果成真不得拒逆稍有違
令四天門王杵碎爲塵急急如
上清靈寳律令
敕到奉行謹牒
　　年月日時牒
具法位姓某押


上清靈寳大法卷之六十五











