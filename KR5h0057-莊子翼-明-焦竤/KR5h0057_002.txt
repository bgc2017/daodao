










莊子翼卷之二振二
　　人間世第四
顔回見仲尼請行曰奚之曰將之衛曰奚爲
焉曰回聞衛君其年壯其行獨輕用其國而
不見其過輕用民死死者以國量乎澤若蕉
民其無如矣回嘗聞之夫子曰治國去之亂
國就之醫門多疾願以所聞思其則庶幾其
國有瘳乎仲尼曰譆若殆徃而刑耳夫道不
欲雜雜則多多則擾擾則憂憂而不救古之
至人先存諸己而後存諸人所存於己者未

定何暇至於暴人之所行且若亦知夫德之
所蕩而知之所爲出乎哉德蕩乎名知出乎
爭名也者相軋也知也者爭之器也二者凶
器非所以盡行也且德厚信矼打未達人氣
名聞不爭未達人心而疆以仁義繩墨之言
術暴人之前者是以人惡有其美也命之曰
菑人菑人者人必反菑之若殆爲人菑夫且
苟爲悅賢而惡不肖惡用而求有以異若唯
無詔王公必將乘人而鬥其捷而目將熒之
而色將平之口將營之容將形之心具成之

是以火救火以水救水名之曰益多順始無
窮若殆以不信厚言必死於暴人之前矣且
昔者桀殺關龍逢紂殺王子比干是皆修其
身以下傴拊人之民以下拂其上者也故其
君因其修以擠之是好名者也昔者堯攻叢
枝胥敖禹攻有扈國爲虛厲身爲形戮其用
兵不止其求實無已是皆求名實者也而獨
不聞之乎名實者聖人之所不能勝升也而
况若乎雖然若必有以也嘗以語我來顔回
曰端而虛勉而一則可乎曰惡惡可夫以陽

爲充孔揚采色不定常人之所不違因案人
之所感以求容與其心名之曰日漸之德不
成而况大德乎將執而不化外合而内不訾
其庸詎可乎然則我内直而外曲成而上比
内直者與天爲徒與天爲徒者知天子之與
己皆天之所子而獨以己言蘄乎而人善之
蘄乎而人不善之邪若然者人謂之童子是
之謂與天爲徒外曲者與人之爲徒也擎跽
曲拳人臣之禮也人皆爲之吾敢不爲耶爲
人之所爲者人亦無疵焉是之謂與人爲徒

成而上比者與古爲徒其言雖教謫之實也
古之有也非吾有也若然者雖直不爲病是
之謂與古爲徒若是則可乎仲尼曰惡惡可
太多政法而不諜雖固亦無罪雖然止是耳
矣夫胡可以及化猶師心者也
郭註行獨不與民同欲也輕用其國者人君
　動必乘人一怒則伏尸流血一喜則軒冕
　塞路故君人者之用國不可輕也不見其
　過莫敢諫也輕用民死輕用之於死也死
　者以國量乎澤若蕉舉國而輸之死地不

　可稱數視之如草介也民其無如矣無所
　依歸也道不欲雜言宜正得其人若夫不
　得其人則雖百醫守病適足致疑而不能
　一愈也古之至人有其具然後可以接物
　彼不虛心以應物而役思以犯難故知其
　所存於己者未定也夫唯外其知以養眞
　寄妙當於群才功名歸物而患慮逺身然
　後可以至於暴人之所行也且德之所以
　流蕩者矜名故也知之所以橫出者爭善
　故也雖復桀跖其所矜惜無非名善也名

　知者世之所用也而名起則相軋知用則
　爭興故遣名知而後行可盡也夫投人夜
　光鮮不按劒者未達故耳回之德信與其
　不爭之名彼所未達也而强以仁義準繩
　於彼彼將謂回欲毁人以自成也是故至
　人不役志以經世而虛心以應物誠信著
　於天地不爭暢於萬物然後萬物歸懷天
　地不逆故德音發而天下響會景行彰而
　六合俱應始可以經寒暑涉治亂而不與
　逆鱗迕也菑人者人必反菑之適不信受

　則謂與己爭名而反害之也苟能悅賢惡
　愚聞義而服便爲明君君明則不苦無賢
　臣汝徃亦不足復竒如其不爾徃必受害
　故以有心而徃無徃而可無心而應其應
　自來則無徃而不可也汝唯有寂然不言
　耳言則工公必乘人以君人之勢而角其
　捷辯以距諫飾非而目將熒之使人眼眩
　也色將平之不能復自異於彼也口將營
　之自救解不暇也容形心成乃且釋己以
　從彼也名之曰益多適不能救乃更足以

　成彼之盛也順始無窮尋常守故未肯變
　也不信厚言未信而諫雖厚爲害也龍逢
　比干居下而任上之憂非其事也故其君
　擠之不欲令臣有勝君之名也夫暴君若
　叢枝胥敖有扈非徒恣欲乃復求名但所
　求者非其道耳惜名貪欲之君雖復堯禹
　不能勝化也故與衆攻之而汝乃欲空手
　而徃化之以道哉端而虛正其形而虛其
　心也勉而一言遜而不二也惡惡可者言
　未可也衛君亢陽之性充張於内而甚揚

　於外强禦之至也采色不定喜怒無常也
　夫頑强之甚人以快事感己己陵藉而乃
　抑挫之以求從容自放而遂其侈心雖小
　德且不能成將故守其本意執而不化即
　汝之端虛勉一外合而内不訾此未足以
　化之也顔回更說三條内直者與天爲徒
　言物無貴賤得生一也故善與不善付之
　公當耳一無所求於人若然者依乎天理
　推己性命若嬰兒之直徃也外曲者與人
　爲徒言外形委曲隨人事之所當爲也成

　而上比者與古爲徒言成於今而比於古
　雖是常教有諷責之㫖然寄直於古故無
　以病我也仲尼猶以爲未可意謂當理無
　二而張三條以政之與事不冥耳雖未弘
　大亦且不見咎責然於化則未以其挾三
　術以適彼非經心而付之天下也
筆乘若唯無詔王公句絶詔告也汝唯無告
　王公則已言則必且乘人而鬥其捷云云
　皆指顔子也
顔回曰吾無以進矣敢問其方仲尼曰齋吾

將語若有而爲之其易異邪易之者皥天不
宜顏回曰回之家貧唯不飲酒不茹葷者數
月矣若此則可以爲齋乎曰是祭祀之齋非
心齋也回曰敢問心齋仲尼曰若一志無聽
之以耳而聽之以心無聽之以心而聽之以
氣聽止於耳心止於符氣也者虛而待物者
也唯道集虛虛者心齋也顔回曰回之未始
得使實自回也得使之也未始有回也可謂
虛乎夫子曰盡矣吾語若若能入遊其樊而
無感其名入則鳴不入則止無門無毒一宅

而寓於不得己則幾矣絶迹易無行地難爲
人使易以僞爲天使難以僞聞以有翼飛者
矣未聞以無翼飛者也聞以有知知者矣未
聞以無知知者也瞻彼闋者虛室生白吉祥
止止夫且不止是之謂坐馳夫徇耳目内通
而外於心知鬼神將來舍而况人乎是萬物
之化也禹舜之所紐者伏戲羲凡蘧之所行
終而况散焉者乎
郭註夫有其心而爲之者誠恭易也以有爲
　爲易未見其宜也若一志者請去異端而

　
　任獨也遺耳目去心意而符氣性之自得
　此虛以待物者也唯道集虛虛其心則至
　道集於懷也未使實自回者未使心齋故
　有其身也得便未始有回者既得心齋之
　使則無其身也入遊其樊而無感其名者
　放心自得之場當於實而止也譬之官商
　應而無心故曰鳴也夫無心而應者任彼
　耳不强應也使物自若無門者也付天下
　之自安無毒者也毒治也不得已者理之
　必然者也體至一之宅而會乎必然之符

　也則幾矣理盡於斯也不行則易欲行而
　不踐地不可能也無爲則易欲爲而不傷
　性不可得也視聽之所得者粗故易欺也
　至於自然之報細故難僞也則失眞少者
　不全亦少失眞多者不全亦多失得之報
　未有不當其分者也而欲違天爲僞不亦
　難乎有翼有知之喻言必有其具乃能其
　事今無至虛之宅無由有化物之實也夫
　視有若無虛室者也室虛而純白獨生矣
　吉祥之所集者至虛至靜也若夫不止於

　當不會於極此爲以應坐之日而馳鶩不
　息也故外敵未至而内已困矣豈能化物
　哉夫使耳目閉而自然得者心知之用外
　矣故將任性直通無徃不冥尚無幽昩之
　貴而况人間之累乎物無貴賤未有不由
　心知耳目以自通者也故世之所謂知者
　豈欲知而知哉所謂見者豈謂見而見哉
　若夫知見可以欲爲而得者則欲賢可以
　得賢爲聖可以得聖乎固不可矣而世不
　知知之自知因欲爲知以知之不見見之

　自見因欲爲見以見之不知生之自生又
　將爲生以生之故見目而求離婁之明見
　耳而責師曠之聦故心神奔馳於内耳目
　竭喪於外身處不適則與物不冥矣不冥
　矣而能合乎人間之變應乎世世之節者
　未之有也
筆乘爲天使爲人使與未始得使及得使之
　使相應顏子間虛爲心齋也而霍然有悟
　故曰回之不能運動如意者有我也能運
　動如意者無我也夫子嘆其盡善而又告

　之曰女能逰其樊而無動于名意合則言
　不合則止廣大而無門澹泊而無毒一處
　之以不得已焉則幾矣幾者幾于無我也
　絶迹以下重發此義不行而絶迹則易行
　而不踐地則難爲人使則有我故是僞爲
　天使則無我故難僞夫知不以知如大之
　行不以步鳥之飛不以翼者天使之也此
　所謂虛也室虛則白生心虛則道集蓋非
　有吉祥也而吉祥莫大焉人之安身栖志
　釋此無歸矣而猶然不止非坐馳而何坐

　馳如言陸沈之類蓋人心自止而橫執以
　爲不止是猶之馬伏槽櫪而意騖千里即
　拱默山林秪滋其擾耳夫耳目内通則無
　聞見外于心知則無思爲如此則可以言
　虛而鬼神來舍矣况于人乎此所以命萬
　物之化而不化于物古聖人所爲服行終
　身者也
葉涉公子高將使於齊問仲尼曰王使諸梁
也甚重齊之待使者蓋將甚敬而不急匹夫
猶未可動也而况諸侯乎吾甚慄之子嘗語

諸梁也曰凡事若小若大寡不道以懽成事
若不成則必有人道之患事若成則必有隂
陽之患若成若不成而後無患者唯有德者
能之吾食也執粗而不臧爨無欲清之人今
吾朝受命而夕飲冰我其内熱與吾未至乎
事之情而既有隂陽之患矣事若不成必有
人道之患是兩也爲人臣者不足以任之子
其有以語我來仲尼曰天下有大戒二其一
命也其一義也子之愛親命也不可解於心
臣之事君義也無適而非君也無所逃於天

地之間是之謂大戒是以夫事其親者不擇
地而安之孝之至也夫事其君者不擇事而
安之忠之盛也自事其心者哀樂不易施乎
前知其不可奈何而安之若命德之至也爲
人臣子者固有所不得已行事之情而忘其
身何暇至於悅生而惡死夫子其行可矣丘
請復以所聞凡交近則必相靡以信遠則必
忠之以言言必或傳之夫傳兩喜兩怒之言
天下之難者也夫兩喜必多溢美之言兩怒
必多溢惡之言凡溢之類也妄妄則其信之

也莫莫則傳言者殃故法言曰傳其常情無
傳其溢言則幾乎全
郭註王使諸梁甚重者重其使欲有所求也
　甚敬而不急者恐直空報其敬而不肯急
　應其求也事無小大少有不言以成爲懽
　者此仲尼之所曾告諸梁也事不成則有
　人道之患者以成爲懽者不成則怒矣此
　楚王之所不能免也事成則有隂陽之患
　者言人患雖去然喜懼戰于胷中固已結
　冰炭於五藏矣成敗若任之於彼而莫足

　以患心者唯有德者能之爨無欲清之人
　者對火而不思凉明其所饌儉薄也所饌
　儉薄而内熱飲冰者誠憂事之難非美食
　之爲也事未成則唯恐不成耳若果不成
　則恐懼結於内而刑網罹於外故曰是兩
　也不可解於心者自然固結不可解也無
　所逃於天地之間者千人聚不以一人爲
　主不亂則散故多賢不可以多君無賢不
　可以無君此天人之道必至之宜也若君
　可逃而親可解則不足戒也故曰是之謂

　大戒知不可奈何者命也而安之則無哀
　無樂何易施之有哉故冥然以所遇爲命
　而不施心於其間泯然與至當爲一而無
　休戚於其中雖事凡人猶無徃而不適而
　况君親乎事有必至理固常通爲人臣子
　者任之則事濟事濟而身不存者未之有
　也又何用心於有身哉若乃信道不篤而
　悅惡存懷不能與至當俱徃而謀生慮死
　未見能成其事者也交近則必相靡以信
　者近者得接故以其信驗親相靡服也遠

　則必忠之以言者遥以言傳意也夫喜怒
　之言若過其實傳之者宜使兩不失中故
　未易也凡溢之類也妄言嫌非彼言以傳
　者妄作也莫者莫然疑之也傳言者殃言
　就傳過言似於誕妄受者有疑則傳言者
　橫以輕重爲罪也引法言以證之言雖聞
　臨時之過言而勿傳也必稱其常情而要
　其誠致則近於全也
筆乘葉公之憂在利害然害之極不過死亡
　而已故夫子以生死决之忠孝人猶能言

　
　自事其心者哀樂不易施乎前則未易言
　也蓋事心則身忘身忘而哀樂無所錯矣
　惡能施乎其前哉故卒之曰行事之情而
　忘其身何暇至子悅生而惡死悅生惡死
　即所謂哀樂者也知其無可奈何而安之
　若命須溪云只此一語慷慨明達談笑有
　餘夫不可奈何非衰颯之謂也其自决如
　此
且以巧鬥力者始乎陽常卒乎隂泰至則多
竒巧以禮飲酒者始乎治常卒乎亂泰至則

多竒樂凡事亦然始乎諒常卒乎鄙其作始
也簡其將畢也必巨言者風波也行者實喪
也夫風波易以動實喪易以危故忿設無由
巧言偏辭獸死不擇音蔭氣息茀然於是並
生心厲尅核太至則必有不肖之心應之而
不知其然也苟爲不知其然也孰知其所終
故法言曰無遷令無勸成過度益也遷令勸
成殆事美成在久惡成不及改可不愼與且
夫乘物以遊心託不得已以養中至矣何作
爲報也莫若爲致命此其難者

郭註以巧鬥力者本共好戲欲勝情至潜興
　害彼則不復循理也以禮飲酒者尊卑有
　别旅酬有次湛湎淫液則淫流縱橫無所
　不至也夫煩生於簡事起於微此必至之
　勢也言者風波也故行之則實喪矣遺風
　波而不行則實且喪矣事得其實則危可
　安而蕩可定也夫忿怒之作無他由也常
　由巧言過實偏辭失當譬之野獸蹴之窮
　地意急情盡則和氣不至而氣息不理茀
　然暴怒但生𤷅疵以對之也夫寬以容物

　物必歸焉尅核太精則鄙吝心生而不自
　覺也苟不自覺安能知禍福之所齊詣邪
　故大人蕩然放物於自得之場不苦人之
　能不竭人之歡故四海之交可全也無遷
　令者傳彼實也無勸成者任其自成也過
　度益也益則非任實矣美成者任其時化
　譬之種植不可一朝成也若彼之所惡而
　勸疆成之則悔敗尋至故曰惡成不及改
　也乘物以遊心託不得已以養中言寄物
　以爲意任理之必然者中庸之符全矣斯

　接物之至也當任齊所報之實何爲爲齊
　作意於其間哉莫若爲致命此其難者言
　直爲致命最易而以喜怒施心故難也
筆乘夫傳兩喜兩怒之言而不敢溢者凡以
　善終之難不得不謹其始耳觀鬥力者始
　陽卒隂飲酒者始治卒亂則知人之相與
　始于信卒乎鄙事之在人始于細卒乎大
　者其必至也夫一言之發激怒于人非風
　波乎人既激矣將行其怒非實喪乎故忿
　之設也無由由巧言偏詞每每過實不擇

　正理如獸之畏死不擇好音氣息茀然而
　出則聽者並生厲心而忿從此設矣尅者
　責人太切核者認眞太甚本以望人之美
　也而人或以不肖之心應之于是而知止
　焉可也而不知其然則積忿成患將不知
　其所終矣終即前所謂卒乎鄙卒乎巨者
　也君命之將卒意遷改事之未成勉强以
　勸此即溢美溢惡之言故曰過度益也溢
　則傳言者殃能無殆乎美成在久者成人
　之美必優游深交久乃可入也惡成不及

　改者一言僨事並生心厲悔將無及也夫
　人喜爲溢言者意必存懷而不能虛焉故
　耳乘物遊心則忘己託不得已則忘物斯
　則因其命而致之我無心也何必有所作
　爲以還報哉夫子告葉公或以爲次於顔
　子而實亦不能外于虛也
顏闔將傅衛靈公太子而問於蘧伯玉曰有
人於此其德天殺與之爲無方則危吾國與
之爲有方則危吾身其知智適足以知人之
過而不知其所以過若然者吾柰之何蘧伯

玉曰善哉問乎戒之愼之正汝身哉形莫若
就心莫若和雖然之二者有患就不欲入和
不欲出形就而入且爲顛爲滅爲崩爲蹶心
和而出且爲聲爲名爲妖爲孽彼且爲嬰兒
亦與之爲嬰兒彼且爲無町畦亦與之爲無
町畦彼且爲無崖亦與之爲無崖達之入於
無疵汝不知夫螳螂乎怒其臂以當車轍不
知其不勝任也是其才之美者也戒之愼之
積伐而美者以犯之幾矣汝不知夫養虎者
乎不敢以生物與之爲其殺之之怒也不敢

以全物與之爲其决之之怒也時其饑飽達
其怒心虎之與人異類而媚養己者順也故
其殺者逆也夫愛馬者以筐盛成矢以蜄盛
溺(乃弔/切)適有蚊蝱僕縁而拊之不時則缺銜
毁首碎胷意有所至而愛有所亡可不愼邪
郭註夫小人之性引之軌制則憎己縱其無
　度則亂邦不知民過之由己故罪責於民
　而不自改也正汝身者反覆與會俱所以
　爲正身也形莫若就心莫若和形不乖迕
　和而不同也就不欲入就者形順入者還

　與同也和不欲出和者義濟出者自顯伐
　也若遂與同則是顛危而不扶持與彼俱
　亡矣故當模格天地但不立小異耳自顯
　和之且有含垢之聲濟彼之名彼將惡其
　勝己妄生妖孽故當悶然若晦玄同光塵
　然後不可得而親不可得而踈不可得而
　利不可得而害也彼且爲嬰兒七句言不
　小立圭角以逆其鱗也夫螳螂之怒臂非
　不美也以當車轍顧非敵耳今知之所無
　柰何而欲疆當其任即螳螂之怒臂也積

　伐汝之才美以犯人此危殆之道故戒之
　爲其殺之之怒者恐其因有殺心而遂怒
　也爲其决之之怒者方使虎自齧分之則
　因用力而怒矣時其饑飽達其怒心知其
　所以怒而順之也順理則異類生愛逆節
　則至親交兵此虎之所以媚於養己也矢
　溺至賤而以寳器盛之愛馬之至也拊之
　不時則缺銜毁首碎胷言雖救其患而掩
　馬之不意故驚而至此也意有所至而愛
　有所亡言欲至除患率然拊之以致毁碎

　失其所以愛矣故當世接物逆順之際不
　可不愼也
匠石之齊至乎曲轅見櫟櫪社樹其大蔽牛
絜之百圍其高臨山十仞而後有枝其可以
爲舟者旁十數觀者如巿匠石不顧遂行不
輟弟子厭觀之走及匠石曰自吾執斧斤以
隨夫子未嘗見材如此其美也先生不肯視
行不輟何邪曰己矣勿言之矣散上聲木也
以爲舟則沈以爲棺槨則速腐以爲器則速
毁以爲門户則液樠蔓以爲柱則蠹是不材

之木也無所可用故能若是之壽匠石歸櫟
社見夢曰汝將惡乎比予哉若將比予於文
木耶夫柤查梨橘柚果兩(亦果/切)之屬實熟則
剥則辱大枝折小枝泄此以其能苦其生者
也故不終其天年而中道夭自掊擊於世俗
者也物莫不若是且予求無所可用久矣幾
死乃今得之爲予大用使予也而有用且得
有此大也邪且也若與予也皆物也柰何哉
其相物也而幾死之散人又惡知散木匠石
覺教而診其夢弟子曰趣取無用則爲社何

邪曰宻若無言彼亦直寄焉以爲不知己者
詬厲也不爲社者且幾有翦乎且也彼其所
保與衆異而以義譽余之不亦遠乎
郭註不在可用之數曰散木可用之木爲文
　木物莫不若是者物皆以用自傷也幾死
　乃今得之言數有睥睨己者唯今匠石明
　之耳爲予也自言積無用乃爲濟生之大
　用若有用久見伐矣幾死之散人又惡知
　散木以戲匠石也弟子猶嫌其以爲社自
　榮不趣取於無用而已匠石謂社自來寄

　耳非此木求之爲社也以爲不知己者詬
　厲言此本乃以社爲不知己而見辱病也
　豈榮之哉本自以無用爲用雖不爲社亦
　終不近於翦伐之害也所保與衆異者彼
　以無保爲保而衆以有保爲保也利人長
　物禁民爲非社之義也夫無用者泊然不
　爲而群才自適用者各得其叙而不與焉
　此無用之所以全也汝以社譽之無縁近
　也
南伯子綦遊乎商之丘見大木焉有異結駟

千乘隱將芘庇其所籟賴子綦曰此何木也
哉此必有異材夫仰而視其細枝則拳曲而
不可以爲棟梁俯而視其大根則軸解而不
可以爲棺槨咶矢其葉則口爛而爲傷嗅之
則使人狂酲呈三日而不己子綦曰此果不
材之木也以至於此其大也嗟乎神人以此
不材宋有荆氏者宜揪栢桑其拱把而上者
求伹即之杙一者斬之三圍四圍求高名之
麗者斬之七圍八圍貴人富商之家求樿善
傍者斬之故未終其天年而中道夭於斧斤

此材之患也故解之以牛之白顙者與豚之
亢鼻者與人有痔病者不可以適河此皆巫
祝以知之矣所以爲不祥也此乃神人之所
以爲大不祥也
郭註隱將芘其所籟者其枝所蔭可以隱芘
　千乘也天王不材於百官故百官御其事
　而明者爲之視聦者爲之聽知者爲之謀
　勇者爲之捍夫何爲哉玄默而已而群材
　不失其當則不材乃材之所至賴也故天
　下樂推而不厭乘萬物而無害也白顙亢

　鼻痔病巫祝解除棄此三者必妙選騂具
　然後敢用巫祝於此亦知不材者全也夫
　全生者天下之所謂祥也巫祝以不材爲
　不祥而弗用也彼乃以不祥全生乃大祥
　也神人者無心而順物者也故天下之所
　謂大祥神人不逆
支離䟽者頤隱於齊肩高於頂會噲撮(子栝/切)
指天五管在上兩髀陛爲脇挫鍼治繲戒足
以餬口鼓莢播精足以食嗣十人上徴武士
則支離攘臂於其間上有大役則支離以有

常疾不受功上與病者粟則受三鍾與十束
薪夫支離其形者猶足以養其身終其天年
又况支離其德者乎
郭註徵武士則攘臂於其間者恃其無用故
　不自竄匿也有大役則不受功者不任作
　役故也役則不與賜則受之支離其形者
　猶能自全如此神人無用於物而物各得
　自用歸功名於群才與物冥而無迹故免
　人間之害處常美之實此支離其德也
孔子適楚楚狂接輿遊其門曰鳳兮鳳兮何

如德之衰也來世不可持徃世不可追也天
下有道聖人成焉天下無道聖人生焉方今
之時僅免刑焉福輕乎羽莫之知載禍重乎
地莫之知避已乎已乎臨人以德殆乎殆乎
畫地而趨迷陽迷陽無傷吾行吾行卻曲無
傷吾足山木自寇也膏火自煎也桂可食故
伐之漆可用故割之人皆知有用之用而莫
知無用之用也
郭註鳳兮鳳兮何如德之衰也言當順時直
　前盡乎會通之宜世之哀盛蔑然不足覺

　故曰何如來不可待徃不可追趣當盡臨
　時之宜耳有道成焉無道生焉言付之自
　爾而理自生成生成非我也豈爲治亂易
　節哉治自求成故遺成而不敗亂自求生
　故忘生而不死也方今之時僅免刑焉言
　不瞻前顧後而盡當今之會冥然與時世
　爲一而後妙當可全刑名可免也福輕乎
　羽莫之知載者足能行而放之手能執而
　任之聽耳之所聞視目之所見知止其所
　不知能止其所不能用其自用爲其自爲

　恣其性内而無纖芥於分外此無爲之至
　易也無爲而性命不全者未之有也性命
　全而非福者理未聞也故夫福者即向之
　所謂全耳非假物也豈有寄鴻毛之重哉
　率性而動動不過分天下之至易也舉其
　自舉載其自載天下之至輕也然知以無
　涯傷性心以欲惡蕩眞故乃釋此無爲之
　至易而知彼有爲之至難棄夫自舉之至
　輕而取夫載彼之至重此世之常患也禍
　重乎地莫之知避者舉其性内則雖負萬

　鈞而不覺其重也外物寄之雖重不盈錙
　銖有不勝任者矣爲内福也故福至輕爲
　外禍也故禍至重禍重而莫之知避此世
　之大迷也夫畫地而使人循之其卒不可
　䄋矣有其己而臨物與物不冥矣故大人
　不明我以耀彼而任彼之自明不德我以
　臨人而付人之自得故能彌貫萬物而玄
　同彼我泯然與天下爲一而内外同福也
　迷陽猶亡陽也亡陽任獨不蕩於外則吾
　行全矣天下皆全其吾則凡稱吾者莫不

　皆全也吾行郤曲無傷吾足者曲成其行
　各自足矣有用則與彼爲功無用則自全
　其生夫割肌膚以爲天下者天下之所知
　也使百姓不失其自全而彼我俱適者俛
　然不覺妙之在身也
筆乘吾行郤曲當從碧虛作郤曲郤曲無傷
　吾足庶與上文相恊蓋由傳寫者誤疊吾
　行二字耳迷陽勉道曰蕨也蕨生蒙宻能
　迷陽明之路故曰迷陽託興言之也其說
　甚異存之以廣異聞

筆乘緫論上彰云養生主是出世法人間世
　是住世法余謂出世而後能住世老子所
　謂執古之道以御今之有也
　　德充符第五
魯有兀者王駘從之遊者與仲尼相若常季
問於仲尼曰王駘兀者也從之遊者與夫子
中分魯立不教坐不議虛而徃實而歸固有
不言之教無形而心成者邪是何人也仲尼
曰夫子聖人也丘也直後而未徃耳丘將以
爲師而况不若丘者乎奚假魯國丘將引天

下而與從之常季曰彼兀者也而王昭先生
其與庸亦遠矣若然者其用心也獨若之何
仲尼曰死生亦大矣而不得與之變雖天地
覆墜亦將不與之遺審乎無假而不與物遷
命物之化而守其宗也常季曰何謂也仲尼
曰自其異者視之肝膽楚越也自其同者視
之萬物皆一也夫若然者且不知耳目之所
宜而遊心乎德之和物視其所一而不見其
所喪視喪其足猶遺土也常季曰彼爲己以
其知得其心以其心得其常心物何爲最之

哉仲尼曰人莫鑑於流水而鑑於止水唯止
能止衆止受命於地唯松栢獨也在冬夏青
青受命於天唯舜獨也正幸能正生乃正衆
生夫保始之徴不懼之實勇士一人雄入於
九軍將求名而能自要者而猶若是而况官
天地府萬物直寓六骸象耳目一知之所知
而心未常死者乎彼且擇日而登假人則從
是也彼且何肯以物爲事乎
郭註虛徃實歸各自得而足也無形而心成
　者怪其形殘而心乃充足也夫心之全也

　遺身形忘五藏忽然獨徃而天下莫能離
　也奚假魯國將引天下與從之言神全心
　具則體與物冥與物冥者天下之所不能
　遠奚但一國而已哉死生之變化於天也
　彼與變俱故生死不變於彼雖天地覆墜
　斯順之也審乎無假者明性命之固當也
　不與物遷者任物之自遷也命物之化者
　以化爲命而無乖迕也守其宗者不離至
　當之極也異而肝膽楚越者恬苦之性殊
　則美惡之情背也同而萬物皆一者雖所

　美不同而同有所美各美其所美則萬物
　一美也各是其所是則天下一是也夫因
　其所異而異之則天下莫不異而浩然大
　觀者官天地府萬物知異之不足異故因
　其所同而同之則天下莫不皆同又知同
　之不足有故因其所無而無之則是非美
　惡莫不皆無矣夫是我而非彼美己而惡
　人自中知以下至於昆虫莫不能然然此
　明乎我而不明乎彼者爾若夫玄通泯合
　之士因天下以明天下天下無曰莫非也

　即明天下之無非無曰彼是也即明天下
　之無是無是無非混而爲一故能乘變任
　化忤物而不慴也不知耳目之所宜而逰
　心乎德之和者宜生於不宜者也無美無
　惡則無不宜故亡其宜也都亡宜故無不
　任都任之而不得者未之有也無不得而
　不和者亦未聞也故放心於天地之間蕩
　然無不當而擴然無不適也物視其所一
　而不見其所喪言體夫極數之妙心故能
　無物而不同無物而不同則死生變化無

　徃而非我矣故生爲我時死爲我順時爲
　我聚順爲我散聚散雖異而我皆我之則
　生故我耳未始有得死亦我也未始有喪
　夫死生之變猶以爲一既觀其一則說然
　無係玄同彼我以生死爲寤寐以形骸爲
　逆旅去生如脫屣斷足如遺土吾未見足
　以纓茀其心也彼爲己以其知者嫌王駘
　未能忘知而自存也得其心以其心者嫌
　未能遺心而自得也得其常心物何爲最
　之者夫得其常心平徃者也嫌其不能平

　徃而與物過常故使物就之也夫止水之
　致鑑者非爲止以求鑑也故王駘之聚衆
　衆自歸之豈引物使從己哉唯止能止衆
　止者動而爲之則不能居衆物之止也唯
　舜獨也正言特受自然之正氣者至希也
　下首則唯爲松栢上首則唯有聖人故凡
　不正者皆來求正耳若物皆有青全則無
　貴於松栢人各自正則無美於大聖而趣
　之也幸能正生以正衆生者幸自能正耳
　非爲正以正之也將求名而能自要者非

　能遺名而無不任也官天地府萬物者冥
　然無不體也直寓六骸者所謂逆旅也象
　耳目者人用耳目亦用耳目非須耳目也
　知與變化俱則無徃而不冥此知之一者
　也心與死生順則無時而非生此心之未
　嘗死也擇日而登假者以不失會爲擇耳
　斯人無擇也在其天行而時動者也故假
　借之人由此而最之耳其恬漠故全也故
　曰彼且何肯以物爲事
筆乘受命于地至唯舜獨也正文句不齊似

　有脫畧張君房校本作受命于地唯松栢
　獨也正在冬夏青青受命于天唯堯舜獨
　也正在萬物之首補亡七字因郭註有下
　首唯松栢上首唯聖人故也今以松栢獨
　也在舜獨也正爲句亦自文順而義全矣
申徒嘉兀者也而與鄭子產同師於伯昏無
人子産謂申徒嘉曰我先出則子止子先出
則我止其明日又與合堂同席而坐子産謂
申徒嘉曰我先出則子止子先出則我止今
我將出子可以止乎其未耶且子見執政而

不違子齊執政乎申徒嘉曰先生之門固有
執政焉如此哉子而說悅子之執政而後人
見者也聞之曰鑑明則塵垢不止止則不明
也久與賢人處則無過今子之所取大者先
生也而猶出言若是不亦過乎子產曰子既
若是矣猶與堯爭善計子之德不足以自反
邪申徒嘉曰自狀其過以不當亡者衆不狀
其過以不當存者寡知不可柰何而安之若
命唯有德者能之遊於羿之彀中中央者中
壯地也然而不中者命也人以其全足笑吾

不全足者衆矣我怫然而怒而適先生之所
則廢然不反不知先生之洗我以善邪吾與
夫子遊十九年矣而未嘗知吾兀者也今子
與我遊於形骸之内而子索我於形骸之外
不亦過乎子產蹵(子六/切)然改容更貌曰子無
乃稱
郭註我出子止羞與刖者常行也其明日又
　質而問之欲使必不並己也子齊執政者
　常以執政自多故直云子齊執政便謂足
　以明其不遜也先生之門固有執政焉如

　此哉言此論德之處非計位也而說子之
　執政而後人者笑其矜說在位欲處物先
　也久與賢人處則無過言其事明師而鄙
　吝之心猶未去乃眞過也若是形殘也言
　不自顧省而欲輕蔑在位與有德者並計
　子之德故不足以補形殘之過多自陳其
　過狀以己爲不當亡者衆也默然知過自
　以爲應死者少也羿古之善射者于矢所
　及爲彀中夫利害相攻則天下皆羿也自
　不遺身忘知與物同波者皆游於羿之彀

　中耳雖張毅之出單豹之處猶未免於中
　地則中與不中唯在命耳而區區者各有
　其所遇而不知命之自耳故免乎于矢之
　害者自以爲巧欣然多已及至不免則自
　恨其謬而志傷神辱斯未能達命之情者
　也夫我之生也非我之所生也則一生之
　内百年之中其坐起行止動靜趣舍性情
　知能與凡所有者凡所無者凡所爲者凡
　所遇者皆非我也理自爾耳而横生休戚
　乎其中斯又逆自然而失者也人以其全

　足笑吾不全足者皆不知命而有斯笑也
　怫然而怒者見其不知命而怒斯又未知
　命也廢然而反者見至人之知命遺形故
　廢向者之怒而復常也不知先生之洗我
　以善者言不知先生洗我以善道故耶我
　爲能自反耶斯自忘形而遣累也十九年
　而未嘗知吾兀者忘形故也形骸外矣其
　德内也今子與我德游耳非與我形交而
　索我外好豈不過哉子無乃稱者己悟則
　厭其多言也

魯有兀者叔山無趾踵見仲尼仲尼曰子不
謹前既犯患若是矣雖今來何及矣無趾曰
吾唯不知務而輕用吾身吾是以亡足今吾
來也猶有尊足者存吾是以務全之也夫天
無不覆地無不載吾以夫子爲天地安知夫
子之猶若是也孔子曰丘則陋矣夫子胡不
入乎請講以所聞無趾出孔子曰弟子勉之
夫無趾兀者也猶務學以復補前行之惡而
况全德之人乎無趾語老聃曰孔丘之於至
人其未邪彼何寳寳以學子爲彼且蘄以諔

(尺叔/切)詭幻怪之名聞不知至人之以是爲己
桎梏邪老聃曰胡不直使彼以死生爲一條
以可不可爲一貫者解其桎梏其可乎無趾
曰天刑之安可解
郭註踵頻也人之生也理自生矣直莫之爲
　而任其自生斯重其身而知務者也若乃
　忘其自生謹而矜之斯輕用其身而不知
　務也故五臟相攻於内而手足殘傷於外
　也猶有尊足者存言刖一足未足以虧其
　德明夫形骸者逆旅也去其矜謹任其自

　生斯務全也夫天不爲覆故能常覆地不
　爲載故能常載使天地而爲覆載則有時
　而息矣使舟能沉而爲人浮則有時而没
　矣故物爲焉則未足以終其生也安知夫
　子之猶若是者責其不謹不及天地也無
　趾出聞所聞而出全其無爲也彼何賔賔
　以學子爲者怪其方復學於老聃也夫無
　心者人學亦學然古之學者爲己今之學
　者爲人其弊也遂至乎爲人之所爲矣夫
　師人以自得者率其常然者也舍己效人

　而逐物於外者求乎非常之名者也夫非
　常之名乃常之所生也故學者非爲幻怪
　也幻怪之生必由於學禮者非爲華薄也
　而華薄之興必由於禮斯必然之理至人
　之所無柰何故以爲己之桎梏也胡不直
　使彼以死生爲一條以可不可爲一貫者
　解其桎梏欲以直理冥之冀其無迹也天
　刑之安可解者仲尼非不冥也顧自然之
　理行則影從言則嚮隨夫順物則名迹斯
　立而順物者非爲名也非爲名則至矣而

　終不免乎名則孰能解之哉故名者影嚮
　也影嚮者形聲之桎梏也明斯理也則名
　迹可遺而性命可全矣
魯哀公問于仲尼曰衛有惡人焉曰哀駘它
沱丈夫與之處者思而不能去也婦人見之
請於父母曰與人爲妻寧爲夫子妾者十數
而未止也未嘗有聞其唱者也常和而已矣
無君人之位以濟乎人之死無聚禄以望人
之腹又以惡駭天下和而不唱知不出乎四
域且而雌雄合乎前是必有異乎人者也寡

人召而觀之果以惡駭天下與寡人處不至
以月數而寡人有意乎其爲人也不至乎期
年而寡人信之國無宰而寡人傳國焉悶門
然而後應汜泛而若辭寡人醜乎卒授之國
無幾何也去寡人而行寡人恤焉若有亡也
若無與樂是國也是何人者也仲尼曰丘也
嘗使於楚矣適見㹠子食嗣於其死母者少
焉眴舜若皆棄之而走不見己焉爾不得類
焉爾所愛其母者非愛其形也愛使其形者
也城而死者其人之葬也不以翣(色治/切)資刖

者之屨無爲愛之皆無其本矣爲天子之諸
御不爪翦不穿耳取妻者止於外不得復使
形全猶足以爲爾而况全德之人乎今哀駘
它未言而信無功而親使人授己國唯恐其
不受也是必才全而德不形者也哀公曰何
謂才全仲尼曰死生存亡窮達貧富賢與不
肖毁譽余饑渴寒暑是事之變命之行也日
夜相代乎前而知不能規乎其始者也故不
足以滑骨和不可入於靈府使之和豫通而
不失於兊使日夜無卻隙而與物爲春是接

而生時於心者也是之謂才全何謂德不形
曰平者水停之盛也其可以爲法也内保之
而外不蕩也德者成和之脩也德不形者物
不能離也哀公異日以告閔子曰始也吾以
南面而君天下執民之紀而憂其死吾自以
爲至通矣今吾聞至人之言恐吾無其實輕
用吾身而亡吾國吾與孔丘非君臣也德友
而已矣
郭註惡醜也無君人之位以濟乎人之死者
　明物不由權勢而徃也無聚禄望人之腹

　者明非求食而徃也又以惡駭天下者明
　不以形美故徃也和而不唱者非和而致
　之也知不出乎四域者不役思於分外也
　雌雄合乎前者才全者與物無害故入獸
　不亂群人鳥不亂行而爲萬物之靈也悶
　然而後應者寵辱不足以驚其神也汜而
　若辭者人辭亦辭也㹠子食於其死母者
　食乳也夫生者以才德爲類死而才德去
　矣故生者以失類而走也故含德之厚比
　於赤子無徃而不爲之赤子也則天下莫

　之害斯得類而眀己故也情苟類焉則雖
　形不與同而物無害心情類苟亡則雖形
　同母子而不足以固其志矣使其形者才
　德是也翣者武所資也戰死則無武翣將
　安施所愛屨者爲足故耳刖者之屨何爲
　愛之無其本者翣屨以足武爲本也不翦
　不穿全其形也不得復使恐傷其形也採
　擇嬪御及燕爾新婚本以形好爲意者也
　故形之全也無以降至尊之情回貞女之
　操也德全而物愛之宜矣死生存亡以至

　饑渴寒暑其理固當不可逃也故人之生
　也非誤生也生之所有非妄有也天地雖
　大萬物雖多然吾之所遇適在於是則雖
　天地神明國家聖賢絶力至知而弗能違
　也故凡所不遇弗能遇也其所遇弗能不
　遇也其所弗爲弗能爲也其所爲弗能不
　爲也付之而自當矣命行事變不舍晝夜
　推之不去留之不停故才全者隨所遇而
　任之也夫始非知之所規而故非情之所
　留是以知命之必行事之必變者豈於終

　規始在新戀故哉雖有至知而弗能規也
　逝者之徃吾柰之何哉荀知性命之固當
　則雖死生窮之千變萬化淡然自若而和
　理在身矣故曰不足滑和靈府者精神之
　宅也至足者不以憂患驚神故曰不可入
　於靈府和性不滑靈府間豫則雖涉乎至
　變不失其兊然也故曰和豫通而不失於
　兊日夜無郤者泯然常任之也與物爲春
　者群生之所賴也接而生時於心者順四
　時而俱化也天下之平莫盛於停水無情

　至平故天下取正焉故曰平者水停之盛
　也其可以爲法也内保之而外不蕩者内
　保其明外無情爲玄鑒洞照與物無私故
　能全其平而行其法也事得以成物得以
　和謂之德也無事不成無物不和此德之
　不形也是以天下樂推而不厭
筆乘望如月望之望圓足飽滿之義和而不
　倡不見其能首事也知不出乎四域不見
　其有逺略也禄位才貌舉皆無之而致雌
　雄交歸焉非使物保而物自保之也是何

　人也疑其所以動人者何在施子之喻言
　形不足愛而使其形者可愛也母愛以使
　其形者爲本戰以武爲本行以足爲本哀
　駘它所以存而見任去而見思者有本故
　耳才即孟子降才之才才未全者率喜而
　自衛才全則德内足矣奚形之有生死存
　亡窮達貧富賢與不肖毁譽飢渴寒暑雖
　其變若彼然求其所以爲之者而不得故
　謂之命也苟知其始所以爲之者則獨何
　能無槩然今其變雖日夜遞遷了無停息

　而其所始即智者莫能求之所謂未始有
　始者也知其未始有始而又何至滑吾之
　太和干吾之靈府也耶兊如老子塞其兊
　之兊和豫通而不失于兊與物爲春而日
　夜無隙即所謂不形者也如此雖日接萬
　變皆動而不失其時矣水停而平則萬物
　準之乎則内能自保停則外不搖蕩水之
　平猶德之和也是和也修之已而成故曰
　成和之脩物不能離又解不形之意即一
　而不分死生無變之謂也

闉跂支離無賑說稅衛靈公靈公悅之而悅
全人其脰脰肩肩甕㼜盎大癭說齊桓公桓
公悅之而視全人其脰肩肩故德有所長而
形有所忘人不忘其所忘而忘其所不忘此
謂誠忘故聖人有所遊而知智爲孽約爲膠
德爲接工爲商聖人不謀惡用知不斲惡用
膠無喪惡用德不貨惡用商四者天鬻也天
鬻也者天食嗣也既受食於天又惡用人有
人之形無人之情有人之形故群於人無人
之情故是非不得於身眇乎不哉所以屬於

人也警敖乎大哉獨成其天惠子謂莊子曰
人故無情乎莊子曰然惠子曰人而無情何
以謂之人莊子曰道與之貌天與之形惡得
不謂之人惠子曰既謂之人惡得無情莊子
曰是非吾所謂情也吾所謂無情者言人之
不以好惡内傷其身常因自然而不益生也
惠子曰不益生何以有其身莊子曰道與之
貌天與之形無以好惡内傷其身今子外乎
子之神勞乎子之精倚樹而吟據槁梧而暝
眠天選子之形子以堅白鳴

郭註闉跂支離無脤兩段言偏情一徃則醜
　者更好而奸者更醜也德有所長而形有
　所忘者其德長於順物忘其醜長於逆物
　忘其好也生則愛之死則棄之故德者世
　之所不忘也形者理之所不存也故夫忘
　形者非忘也不忘形而忘德者乃誠忘也
　聖人遊於自得之場放之而無不至者才
　德全也知爲孽約爲膠德爲接工爲商此
　四者自然相生其理已具故聖人無所用
　其己也天鬻也者天食也言自然而禀之

　也既禀之自然其理已足則雖沉思以免
　難或明戒以避禍物無妄然皆天地之會
　至理之趣必自思之非我恩也必自不恩
　非我不恩也或恩而免之或恩而不免或
　不恩而免之或不思而不免凡此皆非我
　也又奚爲哉任之而自至也有人之形者
　視其形貌若人也無人之情者掘若稿木
　之枝也群於人者類聚群分自然之道也
　是非不得於身者無情故浩然無不任無
　不任者有情之所未能也故形貌若人而

　獨成其天也道與之貌天與之形者言人
　之生也非情之所生也生之所知豈情之
　所知哉故有情於爲離曠而弗能也然離
　曠以無情而聦明矣有情於爲賢聖而弗
　能也然賢聖以無情而賢聖矣豈直賢聖
　絶遠而離曠難慕哉雖下愚聾瞽及鷄鳴
　犬吠苟有情於爲之亦終不能也不問遠
　之與近雖去己一分孔顔之際終莫之得
　也是以觀之萬物反取諸身耳目不能以
　易任成功手足不能以代司致業故嬰兒

　之始生也不以目求乳不以耳向明不以
　足操物不以手求行豈百骸無定司形貌
　無素主而專由情以制之哉既謂之人惡
　得無情者未解形貌之非情也是非吾所
　謂情者以是非爲情則無是無非無好無
　惡者雖有形貌直是人耳情將安寄無情
　者之人不以好惡傷其身言任當而直前
　者非情也常因自然而不益生者止於當
　也不益生何以有其身者未明生之自生
　理之自足也莊子又謂生理已具足於形

　貌之中但任之則身存奸惡之情非所以
　益生秪足以傷身以其生之有分也夫神
　不休於性分之内則外矣精不止於自生
　之極則勞矣故行則倚樹而吟坐則據梧
　而眠言有情者之自困也天選子形以堅
　白嗚言凡子所爲外神勞精倚樹據梧且
　吟且睡此世之所謂情也而云天選明夫
　情者非情之所生而况他哉故雖萬物萬
　形云爲取舍皆在無情中來又何用情於
　其間我

　　大宗師第六
知天之所爲知人之所爲者至矣知天之所
爲者天而生也知人之所爲者以其知之所
知以養其知之所不知終其天年而不中道
天者是知之盛也雖然有患夫知有所待而
後當其所待者特未定也庸詎知吾所謂天
之非人乎所謂人之非天乎且有眞人而後
有眞知何謂眞人古之眞人不逆寡不雄成
不謨士若然者過而弗悔當而不自得也若
然者登高不慄入水不濡入火不熱是知之

能登假格於道也若此
郭註知天人之所爲者皆自然也則内放其
　身而外冥於物與衆玄同任之而無不至
　也天者自然之謂也夫爲爲者不能爲而
　爲自爲耳爲知者不能知而知自知耳自
　知耳不知也不知也則知出于不知矣自
　爲耳不爲也不爲也則爲出于不爲矣爲
　出於不爲故以不爲爲主知出於不知故
　以不知爲宗是故眞人遺知而知不爲而
　爲自然而生坐忘而得故知稱絶而爲名

　去也人之生也形雖七尺而五常必具故
　雖區區之身乃舉天地以奉之故天地萬
　物凡所有者不可一日而相無也一物不
　具則生者無由得生一理不至則天年無
　縁得終然身之所有者知或不知也理之
　所存者爲或不爲也故知之所知者寡而
　身之所有者衆爲之所爲者少而理之所
　存者愽在上者莫能器之而求其備焉人
　之所知不必同而所爲不敢異異則僞成
　而真䘮矣或奸知不倦以困其百體所好

　不過一技而舉根俱弊斯以其所知而害
　六所不知也若夫知之盛者知人之所爲
　有分故任而不强也知人之所知有極故
　用而不蕩也故所知不以無涯自困則一
　體之中知與不知闇相與會而俱全矣斯
　以其所知養其所不知也有患者言知雖
　盛未若遣知任天之無患也夫知者未能
　無可無不可故必有待也若乃任天而生
　則遇物而當矣所侍未定言有待則無定
　也吾生有涯天也心欲蓋之人也然此人

　之所謂耳物無非天也天也者自然也人
　皆自然則治亂成敗遇與不遇非人爲也
　皆自然耳有真人而後天下之知皆得其
　真而不可亂也不逆寡則所順者衆不雄
　成則不恃其成而處物先不謨士則縱心
　直前而群士自合非謀謨以致之直自全
　當而無過耳非以得失經心也若然者理
　固自全非畏死也故真人陸行而非避濡
　也遠火而非逃熱也無過而非措當也故
　雖不以熱爲熱而未嘗赴火不以濡爲濡

　未嘗蹈水不以死爲死未嘗喪生故夫生
　者豈生之而生哉成者豈成之而成哉故
　任之而無不至者眞人也豈有槩意於所
　遇哉言夫知之登至於道者若此之逺也
古之眞人其寢不夢其覺教無憂其食不甘
其息深深眞人之息以踵衆人之息以喉屈
服者其嗌厄言若畦其嗜欲深者其天機淺
古之眞人不知悅生不知惡死其出不訢欣
其入不詎翛蕭然而徃翛然而來而已矣不
忘其所始不求其所終受而喜之忘而復之

是之謂不以心捐道不以人助天是之謂眞
人
郭註寢不夢無意想也覺無憂遇即安也食
　不甘理當食耳眞人之息以踵乃在根本
　中來嗌言若哇氣不平暢也深根寧極然
　後反一無欲故嗜欲深者天機淺也不知
　悅生惡死者與化爲體不訢不詎者泰然
　而任之也脩然徃來者寄之至理故徃來
　而不難也終始變化皆忘之矣豈直逆忘
　其生而猶復採求死意耶受而喜者不問

　所受者何物遇之而無不適也忘而復者
　復之不由於識乃至也夫人生而靜天之
　性也感物而動性之欲也物之感人無窮
　人之逐物無節則天理滅矣眞人知用心
　則背道助天則傷生故不爲也
筆乘出世爲出即生也來也始與受也返造
　化爲入即死也徃也終與復也知其始之
　未始有始也則不忘其所始矣知其終之
　未始有終也則不求其所終矣如此則可
　以出入造化遊戲死生而奚悅與惡之有

　心捐道者心一有所變即捐道矣道無生
　死而人有二心非棄道而何人助天者即
　老子狹其所居厭其所生求益于有生之
　外者也而真人不然則知怖死生求出離
　猶爲第二義也
若然者其心志其容寂其顙□(去軌/反)妻然似
秋煖喧然似春喜怒通四時與物有宜而莫
知其極故聖人之用兵也亡國而不失人心
利澤施乎萬世不爲愛人故樂洛通物非聖
人也有親非仁也天時非賢也利害不通非

　禮爲翼者順時之所行故無不行也夫高
　下相受不可逆之流也小大相群不得已
　之勢也曠然無情群知之府也之有泝之
　會居師人之極者奚爲哉任時世爲知委
　必然之事付之天下而已丘者所以本也
　以性言之則性之本也夫物各有足足於
　本也付群德之自循斯與有足者至於本
　也本至而理盡矣凡此皆自彼而成成之
　不在已則雖處萬機之極而常間暇自適
　忽然不覺事之經身悗然不識言之在口

　而人之大迷眞謂至人之爲勤行者也
故其好之也一其弗好之也一其一也一其
不一也一其一與天爲徒其不一與人爲徒
天與人不相勝也是之謂眞人死生命也其
有夜旦之常天也人之有所不得與皆物之
情也彼持以天爲父而身猶愛之而况其卓
乎人特以有君爲愈乎己而身猶死之而况
其眞乎泉涸魚相與處於陸相呴吁以濕相
瀉儒以沫不如相忘於江湖與其譽余堯而
非桀也不如而忘而化其道

郭註常無心而順彼故好與不好所善所惡
　與彼無二也其一也天徒也其不一也人
　徒也夫眞人同天人均彼我不以其一異
　乎不一無有不一者天也彼彼而我我者
　人也眞人同天人齊萬致萬致不相非天
　人不相勝故曠然無不一冥然無不任而
　玄同彼我也其有夜日之常天之道也故
　知死生者命之極非妄然也若夜旦耳奚
　所係哉眞人在晝得晝在夜得夜以死生
　爲晝夜豈有所不得乎人之有所不得而

　憂虞在懷皆物情耳非理也卓者獨化之
　謂也夫相因之功莫若獨化之至也人之
　所因者天也天之所生者獨化也人皆以
　天爲父故晝夜寒暑猶安之而不敢惡况
　卓爾獨化至於玄冥之竟又安得而不任
　之哉眞者不假於物而自然也夫自然之
　不可違豈直君命而已哉故證以因魚之
　喻與其不足而相愛豈若有餘而相忘夫
　非譽皆生於不足至足者忘善惡遣死生
　與變化爲一曠然無不適矣又安知堯桀

　之所在耶
夫大塊載我以形勞我以生佚我以老息我
以死故善吾生者乃所以善吾死也夫藏舟
於壑藏山於澤謂之固矣然而夜半有力者
負之而走昧者不知也藏小大有宜猶有所
遯若夫藏天下於天下而不得所遯是恒物
之大情也特犯人之形而猶喜之若人之形
者萬化而未始有極也其爲樂可勝計耶故
聖人將遊於物之所不得遯而皆存善天善
老善貽善終人猶效之又况萬物之所係而

一化之所待乎
郭註夫形生老死皆我也故形爲我載生爲
　我勞老爲我佚死爲我息四者雖變未始
　非我我奚惜哉死與生皆命也無善則已
　有善則生不獨善也故若以吾生爲善乎
　則吾死亦善也方言生死變化之不可逃
　故先舉無逃之極然後明之以必變之符
　將任化而無係也夫無力之力莫大於變
　化者也故乃掲天地以趨新負山嶽以金
　故故不暫停忽已涉新則天地萬物無時

　而不移也世皆新矣而自以爲故舟山日
　易而視之若前今交一臂而失之在冥中
　去矣故向者之我非復今我也我與今俱
　徃豈常守故哉而世莫之覺謂今之所遇
　可係而在豈不昩哉不知與化爲體而思
　藏之使不化則雖至深至固各得其所宜
　而無以禁其日變也故夫藏而有之者不
　能止其遯也無藏而任化者變不能變也
　無所藏而都任之則與物無不冥與化無
　不一故無内外無死生體天地合變化索

　所遯而不得矣此乃常物之大情非一曲
　之小意也人形乃是萬化之一遇耳無極
　之中所遇者皆若人也豈特人形可喜而
　餘物無樂耶本非人而化爲人化爲人失
　于故矣失故而喜喜所遇也變化無窮何
　所不遇所遇而樂樂豈有極乎夫聖人遊
　於變化之途放於日新之流萬物萬化亦
　與之萬化化者無極亦與之無極誰得遯
　之哉夫於生爲亡而於死爲存於死爲存
　則何時而非存哉夫自均於百年之内不

　善少而否老未能體變化齊死生也然其
　乎粹猶足以師人也况玄同萬物而與化
　爲體其爲天下之所宗也不亦宜乎
夫道有情有信無爲無形可傳而不可受可
得而不可見自本自根未有天地自古以固
存神鬼神帝生天生地在太極之先而不爲
高在六極之下而不爲深先天地生而不爲
久長於上古而不爲老狶喜韋氏得之以挈
天地伏戲義得之以襲氣毋維斗得之終古
不忒日月得之終古不息堪坏丕得之以襲

崑崙馮憑夷得之以遊大川肩吾得之以處
大山黄帝得之以登雲天顓頊得之以處玄
宫禺强得之立乎北極西王母得之坐乎少
廣莫知其始莫知其終彭祖得之上及有虞
下及五伯傅說得之以相武丁奄有天下乘
東維騎箕尾而比於列星
郭註有無情之情故無爲也有常無之信故
　無形也古今傳而宅之莫能受而有之咸
　得自容而莫見其狀未有天地自古固存
　明無不侍有而無也無也豈能生神哉不

　神鬼帝而鬼帝自神斯乃不神之神也不
　生天地而天地自生斯乃不生之生也故
　夫人之果不足以神而不神則神矣功何
　足有事何足恃哉久道在高爲無高在深
　爲無深在久爲無久在者爲無者無所不
　在而所在皆無也且上下無不格者不得
　以高卑稱也内外無不至者不得以表裏
　名也與化俱移者不得言久也終始常無
　者不得謂老也自狶韋氏得之至比則星
　言得之於道乃所以明其自得耳道不能

　使之得也我之未得又不能爲得也然則
　凡得之者外不資於道内不由於已掘然
　自得而獨化也夫生之難也猶獨化而自
　得之矣既得其生又何患于生之不得而
　爲之哉故爲生舉不足以全生以其生之
　不由于已爲也而爲之則傷其眞生矣
筆乘大宗師者道也至此方明說出道無形
　無爲也而曰有情有信者自有以觀其徼
　者言之也情靜之動信者動之得即老子
　其中有信之信也太易者未見氣太初者

　氣之始未見氣爲父則氣者然也北斗天
　之綱維故曰維斗堪坏神名人面獸形馮
　夷清冷傳曰華隂潼𡖥隄首人服人石得
　水仙是爲河泊一云以人月庚子浴于河
　而溺之肩吾山神不死至孔子時黄帝得
　道登天即鼎湖上升之事玄宫北方之宫
　月令曰其帝顓頊其神玄冥是也禺强海
　神山海經曰北海之渚有神人面鳥身珥
　兩青蛇踐兩赤蛇名禺强西王母山海經
　曰狀如人狗尾蓬頭戴勝善嘯居洵水之

　涯漢武帝内傳西王母與一功夫人降帝
　美容貌神仙人也少廣山名一云西方空
　界之名傳說一星在尾上言其乘東維騎
　箕尾之間也箕斗爲天漢年之東維
南伯子葵問乎女偊禹曰子之年長矣而色
若孺子何也曰吾聞道矣南伯子葵曰道可
得學耶曰惡惡可子非其人也夫卜梁倚有
聖人之才而無聖人之道我有聖人之道而
無聖人之才吾欲以教之庶幾其果爲聖人
乎不然以聖人之道告聖人之才亦易矣吾

猶守而告之參三曰而後能外天下己外天
下矣吾又守之七日而後能外物已外物矣
吾又守之九日而後能外生已外生矣而後
能朝徹朝徹而後能見獨見獨而後能無古
今無古今而後能人於不死不生殺生者不
死生生者不生其爲物無不將也無不迎也
無不毁也無不成也其名爲攖寧攖寧也者
攖而後成者也南伯子葵曰子獨惡乎聞之
曰聞諸副墨之子副墨之子聞諸洛誦之孫
洛誦之孫聞之膽明瞻明聞之聶許聶許聞

之需役需役聞之於烏謳於謳聞之玄冥玄
冥聞之參寥參寥聞之疑始
郭註聞道則任其自生故氣色全也外猶遺
　也物者朝夕所需切已難忘外生則都遣
　之也遺生則不惡死不惡死故所遇即安
　豁然無滯見機而作斯朝徹也當所遇而
　安之忘先後之所接斯見獨者也無古今
　與獨俱徃也係生故有死惡死故有生無
　係無惡則無死無生矣任其自將故無不
　將任其自迎故無不迎任其自毁故無不

　毁任其自成故無不成夫與物冥者物縈
　亦縈而未始不寧也□縈而獨不縈則敗
　矣故縈而任之則莫不曲成也玄冥者所
　以名無而非無也夫階名以至無者必得
　無於名表故雖玄冥猶未極而又推寄於
　參寥玄之又玄也自然之理有積習而成
　者蓋階近以至遠研粗以至精故乃七重
　而後無之名九重而後疑無是始也
子祀子輿子犁子來四人相與語曰孰能以
無爲首以生爲脊以死爲尻(苦羔/反)孰知死生

存亡之一體者吾與之友矣四人相視而笑
莫逆於心遂相與爲友俄而子輿有病子祀
徃問之曰偉哉夫造物者將以予爲此拘拘
也曲僂縷發背上有五管頤隱於齊肩高於
頂句勾贅指天隂陽之氣有沴麗其心間閒
而無事跰(步田/反)踟(悉田/反)而鑑於井曰嗟乎夫
造物者又將以予爲此拘拘也子祀曰女惡
之乎曰亡予何惡浸假而化予之左臂以爲
雞予因以求時夜浸假而化予之右臂以爲
彈予因以求鶚炙浸假而化予之尻以爲輪

以神爲馬予因而乘之豈更駕哉且夫得者
時也失者順也安時而處順哀樂不能入也
此古之所謂縣解也而不能自解者物有結
之且夫物不勝天久矣吾又何惡焉
郭註沴陵亂也夫任自然之變者無嗟也與
　物嗟耳浸漸也體化之變則無徃而不因
　無因而不可當所遇之時世謂之得時不
　暫停順徃而去世謂之失安時處順謂之
　懸解一不能自解則衆物共結之矣能解
　則無所不解則無所而解也天不能無晝

　夜我安能無死生而惡之哉
俄而子來有病喘喘(一作/惴)然將死其妻子環
而泣之犂徃問之曰叱避無怛化倚其户與
之語曰偉哉造化又將奚以汝爲將奚以汝
適以汝爲鼠肝乎以汝爲蟲臂乎子來曰父
母於子東西南北唯命之從隂陽於人不翅
於父母彼近吾死而我不聽我則悍(一作/捍)矣
彼何罪焉夫大塊載我以形勞我以生佚我
以老息我以死故善吾生者乃所以善吾死
也今大冶鑄金金踴躍曰我且必爲鏌□大

冶必以爲不祥之金今一犯人之形而曰人
耳人耳夫造化者必以爲不祥之人今一以
天地爲大爐以造化爲大冶惡乎徃而不可
哉成然寐蘧然覺
郭註死生猶寤寐耳於理當寐不願人驚之
　將化而叱無爲不之也自古或有能違父
　母之命者未有能連隂陽之變而距晝夜
　之節者也死生猶晝夜未足爲遠也時當
　死亦非所禁而横有不聽之心適足悍逆
　於理以速其死耳其死之逺由於我悍非

　死之罪也彼謂死耳在生故以死爲彼善
　吾生善吾死理常俱也人耳人耳唯願爲
　人也亦猶金之踊躍世皆知金之不祥而
　不能任其自化夫變化之道靡所不遇今
　一遇人形豈故爲哉生非故爲時自生耳
　矜而有之不亦妄乎人皆知金之有係爲
　不祥故明己之無異於金則所係之情可
　解可解則無不可也成然寐籧然覺寤寐
　自若不可以死生累心也
子桑户孟子反子琴張三人相與友曰孰能

相與於無相與相爲於無相爲敦能登天遊
霧撓裊挑(徒堯/反)無極相忘以生無所終窮三
人相視而笑莫逆於心遂相與友莫然有間
而子桑户死未葬孔子聞之使子貢徃待事
焉或編曲或鼓琴相和而歌曰嗟來桑户乎
嗟來桑户乎而己反其眞而我猶爲人徛子
貢趨而進曰敢問臨尸而歌禮乎二人相視
而笑曰是惡知禮意子貢反以告孔子曰彼
何人者耶修行無有而外其形骸臨尸而歌
顔色不變無以命之彼何人者邪孔子曰彼

遊方之外者也而丘遊方之内者也外内不
相及而丘使女徃弔之丘則陋矣彼方且與
造物者爲人而遊乎天地之一氣彼以生爲
附贅縣疣以死爲决𤴯換潰癰夫若然者又
惡知死生先後之所在假於異物託於同體
忘其肝膽遺其耳目反覆終始不知端倪芒
然彷徨乎塵垢之外逍遥乎無爲之業彼又
惡能憒憒然爲世俗之體以觀衆人之耳曰
哉子貢曰然則夫子何方之依曰丘天之戮
民也雖然吾與汝共之子貢曰敢問其方孔

子曰魚相造乎水人相造乎道相造乎水者
穿池而養給相造乎道者無事而生定故曰
魚相忘乎江湖人相忘乎道術子貢曰敢問
畸人曰畸人者畸於人而侔於天故曰天之
小人人之君子人之君子天之小人也
郭註夫體天地冥變化者雖手足異任五臟
　殊管未嘗相與而百節同和斯相與於無
　相與也未嘗相爲而表裏俱濟斯相爲於
　無相爲也若乃從其心志以恤手足運其
　股肱以營五臟則相營愈篤而外内愈困

　矣故以天下爲一體者無愛爲於其間也
　撓挑無極無所不任也忘其生則無不忘
　矣故能隨變任化無所窮竟相視而笑莫
　逆於心者寄明至親而無愛念之近情也
　人哭亦哭俗内之迹也齊死生忘哀樂臨
　尸能歌方外之志也夫知禮義者必遊外
　以經内守母以存子稱情而直徃也若乃
　矜乎名聲牽乎形制則孝不任誠慈不任
　實父子兄弟懐情相欺豈禮之大意哉夫
　理有至極内外相冥未有極遊外之致而

　不冥於内者也未有能冥於内而不遊於
　外者也故聖人常遊外以弘内無心以順
　有故雖終日輝形而神氣無變俯仰萬機
　而淡然自若夫見形而不及神者天下之
　常累也是故覩其與群物並行則莫能謂
　之遺物而離人矣觀其體化而應物則莫
　能謂之坐忘而自得矣豈直謂聖人不然
　哉乃必謂至理之無此是故莊子將明流
　統之所宗以釋天下之可悟若直就稱仲
　尼之如此或者將據所見以排之故超聖

　人之内迹而寄方外于數子宜忘其所寄
　以尋迷作之大意則夫遊外弘内之道坦
　然自明而莊子之書故是超俗蓋世之談
　矣夫弔者方内之近事也施之方外則陋
　遊乎天地之一氣者皆冥之故無二也以
　生爲附贅縣疣此氣之時聚非所樂也以
　死爲决𤴯潰癰此氣之自散非所惜也死
　生代謝未始有極與之俱徃則無徃不可
　故不知勝負之所在假因也死生聚散變
　化無方皆異物也無異而不假所假雖異

　共成一體故忘肝膽遺耳目任理而冥徃
　五藏猶忘何物足識哉未始有識故能放
　身於變化之途玄同於反覆之波而不知
　終始之所及也所謂無爲之業非拱默也
　所謂塵垢之外非伏于山林也其所觀示
　于衆人者皆其塵垢耳非方外之冥物也
　子貢不聞性與天道故見其所依而不見
　其所以依也夫所以依者不依也世豈覺
　之哉戮民者以方内爲桎梏明所貴在方
　外也夫遊外者依内離人者合俗故有天

　下者無以天下爲也是以遺物而後能入
　群坐忘而後能應務愈遺之愈得之苟居
　斯極則雖欲釋之而理固自來斯乃天人
　之所不赦者也吾與汝共之言雖爲世梏
　桎但爲與汝共之耳明己恒自在外也人
　之與魚所造雖異其於由無事以得事自
　方外以共内然後養給而生定莫不皆然
　各自足而相忘也能遊外以冥内任萬物
　之自然使天性各足而帝王道成斯乃畤
　於人而侔於天也以自然言之則人無小

則大以又理言之則侔於天者可謂君子矣
顔回問仲尼曰孟孫才其於死哭泣無涕中
心不戚居喪不哀無是三者以善喪蓋魯國
固有無其實而得其名者乎回一怪之仲尼
曰夫孟孫氏盡之矣進於知矣滿簡之而不
得天己有所簡矣孟孫氏不知所以生不智
所以死不知就先不知就後若化爲物以待
其所不知之化已乎且方將化惡知不化哉
方將不化惡知已化哉吾特與汝其夢未始
覺者邪且彼有駭形而無損心有旦宅而無

情死孟孫氏特覺人哭亦哭是自其所以乃
且也相與吾之耳矣庸詎知吾所謂吾之乎
且汝夢爲鳥而厲乎天夢爲魚而汲於淵不
識今之言者其覺者乎其夢者乎造適不及
笑獻笑不及排安排而去化乃入於寥天一
郭註魯國觀其禮顏回察其心盡死生之理
　應内外之宜者動而以天行非知之匹也
　故曰進於知簡擇死生而不得其任無春
　秋冬夏四時行耳已簡而不得故無不安
　無不安故不以死生樂意而付之自化也

　死生宛轉與化爲一猶以忘其所知於當
　今豈待所未知無顏憂哉已化而生爲知
　未生之時方化而死焉知己死之後故爲
　所避就而與化俱生也夫死生猶覺男耳
　今夢自以爲覺則無以明覺之非夢兄茍
　無以明覺之非夢則亦無以明生之非死
　矣死生覺夢未知所在當其所邇無不自
　得何爲在此而憂彼哉有駭形無□心者
　以變化爲形之駭動耳故不以死生損累
　其心也有旦宅無情死者以形骸之變爲

　旦宅之日新耳其情不以爲死也夫常覺
　者無徃而有逆故人哭亦哭所以其所宜
　也死生變化吾皆吾之既皆同吾吾何失
　哉未始失吾吾何憂哉無賖故人哭亦哭
　無憂故哭而不哀靡所開吾也故玄同外
　内彌貫古今與化日新豈知吾之所在也
　夢爲鳥夢爲魚言無徃而不自得也覺夢
　之化無徃而不可則死生之故亦無時而
　足惜也所造皆適則忘適矣故不及笑排
　者推移之謂禮哭必哀獻笑必樂哀樂存

　懷則不能與適推移矣今孟孫常適故哭
　而不哀與化俱徃也安於推移而與化俱
　去故乃入于寂寥而與天爲一也自此以
　上至于子祀其致一也所執之喪異故歌
　哭不同
意而子見許由許由曰堯何以資汝意而子
曰堯謂我汝必躬服仁義而明言是非許由
曰而奚來爲軹咫天堯既己黥汝以仁義而
劓汝以是非矣汝將何以遊夫遥湯恣睢轉
備之塗乎意而子曰雖然吾願遊於其藩許

由曰不然夫盲者無以與乎眉目顔色之好
瞽者無以與乎青黄黼黻之觀意而子曰夫
無莊之夫其美攄梁之失其力黄帝之亡其
知皆在罏鍾之間耳庸詎知夫造物者之不
息我黔而補我劓使我乘成以隨先生邪許
由曰噫未可知也我爲汝言其大略吾師乎
吾師乎𩐎萬物而不爲義澤及萬世而不爲
仁長於上古而不爲老覆載天地刻雕衆形
而不爲巧此所遊己
郭註資者給濟之謂黔以仁義劓以是非言

　其以形教自虧殘而不能復遊夫自得之
　場無係之塗也游其藩言不敢求涉中道
　也且願遊其藩傍而已天下之物未必皆
　自成也自然之理亦有須冶煆而爲器者
　故無莊據梁黄帝皆聞道而後亡其所務
　也此皆寄言以遣云爲之累夫率性直徃
　者自然也徃而傷性性傷而能改者亦自
　然也庸詎知我之自然當不息黔補劓而
　乘可成之道以隨夫子邪而欲棄而勿告
　恐非造物之至也𩐎澤萬物皆自爾耳亦

　無愛爲於其問也安所寄其仁義不爲老
　日新也不爲巧自然也此所遊已言遊於
　不爲而師於無師也
顔回曰回益矣仲尼曰何謂也曰回忘仁義
矣曰可矣猶未也它日復見曰回益矣曰何
謂也曰回忘禮樂矣曰可矣猶未也它日復
見曰回益矣曰何謂也曰回坐忘矣仲尼蹴
然曰何謂坐忘顔回曰墮隳枝體黜聦明離
形去知同於大通此謂坐忘仲尼曰同則無
好也化則無常也而果其賢乎丘也請從而

後也
郭註回益矣以損之爲益也仁者兼愛之迹
　義者成物之功愛之非仁仁迹行焉成之
　非義義功見焉存夫仁義不足以知愛利
　之由無心故忘之可也但忘功迹猶未玄
　達禮者形體之用樂者樂生之具忘其貝
　未若忘其所以具也夫坐忘者奚所不忘
　哉既忘其迹又忘其所以迹者内不覺其
　一身外不知有天地然復曠然與變化爲
　體而無不通也無物不同則未嘗不適未

　嘗不適何好何惡哉同於化者唯化所適
　故無常也
子輿與子桑友而霖雨十日子輿曰子桑殆
病矣裏飯而徃視之至子桑之門則若歌若
哭鼓琴曰父邪母邪天乎人乎有不任其聲
而趨促舉其詩焉子輿入曰子之歌詩何故
若是曰吾恩夫使我至此極者而弗得也父
母豈欲吾貧哉天無私覆地無私載天地豈
私貧我哉求其爲之者而不得也然而至此
極者命也夫

郭註此二人相爲於無相爲者也今裹飯而
　徃食者亦任之天理而自爾非相爲而後
　徃也何故若是者嫌其有情所以趨出逺
　理也命也夫言物皆自然無爲之者也
　　應帝王第七
齧缺問於王倪四問而四不知齧缺因躍而
大喜行以告蒲衣子蒲衣子曰而乃今知之
乎有虞氏不及泰氏有虞氏其猶藏仁以要
(平/聲)人亦得人矣而未始出於非人泰氏其卧
徐徐其覺教于于一以己爲馬一以己爲牛

其知情信其德甚真而未始入於非人
郭註夫有虞之與泰氏皆世事之迹耳非所
　以迹也所以迹者無迹也世孰名之哉未
　之嘗名何勝負之有故乘群變履萬世世
　有夷險迹有不及也夫以所好爲是人所
　惡爲非人者以是非爲域者也能出於非
　人之域者必入於無非人之境矣故無得
　無失無可無不可豈直藏仁而要人邪爲
　馬爲牛則奚是人非人之有任其自知故
　情信任其自得故無爲不入乎是非之域

　所以絶於有虞之世也
肩吾見狂接輿狂接輿曰日中始何以語汝
肩吾曰告我君人者以己出經式義度人孰
敢不聽而化諸狂接輿曰是欺德也其於治
天下也猶涉海鑿河而使蚊負山也夫聖人
之治也治外乎正而後行确乎能其事者而
已矣且鳥高飛以避矰弋之害鼷鼠深穴乎
神丘之下以避熏鑿之患而曾二蟲之無知
郭註欺德者以己制物則物失其眞也夫寄
　當於萬物則無事而自成以一身制天下

　則功莫就而任不勝也故聖人之治也全
　其分内各正性命而己不爲其所不能也
　且禽獸猶各有以自存故帝王任之而不
　爲則自成也汝曾不如此二蟲之各存而
　不待教乎
筆乘日中始人姓名經之式義之度皆所以
　正人也而離性已逺故謂之欺德涉海必
　溺鑿河難成蚊負山則不勝任以欺德而
　治天下亦猶此耳聖人之治也治因其自
　治而毋以正人爲也故曰外乎正而後行

　斷斷然盡其性命之能事而已矣性命之
　能事我無爲而民自正之謂也夫鳥鼠避
　患曾不待教况民之有知豈不如二蟲而
　必作爲經式義度以拂亂其常性哉
天根遊於殷陽至蓼了水之上適遭無名人
而問焉曰請問爲天下無名人曰去汝鄙人
也何問之不豫也予方將與造物者爲人厭
則又乘夫莽眇之鳥以出六極之外而遊無
何有之郷以處壙垠之野汝又何帠詣以治
天下感予之心爲又復問無名人曰汝遊心

於淡合氣於漠順物自然而無容私焉而天
下治矣
郭註問爲天下則非超於太初止於玄冥也
　與造化者爲人則任人之自爲莽渺群碎
　之謂耳乘群碎馳萬物故能出處常通放
　毋自得之場不治而自治也遊心於淡任
　其性而無所飾也合氣於漠漠然靜於性
　而止也順物無私而天下治言任性自生
　公也心欲益之私也容私果不足以生生
　而順公乃全也

筆乘豫即凡事豫則立之豫言有先于爲天
　下者也無以先之而求爲天下于天下則
　後矣與造物者爲人與化俱運任而不助
　也乘莽渺出六極凌虛履妙超隂陽也遊
　何有處壙垠造道之域居空同也此即豫
　之道也而猶不寤故又明言以示之遊心
　者汎然自得而復于至靜也故曰遊心于
　淡合氣者其息深深而歸于至虛也故曰
　合氣于漠此皆順物自然而不以已與之
　故天下治蓋無意于爲天下而爲天下之

　道莫妙于此矣
陽子居見老聃曰有人於此嚮疾彊梁物徹
䟽明學道不倦如是者可比明王乎老聃曰
是於聖人也胥易技係勞形怵心者也且也
虎豹之文來田猿狙之便執斄之狗來藉如
是者可比明王乎陽子居蹴然曰敢問明王
之治老聃曰明王之治功蓋天下而似不自
己化貸萬物而民弗恃有莫舉名使物自喜
立乎不測而遊于無有者也鄭有神巫曰季
咸知人之死生存亡禍福壽夭期以歲月旬

日若神鄭人見之皆棄而走列子見之而心
醉歸以告壺子曰始吾以夫子之道爲至矣
則又有至焉者矣壺子曰吾與汝既其文未
既其實而固得道與衆雌而無雄而又奚卵
焉而以道與世亢必信夫故使人得而相汝
嘗試與來以予示之明日列子與之見壺子
岀而謂列子曰嘻子之先生死矣弗活矣不
以旬數矣吾見怪焉見濕灰焉列子入泣涕
沾襟以告壺子壺子曰𡖥吾示之以地文萌
乎不震不正是殆見吾杜德機也嘗又與來

明日又與之見壺子出而謂列子曰幸矣子
之先生遇我也有廖矣全然有生矣吾見其
杜權矣列子入以告壺子壺子曰郷吾示之
以天壤名實不入而機發于踵是殆見吾善
者機也嘗又與來明日又與之見壺子出而
謂列子曰子之先生不齊吾無得而相焉試
齊且復相之列子入以告壺子壺子曰吾郷
示之以太沖莫勝是殆見吾衡氣機也鯢桓
之審爲淵止水之審爲淵流水之審爲淵淵
有九名此處三焉嘗又與來明日又與之見

壺子立未定自失而走壼子曰追之列子追
之不及反以報壺子曰已滅矣已失矣吾弗
及己壺子曰郷吾示之以未始出吾宗吾與
之虛而委蛇不知其誰何因以爲弔靡因以
爲波流故逃也然後列子自以爲未始學而
歸三年不出爲其妻爨食豕如食人于是無
與親彫琢復朴塊然獨以其形立紛而封哉
一以是終
昊言箴曰此章專論帝王之道言帝王合應
　如秦氏之出于非人而又非入于非人如

　接與之戒矰弋熏鑿吾民如無名氏所云
　游心于淡合氣于漠如老聃所云立乎不
　測而遊于無有所謂無有亦只是至虛而
　不萌竅鑿是已緫來只無有二字耳四不
　知是無竅鑿曜而喜是悟出無竅鑿道理
　非人天也未能出于非人者猶局于人未
　出于天未始入于非人者與天俱化非有
　意爲天徐徐安穩于于自得此四字最善
　狀凡人間間然日以心鬥者卧則神且不
　寧或驚或夢殊不帖席纔覺則百憂感心

　身雖未起神已馳逐拘攣不自在了至人
　便無此光景便是其寢不夢其覺無憂道
　理呼牛應牛呼馬應馬隨呼而應初無所
　定故下兩一字道有情有信故曰其知情
　信曰情曰信曰眞緫是對幻字看以己出
　其動也天其靜也地其行也水流其止也
　淵默淵默之與水流天行之與地止其于
　不爲而自爾一也今季咸見其尸居而坐
　忘即謂之將死見其神動而天隨即謂之
　有生誠能應不以心而理自玄符與化升

　降而以世爲量然後足爲物主而順時無
　極故非相者所測耳此應帝王之大意也
　德機不發曰杜權亦機也今乃自覺昨日
　之所見見其杜權故謂之將死也天壤之
　中覆載之功見矣比之地文不猶外乎此
　應感之容也任自然而覆載則天機玄應
　而利名之飾皆爲棄物機發於踵常在極
　上起也發而善於彼彼乃見之居太沖之
　極浩然泊心而玄同萬方故勝負莫得措
　其間也無徃不平混然一之以管窺天者

　莫見其涯故似不齊也淵者靜默之謂耳
　夫水常無心委順外物雖流之與止鯢桓
　之與龍躍常淵然自若未始失其靜默也
　至人用舍雖異玄默一焉故略舉三異以
　明之雖波流九變治亂紛如居其極者常
　淡然自得泊乎忘爲也未始出吾宗者雖
　變化無常深根寧極也委蛇者無心而隨
　物化也不知誰何汎然無所係也變化頽
　靡世事波流無徃而不因也夫至人一耳
　然應世變而時動故相者無所措其目自

　失而走此明應帝王者無方也食豕如食
　人忘貴賤也於事無與親唯所遇也雕琢
　復朴去華取實也塊然形立外飾去也紛
　而封哉雖動而眞不散也一以是終使物
　各自終也
筆乘不震不正崔本作不震不止全然列子
　作灰然莫勝列子作莫朕審列子作潘無
　與親列子作無親封哉列子作封戎似于
　文義爲優當從之
無爲名尸無爲謀府無爲事任無爲知主體

盡無窮而遊無朕盡其所受乎天而無見得
亦虛而已至人之用心若鏡不將不迎應
而不藏故能勝物而不傷
郭註無爲名尸因物則物各自當其名也無
　爲謀府使物各自謀也無爲事任付物使
　各自任也無爲知主無心則物各自主一
　知也體盡無窮因天下之自爲故馳萬物
　而無窮也遊無朕任物故無迹也盡其所
　受乎天足則止也無見得見得則不知止
　也亦虛而已不虛則不能任群實也若鏡

　者鑒物而無情也不將不迎不藏來即應
　去即止也物來即鑒鑒不以心故雖天下
　之廣而無不勞之累
南海之帝爲儵叔北海之帝爲忽中央之帝
爲渾沌儵與忽時相與遇於渾沌之地渾沌
待之甚善儵與忽謀報渾沌之德曰人皆有
七竅以視聽食息此獨無有嘗試鑿之日鑿
一竅七日而渾沌死
郭註爲者敗之












