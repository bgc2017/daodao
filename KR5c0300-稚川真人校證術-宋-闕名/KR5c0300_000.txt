








稚川眞人校證術似三
　先天圖(不録)
係系傳授圖
　　　　　　　　　　　　　川客楊么楊旭
　　周化寫(毫隠名無傳)燕山孟先生無傳
無名氏宼叔原(丹成之後授于容)西方仲成
　　崔黄冠(不知所終)戴道亨
　　　　　　　　　　　　　周道成傳派多







　　　先天論
夫物禀先天之炁位屬庚辛上應太白金星
是謂西王母産出南方赤鳯髓是謂後天號
曰金鉛又曰美金華又曰鉛白霜又曰金液
錬以萬鈞之火終不能使之枯遇土則燥聖
功出焉合母則成胚胎生焉骨肉生焉此則

定造化無中生有金伐木榮此其義也四象
備中央爲之主三家聚中宫爲之寳寶主之
義非造大丹之妙而未易明此淮南王煉秋
石以産無窮之寳故上帝惜之而又哀憫衆
生萬劫一傳得之得者非宿有仙骨苟傳非
人𣧎及九祖玄科曰祕天道泄大寳罪所不
赦
　　　眞訣云
雄裏内含雌質負隂却抱陽精四象全憑調
爕土金產岀黄金

　　　大藥證曰
鍊粉爲鉛化石爲麈自然火化去鉛取丹更
入華池還源還色再入神室更養以火全六
十日成金液丹服之神仙
　　　祕文
夫修大丹與天地造化同途故太易在太素
之前雖含虚至妙則來立兆萌太極在太乙
之先故有昆成乃混沌也中有太乙之精爲
天地之毋爲萬物之始一炁旣分二儀斯判
然後有乾坤焉有隂陽焉有三才五行焉有

五金八石焉修丹者以乾坤爲鼎器以人民
爲藥物盜隂陽變化之機精調水火循坎离
否泰之理苦歷星霜動則起於陽九靜則起
於隂六此修丹之大㫖也
　　　葛仙翁述神室吟
淺深神室鑄新成内外安排别有名白虎但
將龍共配青龍還與虎同行二儀本是金和
合萬象皆由土發生玄了又玄眞了了九重
城裏有誰爭
　　　袐訣淵原

　　　眞鉛生庚
　　　眞汞生亥
其法二因汞以陽爲庚以隂制配合中宫上
下火熾轉作丹基一七之日無名氏以傳三
人至崔黄冠名曰金汞再術在世九十餘年
後不知所終其法四變一變名就胎借炁二
變名隂質陽胎三變名六神伏尸四變名朱
髓換形
　　　金汞丹砂術歌曰
灰埋玄鼎火温灰一夕黄芽立可濟九轉丹

砂成五内剖開夀永齊天地
　　　西方仲成授道
西方仲成從崔黄冠歳乆恭敬謹恪屢經艱
苦母遭驗試畧無少怠黄冠曰子可受道矣
遂擇日登壇仲成炷香盟天再拜稽首跪而
授道崔公及告之曰昔求仙㫖正傳一人爲
爾仙風道骨雖處稠人之中超然獨異今將
仙師所傳之祕藥物斤兩火候指歸全其所
聞汝後若遇德行謹備酷志學道之士方可
傳之亦如余之授子無所隱焉遂授四變九

轉之經
　　　一變就胎借炁
汞乃木之精本是朱之髓恰欲出胎時要借
眞陽力不得正陽精眞母亦難制一變感眞
陽此謂借胎炁
　　　二變隂質陽胎
胎孕以潛陽隂伏莫暫忘更籍結庚炁純陽
守洞房學者湏子細莫謾誇胸臆二變得陽
晶面目爲隂質
　　　三變六神伏尸

神仙六神法上眞常祕藏三時文火養表裏
以純陽愚夫莫忘思至死空嗟咨三變流滑
性陽煞以成屍
　　　四變朱髓換形
須識二因宗眞鉛炁便道氤氲文火養交感
在中宫七日道方畢金粟自然成成寳終四
變朱髓換其形
　　　火候歌
晝夜屯蒙翻二卦便將眞母制眞鉛神仙到
此多緘口不許尋常着意尋

赫赤金丹汞結金要歸眞土漸歸眞三時火
候牢封閉勿使榮髙却䘮身
袐傳神法自校證方信玄中别有師捉得虎
龍歸正土自然造化有嬰兒
　　　眞奥
偉哉妙法來自校證不離二味一雄一雌雄
曰眞鉛雌曰眞汞配合中宫自然交應旣濟
乃成未濟亦可不失三時七日息火鼎内增
金全憑道心青龍飛躍白虎制擒一制一伏
番爲子母九轉數足黃芽自出旣得黃芽神

仙有家再生再産青龍返砂丹砂一粒先祭
天地後爲己服永出死籍雞飡成鳯蛇化爲
龍吾皆面傳九九之功昔因師授全憑火候
火候不差立作金華火候有差邈焉無涯火
候有訣今爲汝説旣得勿爲人泄我若不言
恐絶天根西方仲成祕哉斯文
　　　所以寳歌
世人寳金玉不知其所巳或以羙梳粧或者
美宫室千縱巧施爲未免皆虚誑何不作還
丹壽命無窮已

　　　鍊丹歌
大藥無過甲與庚鍊成兒女得相親教君看
取丹成後萬里乾坤一鶴鳴
　　　鍊丹祕訣
良無頭釜無耳庚爲表辛爲裹朱衣子紅鑚
髓更無别物直下制惟有水火相匹配
水銀一味别無物先作骨兮後作肉骨肉相
依化作親從此河車任徃復
金化金兮銀化銀何曾更有别聖神轉制分
胎三度外更兼宗祖是囂麈

燕雀不生鳯狐兔不乳馬若無眞父母所生
俱是假
　　　穿心立制法
天爲穿心地爲立制八石消亡五金同類欲
乾朱汞必假祖氣養火七日翻復旣濟再養
七日澆淋滲制
　　　傳後式
疇昔先帥嘗戒余曰此術之妙可登金丹或
者福薄止爲至寳又曰君子之幸小人得之
不幸隂符經云君子得之固窮小人得之輕

命蓋道人得之心富矣身貧固亦善矣小人
則曰有生有死人之常理豈有無情之金石
能化有情之血肉耶但能家富身榮華居麗
室粉白黛緑食前方丈歌舞綺筵猒酒飽肉
恣極其飲畧不回互一旦天譴前日所授之
師亦招咎焉可不慎歟汝苟棄君子之行小
人之見不獨汝軰有禍吾獨何面目見先師
於上天乎昔祖代仙師未嘗不造戒叮嚀余
敢不懼焉旣傳之後汝宜鑒戒福禄無替
西方仲成傳戴道亨是夜甲子上元七日西

方面南向北斗道亨長跪求授仙術乃告之
曰昔葛仙羽傳鄭思遠傳葛稚川稚川乃仙
翁裔也仙翁不傳之子而得思遠其意何如
蓋自修丹之士則於父子兄弟之親無有傳
者之理也如稚父之志思遠報帥之德可謂
兩全其美矣然諸仙祖師自鍊丹修養成道
何其傳授之當也今將先師口訣巳上諸丈
傳泒受授之法及穿心立制手法之祕又言
此術先可作次作九轉金液還丹待須聖師
指示然後能成大藥道亨再拜稽首而謝曰

今蒙垂教敢不奉謹皆叨師廕萬一有成九
轉丹砂畢繼而受之也
戴道亨傳楊旭名朱髓換形丹術道亨禀性
孤潔不與世合冠年慕仙夙志愈堅後遇眞
人前後之傳金汞丹術釋然有似得其捷徑
而成穿心立制便得正眞之理可謂識之深
德之厚也初不欲人知覺後有同郡楊旭兄
弟二人學道日遠功德深著心知戴公非常
人遂篤志盡心以奉焉歳乆不倦戴公亦知
楊旭兄弟不凡夙有仙契遂擇日盡授丹訣

及所自悟者可謂傳得其人其道畧則畧矣
巳妙無加焉
　　　眞一子金丹歌
大道生吾身隂陽寄吾質託身天地間死生
互相歷死生中有門門路各分格一門隂靜
中於中是靈寂修成隂中神此是西方術别
有陽中道妙祕在仙籍徑指天地根此根號
眞一生於天地先天地因而闢令人採取積
諫爲庚辛室邀取木中龍合之令契密忽然
爲夫婦漸生男與女十月兒女成盡化爲金

液金液作神丹餌之天地畢盡情告同人何
方留意覔日月疾如風三萬六千日
　　　崔黄冠替曰
大哉至道天地之根運乎眞一開通妙門神
丹造化火候不繁抽來正汞配與眞鉛上天
下地日月經歷寒暑驅分得成南北會合東
西汞白鉛赤餌之丹砂神仙有家


稚川眞人校證術
