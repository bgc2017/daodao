








太上靈寳淨明天尊說禦殟經
爾時太上靈寳淨明天尊於已酉𡻕六月庚
戍清旦大會衆真演說无上淨明祕法時新
學弟子惠文真人侍立於前面有憂色神思
悲酸心情舛錯若有所失天尊深知惠文真
人尚牽多愛猶住凡世不脫邪見未契真理
不知所以存神御炁含養恬和救䕶群品之
法而曰惠文真人子何面有憂色得无有不
可意惠文真人稽首頓首再拜號泣而言弟
子𦍒生人世獲遇真師演興大教以弟子為

法會首領尚此不免災危法會弟子俱同其
苦切聞凡佩寳籙之人皆得離脫一切災横
今弟子所住郷里疫毒流行不論善惡均被
其害忝在天尊勝㑹同諸弟子習學仙法不
曽敢怠而家有小弟小女與衆弟子各中瘡
疹痛苦難忍凡諸投法向善欲求免災今既
不能免是以有憂方欲俟問發此大問乃蒙
天尊下問弟子不覺流涕天尊先以大教付
弟子等興行而各身自不脫災禍十惡之人
剛強心志毀道敗法不可教化願天尊特以

開度以禦弟子等四時瘟病之災於是天尊
陞座含悲為惠文真人等演說上法曰天地
无私陶鑄萬物本无善惡世間人者自私故
生災禍上帝憫斯民之墜敗其靈性於是立
太上靈寳法教其長生有時瘟疫癘之災責
其違背各有鬼神主掌其中為善者可以歡
而為惡者可以懼譬如有人設一大路花磚
砌結坦然可行一人於旁設其檻穽以捕虎
兕行者不顧大道望望而行誤觸其機乃言
設路者非正路汝既行路非可觸機機不為

人而設人誤觸之設路設機善惡本異今弟
子或違慢教法存想不真服錬不時飲食不
忌則護衛正神悉皆退散善既已掩過則有
聞司罰之神得而窺測布此毒炁一級成疾
成疾之後不悟愆尤又怨道咎師不能保護
甚其疾苦又有家中之人不能同道恊心修
行覺悟多行非道背主所修則鬼神亦伺其
間隂有誅責非无公道亦以惡勸善既蒙罪
戾尚懐二心乃曰其主修道行法不保妻子
行其滛邪祠設滛鬼則吾豈佑之大凡四時

調養務在適中佩籙傅經以旌上善服藥吐
納以生正炁我有寳籙使日夜佩服今百鬼
畏懼善神隨守又有仙方使其服炁吐納存
想百般以救其苦如寳籙救治之符赤散雄
丹之劑春宣夏𥙷秋歛冬收之意不為不多
而汝等曽不究其理乃凾藏之謂我今為太
上弟子合免斯難是何異不耕而欲穰不蠶
而欲衣吾今復有禦瘟神符祕篆赤散雄丹
一切佩受服食之法擇日授汝兼有祕呪
呪曰

唵㫊(烏可切)暮秪(音只)混嚩(音馬)▲(音履)𤙖(音歆)
右每日能齋而誦之即帝君神將日夜護衛
殟毒百神皆知其為
太上弟子而畏敬之誦經百遍百鬼頭破腦
裂其或不能行之吾无汝何也於是惠文真
人再拜稽首
九州髙明大使丹筆書之將擇日以方術教
弟子信受奉行
九天髙明大使神功妙濟真君驅殟遣疫
消災真符




呪曰
洞天赤文丹靈燿虛驅殟攝毒奉命
天書金籙玉簡嵬鬼悉驅
太上有勑元君安居急急如
太清紫虛勑令攝

太上靈寳淨明天尊說禦殟經











