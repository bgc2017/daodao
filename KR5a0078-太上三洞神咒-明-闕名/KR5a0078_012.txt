










太上三洞神呪卷之十二列十二
開度祈禳登齋諸呪
五方衛靈呪
九炁青天明星大神焕照東鄉洞映九門轉
燭陽光掃穢除氛開明童子號曰玄鄉備衛
我軒上對帝君收魔束妖討捕兇群奉承正
道赤書玉文九天符命攝龍驛傳普天安鎮
我得飛仙
三炁丹天焕景流光熒星轉燭洞照太陽上
有赤精合契虚皇開明童子號曰華芳總御

火兵備守玉堂斬邪束妖剪截魔王北帝所
承風火衝當流鈴交焕翊衛壇場正炁流行
敢有巴狂我享上功坐運魁罡億劫長存保
天无疆
七炁素天太白流精光耀金門洞朗大冥中
有素皇號曰帝靈保神安鎮衛我身形斷絶
邪源王道正明宫殿整肅三景齊并道合自
然飛升紫庭靈寶符命普衛萬生元皇正命
來合我身功加一切天地咸寧
五炁玄天元始徘徊辰星轉燭洞焕太微黑

靈尊神號曰層威統冠飛天仙裾羽衣備守
五門撿精捕非敢有干試豁落斬摧玉符所
告神眞八威邪門閉塞正道流輝三光映照
我身無衰策空駕浮舉形仙飛
黄炁中央調理乾坤陶鎔陰陽總統玄眞鎮
星吐輝流耀九星開明童子號曰天璘陽炁
燄上朱焕炎精洞照内外運我身形百邪摧
落攝役鬼靈中山神呪普天使聞五靈安鎮
身飛上清
三日九朝衛靈呪

金眞緑霞焕映三天飛雲丹霄諸天控軿晨
輝啓旦陰翳俱捐九微震空五星回旋萬仙
應感自然妙玄杳冥散景分形億千蒙昧光
耀瑞降壇乾生死蒙惠灌煉金泉魔王恐懼
合景三田
謡歌空洞帝君守壇五帝較録受符三官備
衛四門束魔去奸流鈴擲火除穢焚殘身佩
金書鍊液芝顔玄虚素合心動三關騎龍跨
鶴控鳳乘鸞萬星守舍千魔不干道炁長存
萬仙悉安

神光朗耀瑞炁帀旋箕斗澄輝芝宇晏然玉
眸金眞寶殿純乾變夜作晝回子午前太華
流彩丹鳳飛圓息魔滅奸高步祥煙天眞普
集齊到帝前
五星虚映焕景神庭包羅元象合炁群靈潜
形杳默周遊五經揚威耀日役使甲丁却妖
除禍滌穢消氛萬魔恐怖龍虎飛奔紫雲交
覆萬炁齊并
黄中策炁斬馘妖宗遏絶邪源制斷魔蹤太
上符命召制神公萬靈斯格却禍除兇正炁

三輪洞運眞風紫户含瓊大度無終左命青
腰右攝芝童逍遥乘飈總御九空玄壇應機
乘炁虚冲萬眞普降濟度無窮
金眞空降神虎檢營玉帝披霞諸天命靈九
晨回駕萬魔束形九微迸煙神威攝精流金
擲火百惡消并神輝耀夜洞杳長春聖道蕩
蕩十方肅清保制劫運元亨利貞
天書敷羅下盻太微元化生成靈煙九回八
景六周聖運所持左賓赤方右啓帝扉東華
南府灌鍊辟非回輪日耀轉盻月輝今日大

慶萬道同歸玄壇正炁保天無衰普告三界
驛龍風馳
元始虚皇集炁居中三境洞杳肇生穹窿七
轉九虚混合回風變化萬神天地開通吉日
行道萬魔敬從晨輝朗照默運元功執節建
塵散花太空十方普慶劫運無終
玄陰七靈九炁合形魂精魄爽二景回輪飛
光赫奕焕耀長春日月吐輝回合華英大梵
流布奔飛火鈴魔王受事朝謁帝京含靈普
濟廣惠幽冥玉文敷告萬炁騰升

一日三朝衛靈呪
青陽虚映耀日回靈神虎辟邪飛天流鈴摧
奸滅試萬魔束形九微回道八威攝精千眞
校録三元蕩清左嘯中黄右䇿六丁七轉八
合周旋天經聖化巍巍三道順行慶雲流布
合景黄庭
丹靈朱火炎霞激風赤輪剛運天光八衝迸
威包羅交變萬方流金豁落群魔滅蹤辟奸
破妖明耀元功金符召制躡雲䇿龍謡歌慶
會散花太空神化冥運四極安隆伏御帝前

罔有不恭
五星高耀瑞炁飛浮元始集神天地交周玉
符寶節嘯命微幽擲火揚威奸兇無留萬魔
振伏紛葩却消摧怪伐惡道炁周流神光照
夜陰翳俱收萬神降格扇景乘飈群生咸遂
惠徧神州
五方衛靈總呪
五靈列位焕鎮五方始皇護魂丹老衛形皓
靈侍魄黑帝攝生中央黄帝統御萬眞元皇
誥下幽夜開光罪消北府名列南昌金籙定

籍玉宇除殃朱陵鍊質飛神太蒼三官九府
无極神鄉普受開度上生天堂
五星都呪
五星列照焕明五方水星却灾木德致昌熒
惑消禍太白辟兵鎮星四據家國利亨刊名
玉簡録宇帝房乘飈散景飛騰太空出入冥
无遊宴十方五雲浮蓋招神攝風役使萬靈
上衛仙翁
璇璣齋衛靈呪
辰精朗耀紫煙御空星壇焕映變化雲宫日

魂月魄離坎翼中金眞嘯命神虎辟酆吉日
行事八威鼓從玉華羅敷徘徊飛虹天光下
盼道炁豐隆含靈普濟流慶无窮
開度安眞文呪
元始敇下五老監盟濟度群品瞬息無停今
日大慶欣喜蒙恩諸天懽悅安鎮五方
開度起眞文呪
无上至眞大聖高尊布化運炁三十二天八
會九光自然成文安鎮地土保制劫年元始
符命普告三元下勑九地上關諸天中告海

岳名山大川今日上告萬神咸聞弟子某甲
修齋行道拔度亡魂三官九府削滅惡根永
度三途五苦之根世世受福記名丹篇神生
天堂鍊化自然生死開度億萬長年九天告
命風火驛傳
閉炁安神呪
天靈九宫太乙守房百神森森魂魄安康長
坐久視日月同昌
祈禳起眞文呪
元始上天三光高明回景照耀四炁朗清運

度所衝激揚流星五界錯越三統失寧五斗
總辰七宿明靈眞君大魁厥諱玉精夫人皇
妃字曰育嬰總御玄關回轉諸兵今日客災
玄告不貞請以眞文赤書上呈散髮訟愆披
露丹誠惟垂玄鑒回復天經炁不横越災不
横生焚燒靈文散煙玉京上景監度普告萬
靈炁消三關灾滅九冥陰陽調和國土太平
謹以金龍風馳驛程
禁壇敕水諸呪
蒼靈耀景電激霆奔飛空巨斧變化天關千

妖萬邪捕戮無蠲乾闢坤肅清蕩三元
朱火流焕炎煙散精蒼舌緑齒威摧巨靈丹
旌命魔秉鉞前征敢有遏逆塵飛酆刑
金門肅殺太白流威神兵萬衆討奸捕非巨
獸重吻黄旗散麾雲營圍繞羅布天機
北營豁落雙皇羽林玄戈蒼甲飛鈴流金剪
馘鬼奸正道無侵魔威披散揚矛掃陰
五靈玄老告命千眞周行刺奸屠割无親六
目四臂返甲逆鱗九土社稷疾閉魔氛
炎祝烈火左嘯飛龍明檢鬼營嚴攝北酆群

魔束形誅滅無蹤皇道蕩蕩岡敢不恭
大帝玉敕飛鯨鼓鉦紛紜隊仗羅币天兵妖
氛顯戮摧破魔城天光散彩六合利貞
玄冥陰域群兇吐威巨天力士金鉞前驅趣
較北帝嚴攝摧誅故炁幽閉皇化巍巍
洞耀育元精青華開大明布育九天炁始生
荐无英扶陽通攝御丹林合總眞積霄始暉
上鬱壘明霞晨靈光焕羅絡衛育保形魂混
化合玄景仁惠消魔群萬遍道已超功當書
上清

三炁靄靈闕明虚焕玉丹朱陵有帝眞華雲
飛絳軿統御萬界中撫運超大千執策按簡
籙洞章敷神篇解結散禍根流金摧兇奸志
能成此道魔試俱無前保度冥劫津宴盻无
窮年
西靈回七度太眇鬱明華白元惟我神皇眞
御景霞皎皎三素暉昭昭破百邪攝音延正
炁金精育三田鍊結固玉質寶耀映瓊軒魔
精當滅試逮地無沈連逸轡高清館齊輪太
上仙

北玄三秀藹太上居紫皇總炁攝幽微造化
敷靈綱下統虚危精寶育天元房靈通大妙
神纏羅衛百關豁落滅魔試凶灾永不干大
道保自然壽命无傾殘萬劫享慶會白日登
雲軿
混化歸冲妙元皇總帝靈眞老閉黄闕四御
齊玄鈞圓華太張上同携望玉君結津固百
骸瓊耀擁胎仙晨暉注明景魔應自滅形萬
道保無虧返老回童嬰五會合一炁飛馭超
雲京

東方碧霞林耀圓焕晨華流香凝三素中有
神王家丹鈴揚八威握節徴萬魔下觀无極
鄉飛龍控緑羅掃兇討奸逆天一耀金戈肅
清霄衢廓六虚收雲波
南方丹鳳城三炁騰朱煙神王御輪虬瓊節
黄金鞭天兵遊太空變化億萬千群魔散雲
營流鈴威无前法鼓趣丁甲奮迅摧兇奸振
凱赤明界炎洲朝萬仙
西方蘂珠闕素皇流精輝離羅吐長庚紫煙
胤瑶畿神王部金龍萬騎縱横馳玉節召靈

魔朱矛滅遊尸掃蕩氛葩毒萬精駭且悲雲
霄映空碧剛風激清夷
北方廣寒宫黑靈流玄雲金童揚華旛玉鈴
鳴清鈞天鋒森朱闕神光冠華晨翠節召遊
奕捕戮妖魔群飛行駕龍御束形無疏親懽
樂謡歌騰威行耀金眞
東北始青界蒼精振靈風下洞鬼門關幽氛
飛煙叢神王持金麾遊觀控玉龍魔城摧堞
雉受命攝北酆天丁萬萬群擲火流八衝妖
滅精靈伏祥景飛霄空

東南始丹天梵炁羅玉虚巽户開地輪萬陰
流歸墟玉帝敕神王控節朱龍車召制素梟
兵揚鉞肅前驅流金禦大魔奸爽羅群誅大
千俱清淨三元拱赤書
西南始素境人門映玉洲東井浴瓊華月庭
流光幽神王御華城太霄明霞浮仗旛巡八
遐魔精兇威收鳴金討妖逆種族無遺留豁
落九天振玉簡旌動優
西北始玄域閶闔凌天關下接崑崙丘五城
弱水環俯觀六合遥紅埃散黄寰龍軿御神

王緑鉞來朱幡周遊張天羅擒戮兇妖奸風
火无逃形乾坤萬炁繁
上方虚无界宫闕結雲霞清微崇天中通明
映鬱羅神虎耀九元羽林鳴金牙太一領藩
衛促徴神王車摧魔飛流鈴秉節戮奸邪縱
觀浩炁澄五億流香華
下方壘澤鄉金剛轉天經坤輿駕乾象銀潢
泒滄瀛夔龍翼神王火鈴飛炎精征伐萬鬼
淵敕攝威南兵摧落兇邪源掃蕩千魔城仙
君稽首禮國土世安寧

九天有命上告玉清促召千眞俱會帝庭太
一下觀雙皇翼形監察禦邪理炁攝生清帝
之道部整天兵若有不祥干試神明七神秉
鉞天鋒右征揮劍前驅焕擲火鈴左命甲騶
右領天丁風火齊戰伐邪絞精上威六天下
攝魔靈旣威旣攝萬兇滅形神威電掃奸妖
无生仙皇建節有命敢停拒節違命是誅是
刑各警各慎保兹黄寧九天有命萬神敬聽
元精混沌青炁散分神童十二保鎮肝魂二
七四五變化雲營九竈九社老木不淳神虎

吐毒劍敕火焚禍滅青煙光景妖氛識不馳
妄安保帝君
赤明開圖炎帝扇飈三童一姹焕散浮飄司
明得失萬帝宗朝朱鳳吐火金石化消流鈴
飛電剪馘毒妖束縛九醜灰覆火燒肅清皇
祚道德逍遥
金精一啓太白七分帝君靈符流鍊素雲召
龍儛水殺滅赫煙長牙巨獸討捕兇群元皇
正炁來合我身延年度世飛神升眞魂靈安
鎮我得自然

元光豁落五炁流行雙闕上帝萬神化生安
鎮守智噉食爽精蒼龍吐電摧破邪兵晶明
振劔飛奔火星三天力士伏滅萬精保安家
國道紀昇平
混沌元一黄象紛馳威福黄老變化嬰兒養
育九炁胎生兩儀日月上奔星辰下垂風火
争擊刀劍亂施六天九醜膽破心離太上符
命何敢不隨有生安樂入道旡爲
景中眞王威振九天乎捧三素足踏九玄金
虎居西飛龍繞乾黄神秉鉞緑齒揚鞭璣衡

五斗平調七元三天力士殺鬼萬千靈場清
淨斥絶魔煙杜稷里域土地靈仙門丞户尉
司命職聯恢揚皇化翊扶威權肅守隅界玄
澤昭宣伏尸故炁清蕩無蠲左提神鋒右汲
淵泉八方飛灑萬精號奔齋功允備懋績賓
天
東方威神蕩穢江昌緑衣仗劍清肅壇場百
邪摧落木厭飛揚斷除故炁流惠旡疆
南方威神掃穢王唐紫衣仗劍鎮守離疆辟
斥火厭清淨靈場游精遠伏敢干天常

西方威神風散陳常赤衣仗劍檢制玄黄妖
奸絶滅金厭潜藏敢有不順收入魁罡
北方威神赫奕鍾房白衣仗劍丁甲衛房魔
氛水厭帝命摧傷遠去萬里廓清神鄉
東北威神浩極章龍白衣仗劍掃滅邪宗天
威所指百厭無蹤六合澄泰丕贊神功
東南威神烈焰袁涼碧衣仗劍揮滅魔殃土
精厭魅攝送魁罡靈壇肅淨洞焕天光
西南威神解穢錢良黑衣仗劍驅戮妖𦍙五
土滅厭永斷不祥天地清寧萬梵開張

西北威神肅靜方洋白衣仗劍手握天章伏
尸厭蠱遠避壇場不得留停天憲摧傷
鬱藹蒼精洞景開明始陽九炁華停育魂流
英妙府靈眞上神瓊碧雲冠飛光羽裙青腰
玉女太上眞人保度仙籙消魔却氛
昌陽眞老赤靈尊神統制丹天檢束魔群嚴
駕朱鳳三角之麟上道太清玄元之根炎熛
三炁盤迴絳雲育養丹府保劫長存
七靈皓炁三素元眞中有皇老制攝魔精庚
辛官將七千萬兵羽旗龍節金虎雲奔斷除

妄怪鍊育華英與道長存歷劫无傾
北陰鬱單玄炁之宫帝眞靈會驅神駕龍室
有玉女夜光之童掌握圖籙攝制魔蹤虚危
合化紫煙激風寶晶鍊育後天无終
无皇上靈冲妙之尊混合眞樸造化元根感
激幽微挺生大神攝召萬炁齊會華房消蕩
百魔與道俱昌保度却灾滅試除殃
淨酆都離寒庭呪
寒庭多悲苦回心禮元皇女青靈寶符中山
天帝書一念升太清再念觀太无功歸九幽

遐旋旋登紫虚
沐浴亡魂呪
巍巍道德尊功行已圓齊降身來接引師寶
自相携慈悲灑法水以用洗沈迷永度三清
岸長辭五濁泥
變衣呪
九曜扶衰眞炁變衣四時合衛五緯交輝炁
分羅綺綵集宣威六合扶挾三炁玄微至眞
焕爛仙女齊飛雲章冠帶嚴潔天機圓華素
明元始慈悲

甘露法食呪
冷冷甘露滋法味難思議騫香流七眞冥冥
何生疑受此法食者生天登紫微遊宴大上
京光耀无邊際
三光化食呪
浩精生法炁氤氲凝天中兩耀共澄徹五緯
相交通三光焕已明寶炁凝三宫帝鄉會九
老咽服百骸豐金華照光景身與日月同念
道上聖前萬劫壽無窮
普濟法食呪

自然天厨食吾今與加持一粒徧十方河沙
共沈迷飢渴永消滅食之宴瑶池今將獻亡
靈功德不思議
玉陽鍊化法食呪
玉陽正眞炁妙道三景分玄和唱靈音八會
敷瓊文五老宴丹臺飄飄乘景雲大聖諸天
衆回駕飲玉津三五定生籍遊戲太上賓華
光朗无際携手朝玉晨
雲華鍊化法食呪
引炁鬱羅外九芒結雲華七晨高上道三炁

耀朱霞捧香服晨精功滿解世羅鍊化塵劫
盡億劫不爲多落籍三界庭結友太上家御
景拱玄斗八極何足賒
導仙鍊化法食呪
自然至眞道妙極玄中玄萬天朝玉陛五老
參華軒三光有靈炁所度惟聖賢勤行道仙
業咽漱吞華根神形合三象渺渺歸故根鳳
鳥翔十天飛舉不顧還
寶炁鍊化法食呪
迢迢三天上落落九玄臺金童採之集玉女

持花回天賓揖仙客俯仰升玉階天河灌東
井寶炁凝空來咽納漱瓊津兆劫不復衰矯
首三清路振衣何樂哉
定光鍊化法食呪
至天上眞道妙哉靈寶章吸景導五星咽漱
存華芒流精灌百體皓晶凝雪霜洞達照内
外塵滓都消亡體肌不復老契此名定光永
宴大明館斯爲不夜鄉攝跡歸本根九轉凝
眞常
回度出生呪

勤修大道法精心感太冥黄華眞炁降五臟
結胎嬰亡者生天堂飛升朝上清福惠无不
徧此食施衆生
敕救苦符呪
元始上聖玉帝高靈玉文告命濟死度生金
籙妙戒拯拔幽冥白簡寶文九眞玄經解除
罪咎寃債和平救苦眞人削除罪刑察命童
子註上生名䕶戒威神引詣福庭超離五苦
乘駕雲軿轉輪得道飛升上清
敕長生符呪

太上高明元始監眞五老上帝赤書玉文拔
贖一切宿對罪根皆蒙解脱拷掠俱停魂升
九天魄度朱陵今日上告萬神咸聽龍負白
簡關盟眞靈一如所願風火無停
敕金書寶誥呪
三天大羅高上玉清元始靈書太上眞文玄
元大道赦降玉宸大洞天眞主領神魂九幽
主者六洞眞靈禀受眞符拔度幽魂天王律
令降下速行
敕破地獄眞符呪

至聖神人至誠眞人元皇之裔太上之孫億
曾萬祖苦爽幽魂天尊大法十轉回靈赤書
成章告下泉扃玉文一下摧毁鐵城符光洞
焕赫赫重陰刀化玉樹劍變騫林炎火生蓮
冰消雪扃三途五苦八難超凌魔王陰官稽
首送迎上清有命一如奉行
敕寶籙破獄眞符呪
九泉寒夜期劫輪塗幽陰夜壑忽睹光輝照
破九壘金剛折摧風雷消散火翳成池溟冷
温和普掠无施火車息焰鑊湯罷炊銅柱摧

毁屠割停推元始有敕符到速追魂離酆都
魄出鐵圍有罪無罪急赦無違三界侍衛萬
神敬依
敕青宫九龍符呪
東華東極九炁青宫大帝敕命九老仙童九
龍使者乘駕九龍五方主者普鍊死魂九天
九炁三寶丈人生炁隨符開度幽冥上帝慧
光曲湛寒庭重泉主者拔度奉行無違無拒
監眞度生有功有濟列言上清元皇告命萬
神敬聽罪隨曲赦善功死魂承兹符命超度

朱陵
青玄上帝救苦慈尊挺神空洞開化玄門三
才肇備人受苦輪滓結衆集業隨本根魂沉
長夜魄滯幽冥玉音告下无幽不聞寒庭九
夜咸沐天恩囚魂擊魄善惡均分幽冥開泰
生死蒙恩一如帝令風火驛傳
敕蕩滌血湖符呪
元皇符命普濟幽塗靈寶内篆度脫血湖神
清保護徑上南都
敕金龍茭龍符呪

元始符命普告酆都驛龍傳迎徧徹幽途窮
魂受鍊徑朝虚無今日遣汝一如帝符
敕慧光符呪
赤明開圖運度自然開明三景億劫之先今
日大慶沉魂受鍊重昏幽暗永閉寒泉欲請
慧光照破冥關寒冰温和爐炭息炎刀山劔
樹永斷攀縁回光十極照耀諸天魂消五景
業除勾連三晨洞輝永劫原原開明童子承
恩上元三光玉女請如所言
敕二簡呪

玉誕長桑栢空度仙丹華耀日度魂升天炁
映白簡金光自然永劫長存安鎮華房亡魂
開泰長保劫年
誦經密呪
貪羅鬱羅符无蘇陀太冲太極陰陽抱和出
有入无鬼神莫測出生入死變化自然元始
混炁玄中之玄上干有頂下洞太淵誦之一
徧沈痾自痊鍊魂育魄眞陽自全齋戒禮誦
萬過飛仙无上密呪萬神綿綿心中心呪重
得宣傳貪羅洞盟與道合眞玉清上極梵炁

氤氲分靈布炁降注臣身形神俱妙變化飛
昇一如令格統攝萬靈急急如律令
太上三洞神呪卷之十二



















