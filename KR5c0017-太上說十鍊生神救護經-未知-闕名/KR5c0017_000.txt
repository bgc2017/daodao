








太上說十錬生神救護經
爾時
太上老君分形變化廣歴十方興隆教法救
度存亡隨於帝代爲其師範教諸衆生常令
誦念
東方慈悲救苦天尊南方好生救苦天尊
西方平等救苦天尊北方大慈救苦天尊
東北方普濟救苦天尊東南方無量救苦天尊
西南方等觀救苦天尊西北方惠化救苦天尊
上方徧慈救苦天尊下方廣度救苦天尊

老君曰受吾指教敬誦十方救苦天尊名號
能爲拔贖苦魂令得悟解汝等四輩衆生應
有三業六根殺生偷盜邪淫貪嗔嫉妬愚癡
顚倒妄言綺語惡口兩舌罵詈呪詛違天逆
地不孝不義不仁不直罪根無量致招殃咎
若能奉此眞經聖號俱蒙解脫孤魂滯魄獲
生天堂麈沙罪咎盡使消除又或見存四輩
衆生能常清靜持誦此經凡諸厄難亦得蠲
消壽命延長身心安泰稽首歸命
天尊敬信奉行



太上說十錬生神救護經



















