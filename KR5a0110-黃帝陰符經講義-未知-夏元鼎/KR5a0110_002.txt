










黄帝陰符經講義卷之二
雲峯散人夏元鼎宗禹譔
經曰天生天殺道之理也
氣應黄鍾萬物萌動此天生也律中夷則
則萬物揫歛天之殺也然天既生之而復
殺之何也蓋有生殺之理存乎其間何以
知生人能充是道於吾身密參造化則春
生秋殺陰陽代謝不在一年之運而十二
時中自可以奪天之妙用而得道之妙理
矣

天地萬物之盗萬物人之盗人萬物之盗三
盗既宜三才既安
天道好生地道好長人爲萬物之靈萬物
爲人之用烏可以爲盗耶得非天地不仁
以萬物爲蒭狗是天地盗萬物而不使之
長榮矣五色令人目盲五音令人耳聾五
味令人口爽是萬物盗於人而不使之永
茂矣斧斤之入山林數罟之入污池五穀
六蓄烹飪食啗是人爲萬物之盗而不使
之長生矣雖然三盗之暗相銷鑠潜互斲

喪不知不覺而榮枯生死莫可致詰在天
地萬物不足以爲害而在人者深所以爲
害也何以明之天地賊萬物而覆載者常
存萬物賊於人而生成者不絶至於人賊
萬物本資以養生也而反不能長生乃爲
萬物所盗哀哉世人能深明此理乎苟能
明之自然知所修爲守護三寳愛養靈珠
存三守一精氣神全赫赤金丹輝光充實
天地萬物何能爲盗於我哉惟其昧於此
也乃以人生天地間必資於萬物萬物利

於人必資於天地其理固宜也惟其以爲
宜也則必安之而不以爲異也聖人憂之
故曰三盗既宜豈其宜耶是悲其互相戕
賊而無有終窮也三才既安豈其安耶是
憐其鼎分列位而安於相賊也深所以憫
世人之不明乎道不能超脱乎造化之表
而出死入生棄枯就榮與天地萬物相爲
終始者也吁此黄帝所以成金丹而登天
後賢亦拔宅而上昇者相踵也三盗何加
損於有道哉

故曰食其時百骸理
人之有生四大假合肢節百骸精神血氣
非食啗不能充養苟失其時非徒无益而
反害之況金丹大道其採亦有時取亦有
日其甘如飴其大如橘食之登仙金筋玉
骨此其血化爲膏膏化爲氣氣化爲神飛
昇金闕奚止百骸理而已乎
動其機萬化安
天地造化深不可測機緘默運人身同之
苟得其機則動罔不吉萬化雖衆安而不

危儻失其機則危殆必矣何安之有
人知其神而神不知而所以神
神之爲用大矣哉然有隱有顯有藏有露
聖凡自此分也世人但知施設注措言語
文章不求而得不思而中以爲我之神也
殊不知業識忙忙應酬萬變逐物忘返无
須臾寧吁焰烈者膏竭芬郁者本枯自速
其盡而已何者以其顯露甚也惟聖人内
觀反聽塞兊含流隱藏於中鬼神莫測故
恍恍惚惚若无知也而其中有物焉杳杳

冥冥若不神也而其中有精焉此不神其
神乃所以爲至神非有道者其敦能與於
此
日月有數大小有定聖功生焉神明出焉
日爲太陽月爲太陰太陽火魂太陰水魄
水火二象昭著陰陽何有數耶蓋天有三
百六十五度四分度之一日晝夜行一度
月晝夜行十二度有奇日行遲故一歳一
周天月行速故一月一周天遲速相盪陰
陽相須故有大盡小盡其數一定而不易

人之一身亦有日月亦有度數其周天之
運不在一年蓋蹙年成月蹙月成日於十
二時中自然陰陽升降魂魄相生吾有聖
功之用必使之烏兔交合龍虎交媾鼓之
以雷霆潤之以風雨虚室生白入於无何
有之郷混合回風得於片餉工夫之際謂
之神明出者不知其因神而明者因明而
神也无中有乃玄中之玄有中无乃妙中
之妙變化萬端淵不可測昭徹萬象洞无
所蔽是謂神明不可思議也雖然與天地

合德日月合明者即此道也今人但能誦
之於口而曾不踐履於身反以神仙爲怪
誕哀哉其行尸行厠自謂富貴快樂不知
夢幻泡影深可悲傷之也
其盗機也天下莫能見莫能知君子得之固
窮小人得之輕命
盗機之喻妙矣哉盗者何不可測知也機
者何不可禦遏也夜半負之而去此盗也
人孰知之若虞機張此機也人孰遏之然
此盗此機能通三才造化得陰陽闔闢一

氣流行機緘自應百姓日用而不知惟學
道者得之以固窮非曰特守貧窮也凡其
浮雲富貴不事肥甘樂清虚從淡泊即固
窮之義也小人得之輕命非曰事刀兵也
凡其御房採戰嗜酣聲樂飲酒食逞財氣
即輕命之謂也雖然固窮輕命既有君子
小人之分而盗機之發亦何私於有無也
特君子明此機而用之以固窮小人昧此
機而用之以輕命耳此理幽玄非盟誓不
傳故曰天下莫能見莫能知

瞽者善聽聾者善視絶利一源用師十倍三
返晝夜用師萬倍
瞽者无明聾者不聰聰明既黜視聽何善
之有非此之謂也人以耳目爲生反以耳
目爲累聲色亂於前視聽動於中知何者
爲主也惟瞽者目所不睹則心專於聽而
粉白黛緑者不能雜也聾者耳所不聞則
心專於視而涇娃鼔吹者不能奪也此用
志不分乃凝於神之妙也絶利一源則心
无二用專氣致柔而已三反晝夜者乃三

宫升降上下往來无窮也用師十倍萬倍
者乃精神折衝使邪魔外道非心惡念有
不戰而屈之理也夫以棄絶於利慾精一
於本源萬累消忘无思无慮精誠純篤一
念不差此寂然不動之境也而晝夜之間
三宫反覆陰陽升降符節不爽循環无窮
此感而遂通之妙也吁此道非見之踐履
驗之日用則曷與言哉雖然十倍萬倍其
效猶有淺深何也蓋黜聰明墮肢體槁木
其形死灰其心雖可以定靜而入道而弊

有釋氏空寂之偏不能運化終爲陰靈苦
爽鬼而已其效故止十倍也若夫絶利一
源而復能三返晝夜自然守眞抱一升降
三宫晝夜循環靡有暫息天人胥契機應
若神不可擬議此與天地合德日月合明
其效實無敵也非用師萬倍而何昔魯侯
問耳視目聽之道於亢倉子對曰傳之者
妄矣我能視聽不用耳目不能易耳目之
用必使體合於心心合於氣氣合於神神
合於無其有介然之有唯然之音雖遠在

八荒之外近在目睫之間皆莫能逃吾視
聽矣世人儻知亢倉子之視聽則知黄帝
聾瞽之視聽也玄妙哉
心生於物死於物機在目
心目相關生死相因物機相應曾无間斷
也人生爲萬物之靈日與萬物交際一念
之起隨念生於物一念之滅隨念死於物
然心非自生於物也其機在目耳心非自
死於物也其機亦在目耳使當時黑白不
分妍醜不别則心同太虚何由能生死也

惟機關在目觸之而動一睹美色則倏然
生愛一見惡則悠然增惡故愛之而欲心
生是此心生於物也惡之而欲心死是此
心死於物也原其所自豈是心之本然哉
皆其機之在目也故上聖有内觀之經仙
家有簾目之法儒之非禮勿視釋之清淨
眼根其旨深其則不遠矣雖然瞽者亦有
嗜慾豈機專在目耶故曰心目相關

黄帝陰符經講義卷之二











