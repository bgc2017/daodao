








太上五星七元空常訣夙五
　　　七元圖
飛行五星之道以尋歩水木火土金五星來
降致神雲羽蓋登太玄之階谷希子法閉氣
上罡往還十五過每至星所左手拊心黙祝
曰五星列照(云云)未登罡時先存五星精在
五藏中也每歩罡畢輙按而爲之行之十四
年白日龍飛要道在尺素上是此之圖矣
太上眞人歩五星之道以致五星降室閉氣
上罡當先呼五星皇夫人名字畢乃越罡蹈

星謂始上罡便頓住呼名字呼名字畢乃越
罡蹈星耳若每至星上得復重心呼所至星
處之名字益其佳也若其煩重難常但可按
舊而行耳昔鬱沙公北里子生長陵老人皆
按此法而得昇天不以煩難爲辭也所謂治
生者矣商販汲汲豈憚嶮難哉所期唯錢貨
而巳耳若使求道者常如賈販之用心亦有
何不得仙耶但惜初學者皆言專盡勤至而
後輙懈縱有似車之將敗而百節緩落又似
負重之牛造逺足蹇末學者之所患而爲得

者之所笑皆如此軰事耳苟心研内鏡者是
爲感發乎神將有靈人發子之蒙𢹂辰景之
輿矣五星布圖常向南也以太白位在西歳
星在東按而施之所以爾者五星隱伏縱横
無常不如北斗列象恒在故一以定位於五
方不得隨星之所在也





太素真人曰歩五星初未登星罡之時及訖
下罡之時並先存五星之精在我五藏中存
畢叩齒五通咽液五過微祝曰
五辰列横煥朗五方水星却災木星致昌熒
惑消禍太白辟兵鎮星四據我得利貞名刋
玉簡録字帝房乗飈扇景飛騰太空出入冥
無遊宴十方五雲覆蓋招神攝風役使萬靈
上爲仙公畢正心向罡口當上下之際而存
祝之也
東方歳星眞皇君名澄瀾字清凝(夫人名寳/容字飛雲)

南方熒惑真皇君名維渟字散融(夫人名華/瓶字玄羅)
中央鎮星真皇君名藏陸字耽延(夫人名空/瑶字飛賢)
西方太白真皇君名寥淩字振尋(夫人名飈/英字靈恩)
北方辰星真皇君名咸咺字精源(夫人名玄/華字龍蛾)
閉氣上罡當先呼五星名字及夫人名字畢
乃越罡蹈星先舉兩足上太白從太白登鎮
星從鎮登火星從火登木星從木登辰星從
辰星還躡太白凡三過乃更閉氣上罡按舊
往還十五過每至星所輙呼皇君及夫人名
字左手拊心祝曰(云云)

經曰行事時皆北向執隱書而爲之者謂始
學眞妙未渉微逺不解星位之首向不識玄
斗之指建故當北向執書以漸求之耳若旣
解書意識星轉之隨時自宜隨斗所指按而
存歩如此則無有常向不爲皆向北也夫一
切北向自爲始學者耳恐此將可以意通觸
𩔖不足復問耶
三八景合二十四神以次念之亦可一時頓
存三八亦可平旦存上景日中存中景夜半
存下景在人意爲之也若外身幽巖屏絶人

事内念神闕攝眞朝氣將可平旦頓存三八
景三時又各重存一景益當佳也但人間多
事此煩難常行耳事不得常爲益自簿昔西
城王君桐栢上眞皆按此道也按苞玄玉籙
白簡青經云不存二十四神不知三八景名
字者不得爲太平民亦不得爲後聖之臣
太素眞人曰欲變化分形隱淪八方匿軀藏
景入空造冥來致萬物討捕衆姧當恒修空
常之精思也
八節日六丁日亦修之若併重日者亦再行

之或以歩罡後仍行亦善此隱淪之道也其
空常罡上有二十五黒㸃
第一㸃地名九常居之以逃形
第二㸃名育常化身爲草木萬物
第三㸃名卯常變身爲山陵萬物
第四㸃名流常逃氣化氣
第五㸃名行常逃火
第六㸃名上常人見之云上天下地
第七㸃名天常逃火
第八㸃名玄常逃水

第九㸃名三常逃兵
第十㸃名辰常逃死
第十一㸃中祝處空常心也
第十二㸃名河常化作水火
第十三㸃名元常住此化作草木
第十四㸃名古常住此化作鳥隨心
第十五㸃名巳常化形爲鳥獸
第十六㸃名九常逃凶
第十七㸃名世常逃神
第十八㸃名明常逃水成地

第十九㸃名玉常住此作虎
第二十㸃名法常化身爲千
第二十一㸃名隂常住此化作龍
第二十二㸃名黄常化爲女子分形爲百
第二十三㸃名定常住此化作萬物任心
第二十四㸃名飛常逃身爲六畜而人不見
第二十五㸃名六常逃鬼殺人















歩空常之道始於九常毎造第十一中央星
之所而微祝曰
四明上元日月氣明流光煥曜二十五星灌
液凝魂神水散形蕩穢清練洞徹幽冥玉簡
青籙髙閤刻名石鏡玉馬照知鬼形藏身靈
緯上朝上清
斗第一太清中有變隱逃元内妃名空常法
垣字辛正披黄錦帔丹青飛裙
第二元星保胎化形内嬪名空常三瓫字羅
朱嬰青錦帔緑羽飛裙

第三眞星六遯七隱上元元毋名空常靈夷
字沖雙兆青錦帔繡羽華裙
第四紐星匿景藏光中元内妃名空常七列
字横單盤紫錦帔黄華羽裙
第五綱星變體易景斗中大女名空常鬱書
字疇丘蘭朱錦帔紫青飛裙
第六紀星隱迹散象斗中中女名空常氣精
字抱定陵朱錦帔青繡飛裙
第七關星分景萬形斗中少女名空常郁墨
字天凡淑丹錦帔青華羽裙

第八帝星化日月水火斗中髙皇左夫人名
空常石啓珠字落茂華紫錦帔繡羽飛裙
第九尊星化金石山河斗中髙皇右夫人名
空常愛上條字靈育玄緑錦帔翠羽華裙
九人頭並頽雲髻閉氣上罡先呼九星内妃
名字畢乃躡星也太白横懸散芒鋒遂吐三
别兩金英圖沸増宇流場玄室皓鬱太白星
也横行而懸散於芒鍔縱布於九天者也眞
人以此星有七芒常存吐西方三芒引南方
兩芒於是金華徹目圖明沸駭以洞一身旣

洞得與星神入増宇及流揚之宫宫内有玄
室旣晏而遊拜爲眞人也此皆太白星中宫
室名也
　　　行太上隱書事
經曰行事時皆北向執隱書而爲之者謂始
學眞妙未渉微逺不解星位之首向不識玄
斗之指建故當北向執書以漸求之耳若旣
解書意識星轉隨時自宜隨斗所指按而存
歩如此則無有常向不爲皆向北也夫一切
北向自爲始學者耳恐此將可以意通觸𩔖

不足復問耶
太上眞人歩五星之道以致五星降室閉氣
上罡當先呼五星君皇夫人名字畢乃越罡
蹈星謂始上罡便頓住呼名字呼名字畢乃
越罡蹈星耳若毎至星上得復重心呼所至
星處之名字益其佳也若其煩重難常但可
按舊而行耳昔鬱沙公北里子生長陵老人
皆按此法而得昇天不以煩難爲辭也所謂
治生者矣商販之汲汲豈憚嶮難哉所期唯
錢貨而巳耳若使求道者常如賈販之用心

亦有何不得仙耶但惜初學者皆言專盡勤
至而後輙懈縱有似車之將敗而百節解落
又似負重之牛造逺足蹇末學者之所患而
爲得者之所笑皆如此軰事耳苟能心研內
鏡者是爲感發乎神將有靈人發子之蒙𢹂
辰景之輿矣至五星布圖常向南也以太白
位在西歳星位在東按而施之所以爾者五
星隱伏縱横無常不如北斗列象常在故一
以定位於五方不得隨星之所在也
三八景合二十四神以次念之亦可一時頓

存三八亦可平旦存上景日中存中景夜半
存下景在人意爲之也若外身幽巖屏絶人
事内念神闕攝眞朝氣將可平旦頓存三八
景三時又各重存一景益當佳也但人間多
事此煩難常行耳事不得常爲益自薄昔西
城王君桐栢上眞皆按此道也按苞玄玉籙
白簡青經云不存二十四神不知三八景名
字者不得爲太平民亦不得爲後聖之臣受
大洞眞經應受上道法衣巾不假人不同器
皿者車服床寢不共之也所以遏穢垢之津

路防其邪風之往來耳此甚易行而以爲難
所謂信道不篤欲飛返沈
諸修洞房行歩七元者眠初起初卧時及臨
食畢先微祝曰
五皇五通玉字洞房回元隱道豁落七晨生
魂者玄父變一成神生魄者玄母化二生身
攝吾筋骨者公子爲吾精氣者白元長生乆
視飛仙十天畢勿令耳聞祝音此太上隱祝
以除邪氣致精神欲變化分形隱淪八方匿
軀藏景入空造冥來致萬物討捕衆姧當修

空常之精思也當一月七歩空常罡如用歩
七元日也亦以夜半或以日中或以平旦於
靜室行道
八節日六丁日亦修之若併重日者亦再行
之或以歩畢後仍行亦善此隱淪之要道也
其空常罡上有二十五黒㸃
第一㸃地名九常居之逃形(諱嬰育/字通㪍)
第二㸃名育常化身爲草木萬物(煥通字/幽元)
第三㸃名卯常變身爲山陵萬物(金上字/浩渟)
第四㸃名流常逃氣化氣(谷清字/逃迹)

第五㸃名行常逃火(浩兆字/玄昇)
第六㸃名上常人見之云上天下地(黄光字/元朗)
第七㸃名天常逃火(寥宨字/卓度)
第八㸃名玄常逃水(空眺字/霞玄)
第九㸃名三常逃兵(騰旻字/雲變)
第十㸃名辰常逃死(内溢字/益微)
第十一㸃中祝處空常心也(常陽字/元元)
第十二㸃名河常化作水火(流精字/七轉)
第十三㸃名元常住此化作草木(南治字/精極)
第十四㸃名古常住此化作鳥隨心(洞生字/微通)

第十五㸃名巳常化形爲鳥獸(李行字/後化)
第十六㸃名九常逃凶(青包字/上陽)
第十七㸃名世常逃神(蒼元字/長明)
第十八㸃名明常逃水成地(碧淵字/洞生)
第十九㸃名玉常住此作虎(歸青字/玉陽)
第二十㸃名法常化爲千身(緑臺字/明曖)
第二十一㸃名隂常住此化作龍(玄通字/子元)
第二十二㸃名黄常化爲女子分形爲百(日/空)
(字冬/宜)
第二十三㸃名定常住此化作萬物任心(隱/陽)

(字敷/光)
第二十四㸃名飛常逃身爲六畜而人不見
(上元字/藏光)
第二十五㸃名六常逃鬼殺之人(終變字/分圖)
歩五星初未登星罡之時及訖下罡之時並
先存五星之精在我五藏之中存畢叩齒五
通咽液五過微祝曰
五辰列横煥朗五方水星却災木星致昌熒
惑消禍太白辟兵鎮星四據我得利貞名刋
玊簡録字帝房乗飈扇景飛騰太空出入冥

無遊宴十方五雲覆蓋招神攝風役使萬靈
上爲仙公畢正心向罡口當上下之際而存
祝也
閉氣上罡當先呼五星名字及夫人名字畢
乃越罡蹈星先舉兩足上太白從白登鎮星
從鎮登火星從火登木星從木登辰星從辰
還躡太白凡三過乃更閉氣上罡按舊往還
十五過毎至星所輙呼皇君及夫人名字左
手拊心心祝曰(云云)
第一太白星黄錦帔丹青飛裙

第二元星青錦帔緑羽飛裙
第三真星青錦帔繡羽華裙
第四紐星紫錦帔黄華羽裙
第五綱星朱錦帔紫青飛裙
第六紀星朱錦帔青繡飛裙
第七關星丹錦帔青華羽裙
第八帝星紫錦帔繡羽飛裙
第九尊星緑錦帔翠羽華裙頭並頽雲髻歩
空常之道始於九常毎造第十一中央星之
所而微祝曰

四明上元日月氣明流光煥曜二十五星灌
液凝魂神水散形蕩穢清練洞徹幽冥玉簡
青録髙閣刻名石鏡玉馬照之鬼形藏身靈
緯上朝上清
東方歳星真君澄瀾清凝
　　夫人寳容飛雲
南方熒惑星真君維渟散融
　　夫人華瓶玄羅
中央鎮星真皇君藏陸躭延
　　夫人空瑶飛賢

西方太白星真皇君寥凌振㝷
　　夫人飈英靈恩
北方辰星眞皇君咸咺精源
　　夫人玄華龍娥
　　　飛歩空常圖











　　　修空常訣要
凡欲歩空常飛罡逃形變景飛行玉清當以
一月七過行之八節六丁日亦行其道至其
日入室燒香左右敷置圖席南向叩齒二十
四通閉眼思五星煥明五方良乆來下入己

身五藏之中金星入肺宫土星入脾宫火星
入心宫木星入肝宫水星入腎宫五星光明
洞曜五藏覺體薫熱便思五星皇夫人及二
十五㸃空常帝君晨君姓名衣服各在其方
都畢微祝曰
金木水火土緫氣四元玄精流映光照五明
中有五星夫人靈君二十五㸃空常天尊變
化形影千合萬分降入五藏結成玉仙練我
七魄育我三魂舉形上昇飛入斗門遨戯上
都五星齊羣今日玄慶請如所陳(引星光氣/二十五咽)

(止便起/登罡也)
併足上太白星上閉氣七息向西微祝曰
西方七門白氣飛光上有皓帝少陽明皇厥
諱寥淩衣服雲裳𧰟精流映煥明金宫號曰
五㸃空常之宗席符建節召隂攝陽變化水
火七十四方使我飛歩隱景入空駕乗白輿
翺翔雲房天地長年永享無窮(仰咽七/氣止)
併足鎮星上閉氣十二息向西南仰天而微
祝曰
中皇四氣緫監八靈玊臺紫房神㸃化生内

有元星五帝隱名號曰藏陸安鎮黄庭衣帶
飛雲首建華精執符持鉞煥落火鈴使我飛
歩告我神名下降脾府鎮神安精上天入雲
藏景逃形變化萬物遨遊玉清得與皇君俱
保太明(引星光十/二咽止)
併足熒惑星上閉氣三息向南微祝曰
三門洞曜丹光流精玄氣鬱勃煥映南冥上
有赤皇五常明靈厥諱維渟衣錦文精首建
寳冠腰玉佩鈴出入朱宫紫房絳城保録我
命南宫記生使我飛歩變氣藏形日吉行道

普天肅清心神結眞五魂洞明齊光三氣合
景火星(引星光/三咽止)
併足歳星上閉氣九息向東微祝曰
東方九氣青天玉門中有青晨玄上之君流
青鬱勃是爲天魂厥諱澄瀾天地髙尊身衣
鳳衣斑文虎裙化生五㸃變景九晨頭建青
精横天玉冠金符羽節流鈴紛紛手執隱書
飛行羽文緫我命録保我身形肝門外映内
曜神庭迎我髙登上朝帝晨(引星光氣/九咽止)
併足辰星上閉氣五息北向微祝曰

五氣北玄玄門洞靈北晨流映魁上玉精中
有太皇五帝尊名厥諱咸咺衣服玄青㫖建
玉冠腰帶流鈴金章玉節翠佩煥明徘徊華
晨傍觀八冥玄津下降入我腎庭保録五神
藏腑鮮榮内外充溢變化景形骨飛騰昇上
造玉清(引星光氣/五咽止)
歩五星畢次登空常罡第一併足上九常上
祝曰
地九常君變景幽冥爲我隱歩以逃我形
次登育常祝曰

次登靈君形無常服爲我變化身爲草木
次登卯常祝曰
卯常尊神能沉能昇爲我化景變成崗陵
次登流常祝曰
流常皇君形無恒身爲我噏吐與氣起煙
次登行常祝曰
行常大君威伏萬鬼變化我形起煙成火
還金星上閉氣七息叩齒七通祝曰
飛空太幽化景五常北入五氣南制三陽金
符命靈太帝扶將六戊逃巳保度洞郷太白

護肺金鎮胃腸内充外溢形魂俱翔千變萬
化適意所迎得與玉皇同遊上京(引氣七/咽止)
從金十二歩登土星併足上常祝曰
上常翺翔變化億千爲我藏景昇入九天
次登天常祝曰
天常流炎起煙成壘爲我逃形帶神入火
次登玄常祝曰
玄常北玄以水爲身隱我河海觀我成眞
次登三常祝曰
三常變威光制八庭爲我致仙却災禳兵

次登辰常祝曰
辰常萬化體無常形爲我致仙逃死著生
還土星上閉氣十二息叩齒十二通祝曰
元帝五皇中皇大神變氣七金成伏三晨逃
身分形上天入雲緫呼五靈衛我脾門使我
藏府早化成仙飛玄入空水火萬原在所意
欲上昇無端得與皇妃結友齊眞(引氣十/二咽止)
從土星三歩登火併足空常祝曰
空常至靈輔弼上眞入我絳宫緫攝萬仙
次登河常祝曰

河常逃伏隱道八冥水火變化使我仙成
次登元常祝曰
元常變化草木蔽身使我形景同合道眞
次登古常祝曰
古常天𩀱出入無間身生羽翮飛昇上天
次登巳常祝曰
巳常南離建九雲覆變化我形立成鳥獸
還火星上閉氣三息叩齒三通祝曰
流炎丹雲三門電庭五常變通萬化鬱溟攝
命土皇威制北精上元保録固我長生今日

歩空乗虚入星熒惑輔心我道洞明千分萬
合所向立成魂導魄練羽服時生得與五皇
𢹂輿玉清(引氣三/咽止)
從火星九歩登木併足九常祝曰
九常青皇天地魂根使我變化逃景隱山
次登世常祝曰
世常天靈緫度萬仙使我歩空合景成神
次登明常祝曰
明常照照光矅八眥使我變形逃水成地
次登玉常祝曰

玉常威化制御五土使我化形立住成虎
次登法常祝曰
法常部木位緫神仙使我分景化身爲千
還木星上閉氣九息叩齒九通祝曰
少陽九門徘徊青天中有五常變化億千呼
隂召陽制御金神東華命節節應自然歩空
躡虚䇿駕青煙上降碧靈下鎮肝門道明九
合立致飛仙得與青皇同眞木晨(引氣九/咽止)
從木星五歩登水隂常上祝曰
隂常北玄萬化之宗使我住此立成神龍

次登黄常祝曰
黄常隂化化爲仙子使我分形立爲百巳
次登定常祝曰
定常緫元變化鬱勃使我分形以成萬物
次登飛常祝曰
飛常緫元入空上下含響百韻化形六畜使
人不見
次登六常祝曰
六常綱紐制鬼御神回轉天地當之殺生
還水星上閉氣五息叩齒五通祝曰

北玄五氣五門開張中生黒皇號曰五常變
化幽冥出隂入陽召命三震制御土宫使我
飛歩逃景太空在所適向分形百方上造勾
陳昇身玉京體生竒毛腎府納芳今日行道
神仙之宗得天上願享祚無窮(引氣五/咽止)
歩常都竟便下從門叩齒三十六通向罡歌
三洞飛歩章九歩登陽明星併足東向祝曰
太上宫中變隱逃元内妃大神太一上尊緫
領命籍爲我致仙藏形逃巳上昇帝軒
次登隂精東北向祝曰

中元宫中保胎化形内嬪太眞髙上玄靈斬
胞解結練胎固精變化萬方使我長生
次登弼星向眞人祝曰
眞元宫中六遯七隱上元元母育我胎産遯
化金室變乗蒼輦使我飛空長年無限
次登玄冥向北祝曰
紐幽宫中匿景藏光内妃神仙大宗靈剛度
我六戊出我八方逃跡飛歩上超帝房
次登丹元西向祝曰
綱神宫中變體易景斗中大女玄化無像度

我元斗書名帝傍飛空䇿虚騰身浮影
次登北極東北向祝曰
紀明宫中隱迹散衆斗中中女靈化上宫落
我玄籍度名諸方分身成千反容更童
次登天關西北向祝曰
關㑹宫中分景萬形斗中少女玄上太靈隨
斗運機轉輪萬生使我飛空變化太冥
次登輔星向天門叩齒九通祝曰
帝席上宫左皇夫人上對帝君齊景合眞號
曰空常變化九天運導日月聚氣成煙回轉

水火萬怪去身是時元吉玄慶敷陳使我飛
歩乗常入眞九晨流落享福萬千形齊天光
壽比靈椿(仰咽二十/四過止)
次登弼星向地戸叩齒九通祝曰
上尊上宫夫人右皇帝尊同符合靈華房天
魂地魄號曰上空變化九氣萬眞祖宗回金
轉石與天齊功消山竭河呼雲召龍萬怪立
應分景億通飛歩躡虚流煥四衝藏身魁席
覆衣天光長靈天地享慶洋洋請如所願受
福永終(仰咽三十/六過止)



太上五星七元空常訣


















