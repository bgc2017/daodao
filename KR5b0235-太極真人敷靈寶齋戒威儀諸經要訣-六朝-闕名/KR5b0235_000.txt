








太極真人敷靈寳齋戒威儀諸經要訣被二
太極真人曰夫學真仙白日飛昇之道皆以
齋戒爲立德之本矣靈寳經有大法正月三
月五月七月九月十一月是歳六齋月一日
八日十四日十五日十八日二十三日二十
四日二十八日二十九日三十日名爲月十
齋長齋久思以期凌虚之道也故靈寳無上
齋皇老天尊大聖常奉修不倦而況道士仙
人可不翹慕之乎由來仙道之上要請奉
太上教敷齋戒威儀節度口訣此經幽妙子

靜心諦聽焉
太極真人曰入齋堂東向向香鑪祝曰
太上靈寳老君當召真官功曹使者左右龍
虎直符捧香使者關啓無上三夭玄元大道
(臣)等正爾入靜燒香朝真願得太上十方正
氣來入(臣)等身中所啓時聞逕御
真一玉皇(几前)
　　　次長跪鳴天鼓二十四通
謹出(臣)等身中五體真官功曹吏出(臣)等身
中無上三天執法開化隂陽功曹度道消災

散禍解厄君吏各十二人岀(臣)身治職君吏
冶中建節監功大將軍前部效功後部效殺
驛庭令驛庭丞四部監功謁者(臣)等身中仙
靈直使正一功曹治病功曹左右官使者隂
陽神決吏科車赤符吏剛風騎置吏驛馬上
章吏飛龍騎吏等各二人出出者嚴裝顯服
冠帶垂纓整其威儀直使功曹戴通天之冠
衣皁紈單衣正一功曹冠朱陽之漬絳章單
衣使者冠九德之冠五色壽命單衣腰帶虎
符齊執玉板直使功曹住立四方正一功曹

住立中央治病功曹營衛(臣)等身左官使者
建莭在前右官使者持幢在後陽神決吏立
左隂神決吏立右上部功曹逺望上天中部
功曹逺瞻八方促氣功曹催促十方都官使
者匝繞(臣)等身郎吏虎賁察姦鉤騎都官僕
射天騶甲卒天丁力士收氣食氣吏收神食
神吏收鬼食鬼吏收邪食邪吏收精食精吏
收毒食毒吏誅符破廟吏科車赤符吏剛風
騎置吏驛馬上章吏飛龍騎吏屯住(臣)等前
後左右功曹使者嚴裝事竟羅列齒簿關啓

靈寳官屬領仙監齋諸君將吏天師所布下
二十四治三十六靖廬七十二福地三百六
十五名山崑崙等上官三萬六千神日月星
宿璇璣玉衡天地五帝三界官屬君將吏等
及道上二玄三元四始四面方位風氣注氣
甲子諸官君吏考召君東九夷胡老君南八
蠻越老君西六戎氐老君北五狄羌老君中
央三秦傖老君五嶽四瀆丘沼君諸廟神祗
所在山川溪谷山林孟長十二溪女根源本
始土地之主社稷將吏一時嚴裝與(臣)等身

中功曹使者飛龍騎吏上啓
太上無極大道太上大道君太上老君太上
丈人無上玄老十方無極大道道德衆聖天
尊至真大帝天帝天師君靈寳監齋大法師
諸官君(臣)等生長魔俗沉淪季葉翫樂榮華
宿命因縁忽見啓拔得奉大道不以下愚好
樂至真昇仙之道而宿罪深積結縛不解今
相率共修靈寳無上齋請燒香轉經以求所
願功曹使者飛龍騎吏分別關奏以時上達
關啓事竟各還(臣)等身中復於宫室須召又

到一如故事(因鳴天鼓/三通卑)
　仙公曰此謂初建齋啓事儀其日夕六時
　燒香唯向香鑪祝耳便禮拜
　　　次向香鑪祝曰
香官使者左右龍虎君捧香使者當令靖室
齋堂之所自然生金液丹碧芝英百靈交㑹
在此香火鑪前使(臣)等得道遂獲神仙舉家
蒙福天下受恩十方仙童玉女侍衛香煙傳
奏(臣)等所言徑御
太上金闕玉皇(几前)

　次一時持齋者長跪齋主自稱某治祭酒
　某先生(臣)某甲等今燒香因捻香燒之祝
　願皆三燒香三祝願
　　　第一燒香願曰
(臣)等燒香歸身歸神歸命大道(臣)等首體投
地歸命太上三尊願以是功德歸流七世父
母乞免離十苦八難上登天堂衣食自然常
居無爲今故燒香自歸依師尊大聖衆至真
之德得道之後昇入無形與道合真
　夫三尊者道尊經尊真人尊也三一之尊

　通乎人身
　　　第二燒香祝願曰
(臣)等燒香歸身歸神歸命大道(臣)等首體投
地歸命太上三尊願以是功德歸流
帝玉國主君臣(臣)等受道法師父母同學諸
道士賢者願免離十苦八難各保福祚終入
無爲今故燒香自歸依師尊大聖衆至真之
德得道之後昇入無形與道合真
　　　第三燒香祝願曰
(臣)等燒香歸身歸神歸命大道(臣)等首體投

地歸命太上三尊願以是功德歸流(臣)等身
令得仙度昇入無爲與四大合德天下民人
蝖飛蠕動一切衆生免離十苦八難五毒水
火賊疫鬼害衆厄各保福禄安居無爲今故
燒香自歸依師尊大聖衆至真之德得道之
後昇入無形與道合真
　此一時燒香以次人人上香選髙德一人
　爲齋主名曰法師祝願不須人人祝願也
　　　燒香祝願畢於是白燒香巳訖齋人
　　　一時向東拜自陳言

(臣)等今歸命東方無極太上靈寳天尊賜所
願隨心求欲剋得
　次向南方次向西方次向北方次向東北
　次向東南次向西南以向西北次向上方
　次向下方是謂十方願念如先法各方三
　拜亦可一拜畢
　　　正西向再拜言
(臣)等今歸命西方巳得道大聖衆至真諸君
丈人賜所願者合
　　　北向次東向次南向

　面向經三過祝願如初畢此皆回向香鑪
　取其方面之正也是爲靈寳齋禮十方太
　上大法妙𧷤矣皆當安徐雅歩審整庠序
　男女不得參雜令威儀合於天典則爲鬼
　神之所具瞻飛仙之所嗟歎三界之所軌
　範也仙人修此齋亦無巳時況凡賢者乎
　拜既竟齋人以次左行旋繞香鑪三匝畢
　是時亦當口詠歩虚躡無披空洞章所以
　旋繞香者上法玄根無上玉洞之天大羅
　天上太上大道君所治七寳自然之臺無

　上諸真人持齋誦詠旋繞太上七寳之臺
　今法之焉
　又三洞弟子諸修齋法皆當燒香歌誦以
　上象真人大聖衆繞太上道君臺時也故
　求無上正真大道者亦可繞髙座上清靈
　寳經所以繞香鑪者直今世學者多浮淺
　不能受至經故示齋法以委心香煙耳行
　道心至所願尋香煙巳御太上太上道眼
　恒洞觀諸天下人善惡亦無亳遺也可不
　戰戰慎之哉

　仙公曰常想見太上真人在髙座上轉經
　而說法也
　　　轉經法
　安小牀向東轉經傳案靈寳法牀髙五尺
　廣長亦五尺又法牀髙四尺五寸廣長五
　尺靜舍促可就容雅屋此謂齋日權時行
　道耳若欲長齋久思求仙道當別立齋堂
　必今靜潔肅整羅列經案香鑪施安髙座
　於其中也次向髙座禮經都三拜言
(臣)等今歸命太上無極大道至真無上三十

六部尊經寳符太上三尊今燒香轉經希仰
太上濟度之恩乞七世父母以及
帝王民人一切衆生(臣)等身及家門太小願
得赦除前世今世生死重罪惡過或弑君父
或不孝二親或背師欺友或廢真就僞或爲
劫賊攻伐家國或伐他國或殺害衆生以爲
快樂或淫犯他妻門族交通或離母子奪人
所愛或殺賢人道士或爲君無道或爲臣不
忠誷上威下酷虐百姓巳取榮名或六親相
殘或敗靖舍靈壇或竊經書或燒敗經書或

汙穢聖文或評論道德以爲虚誕或笑人作
善自言我是或嫉賢妬能不欲勝巳或不崇
有道不敬老人不念六疾或呵風罵雨及天
地日月星辰
帝王國主師父道士輕慢四大或罵鬼神呼
謂無知或口是心非自欺形影諸如此等莫
大之罪不可憶識積世結固纏綿不解𡨚對
不巳乞今燒香行道以自度脫於是攺悔伏
從禁戒不敢又犯亦任意所首謝皆一時頭
腦頓地心中欣欣如是聖人必得解脫諸苦

八難咸就無爲道場矣
太極真人曰靈寳齋法然十燈火以法十方
十是數之至故人十月而生也俠門然燈七
世父母然七燈於堂前靖舍常然一燈俠門
然二燈及符著門戸者鬼神擊人豈當不從
門戸入耶天常下六部使者周行天下伺人
善惡鬼神見符燈皆曰善人之門不可枉濫
也以此致分別生死受福故也日月星宿病
人行年本命各然一燈齋時日夕各三時燒
香悔過唯一心聽受經法妙頤之義故轉經

說法象古真人教化時也聖人傳授經教教
化於後世使未聞者聞未知者知欲以此法
橋普度一切人也行道之時故不可得亂語
論及世務唯當請問法師經義禁戒師當爲
解說真要人能使内外夷然敬受經一句司
命加十筭若内外躁競毀經一句司命奪十
筭故真人不言言必有中言皆令作法言人
能弘道非道弘人此之謂也
　仙公曰以大齋法合得洞真所以七祖致
　去地獄昇天堂也

　齋人若妄言綺語論及私鄙罰香一斤油
　五升朱三兩送齋主宣示百姓然後供公
　家用也夫齋直求道之本莫不由斯成矣
　此功德巍巍無能比者上可昇仙得道中
　可安居寧國延年益壽保於福禄得無爲
　之道下除宿罪赦見世過救危難消災治
　病解脫死人憂苦度一切物亦莫有不宜
　矣行道千曰心盡於玄必能降真人見聖
　得道也
　晝夜六時禮拜三時中講三時思身中神

太極真人曰賢人有災疾道士當爲立靈寳
齋轉經燒香悔罪請命日數隨意主人當盡
心内外信向奉師香油朱紙少許以效精誠
之至示之不聊也若是浮華之人不得妄施
此大法大法㣲逺非淺薄者所爲也自志無
大雅好幽識妙頤莫能宗矣
太極真人曰靈寳齋時也太上真人十方大
聖諸天帝王飛仙仙人如千億萬衆不可稱
數千乗萬騎寳蓋煒燁飛華雪灑香煙雲散
十絶靈旛隨風飄颻嘯歌邕邕飛鳳和鳴萬

龍齊駕洋洋浮空而來看聽行道也天人懽
悅鬼神稱善魔王叉手作禮欣暢大法三界
大千衆聖同所嗟歎所在神靈侍衛門戸皆
令護人無敢行惡逆者也讀經章句咸當一
心稱善哉善哉魔王當有宣令言曰此無爲
賢人道士功德巍巍大聖所敬我等各各當
營護之削其太山三官死名也致白日昇天
七祖受慶反胎生天堂兆身永保歷劫之利
貞也
太極真人曰夫王侯皆受前世宿福致富貴

才智精明功德滿足乃當復好道此皆宿罪
巳盡宿罪巳盡者其人必自篤好齋戒學大
經大法則去仙近矣若學持戒而不怠剋得
上仙也道士樂齋者悉是宿罪盡宿罪未盡
終亦不好之矣此去仙聖猶逺學仙道欲長
生久視享無期之年劫安宗廟興門族度七
世父母苦厄昇天堂後世出賢明子孫當受
靈寳真文行是齋自得此大福大福度人爲
先所以先人後巳倚伏兼忘忘其所忘志與
玄同上士聞道勤而行之中士若存若亡下

士大笑道矣
太極真人曰夫感天地致羣神通仙道洞至
真解積世罪滅凶咎却𡨚家修盛德治疾病
濟一切物莫近乎齋靜轉經者也古聞其言
今希見其人矣
太極真人曰賢者欲修無爲之大法是經可
轉及諸真人經傅亦善也唯道德五千文至
尊無上正真之大經也大無不包細無不入
道德之大宗矣歷觀夬巳得道真人莫不學
五千文者也尹喜松羡之徒是也所謂大乗

之經矣又大洞真經三十九章不得人間誦
之所以爾者是真道幽昇之經也諸天帝王
下迎散香花六天大魔王官屬侍衛稱慶皆
來稽首受事山海神靈莫不從巳役使者也
詠之一句諸天爲設禮況鬼神乎故不可人
間妄施行矣靈寳經是道家之至經大乗之
玄宗有俯仰之品十方巳得道真人恒爲之
作禮燒香散華衆道之本真矣道士奉仰靈
寳朝拜齋戒案法修之皆便得道豈有不然
耶此經若不能令至向獲長生昇仙度世故

墮於塵壤者天地無有仙人也要在外想㝠
絶内注玄真然後景漢可凌也長生可保矣
五千文感㑹衆妙大歸等耳勝得世間行也
諸齋法皆上宗於靈寳本齋矣
　仙公曰此大齋上仙之道所以七祖解脫
　羅網飛昇太玄宫身當先得五芝知芙蓉
　者也五芝亦自生矣
太極真人曰五千文仙人傅授之科素與靈
寳同限髙才至士好諷誦求自然飛仙之道
者具法信紋繒五千尺與靈寳一時於名山

峯受之師南向立弟子北向之三拜分金環
各半佩身受經畢弟子方各一拜從北始周
十方讀經亦先拜十方如此法太玄都舊典
也子今自明識之子孫按法傳之於後世賢
人太上口訣宜當祕之子應常思虚無真人
髙上大法王大千乗賢世號老子者也老子
玄中大法師矣其以道眼觀諸天人善惡子
弘此道恐必飛仙得妙之日當知是經之不
虚也煥乎洞寂之文大道之㫖盡於此矣
　仙公曰世有髙德人欲諷誦期昇仙者當

　與靈寳同時受之法信效奉經之盟也故
　曰不出戸牖以知天道此之謂也世將希
　有其人矣若欲談虚無持髙於時者不須
　依此法受之也真人直以教學仙耳道士
　學之求仙不師受者即道不行
太極真人曰真人體道虚無無所畏忌也俗
間有汙穢者直聖人爲世人䰟神憂故耳人
經汙穢不以香湯沐浴多病害人欲示民知
清濁故也夫鬼神之道倍多汙穢也汙便不
行矣但金尚不可穢耗何況至道乎大法真

道無所汙穢明矣
太極真人曰世人經汙不問大小應即解解
畢便燒香行道本無日限也
太極真人曰飯賢福食各有人數外來之客
先亦同食正一真人三天法師臨昇天以百
姓貧弊爲復減損作福或十人饌忽過十人
他賔集無以供之既不盡周一人不遍猶是
不普故制法悉事畢餘廚施一切人及衆生
輩爲主人祈福矣後世不知之故以相示也
酒不可都斷使之有數隨人多少不必令盡

限也故世教言唯酒無量不及亂斯之謂矣
酒多濁亂正氣三真亡宫故不可過量考官
司之宜慎之
大極真人曰有人不學道者聞道士論至經
幽𧷤妙義弘逺之㫖心不信用而誣毀聖文
謂之虚誕經教妄作耳不足學也巳既不信
便嫉諸人經學及導養之道皆言不然此人
宿命前世時不與仙聖作縁賢人結因今生
無大智慧故不得預賢聖之藴韻矣不信至
道經教而好學巫術雜書不真之事其㑹同

之日唯酒肉爲先口是心非詭黠相攻淫慾
縱横放心所爲嗜物無猒或復爲師初無教
善之懷强弱相凌恒欲肆其虐意意中唯貪
妬譛害淫盜詐僞凶悖亂逆此人身常有十
惡何以知其人有如是之行不遭罹罪網見
世安穩者有人從來不履非法動遵經教而
更嬰憂苦者夫人死身爛壞䰟神不朽隨生
時之行善惡皆有對是以世人爲惡顚倒弑
犯君父酷逆無比而不即被考者由受先世
宿福福盡罪至生或爲陽官所治死入地獄

履諸荼毒楚痛難言也若善人今不效者是
其宿世惡罪未盡盡便福至或見世富貴或
死得生王侯之家或生天上或作鬼神惡惡
相縁善善相因是曰命根學道者亦宜知此
也夫學道而至死不獲者切德未備宿無重
緑因縁㣲薄故也後世無不藉此功以得仙
度也若復學道數年便望昇仙未剋之間忽
然中怠或墮情慾還隨流俗身没名滅輪轉
死道更諸苦惱或失人身忽去人道未有還
期也有挺世聦明而不教化於人後生頑癡

也奴婢亦無種皆由前生時欺取人物今以
力償之六畜以内飴之世人不信道經狐疑
正教當受斯酷豈不悲哉道士若履善遇惡
能忍轗軻守兹法戒者保不失令之功矣窮
而不越道道士也死生王侯家子於此得道
得道自當見宿命之根由前世大布施學道
不倦所以得仙矣
　左仙公曰子其勉焉歷代未有不學而得
　仙者也學仙要在方寸盡方寸不盡是以
　學而不獲矣聖人不誤人也

太極真人曰夫祭酒當奉行老君百八十大
戒此可言祭酒也故曰不受大戒不得當百
姓及弟子禮拜也受此戒者心念奉行今爲
祭酒之人矣祭酒當斷念捨衆惡推行戒法
當如是也黄老道妙檢種人之法非不真者
所參萬中有一多矣
太極真人曰學士若能棄世累有逺遊山水
之志宗極法輪稱先生常坐髙座讀經教化
愚賢開度一切學人也假令本命寅卯屬東
方二辰稱東嶽先生四方效此辰戌丑未生

稱中嶽先生若復清真至德能通玄妙義者
隨行弟子同學爲稱某先生某人鉤深致逺
才學玄洞志在大乗當稱玄稱先生或遊玄
先生或逺遊先生或宣道先生或暢玄先生
畧言其比不可逆載須世有其人學者稱焉
大都法如是耳言名上清淸齋七日先生位
重不可妄稱鬼神不承奉以天考考人夫先
生者道士也於此學仙道成曰真人體道大
法謂之真人矣
太極真人曰觀世爲道希有欲齋戒轉經尋

明師受讀請問義理信用奉行之者多是浮
華淺薄之人聲色在心志無大雅好學小乗
法或有一人欲齋戒學道復無明師共相勸
進其志在仙道圖濟一切人民人民更非笑
之皆曰彼不要之事我未見人多學其法者
經書多虚妄語也故不如我輩並能消災㪚
禍也夫聾者不聞韶武瞽者不覩白黒豈言
已病哉遂令大道不行正法不興真經寢頓
精邪日滋各稱三宫女郎妖亂並作百姓將
捨真追潙矣悉由師不勤學以勸弟子學正

經學正法正真居其心則魔魅逺矣不知上
經大義無以持檢其心邪魔鬼氣入心中動
作其意無所不至猶抱石濟長津豈不然哉
太極真人曰莊周者太上南華仙入也其前
世學道時願言我得道成仙才智洞達當出
世化生人中敷演道德經五千文宣暢道意
惠子是其弟子爾時亦言先生若得道能出
處自在弟子願侍從唱讃微言通達玄㫖洞
觀道源以解世羅也檢俗人華競之心導之
以自然法門故玄之又玄衆妙之門也後並

得所願著書皆通道意世人于今不知是仙
真上人以莊子所造多寓言大鵬大椿㝠靈
皆實録語也非虚發矣夫大處則生此大物
今閬苑崑崙蓬萊北海中悉有是神物小處
則生小物若欲皆眼見爲有不見爲無天下
之所無多矣道家經譬喻法中說劫數久逺
有石乃如崑崙山芥子四十里中天人羅衣
百年一度拂盡此石取此芥子一枚譬如一
劫之終若是之久誰當信斯者矣
太極真人曰靈寳經者衆經之宗難以言宣

五千文微妙衆經大歸義一也洞真三十九
篇三十九真人說之者蓋無生之文矣此真
人傳出之耳其人道德真氣混化自然成真
人老子之儔矣經歷無窮之劫非學道之人
也世人非宿恩至功德滿足得洞真經者莫
能和此義所道者皆是無上三天自然宫室
萬物山川其山川萬物名有世上同者非世
之山川萬物也皆自然物可聞難辯洞真玉
清經畧解其義不能覼縷豈可思議也奉之
致大福身得長生宗廟安寜誦之成真人之

王其道無上昔之得上仙至真之道皆是奉
靈寳經者也三天稱仙梵天稱道天地有終
始故有大小劫諸經亦隨之滅盡也後代聖
人更出法唯道德五千文大洞真經靈寳不
滅不盡傳告無窮矣故曰無生之篇衆經之
王也故代代教化應成仙道者世世莫知其
源巍巍至尊非鬼神所見唯六天大魔王來
奉承經師爾上三天司直仙官監察之矣亦
非下仙之所聞也真人乃能學之耳世人不
知道是仙人又言仙非道皆是其宿對未盡

故也對盡自得玄解大智慧朗然知之知之
得道矣五千文至難知有知之人皆知之故
曰當解無上大慧也
太極真人曰建靈寳齋法舉髙德玄解經義
者爲法師次才智精明能通妙理聞見法度
爲都講次監齋彈罰非法次侍經次侍香次
侍燈次第坐處先受比經爲上後受爲下家
一人受經餘人有好齋者聽齋若時有黄赤
太一祭酒好見齋法者聽齋觀大法化但不
得同牀而坐縱復至德人間名望於世悉當

在後行以其治籙爲次第也燒香同爾所以
爾者其人宿有微縁故今得預之矣
太極真人曰齋時皆心注玄真永無外想想
念在經師先思三一在宫室安居分明具三
䰟七𩲸太一鎮泥丸中如迴風帝一法然後
與兆俱齋聽經口受心存則三尸亡走邪氣
滅去内外受真如此近仙矣傍吐納導引和
液行上諸妙道天真恐必降子也上士得道
於室内矣雖處巖穴而外想一毫不絶亦徒
勞損力爾學道唯心盡心盡仙人當下觀試

之也子善詳察之焉
太極真人曰道士逺絶人跡靜棲名山修是
長齋獨處幽谷則不復選法師唯心與口談
矣人間修是齋道士服食五穀斷無所餌則
巳若服藥物正中服之也過中聽飲清飲而
絶食平旦飲粥日中菜食齋限竟解齋如設
大廚狀唯宜潔淨爾菓隨時珍當先行香祝
願也願齋主昇仙度世
太極真人曰修齋之道常行十善念
第一爲道念四大令得七世父母免脫憂苦

　上昇天堂衣食自然
第二念帝王國主道化興隆庠序濟濟皇教
　恢弘威儀翼翼普天所瞻民稱太平六夷
　賔伏妖惡日滅賢聖曰生
第三念法師功德大建教化明達俱獲飛仙
第四念同志學人早得仙道更相開度
第五念親屬和睦好尚仁義貴道賤財行爲
　物範
第六念損身布施道士及飢寒者天下民人
　各得其所

第七念蠕動蚑行一切衆生咸蒙成就
第八念首謝前世今世生死罪對立功補過
第九念家門隆盛宗廟有人世生賢才
第十念尊受師經無敢中怠平等一心廣度
　一切我身昇仙白日登天拜見太上永成
　真人服五色靈液與道合同
　鄭先生曰登山受經時亦不須拜章口啓
　之爾
　　　頌曰
道以齋爲先勤行登金闕故設大法橋

普度諸人物宿世恩德報道心超然發
身飛昇玄都七祖咸解脫
　受竟必頌此文
南嶽先生鄭君曰吾先師仙公常祕比書非
至真不傳也萬金不足珍矣仙人相授於口
今故書之仙公言書一通封還名山一通傳
弟子一通付家門子孫世世録傳知道者也
與靈寳本經俱授之道家要妙也
抱朴子曰洪意謂大齋日數多者或是貴人
或是道士體素羸弱不堪日夕六時禮拜愚

欲晝三時燒香禮拜夜可闕也爲當講法義
而巳能六時燒香者自當全法爾恐人未得
道氣力極弱但欲一日一夜齋此可六時行
道也學者其善詳用焉
建齋極可食乾▲鹿脯腊是生鮮之物一不
得享也
若非山學道士居家修經者豈能長齋久思
哉要當應齋少可十日九日七日三日一日
行道矣斯功德弘普學道之上法七祖離苦
毒上昇福堂此可謂至孝之道也孝悌之至

通於神明逺延七玄何但祖考乎故上仙祕
之也


太極真人敷靈寳齋戒威儀諸經要訣
















