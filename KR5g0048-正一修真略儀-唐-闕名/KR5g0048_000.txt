








正一修眞略儀肆一
眞經解云籙録也修眞之士旣神室明正然
攝天地靈祇制魔伏鬼隨其功業列品仙階
出有入无長生度世與道玄合故能濟度死
厄救拔生靈巍巍功德莫不由修奉三洞眞
經金書寳籙爲之津要也籙者太上神眞之
靈文九天衆聖之祕言將以檢劾三界官屬
御運元元統握群品鑒隲罪福考明功過善
惡輕重紀于簡籍校誠宣示之文掌覽靈圖
推定陽九百六天元劫數又當詔令天地萬

靈隨功役使分别仙品衆官吏兵億乗萬騎
仙童玉女列職主事驅䇿給侍之數目浩劫
無窮太上十方至眞衆聖皆互禀師資結盟
受授從俗登眞永保生道漸位于極必使依
科次第明曉階秩詳審義目解其要旨然後
終行一一宜依籙文明科禁誡安可率易乃
罪福得失之驗如其文也且夫神符寳籙其
出自然故於元始赤明浩劫之初渾茫之際
空中自結飛玄妙氣成龍篆之章乃元始神
尊化靈應氣然也是以生天立地萬化明分

皆因道氣與靈文也經云未始无道未始无
氣未始无文由是而言萬靈相資與化齊有
者也故知天地萬靈不死皆由我心非我心
知之即天地萬靈變化之道其誰是哉故云
天地萬物最靈者人也可不察歟但悲夫禀
性暗愚或生徼土而典法莫化五常莫知安
可聞上聖之言三清妙法斯天罰也嗟乎慧
福兼全生逢聖運靈文備世大法可傳而封
滯俗情不能信受亦與夫愚徼同矣世人受
道經戒佩服籙文縱未能次第依法修行亦

巳不爲下鬼輪轉不滅與道有縁而況親行
之乎功用淺深不離於巳不可預說今且聊
解三洞籙文修行大旨將知至聖神眞宣詔
法教其文其軌咸謂符會于玄玄之道焉
　　　太上三五正一盟威寳籙二十四階
太最尊也太也極也通也三界獨尊衆聖之
極即所謂道君也於理即天尊道君老君一
也以三清應化之階即有方品之異矣今於
此籙而言老君也授正一盟威籙於三天法
師以傳于世使過度衆災落除黑薄召鬼役

靈進品仙職故曰三五正一盟威寳籙三者
三才各備五者黃中緫數統御生死以攝萬
靈安鎮人身元精固守也又以三五爲日月
之數戊巳配於坎離也人禀隂陽正氣三元
五運萬象必全由心而正心正則神精不虧
與我爲一然後全日月之明合五靈之本故
能死生無變於巳何邪異之所能干由是煥
照群隂威伏六賊是謂正一盟威學道之士
用此天真靈文赤章雲篆保守正真永爲身
寳故曰寳籙然後可以隨功舉遷役靈召鬼

玉女給侍仙廚備供乗虚躡煙亦不待諸法
但縁俗間紛擾心不能精故應驗不至耳昔
張天師所受傳示所以隨其修用臨事制御
階級不同名目甚衆至於修身度厄以保真
正者師師相傳二十四階以應上八景中八
景下八景二十四氣也籙生必先受持七十
五仙官將軍七十五靈官將軍是爲百五十
將軍所以先正人身二具内外神靈品數仙
靈二品各有符一通太上神文也凡在籙諸
符篆亦不可備識但當按法而行其解釋符

篆别具三洞符解然亦有未詳者自非得道
合神不能備悉又不宜曲以俗解深悮聖㫖
也其仙靈二官百五十將軍籙一階中仙童
玉女功曹吏兵皆應氣而有雖約以位數若
變化無窮固不可勝紀今且聊釋隂陽大數
云
　　　太上三五正一盟威仙靈百五十將
　　　軍籙
仙官三陽之氣其數七十五者卯辰巳爲三
陽卯數六辰數五已數四而以三五乗之得

也所以用五乗之者五爲中央戊巳終始之
大紀也以五乗六五六三十以五乗五五五
二十五以五乗四四五二十故得七十五也
仙官主治内以保臓府關竅筋骨氣血一身
之事也人不犯衆惡不逆三陽則仙官祐人
血氣和平五臓納靈神室明正通真契道也
佩受寳籙深宜保之靈官三隂之氣其數七
十五者酉戌玄爲三隂酉數六戌數五亥數
四而以三五乗之如三陽數均得七十五也
靈官主治外以守衛人身形舍宇治邑四墟

所至也人不犯衆惡不逆三隂保守中和之
道幽明咸暢天地同德佩受靈文以時齋醮
祈請靈官吏兵神童玉女應人驅使可徃八
海之外求取妙藥與巳同飛洞府諸靈山功
德圓滿得具上帝任爲正一眞人之秩受道
佩籙可不勉歟巳前仙靈二官百五十將軍
籙具如數解是隂陽六氣之正神然而隂中
有陽陽中有隂仙靈亦有靈官靈官亦有仙
靈不可一致但隂陽各以所治爲師長也言
將軍所以主領群使以齊禦備衛也餘一一

依籙文而行不復具述
　　　太上三五正一盟威三元將軍籙
唐葛周三將軍是太上三元官三氣正神水
火之元精也下應人身心宫兩賢在天主治
北斗中圖形數及符璽靈文盟劵具籙令人
知道保真佩服寳籙言功醮請以時則三將
軍見形功業旣圖於是三神與已俱昇也别
具醮法於後
　　　太上三五正一盟威混沌元命赤籙
混沌始生元胎結形皆禀璇璣七政分化萬

靈修存之事具如籙文功成道備元眞合昇
　　　太上三五正一盟威都天九鳯破穢
　　　籙
丹元之精爲九色神鳯足歩星罡鼓翼振威
導達天路故六官隂氣萬類妖氛莫得干犯
眞官也學士佩受此籙以盪諸殗穢凡施爲
法事宜以爲先精思存注不可闕怠也久而
行之鳯宜令人形體洞潔耳目聦明徹視無
外修行功滿與巳齊昇九天也
　　　太上三五正一盟威護命長生籙

佩受精持此籙即北宫落死南斗注生三辰
煥形天地同壽扁鵲醫吏玉女仙人存念醮
請一如籙部
　　　太上三五正一盟威九宫捍厄八卦
　　　護身籙
此籙是九眞神籍八卦靈文太上宻㫖勑勒
八方九地主厄之神使驅除衆害無犯正氣
度陽九百六隂陽災運久而修之八卦真神
與巳同昇爲九天之任當隨功果而遷也
　　　太上三五正一盟威太玄四部禁氣

　　　籙
夫制禦萬靈通真達道無不由禁攝五行之
精吐納元氣握覽文節關啓機源取捨在巳
存乎指掌以統天地逮乎昆蟲毒蠆微蔑蠕
喘禽魚鳥獸鱗甲羽毛有形無形群精異𩔖
莫不調伏從吾禁舍者矣受氣諸法雖具籙
文亦在明師事事口訣斯四部禁氣籙以録
章表上聞以爲禁術之緫統也深宜佩受奉
而修之以助眞道耳
　　　太上三五正一盟威龍虎軒邪籙

龍虎者金木之精道君左右之衞神震威以
視則萬魔攝伏群妖束形修之感通得仙道
之時龍虎挾巳而昇也
　　　太上三五正一盟威都章畢印籙
以籙六甲印文中部諸印緘封章表符圖並
主之籙中執印將吏仙童玉女等以學人勤
修精感則給受驅役宜醮祭不闕以期靈應
其造印諸法别具儀注
　　　太上三五正一盟威歩星綱籙
仙術出有入無變化萬端皆由歩綱躡紀其

法皆象三辰之氣以致神靈自有上中下三
洞綱訣隨其所用不同一如本籙修學此乃
中部三五赤天歩星綱事佩受此籙可以緫
括諸禁法久久精勤當乗空歩虛白日昇仙
也
　　　太上三五正一盟威天靈赤官斬邪
　　　籙
此籙是三五赤天丹極元陽君威震萬邪洞
煥凶逆誅剪群魔惡鬼使從道化修事有功
濟度死厄使人錬質昇天也

　　　太上三五正一盟威九州社令籙
能召命九州里社地司衆靈一依籙文行事
　　　太上三五正一盟威百鬼召籙
以召百鬼萬靈指撝從命不使妄恣淫害以
擾兆民當依律令其法具籙文及師傳授之
　　　太上三五正一盟威考召籙
世有雲中鬼子九醜衆精及土水木石𨽻形
異質變化諸妖有𩔖魑魅爲生民害當以三
五考召符吏追而問之法具籙訣從師授之
　　　太上三五正一盟威斬千鬼萬神籙

萬邪凶逆干擾世間不從道化當召三五赤
天吏兵大震神威施斧鉞以誅滅之不可常
用
　　　太上三五正一盟威九天兵符籙
　　　太上九天眞符籙
　　　太上九天都統畢籙
此巳上籙都校九天三五靈官吏兵四荒八
極無鞅數衆畢具佩受修行宜三會吉日簡
閱醮請言功舉遷一如籙文行事
　　　太上華蓋斬邪籙

　　　太上三五辟邪籙
請辟邪斬邪約十餘階隨師所傳不可爲定
數
　　　太上三皇捍厄籙
　　　太上諸度厄過災籙
　　　太上解六害神符籙
有諸禳却毒螫萬害符籙等約十餘階不可
定數當隨師而傳
　　　太上女青詔書籙
　　　太上九光萬勝籙

　　　太上中部赤籙
　　　太上北帝籙
　　　太上七星籙
　　　太上丹剛粉火籙
　　　太上北斗眞劵籙
諸籙各依本師傳授一如籙文奉行其階數
應氣止於二十四階
　　　太上童子一將軍籙
此爲童子佩持亦三五正一之部具如科文
　　　三五眞劵

師資授受之約道科傳付經訣皆結盟立誓
期以勿洩於非其人當分環破劵飲丹告誓
不負道真修諸善事不殺生淫祀妄作邪僞
違天背道盟約故有其眞劵其三洞法各依
本科備之事具傳授儀
　　　天師治局
張天師修治正一法於西蜀各依本事本法
感應之處是爲靜治以象二十四氣亦有諸
治舍散在名山按宜當配五行依本命生月
以受之毎一治應一氣治之長曰陽平治應

左平氣女人應右平氣一如科儀本法若都
受諸治氣傳天師三師都功版今受治正一
籙秪傳本屬治氣也事具治儀
　　　正一經
　　　正一朝真儀
　　　正一齋儀
　　　關奏章表儀
　　　閱籙儀
　　　醮籙儀
此巳上儀注科文具正一經其八節甲子庾

申本命三㑹三元朔望日或朝禮或醮閱或
言功奏章各具本儀依師授傳行之
右巳上爲正一盟威一部次進受洞神參爲
中法儀具三洞奉道科
　　　眞文三卷
　　　諸天内音
　　　靈寳眞文
　　　八景天書
　　　五法五卷
　　　老君六甲祕符

　　　靈寳五符
　　　五嶽眞形圖
　　　三皇内文
　　　西嶽公禁山文
　　巳上並各依本文存思修奉
此中法部是爲洞玄參于上法具三洞奉道
科目正一籙巳釋其文旣歷要門感應斯驗
參乎中法具如科條然三洞靈文非不周細
修行之要在於服氣若五氣大全則神眞咸
備師傳修氣之訣不在籙文今謹述五氣星

綱眞訣眞師曰含生咸禀一氣受化於隂陽
以遂其動用唯人最靈四大五常自然全備
動用微妙與神靈通夫動念所適無分遠邇
幽深也不疾而速不行而至感通之理豈外
物哉故萬法去來由心自造夫唯無爲無造
故能無所不造人能淡泊清靜真氣自全是
故無爲也能爲萬物之主而無所不爲焉若
滑欲亂神則不能感眞應物也但人間多事
觸情縱欲散擾神氣必累幽明禍縈先後驗
之非逺可不畏歟人能無虧於五常不亂於

神氣但得千日不間雜者則可以通感神靈
解脫殃厄受洞玄清靜謹守必五靈眞氣見
形方可存注仙真衆聖之形得歩躡星綱俯
仰如法勤修五年或七年九年則可以致五
帝雲軿眞官下迎當獲仙道存亡自在也守
眞存氣躡紀昇綱勿犯五常勿亂精神勿穢
觸臟府勿履雜處精思齋室日日爲常無使
間闕一年之應便可以威制萬魔役使鬼吏
當隨意想念攻擊患害救諸疾苦無不立應
不擇逺近萬里瞬息間也所謂萬化之中唯

人最靈也能存其靈眞保其神氣乃爲仙人
故曰宇宙在乎手萬化生乎身法象之大修
術之原當佩靈寳五符五嶽眞形圖修存五
靈氣歩躡九元握覽玄機以通天達地也世
有不負四大無虧五常者可按而行其術也
　　　訣曰
子若虧於仁則青帝非眞子若虧於義則
白帝非眞子若虧於禮則赤帝非眞子
若虧於智則黒帝非眞子若虧於信則黄
帝非眞

夫五氣之道體通神眞子不負道違眞即可
修用是以道君保而傳之於至人以助自然
以調元化修之於身而感於天天乃五行順
序地乃五嶽安鎮人乃五臟保和神乃五靈
運御是故惟虧五德凶惡順焉真人存用五
氣法先當勿食葷血之物勿履殗汙絶除欲
念檢身口意業令得清淨續别造一室沐浴
盛潔以立春日雞鳴時面月建寅方平坐調
氣瞑目叩齒三十六通叩齒欲深而微緩漱
咽津液䁝目左右各三握固臨目都忘萬慮

放乎太空無起無絶良久覺身中通暖當摇
動支體任吐濁氣即又調息當抱守氣海朝
太淵北極丹田眞宫稍用力深深滿甚太淵
則覺百關氣歸朝其内也如此數過復𡨋心
太空若東方洞然無有隔礙徐徐鼻引氣使
極存見五臟覺東方青帝眞氣從肝中周迴
内外一體念身中三萬六千神與青帝眞氣
合又調息咽液良久起立再拜事竟如此日
日勿闕至驚蟄面卯也盡寅卯節至清明日
面辰存黄氣從脾中周迴内外洞徹也至立

夏日面巳存赤氣從心中周迴内外也芒種
日面午也小暑面未存黄氣從脾中周迴内
外也至立秋日面申存白氣從肺中出周迴
内外也白露日面酉至寒露面戌存黄氣從
脾中出周迴内外也至立冬面亥存黒氣從
腎中出周迴内外也至大雪面子也至小寒
面丑存黄氣從脾中出周迴内外也此一周
年五氣備全矣其存想調息次第法用如初
說䁝目叩齒亦𥘉數不須等級可也至明年
立春日重習三日或五日七日九日如去年

次第爲常以朝其氣也用氣由心由心應手
當抱覽三才五行萬靈之目也夫掌訣以握
固爲緫法所謂運魁綱封五嶽關三畢捉鬼
道攬河源固眞氣而幽顯備統之也事竟即
隨息訣遣以散其氣凡指訣女人尚右男子
即尚左隂陽之體然也大指屬土食指火中
指木無名金小指水從根節爲孟仲節頭節
季指甲之目爲五行刀支刀支主殺也斬邪
誅逆用之五氣旣全當隨五𩔖互相制伏無
不如意握固法以大指掠四指經人門畢鬼

道三過隨文關氣握之指節按十二辰亦隨
其相生相剋𩔖例用之也諸歩綱起於三歩
九跡是謂禹歩其來甚遠而夏禹得之因而
摶世非禹所作所以統三元九星三極九宫
以應太陽大數其法先舉左一跬一歩一前
一後一隂一陽𥘉與終同歩置脚横直互相
承如丁字所以亦象隂陽之會也踵小虛相
及勿使歩闊狹失䂓矩當握固閉氣實于太
淵宫䁝目三臨目叩齒存神使四靈衞已騎
吏羅列前後左右五方五帝兵馬都本位北

斗覆頭斗杓在前指其方常背建擊破也歩
九跡竟閉氣却退復本跡又進是爲三支即
左轉身都遣神氣綱目直如本意攻患害除
遣衆事行用訖却閉目存神調氣歸息于太
淵宫當咽液九過其禁勑符水等請五方五
帝眞氣如常言眞師曰先習五氣一年乃習
三歩九跡星綱一年無差然後行諸禁法隨
意剋中如神也能清慎守道久久飛仙度世
古人眞仙聖王皆得之以佐世治俗但世傳
不眞妄生穿鑿惟按此行之乃見其驗先師

云三歩九跡如旣濟卦得星綱眞訣又須修
習五帝之氣及握固掌訣始合其宜是以通
徹眞原也若但受持符圖寳籙不得師傳修
用之門終不獲靈驗一如籙文不爾且謂尊
奉供養而巳爲之善緑用資來業者
右巳上五法受氣行氣訣禹歩星綱及掌訣
眞師曰有道之士得佩受修奉諸天内音靈
寳眞文赤書玉訣八景天書鍊眞祕道修服
老君六甲符靈寳五符五嶽眞形圖三皇内
文西嶽公禁山等符籙一一依科宜受持存

修不怠者便得錬形易骨坐在立亡位爲洞
玄上眞之任也籙中行事訣各具本文并在
師傳付别有要妙修持洞玄部竟神眞感應
得參上清諸法
　　　上清籙二十四階
太極左眞人曲素訣辭一名九天鳯氣玄丘
太眞書籙三天正法籙上皇玉籙
龜山元籙飛行三界籙飛行羽章籙
三元玉檢籙上元檢天大籙下元檢地
玉籙中元檢仙眞書籙上清檢人仙籙

靈飛六甲籙靈飛六甲内思籙六甲素
奏丹符籙元始玉皇譜籙太微黄書九
天八籙太微天帝君金虎眞符籙太上
神虎玉籙八威召籠籙河圖寳籙
太上八景晨圖籙豁落七元眞符一名帝
君威靈籙流金火鈴籙攝山精圖籙
　　　上清洞眞諸劵
紫紋交帶白紋交帶迴車畢道
　右巳前上清部是爲洞眞(此略述師傅以/陳梗㮣其受法)
　(籙經誥具/奉道科也)

夫三洞六科緫六十階及三洞眞經共計一
十八萬億三千一百八十卷今此世綿歷劫
運凶災彌流仙曹代遷洞府收隱存世者鮮
又爲世間傳冩文篆錯謬或僞加刪定隨俗
造作以要名勢資求財賄先師代代修定文
儀亦不能要其准的所以爾者由其世教之
疑情僞之異也吾又安知三界内外諸天世
間旣有文字言教亦因事跡而遷乎今當隨
世所傳以其天書靈文信質于道但當平等
一心仁孝一切斷情去欲清虛無爲事付至

公理歸至當洞達無礙不滯有無是爲洞眞
之要㫖也
　　　修寫經籙訣
眞師云至誠感神精誠必應世間受經籙多
不合儀則又師傳鹵莾而修奉懈怠或謂道
籙不靈神仙無効斯自咎矣先師冩經籙儀
範别有一卷今且略述其要買紙素丹青筆
墨工用等物皆當合道貴其本之所來不得
與人乖爭言利宜之情必虛懷潤物清靜護
慎精意修理勿得穢雜雞犬異𩔖及婦人目

視旣齋沐經月餘别處一靖室東向開小牎
常燒香於左右施案敷本文嚴整衣冠心存
玄師宻啓其意調氣染筆依儀篆寫丹青所
用切忌牛皮膠即靈氣不降也當用鹿角膠
和少乳頭香即得不脫以素以紙其揆一也
籙卷上下長九寸以法太陽之大數欄頭上
下朱郭凡九分上法九天下法九地其上下
朱郭以法丹元之氣謂赤書玉文至陽之色
象以破邪隂也上下朱郭各一分以法一氣
之周布也欄頭上下皆雙界不得隙絶不均

所以法四時也上法春夏下法秋冬其行長
七寸以法七政也行闊五分以法五行若楷
𨽻字數毎行不過二十字要令調而匀不得
懸生露死謂死字不居行首生字不在行下
當度其行間若弟子名號宜甚謹細亦勿使
居行之首也此其法則不可不審至符篆圖
畫務令均匀得所以畫籙文在其精詳用意
爲之毎階未近軸留三行署監度保舉度師
等三師法位姓名其装飾褾軸宜適豐儉隨
力所辦務在嚴潔勿爲分外妄生憂慮其質

信等物及符板緘囊皆先備擬一依科儀所
說修冩都畢隨部入函盛之封題如法晨夕
焚香於靜室勿使雜觸至受法齋辰師當啓
授如儀
正一修眞略儀





