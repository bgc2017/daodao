








周易參同契鼎器歌明鏡圖容六
　　　　(朝散郎守尚書祠部員外/郎賜紫金魚袋彭曉註)
　　　鼎器歌
　曉所分參同契并補塞遺脫四篇爲九十
　章以應陽九之數外餘歌鼎器一篇本在
　補遺之前謂其辭理鈎連字句零碎獨存
　于此以應水一之數歌曰
圓三五
　鼎周圓一尺五寸中虚五寸又張隨註云
　此名大一爐法圓象天方象地狀若蓬壷

　
　亦如人之身形三層象三丹田也故三光
　五行四象八卦盡在其中矣
寸一分
　厚一寸一分
口四八
　口偃開如金之鍋釜卧脣仰折周圍約三
　尺二寸明心横有一尺
兩寸脣
　立脣環帀高二寸
長尺二

　鼎通身長一尺二寸上水入鼎八寸
厚薄匀
　通身厚一寸一分令均匀也
腹齊三
　鼎身腹底通直令上中下等
坐垂温
　鼎懸於竈中不著地懸胎鼎是也
陰在上
　上水鼎以潤下
陽下奔

　
　下運火以炎上
首尾武
　巳午是陰陽界分巳爲陽子尾午爲陰亥
　首故火武也
中間文
　巳午兩向中間陰陽進退各得其中故火
　文也
始七十終三旬二百六善調匀
　七十三旬二百六十都合三百六十日應
　周天大數也於其間細意調匀符火不令

　失夭地之大數魏公欲諧偶成文故分而
　言之也
陰火白
　火數遇陰云太白是也金水得用故多白
　少赤
黄芽鉛
　黃芽生於鉛鉛是芽毋也
兩七聚輔冀人
　兩七者後篇云青龍處房六兮白虎在昴
　七兮(下卷人十/二章内云)喻青龍七宿之氣與白虎

　七宿之氣合聚神胎輔翼而生靈汞眞人
　也縁鼎器立三才中宫爲人故中篇云眞
　人潛深淵浮游守規中是也(中卷六十/六章内云)
瞻理腦定昇玄子處中得安存
　神室金毋養育水銀眞子也前篇云温養
　子珠是也(上卷二十/章内云)
來去遊不出門漸成大情性純
　姹女嬰兒得母安養又爲關楗鼎器堅牢
　元路逃逸只在器内上下游泳日月數周
　漸成純質

却歸一還本原
　始以水母爲丹基水母復生其水銀故謂
　之歸一還元也
善愛敬如君臣至一周甚辛勤密防䕶莫迷
昏
　周年辛勤細意防護元致懈怠也
途路遠復幽玄若達此會乾坤
　丹道幽微㫖趣深遠若能了達可謂乾坤
　入掌日月在心無所不至也
刀圭霑靜魄魂

　
　金液還丹刀圭霑五内即神鍊氣清魂安
　魄靜更凡骨變爲眞人
得長生居仙村樂道者尋其根
　令好生之子尋究神藥根源而修之勿致
　誤用雜類也
審五行定銖分
　凡修還丹先究陰陽之情性次眀水火之
　根源審察五行區分晝夜循環刻漏析别
　分銖得陰陽相須五行互用方有所獲也
　故曹眞人曰金液通神仙須向五行覔五

　行處處有素非仙人惜要識眞鉛汞一水
　與一石中宮先爲主水火繫爲物二物爲
　夫婦夫婦相配匹百刻達離氣丹砂從此
　出則知金液還丹非陰陽五行眞鉛眞汞
　合和成藥則餘无别徑也
諦思之不須論深藏守莫傳文
　使研精覃思勿輕易論之緘藏于心若妄
　以書傳必遭天譴
御白鶴兮駕龍鱗遊太虚兮謁仙君録天圖
兮號眞人

　
　丹成之後功滿德充膺籙受圖位居眞人
　證諸道驗不其然乎
　　　讃序(朱晦庵云恐此是/徐從事之語)
參同契者辭隱而道大言微而㫖深列五帝
以建業配三皇而立政若君臣差殊上下无
準序以爲政不至太平服食奇法未能長生
學以養性又不延年至于剖析陰陽合其銖
兩日月弦望八卦成象男女施化剛柔動靜
米鹽分判以經爲證用意徤矣故爲立法以
傳後賢推曉大象必得長生爲吾道者重加

意焉
　魏公所述皆是假借爲辭君臣父子而互
　爲男女夫妻而更作乃神藥受氣變化之
　次序也茍尊卑无常君臣失序則大丹之
　基傾而莫立且四篇眞契中只陳至藥門
　户啓發鉛汞宗祖並无服食别法又无養
　性諸術恐人迷惑正道故於此重叙修丹
　之意莫不以陰陽日月動靜剛柔分判坎
　離和合男女循諸八卦分以二弦子午火
　符晨昏否泰以南混北舉東合西交媾精

　
　粹而成還丹者也凡吾同志宜加意焉
魏伯陽約周易而作參同契以明修丹之訣
故指藥物之根基始於同類示火符之進退
終要相拘梗槩敷陳纖微備著所以啓迪後
人者切且至矣世之學者誠心熟讀定見精
求義自曉然惟是此書作於漢世詞意奧雅
類多古韻其後讀者淺聞妄輙更改至五代
末彭曉爲之分章義解誠可謂佐佑眞經矣
然承誤註釋或取斷章(朱晦庵謂故易統天/心及得不堅乎皆合)
(屬下章/之類)大義雖明而古文闕裂意者彭義亦

爲近世淺學妄更所以若是今自秘館所藏
民間所録差誤衍脫莫知適從近者晦庵朱
先生嘗隱名而爲之讎定考辨正文引證有
理頗得其眞可以依據獨分章義解絶無善
本臨安鄭煥所校自謂詳備而尤多舛誤其
視經語每有不合較之他本則文意稍連愚
之試邑適當繁劇公餘得暇嘗取其書而讀
之日覺有味因合衆本爲之校定其於正文
多從晦庵之舊而通眞義解大略從鄭本其
於衆本多同者亦自從衆其間契文與義說

　
不相附類(若契云兼井爲六十而義云兼并/爲六十四卦也若契云則水定火)
(而義云拘則/水定之類)則亦兩存而互見雖不可謂之
盡善然於丹經大意亦略昭明矣謹按彭序
以謂魏公得古文龍虎經而撰參同契今所
在有此書而反不若眞契之古奧或者以謂
此乃今之三墳書狐首經之比是未可知也
然而其經固己出於五代之前矣彭義之後
復撰明鏡圖訣欲以啓眞契之户牖今於篇
首冠以其經而後附以其訣庶可通爲一書
識者得以審識焉鋟版而行以與同志共證

至道嘉定元年戊辰十一月五日辛丑冬至
通直郞知建寧府建陽縣主管勸農公事借
緋鮑澣之仲祺謹書
　　　明鏡圖







　





曉所分章解義畢竊謂眞契言微道秘文泛
理深既三卷之首尾鈎牽而五行之上下輪
起在至人之鋪舒甚顯恐末學之愚昧難明
是敢復約眞契著成明鏡圖訣一篇列八環
而符動靜明二象以定陰陽眞契幽邃一覽

而更無遺矣
　　　訣曰
　造化潜施跡莫窮簇成眞訣指童蒙
　三篇秘列八環内萬象門開一鏡中
　離女駕龍爲木壻坎男乘虎作金翁
　同人好道宜精究究得長生路便通
　至道希夷妙且深燒丹先認大還心
　日爻陰偶生眞汞月卦陽奇産正金
　女妊朱砂男孕雪北藏熒惑丙含壬
　兩端指的鉛金祖莫向諸般取次尋

　
日象
　　　　日者陽内含陰象砂中有眞汞也
　　　　陽无陰則不能自耀其魂故名曰
　　　　雌火乃陽中含陰也日中有烏卦
　　　　屬南方爲離女也
火氣魂
月象月者陰内含陽象鉛中有眞銀也
　　　　陰无陽則不能自營其魄故名曰
　　　　雄金乃陰中含陽也月中有免卦
　　　　屬北方爲坎男也

金氣魄
第一環
　　四象八卦天地門户人門鬼路列八維
　　而互用也
第二環
　　二十八宿者明周天行度火數起天元
　　也
第三環
　　三十圓缺之象者合一月火數應六十
　　卦互用也

　
第四環
　　五十㸃黑五十黑白乃陰符陽火百刻
　　之數應天符動靜也
第五環
　　十二卦者明逐月爻象進退龍虎起伏
　　也
第六環
　　十二辰者火候升降攅合運天符也
第七環
　　顯周天之火數蹙合四時以應内象也

第八環
　　(列陰陽五行萬象入鼎中輔助金水龍/虎離女坎男交媾共生眞砂眞汞而成)
　　還丹也
參同契者參雜也同通也契合也謂與諸丹
經理通而義合也凡修金液還丹先尋天地
混元之根次究陰陽分擘之象明水火相剋
復爲夫妻認金水相生反爲母子故有男兼
女體則鉛内產砂女混男形則砂内生汞日
者陽也日中有烏陽含陰也月者陰也月中


有免陰含陽也此天地顯垂眞象今達者則
之可謂眞陰陽也復有陰陽反覆之道水火
相須之理造化生成之徑既知其徑須取其
根根者則天地混元之根也既得其根須取
其象象者則陰陽分擘之象也既得其象須
循動靜既循動靜須知其數既知其數須依
刻漏既依刻漏須明進退既明進退須分龍
虎既分龍虎則南北之界定矣金木之形合
矣大丹之道成矣復有内外法象内外水火
有壇竈焉有鼎室焉有胞胎焉有爻象焉有

水火之候焉有抽添之則焉有鑄瀉之模範
有離合之形體此皆頭頭俱備闕一不可志
士又須撤聲色去嗜慾棄名利投靈山絶常
交結仙友隱密潜修晝夜元怠方可希望或
不如是則虛勞動耳故陰君曰莫辭得失一
志而修還丹乃可冀也時孟蜀廣政十年歲
次丁未九月八日昌利化飛鶴山眞一子彭
曉序

周易参同契鼎器歌明鏡圖(終)








()
　
