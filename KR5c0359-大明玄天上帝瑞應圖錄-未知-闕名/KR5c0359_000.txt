








大明玄天上帝瑞應圖録流九
御製大嶽太和山道宫之碑
　蓋聞大而無蹟之謂聖充周無窮妙不可
　測之謂神是故行乎天地統乎陰陽出有
　入無恍惚翕張驂日馭月鼓風駕霆倏而
　爲雨忽而爲雲禦灾捍患驅沴致祥調運
　四時橐籥萬彙陶鑄群品以成化工者若
　極玄天上帝真武之神是已按道書神本
　先天始炁五靈玄老太陰天乙之化生而
　神靈聰以知遠明以察微潜心念道志契

　太虚乃入武當山修真内鍊心一志凝遂
　感
玉清元君授以無極上道功滿道備乘龍天
　飛歸根復位顯名億劫與天地悠久日月
　齊并武當舊名太和謂非玄武不足以當
　之故名曰武當蟠踞八百餘里高列七十
　二峰三十六巖之奇峭二十四澗之幽邃
　峰之最高曰天柱境之最勝曰紫霄南巖
　上出游氛下臨絶壑跨洞天之清虚凌福
　地之深窅紫霄南巖皆有宫又自南巖北

　下三十里有五龍宫又四十里抵山趾有
　真慶宫俱爲祀神祝釐之所元末悉毁于
　兵燹荆榛瓦礫廢而不舉天啓我國家隆
　盛之基朕
皇考太祖高皇帝以一旅定天下神陰翊顯
　佑靈明赫奕肆朕起義兵靖内難神輔相
　左右風行霆擊其蹟甚著暨即位之初茂
　錫景貺益加炫燿至若榔梅再實歲功屢
　成嘉生駢臻灼有異徵朕夙夜祇念罔以
　報神之休仰惟

皇考
皇妣劬勞恩深昊天罔極亦罔以盡其報惟
　武當神之攸棲肅命臣工即五龍之東數
　十里得勝地焉創建玄天玉虚宫於紫霄
　南巖五龍創建太玄紫霄宫大聖南巖宫
　興聖五龍宫又即天柱之頂冶銅爲殿飾
　以黄金範神之像享祀無極神宫仙館焕
　然維新經營之始至於告成之日神屢顯
　像祥光燭霄山峰騰輝草木增色靈氛聚
　散變化萬狀衆目咸睹跽拜唶唶榔梅垂

　實加前數倍九地啓祕金杵躍出陰陽儲
　精玄質流潤靈異紛員莫能殫紀神之響
　應有如此者遂命道士爲提點主管各宫
　飭嚴祀事昭答神貺上以資薦揚
皇考太祖高皇帝
皇妣孝慈高皇后在天之靈下以爲天下臣
　庶祈迓繁祉雖然神之浮游混茫變化無
　方此感彼應無往不之然非此無以達朕
　之誠與系天下虔敬之心也又况山川冲
　和之氣融結於斯與神相爲表裏神之陟

　降往來飄颻揮霍顧瞻舊遊豈不徘徊於
　斯者乎則是宫觀之建有不可無謹書爲
　文刻碑山中以彰神功永永無窮焉
　永樂十六年十二月初三日
聖旨
　大嶽太和山各宫觀有修鍊之士怡神葆
　真抱一守素外遠身形屏絶人事習静之
　功頃刻無間一應往來浮浪之人並不許
　生事喧聒擾其静功妨其辦道違者治以
　重罪有至誠之士慕躡玄關思超凡質實

　心叅真問道者不在禁例若道士有不務
　本教生事害群傷壞祖風者輕則即時譴
　責逐出下山重則具奏來聞治以重罪
　永樂十一年十月十八日
勑
勑正一嗣教真人張宇清武當天下名山
真武成道靈應感化之地元末宫觀悉燬于
　兵遂使羽人逸士修鍊學道者無所依仰
　朕積誠于中命創建宫觀上以資薦
皇考

皇妣在天之靈下爲天下生靈祈福俾雨暘
　時若灾沴不生年榖豐登家給人足今宫
　觀告成神明屢顯休應圓光煜燁五色燦
　爛神像昭彰見于光内觀者數十萬人咸
　加歎異已賜名曰
　玄天玉虚宫
　太玄紫霄宫
　興聖五龍宫
　大聖南巖宫然此名山勝境必得高人羽
　士以住持看守大聖南巖宫已嘗令右正

　一孫碧雲爲住持外其三處爾即選有道
　行者各二人爲住持别選至誠敬謹道士
　每處各五十人看守如一時選揀不如數
　隨爾所選得若干人就分派四處看守精
　進修行興隆道教故勑
　永樂十一年八月二十五日
勑隆平侯張信駙馬都尉沐昕等今
　正一嗣教真人張宇清舉保道士分派各
　宫道官任自垣道士邵慶芳爲玄天玉虚
　宫提點高道周惟中兼提點林子良爲副

　宫興聖五龍宫以李時中爲住持道士吴
　繼祖爲提點太玄紫霄宫以李幽巖胡古
　崖爲提點大聖南巖宫已命右正一孫碧
　雲住持以王一中爲提點副之各處宫名
　只依此勑爲定用報汝知之故勑
　永樂十一年九月十一日
勑五龍宫全真道士李素希昔者
　高真學道於武當名山折梅枝寄樃樹且
　祝曰道成此枝即活花實而熟後果如其
　言自是以驗歲之豐歉太平歲豐花實而

　繁其遇歲歉花而不實今樹尚存問諸故
　老久無花實比者爾素希以實數百遣人
　來進誠爲罕得莫非以爾精誠所格祝釐
　國家故能感動
　高真降此嘉祥以兆豐穰也兹特遣道士
　萬道遠齎香詣
　高真道場焚焫以答神貺并以綵段一表
　裏紵絲衣一襲鈔四十錠賜爾爾其恪盡
　乃心以祈茂祉故勑
　永樂三年六月十九日

勑五龍宫全真道士李素希去歲
　高真效祥樃梅成實已兆歲豐爾遣人來
　進今歲復然誠爲難得稽之於古間或一
　見尤以爲希遇矧兹二年兩見其實皆由
　高真翊衛國家爾輩精意祝釐所致兹特
　遣道士陳永富齎香詣
　高真道場以答神靈并以綵段一表裏紵
　絲衣一襲鈔四十錠賜爾宜益茂精勤以
　臻至道故勑
　永樂四年七月初五日

　黄榜榮輝










　　　黄榜榮輝
　國朝
勑命隆平侯張信駙馬都尉沐昕統率軍夫
　二十餘萬勅建武當山宫觀
聖諭詳明具載
　黄榜永樂十年秋九月庚子之吉興工首
　以黄榜揭于
　玄天玉虚宫前通衢之上覆以巍亭護以
　雕檻丹漆絢耀照映山林使凡官員軍民
　過於亭下莫不肅敬伏睹

勅諭則知興建宫觀之盛發於
皇上誠心特以昭答
　神明顯佑
　國家之惠上薦
太祖高皇帝
孝慈高皇后在
　天之靈下爲天下生靈祈福豈不重且大
　哉於是州之人民扶老携幼駭而聚觀盈
　街塞途傳聞四方雖深山窮谷之民以及
　道釋亦皆相率争睹其長老莫不嗟嘆以

　爲自有生以來所未嘗見是後亭上常有
　榮光燭天祥雲旋繞霞彩交輝珍禽仙鶴
　飛鳴翔集侯與駙馬下逮士庶於是咸相
　慶曰歷代興建宫觀無若今日之盛宜其
　天人協應禎祥若此誠爲
聖朝之盛事萬世太平之休徵謹因圖其實
　并以謄寫
勑諭於其亭上使萬代之下咸知有所敬仰
　云
黑雲感應









　　　黑雲感應
國朝

勅建武當山宫觀
皇帝御製祭文遣隆平侯張信駙馬都尉沐
　昕昭告于
北極真武之神其恭且嚴如是侯等奉
命以來夙夜惟謹永樂十年秋九月至武當
　以是月十八日庚子吉致告將事夜侯與
　駙馬率各官齋祓宿于玄天玉虚宫至期
　陳設于正殿之基侯等虔恭肅畏以入即

　事是時天地開明月星朗耀仰見黑雲自
　西北起大如車輪來覆山巔相去一丈許
　將升將墜若往若來盤結旋繞倏忽之間
　變化莫測隱隱中有雷電之震作旌幢之
　微露久而不動神靈赫然臨之在上來鑒
　來歆祀畢即忽不見四氣朗清寂無遺響
　衆皆目睹其事莫不驚異起敬以謂斯皆
皇上興祠報神發乎誠心大小之臣懽忻奉
命故祭告之日感格
　神明顯兹靈應敬跡其實爲之記述焉

騫林應祥










　　　騫林應祥
　世傳武當山騫林葉能愈諸疾自昔以來
　人皆敬重未始有得之者永樂十年秋
朝廷命隆平侯張信駙馬都尉沐昕勑建宫
　觀明年春氣始動草木將甦先是天柱峰
　有騫林樹一株萌芽茁秀細葉紛披瑶光
　玉彩依巖撲石清香芬散異於群卉於是
　護以雕闌禁毋褻慢不旬日間忽見玉虚
　南巖紫霄及五龍等處忽有騫林樹數百
　餘株悉皆敷榮於祥雲麗日之下暢茂於

　和風甘雨之間連陰積翠蔽覆山谷居民
　見者莫不驚異嗟嘆以爲常所未有四方
　之人聞之亦競趍來觀及其仙葩競秀紅
　光滿林凝霞照日炫耀人目珍禽翠羽翔
　集其上嘹喨喧啁晝夜不去觀者愈起敬
　焉至是緑葉舒齊馨香馥郁侯與駙馬相
　謂曰騫林葉尤能愈疾自古云然况今年
　之樹發生繁盛豈非
　天真顯化以彰其靈謹用採摘進獻於
　朝仍附著啓聖録庶以揚其異焉

樃梅呈瑞










　　　樃梅呈瑞
　武當山
　五龍宫有樃梅相傳云
　高真修
　道之時折梅枝寄樃樹上仰
　天誓曰予若
　道成花開果結後如其言前董真人記之
　詳矣
　國朝永樂十年秋
勑命隆平侯張信駙馬都尉沐昕勅建武當

　山宫觀十一年春樃梅發花色敷紅白暗
　香疏影遠近聞見五月果成珠璣錯落翡
　翠交輝纍纍滿枝莫計其數凝霞映日顔
　色炫耀觀者嗟異皆曰是果也下有仙翁
　司之自古及今結實未有如是之盛是蓋
　由我
皇上至誠感格故雖樃梅仙果亦皆顯瑞呈
　祥侯與駙馬採取進之於
　朝以彰其靈異仍著其事使覽者知所敬
　信焉

神留巨木











　　　神留巨木
　國朝
勑命隆平侯張信駙馬都尉沐昕勑建武當
　宫觀材木採買十萬有奇悉自漢口江岸
　直抵均陽置堡協運永樂十年十一月初
　十日工部侍郎郭進同吏部郎中諸葛平
　等督運木植經過武昌見有大木一根立
　於黄鶴樓前江水中上露尺許若石柱焉
　奔流巨流晝夜衝激不假人爲而屹然不
　動隨復探視水深五丈五尺而木止長四

　丈下又虚懸衆皆奇異纜繫於船亦不勞
　力而隨至岸下豈非神留以需大用遂令
　護運至山沿江軍民見者莫不咨嗟起敬
　以爲靈異侯與駙馬於是具鼓吹迎送玄
　天玉虚宫復上聞於
　朝以爲正殿之梁使萬代有所瞻仰仍圖
　其事附著于啓聖録云
水湧洪鍾













　　　水湧洪鍾

　國朝
勑命隆平侯張信駙馬都尉沐昕勅建武當
　山宫觀永樂十一年五月十六日晩湘潭
　縣民人劉忠等舟行至光化縣洋波灘忽
　遇黑風驟至雷雨交作舟不得行吹泊岸
　下須臾風止見一大鍾湧出水上形制高
　廣於是衆皆合詞禱曰忠等將欲載送干
　武當宫觀以顯
　神靈願賜吉卜即如所禱遂載以行順風

　波連兩晝夜至均州是時隆平侯與駙
　馬都尉聞而喜曰是鍾湮没已久當
　武當興觀之日而出於水中豈非有
　神眀默相之將以鳴兹山之盛爲萬古靈
　異之徵於是具鼓吹迎送
　玄天玉虚宫永奉晨夕香火仍爲述其事
　庶傳永世不朽云












　國朝
勑建武當山宫觀命隆平侯張信駙馬都尉
　沐昕總其事永樂十一年五月二十有五
　日修理大頂銅殿是日圓光現自澗泉之
　下乘虚而昇五色燦爛照耀山谷光中復
　現
天真聖像身衣皁袍披髮而立下有祥雲擁
　護













　永樂十一年五月二十有五日光中
聖像復現于大頂前披髮而坐有二天神拱
　侍左右若應對之狀又有二神立於前下
　有祥雲擁護











　永樂十一年五月二十有六日大頂天柱
　峰圓光再現光中復有
聖像二天神隨立於後下有白雲擁護













　永樂十一年六月二十有一日紫霄宫修

　理福地是日宫前五色圓光現顯見
聖像坐於其中左建皁旗飛揚晻藹有一天
　將執之右一將捧劍而立下有白雲擁護
　雲中復見龜蛇盤旋者久之自時厥後顯
　化無窮在山官員軍民二十餘萬仰見兹
　瑞莫不起敬咸歡欣踴躍而相慶曰斯皆
皇上誠心感格
天真顯應故錫此嘉瑞自生民以來未有盛
　於今日寔爲

　國家萬世太平之徵天下蒼生之福謹用
　依序圖其事如右













　永樂十一年八月十有七日綵繪大頂殿
　宇是日黑雲擁護五色圓光内現
聖像左右有二天神侍立















　永樂十一年八月十七日大頂前光中再
　現
聖像身披皁袍兩袖飄舉若風動之前有一
　神捧劍導引後一神侍從












　永樂十一年八月十七日光中三現
聖像前有一神導引後一神捧印侍從












　永樂十一年八月十七日光中四現
聖像前有一神捧劍導引後一神執皁旗侍
　從











　永樂十一年八月十七日光中五現
聖像坐於黑雲之上左右有二天神侍立
















　永樂十一年八月十九日大頂殿宇完成
　是日有五色圓光内現
天真聖像下有黑雲擁護















　永樂十一年八月十九日光中復現
聖像後有一神侍從



大明玄天上帝瑞應圖録












