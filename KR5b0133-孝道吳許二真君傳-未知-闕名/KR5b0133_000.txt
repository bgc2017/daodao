








孝道吳許二眞君傳虞五
許眞君名遜字敬之則𣈆代方外之士洞暁
秘妙神仙之術孝道之微通感神靈岀入無
間變現竒異當代賢逹莫得測其由焉望本
髙陽隋𣈆過江時吳𣈆初分英雄未简聖上
敬焉王敦師焉郭璞益焉合朝宰貴畢詞厚
意親昵不倦矣乃卜勝於豫章宅在其中名
遊帷府時共十二眞君爲友内師事吳君吳
君名猛字世雲迤邐卜築間居左右更相勸
勉修飛昇之妙法救人民之禍害時建昌縣

上遼江畔有一大蛇身長數里要截水路四
十餘里毒裂山石氣蹙風雲驚駭人民吞噬
行旅輸租納税疲於道路商旅舟檝蔽於不
通州縣長吏計無所出遂於蛇穴山西北四
十餘里置丘轉輸名曰赤倉供承租賦陸路
般運逾山越嶺人力懈怠時吳許二君拱揖
相謂曰吾等積德累業所翼利民不能爲人
除害何以彰余道德矣於是吳君率領弟子
約三百人歡同徃殺蛇恐衆心不眞而有徊
惑妨我大事疑於衆心乃於化民亭採薪爇

火取炭化人須㬰之聞變三百羙女渾於衆
中明旦早呼驗其邪正二百九十九人皆染
炭墨唯我許君洞逹玄微澄心寂慮苞藏六
合上應九眞現朗月於水中豈愛染而能著
于時吴君仰止而歎訝焉爲人除害非子不
可乃邀許君二人同往去蛇十里吳君挺特
而前蛇縱其蠆毒嘘吸雲霧眩目奪日舉首
峨天見聞之人莫不懾懼匪神仙志道之士
安龍戮力而絶滅者焉吳君當斯之時心有
忌憚我許君名繼仙籙道應玄元佩三萬六

千之神符尚無極至眞之妙法威力自在與
奪應機豈爾一毒而能縱暴矣遂拽裾叱吒
挺刃而殺之其蛇腹中毒類無數迸散奔走
裂地通江因名其路爲蛇子逕其地爲蛇骨
洲于時蛇骨積累如丘流血知塍至今蹤跡
見在時長沙大守賈府君面辭天闕作鎭長
沙異政臨民褰惟問俗唯有一女姿容端正
志性妹羙乆求良婿不愜乃心父毋哀憐竚
光門望忽有一士自遠慕親形貌無雙詞林
獨歩竊得慎姓說他門風神彩汪洋堪爲人

表府君舉家欣喜欽敬而納之婚娉巳來綿
歴歳序後時時告别渉旬月而一還虛徃實
歸悉是金銀錦帛府君未詳其事合宅不無
敬憚爲府君家珍寳盈庭資財無數子婿若
是何福如之家人乃爲歌曰天生慎郎名家
子第質我珠五寔謂佳婿後知許君爲國除
害志利人民伐獸殺蛇自疑禍及遂乃謁許
君於公舘幻惑英賢罷公會於郵亭告歸安
寢時不料飲酒失度龍光外揺許君察其事
乃說而變化矣許君迫逐至於龍沙及變爲

牛以爲潜匿許君知之謂弟子施氏名道乞
曰此蛟侵害百姓非少變化無常吾今與爾
共除此害吾令纔年四十其蛟夀歴千年吾
亦爲牛恐子不讖吾將手巾於左膊爲白駱
牛無伊相敵汝可助劒擊之言訖視之龍牛
宛在許君亦化而抵之爭力之間施子挺劒
而擊傷龍一足龍力竭而走從一泉口入地
逕至長沙而歸贾君之宅其泉口後人號爲
橫泉井焉至今見在其龍却化爲人歸語妻
子白於賈君曰昨在豫章遇賊劫掠被傷一

足其瘡痛楚卒不可言邂逅之間不存性命
君聞之驚懼不能巳矣㝷使求覔醫人道路
相望許君㝷其蹤跡又到長沙於市乃知其
由謂求醫使曰吾暁醫術使人邀請至府府
君親迎許君許君縷言其由方知被千歳老
蛟所魅許君因請除害府君不信恐許君所
誤乃曰僕之女婿愼氏親姻滿朝識故甚衆
唯君從容但盧有誤人情可惜也許君云公
不信自徃報云君得醫人姓許從豫章來慎
郞不驚是知眞偽府君從之愼郎聞之驚𢣷

止府君不令許君入門許君巳至堂前厲聲
喝之其龍掲壁而走府君合宅大懼乃再邀
問許君許君又云公宅下五尺巳被蛟作成
潭訖尋使人令掘五尺下悉是水無底其龍
巳有二子許君令呼見之以水噴亦變爲龍
形如小艇又云龍妻上分是人一半是龍訖
亦以水噴尋變化初欲殺之府君乞存其女
許君噴之回形復舊其龍兒及大龍悉應手
而殺之府君驚惶怖懼悲歎乆之許君但令
移家須㬰之間舊宅沈没水深百丈因乃號

爲潭州矣其龍血入地從地湧岀變爲一鐡
柱見在洪州南塘去城二百四十歩其柱存
焉銘云鐡柱若亞其龍再與吾當復岀鐵柱
若正其龍永除且神仙之人無幽不察千變
萬化皎在目前志爲生民除其禍害豈妖異
幻惑能爲長乆哉且萬丈堅冰覩太陽而散
釋千年魑魅逢至聖而消亡更能鍊行通玄
合宅輕舉震鴻聞於萬古傳法教於後來若
能守道全眞知身是幻澄慮虛寂補益浮生
則九眞之瑶臺不離於跬歩矣孝道本起兖

州剛輔縣髙平郷九原里有一至人姓蘭不
示其名號曰蘭公義居百人同心合德志行
孝行時戚得斗中眞人號孝悌王即先王之
次弟明王之兄也孝經云昔者明王之以孝
治天下也斯之謂歟以蘭公孝道之志通於
神明遂降示蘭公孝道根本言先王爲日中
王明王爲月中王又云先王玄炁爲大道明
王始炁爲至道孝悌王元炁散爲孝道此三
者起由玄元始炁也孝悌王與先王明分作
銅符鐵劵劵中徴許氏陽氏陽則𣈆時徵爲

氏陽縣令氏陽縣蜀郡所管爲孝道之師傳
襲孝道誘進後代除邪去逆修心鍊行則去
仙道不遠于㫖孝悌王與蘭公遊於蜀郡路
傍見並三塜謂蘭公曰此三塚是仙人塚可
囑上言塜中有仙人欲崇孝道宜須榜示行
徃移其道路勿妨仙人行徃也言訖隠形不
知所之蘭公依言聞於上上執蘭公云其妖
異幻惑詰之公執之云賈府君曰承如君言
吾崇孝道必若妄謬誅其九族囚禁蘭公公
再思之承孝悌王之言且孝悌隱化一事差

錯處身何堪憂幽之間不無愁悶入夜作夢
夢有一人語公勿憂但安心定慮矣明日蜀
太守府君領公開塚公但言第一塚中有仙
眞骨巳飛化昇仙去訖有黃仙衣一領第二
塚有一人可年二十潔白羙麗猶如睡覺第
三塜有白骨相連皮肉未生生亦仙矣依此
言之必請無慮蘭公夢覺欣喜而頗言府君
執縳蘭公徃而開塜問公第一塚中有何物
公荅云有眞仙骨得仙去矣有黄仙衣一領
開視果如其言入問第二塜中有何物公荅

云有一人可年二十潔白羙麗猶如睡覺開
視宛如其言其仙人語云今日是我生日復
見黄衣一領問第三塜中何物公荅云有白
骨相連皮肉未生發看亦然府君乃取黄衣
著之不勝過與蘭公蘭公度與塜中仙人著
輕舉飛騰虚空府君大怖叩頭辭謝蘭公請
立孝道矣其人仙飛去或十日而一歸府庭
府君見之不覺倒展而迎候後或十日二十
日一歸府君敬迓之不能巳矣且志道通靈
匪凡者之能測行善獲福乃今古而共傳足

知萬物之中唯人爲貴人子之道固合棄短
而從長況昔明王之以孝治天下後之君子
豈不以道德而理身哉蘭公受孝悌王㫖令
將銅符鐵券送達黄堂觀乃是諶姆所居之
宅諶姆即吳中一貞毋也不顯其姓諱以道
德爲事焉毋於呉市見有一兒年四五拱而
拜毋求爲義兒諶姆示之云你年十五須侍
所生之母何得棄本逐末義爲我兒我若受
汝殊乖禮律矣兒跪謝而去後經數月變其
本身又爲三歳小兒來於諶姆邊啼號復無

人誌認諶姆見是嬰孩孤露心甚愍念携抱
將歸愛惜將養不異腹生過於毋子漸至長
大智慧自然通於神明感其靈瑞行履之處
消災去禍既至成立供侍諶姆甘㫖有叙晨
昏不虧諶姆憐之爲求妻室其兒拱揖岀於
中庭白諶姆曰兒是先王次弟明王之兄也
我身爲孝悌王託寄阿毋養育綿歴歳序欲
興孝道遷延至今天是我父地是我毋日是
我兄月是我弟天上地上唯我獨尊五色慶
雲覆我一身何用婦乎乃拜謝阿毋請將所

居之宅開爲孝門諶姆慈悲不違兒意遂立
其住宅名黄堂觀焉兒遂捧授姆銅符鐡劵
拜辤姆而去時吳君猛與許君遜聞之遂徃
黄堂拜謁諶姆請其孝道之法諶姆乃授與
銅符鐵劵劵中徵許氏陽一門無猛名字猛
乃却拜許君爲師許君因傅其妙法授與周
彭陳時旴甘曽鍾施黄吳劉沈等十二眞君
並以崇於孝道常以惠澤流布於人皇天無
親惟德是輔民無常懐懷於德仁内修玄微
上應無極悉舉家白日昇仙唯許君一人德

合九眞名在仙籙乃上皇所定後學勤苦而
成眞者哉轉授法諸君乃精修而獲輕舉矣
遊帷觀東二百五十歩有投龍堙堙下有潭
潭水泓澄莫測其深淺潭中有龍潜㐲乆之
莫知其年代斯境百姓堰其潭水澆溉田疇
有時禾稼栽植所冀秋成人愁亢陽天乆不
雨田父集㑹精意禱請于時甘澤將降隂雲
上昇士庶有相慶之詞境邑獲豐稔之望匪
我地靈景勝神仙窟宅豈得福祐資我逺近
之人哉從𣈆元康二年眞君舉家飛昇之後

至唐元和十四年約五百六十二年遞代相
承四郷百姓聚㑹於觀設黃籙太齋邀請道
流三日三夜昇壇進表上逹玄元作禮焚香
克意誠請存亡獲福方休暇焉䥴劵投龍悉
歸斯潭洞矣眞君𣈆咸寧元年𣈆武帝徵爲
蜀郡氏陽令初到任所承前當撥亂之際貴
在奉公縱百姓寃屈無能申理文書堆案囚
徒溢獄許君一到咸悉除之如寳鏡照形容
利劒剸犀象寃者得雪屈者全伸闔境歌直
筆之能百姓解倒懸之急當縣人吏枉撓取

取受者疋錢數悉預知之每誡朂典吏云爾
但行直實之心從於君命何事不可汝昨爲
文案斷事取錢若干復在其所如何其典吏
闻之一一言實不敢拒諱然亦不罪自兹以
徃汝等人吏之體承合竭力事君苟徒撓人
利已非人子之事也因兹吏人各自相勉眞
君與吴君郭璞三人見王敦敦曰吾欲謀大
事請三先生爲吾决疑吉之與凶不得妄議
言吉則可不得道凶三人應聲道凶王敦曰
何也三人曰破兵敗將捨順取逆軍人佪惑

萬姓不親大凶之象王敦聞之大怒欲殺三
人且云十夜夣一木破天汝等以爲非嘉兆
何謬言哉吳君曰一木破天未字也公宜未
可妄動敦色變又令璞筮之璞曰無成敦不
悅曰予夀幾何璞曰公若舉事禍將不乆若
還武昌則夀未可量也敦曰君夀㡬何璞曰
予夀盡今日日中敦令武士擒璞斬之許君
舉盃擲起化爲白鴿飛統梁棟敦舉目巳失
二君所在敦後竟敗夫滄海之水非尺寸之
所量神仙之人非小智而能測我吳許二君

日神術貫天地變化洞精靈有道則見無道
則隱豈庸瑣之智而能利害邪言訖而莫知
所之矣明日午時王敦使五音兒收璞於河
邊欲殺之屬水暴漲遂殺不得令引上果到
皂莢樹下五音兒㧞劒云吾昔日得郭君錦
袍一領濟我飢寒未有恩報云何遇我殺之
身命委亂今果相逢乃挺劒謂王敦日無道
之人輙起兵作亂枉殺平人天必誅之敦後
果被五音見所滅矣許君與吳君從金陵附
船歸於豫章謂船主曰汝須閉戸安坐吾自

爲爾乗駕乗駕之時輙不用窺覘若違我語
爾當不吉言訖乃使二龍負船騰空而去船
主但聞船行疾速之甚矣船巳到廬山頂上
船底刺石聲厲船主聞之恐船過淺被砂石
所損潜乃開䑳戸看之見有二龍負船見人
驚散許君乗龍而去吳君步水而歸至落星
灣水中見有一獸眼大如車輪吳君云此獸
在於江南土地縁江人民不獲富饒商旅徃
來阻於上下吾不除之何以濟民患難矣遂
乃擲劒中其目而殺之矣夫巳欲立而立人

巳欲逹而達人苦不存恤黎甿去除暴惡何
以遂九眞之仙聖成厲古之功勲哉眞君於
𣈆元康二年八月十五日合家良賤四十餘
口宅宇鷄犬一時昇仙合村郷閭悉見頂禮
乆之當年府司聞奏後牽勑差使造宅及造
觀其蜀郡百姓聞之不逺數千里而來躬親
求視特爲造仙壇以報㤙德兼并及爲别立
祠堂號爲仙聖堂至今儼然雕飾毎至昇仙
之日朝拜及齋戒不闕眞君未昇天之時宴
坐一錦帷將捨與黄堂觀眞君合宅昇仙昇

仙之後其帷從空而下歸於舊宅之地虛空
飛遊圍遶周回經得三日還復昇天奉勑遊
惟之地賜額造觀因名爲遊帷觀昇仙後王
函之中留詩教兩卷犢車一乗石曰一面銅
劒二口扇函一具時徐登爲豫章太守使人
取犢車至城中身未沐浴即欲看之留待明
日仙聖恐觸不令我慢其車尋五色雲中飛
歸遊帷觀太守不復得見至今年代雖遙其
物並在帷二劒萬天師入内云進上内中供
食其車及諸物並在其觀中毎至正月五月

八月並以十五日朝禮建齋誦讃行道爲國
王大臣人民消災祈福至今相承不絶眞君
於𣈆咸和二年徴爲氏陽縣今官滿歸宅上
頻徴請不赴勑命上亦委以手詔不載擾亂
唯與十二仙君更相勉勵内修不二之法神
仙之術經于八年至元康二年八月十五日
合宅飛昇鷄犬悉去舊宅壇井儼然而存承
二代姪男簡承宗繼世爲道士修持供養慱
受孝道𣈆永和三年勑再爲罝觀至貞觀元
年國之不崇人之踈索觀宇寥落有似寂寞

焉至永淳三年奉勑再興孝道承代傅香姪
男簡簡男卿長長男法强强男靈曜曜姪孝
通通男叔嗣息嗣息法胤胤姪法恭恭姪景
陽陽男顒龍龍男承觀觀男道超超男元樞
樞男玄基基男紹珪珪男文椘椘男王仙姪
法眞眞姪顥然矣



孝道吳許二眞君傳
