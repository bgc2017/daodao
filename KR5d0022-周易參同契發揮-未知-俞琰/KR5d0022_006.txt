










周易參同契發揮卷之六止六
　　　　林屋山人全陽子俞琰述
　　　中篇第二
朔旦爲復陽氣始通出入無疾立表微
剛黄鍾建子兆乃滋彰播施柔暖黎烝得常
　復一陽之卦也律應黄鍾以一日言之爲
　夜半子以一月言之爲初一至初三半以
　一歲言之則斗杓建子之月是也此時陽
　氣始通喻身中陽火發動之初火氣至微
　要在不縱不拘不疾不緩使温温柔暖播

　施於鼎器間也崇正篇云黄鍾爲子一陽
　興受氣之初數未增用火温温無煆制毎
　愁龍弱虎威凌蓋初爻之運一陽始通止
　可輕輕地默默舉未堪用力故曰出入無
　疾然又不可太柔要當撥動頂門關捩微
　微挈之故曰立表微剛須臾火力熾盛逼
　出眞鉛至于箕斗之郷則河車不敢暫留
　停運入崐崘峯頂也金丹大成集云復卦
　起潛龍戊己微調未可攻九二見龍臨卦
　主神通從此爐中次第紅泰卦恰相逢猛

　火燒乾藉巽風鍊就黄芽并白雪奇功還
　返歸坤道始窮火候之口訣盡於此矣
　　臨爐施條開路生光光耀漸進日以益
長丑之大吕結正低昂
　臨二陽之卦也律應大吕以一日言之爲
　雞鳴丑以一月言之爲初三半至初五以
　一歲言之則斗杓建丑之月是也此時陽
　氣漸進喻身中陽火漸漸條暢而黄道漸
　漸開明故言光耀漸進日以益長也
仰以成泰剛柔並隆陰陽交接小往大

來輻輳於寅運而趨時
　泰三陽之卦也律應太簇以一日言之爲
　平旦寅以一月言之爲初六至初八半以
　一歲言之則斗杓建寅之月是也此時陽
　氣出地喻身中三陽上升漸漸起漸漸仰
　當急駕河車搬歸鼎内故言運而趨時也
　運而趨時者火候之運至此不可留停也
　然有一日之寅有一刻之寅朗然子詩云
　勤吞津液過千口長記存神聽五更此言
　一日之寅也金丹大成集云交得三陽逢

　泰卦便堪進火法神功此言一刻之寅也
　一日之寅固依天上之日辰以爲期度世
　固有知之者矣若夫一刻之寅乃身中火
　候之祕古今丹書皆不敢明言眞所謂千
　人萬人中一人兩人知者也玄哉玄哉
漸歷大壯俠列卯門榆莢墮落還歸本
根刑德相負晝夜始分
　大壯四陽之卦也律應夾鍾以一日言之
　爲日出卯以一月言之爲初八半至初十
　以一歲言之則斗杓建卯之月是也此時

　陰佐陽氣聚物而出喻身中陽火方半氣
　候停匀故言刑德相負晝夜始分然萬物
　莫不當春而發生而榆莢至是墮落何也
　蓋陽中有陰也
　　夬陰以退陽升而前洗濯羽翮振索宿
塵
　夬五陽之卦也律應姑洗以一日言之爲
　食時辰以一月言之爲十一至十三半以
　一歲言之則斗杓建辰之月是也此時陽
　氣旣盛逼近天際喻身中陽火升上故言

　陽升而前而又言洗濯羽翮振索宿塵者
　蓋大鵬將徙天池則水擊而上其勢當奮
　發也
　　乾徤盛明廣被四鄰陽終於已中而相
干
　乾六陽之卦也律應中吕以一日言之爲
　禺中已以一月言之爲十三半至十五以
　一歲言之則斗杓建巳之月是也此時陽
　氣盛極周遍宇内喻身中陽火圓滿而丹
　光發現山頭神瀵分爲四埒注於山下經

　營一國無不周徧故言廣被四鄰而又言
　陽終於已中而相干者陽火數終則陰符
　用事也
　　姤始紀緒履霜最先井底寒泉午爲蕤
賔賔服於陰陰爲主人
　姤一陰之卦也律應蕤賓以一日言之爲
　日中午以一月言之爲十六至十八半以
　一歲言之則斗杓建午之月是也此時陰
　氣方生喻身中陰符起緒之地靈丹旣入
　口中回來却入寒泉當馴致其道送歸丹

　田不可荒忙急速故言履霜最先井底寒
　泉而又言賓服於陰陰爲主人者蓋一陰
　用事則衆陽爲賓也賔者敬也防危慮險
　之謂也
　　遯世去位收斂其精懷德俟時栖遲昧
冥
　遯二陰之卦也律應林鍾以一日言之爲
　日昳未以一月言之爲十八半至二十以
　一歲言之則斗杓建未之月是也此時陰
　氣漸長喻身中陰符離去午位收斂而降

　下如賢者退隱僻處巖谷故言懷德俟時
　栖遲昩冥也
　　否塞不通萌者不生陰信陽詘毁傷姓
名
　否三陰之卦也律應夷則以一日言之爲
　晡時申以一月言之爲二十一至二十三
　半以一歲言之則斗杓建申之月是也此
　時陽氣漸衰喻身中陰符愈降愈下猶三
　陰肅殺之時草本黄落故言陰伸陽屈毁
　傷姓名也

　　觀其權量察仲秋情任蓄微稚老枯復
榮薺麥芽糵因冒以生
　觀四陰之卦也律應南吕以一日言之爲
　日入酉以一月言之爲二十三半至二十
　五以一歲言之則斗杓建酉之月是也此
　時陰佐陽功物皆縮小而成喻身中陰符
　過半降而入於丹田如木之斂花就實故
　言任蓄微稚然萬物莫不逢秋而枯老而
　薺麥至此芽糵者何也蓋陰中有陽也
　　剥爛肢體消滅其形化氣旣竭亡失至

神
　剥五陰之卦也律應亡射以一日言之爲
　黄昏戌以一月言之爲二十六至二十八
　半以一歲言之則斗杓建戌之月是也此
　時陽氣衰滅枝頭之果皆潰爛而墜於地
　喻身中陰符將盡而神功無所施故言化
　氣旣竭亡失至神也夫火生於寅旺於午
　墓於戌戌者閉物之時也一刻之火候至
　此而畢事復命篇謂東西動靜合朝昏是
　也一日之火候亦至此而休功吕純陽詩

　云日日隨他出又沉是也區區旁門小術
　但知其一不知其二又安能究竟於此
道窮則反歸乎坤元恒順地理承天布
宣玄幽遠眇隔閡相連應度育種陰陽之原
寥廓恍惚莫知其端先迷失軌後爲主君
　坤六陰之卦也律應應鍾以一日言之爲
　人定亥以一月言之爲二十八半至三十
　以一歲言之則斗杓建亥之月是也此時
　純陰用事萬物至此皆歸根而復命喻身
　中陰符窮極則寂然不動反本復靜故言

　道窮則反歸乎坤元也恒順地理承天布
　宣與上篇金本從日生朔旦受日符義同
　蓋天地日月一也月受日光而日不爲之
　虧然月之光乃日之光也天氣降而至於
　地地中生物者皆天氣也人身法天象地
　其間陰陽感合與天地無以異也還元篇
　云以神歸氣内丹道自然成人能返觀内
　照凝神入於氣穴則神存生氣凝成液迨
　夫天機一動則紅蓮含蘂露珠凝碧飛落
　華池滴滴而丹田結聚作丹樞也玄幽遠

　眇隔閡相連謂亥子之間乃陰陽交界之
　時當其六陰窮極一陽未生寂兮寥兮猶
　如天地未判之初神仙作丹於此時塞兌
　垂簾以神光下照於坎宫始者幽幽冥冥
　儼如寒潭之浸月次則神與氣合隔閡潛
　通猶如磁石之吸鐵也應度育種陰陽之
　原謂作丹之際正如亥月純坤用事之時
　其時萬物歸根閉塞成冬冬雖主藏然一
　歲發育之功實胚胎於此特閉藏無迹人
　不得而見爾而古人以此純陰之月名爲

　陽月者蓋小雪之日陽氣已生於六陰之
　下積而至於冬至遂滿一畫之陽變爲復
　卦也丹道亦然當夜氣之未央但凝神聚
　氣端坐片時少焉神氣歸根自然無中生
　有漸凝漸聚積成一㸃金精翠虚篇云金
　精即是坤宫藥坤在西南爲川源蟾光終
　日照西川即此便是藥之根蓋一陽不生
　於復而生於坤坤雖至陰然陰裏生陽實
　爲産藥之川源也寥廓恍惚莫知其端者
　身心復命之時神入寥廓與太虚一體靜

　定之久候至心花發現則三宫氣滿但覺
　恍恍惚惚莫知其所以然也蓋恍恍惚惚
　其中有物窈窈冥冥其中有精乃修鍊之
　要樞也玉芝書云此四句古今口誦者億
　兆明義理者能有幾人蓋非親造實詣無
　由知也是故狀其窈冥則如臨深俯幽論
　其恍惚則如晝夢初覺此乃眞景象非譬
　喻也學者未曾經歷不知窈冥恍惚乃吾
　身之眞景象往往槩以虚文視之惜哉當
　知窈冥者寂然不動吾身天地未判之時

　也恍惚者感而遂通吾身天地將判之時
　也作丹之妙莫妙乎此豈可以虚文視之
　哉赤龍大丹訣云無人明恍惚惟我識朦
　朧信乎明此者鮮有其人也先迷失軌後
　爲主君者其先昏昏默默深入乎窈冥之
　中俄頃陰極而陽生靜極而機發則面門
　豁開虚空迸裂一段風光破寂寥而化權
　歸手内也魏公此章顯言産藥之川源又
　極論存亡有無主客先後之祕如此詳盡
　無以加矣還金篇云渺邈但撈水裏月分

　明只採鏡中花蓋非深於道者不能識也
無平不陂道之自然變易更盛消息相因終
坤始復如循連環帝王乘御千秋常存
　無平不陂無往不復此乃道之自然也丹
　法靜極而動動極而靜一動一靜互爲其
　根亦出於自然如日月運行一寒一暑暑
　往則寒來寒往則暑來無非自然也夫金
　丹者身中之易也易窮則變變則通盛衰
　相禪消息相因蓋未有窮而不變變而不
　通者也陽始於復陰終於坤終始相接首

　尾相銜故曰終坤始復如循連環魏公以
　十二辟卦論火候又以律名辰名鋪叙而
　言皆譬喻也蓋輻輳即太簇俠列即夾鍾
　洗濯即姑洗中即中吕栖即林鍾任即南
　吕傷即夷則亡即亡射應即應鍾振即辰
　昧即未伸即申蓄即酉滅即戌閡即亥大
　率皆是假借蓋不必執文泥象而强生枝
　節也帝王乘御千秋常存謂君子終日乾
　乾與時偕行則眞可以歷千秋而常存也
　矣






將欲養性延命却期審思後末當慮其先人
所禀軀體本一無元精流布因氣託初
　人無愚智同此性也亦同此命也君子知
　性之不可戕賊也於是存而養之知命之
　不可斵喪也於是保而延之雖不假修鍊

　未有不安恬令終者況得修鍊之法盜天
　地奪造化鍊魂魄而爲一合性命而雙修
　豈不能長生歟夫欲求長生須求吾未生
　以前此身縁何而得然後可以論養性延
　命之道故曰審思後末當慮其先蓋人之
　生也以父母之氣交結而成形形乃受氣
　之本氣乃有形之根若氣不得形則無因
　而立形不得氣則無由而成故曰人所禀
　軀體本一無元精流布因氣託初今夫神
　仙之修丹以陰陽内感神氣交結於無中

　生有與男女胎孕之理實同其十月温養
　功夫眞息綿綿晝夜如一亦與嬰兒未生
　以前無異靈源大道歌云但看嬰兒胎處
　時豈解將心潛筭計專氣致柔神久留往
　來眞息自休休蓋嬰兒之在母胎也母呼
　亦呼母吸亦吸口鼻皆閉而以臍達故臍
　者生之根氣之蔕也吕純陽玄牝歌云窮
　取生身受氣初莫怪天機都泄盡人能窮
　取一念生身之處返本還源回光内照採
　藥於西南坤腹根蔕之地而與當來受氣

　之初相似何用他求奈何學者往往執文
　泥象各以己見爲是其好高者則認金丹
　爲禪宗遂以宗性爲玄牝以念頭動處爲
　一陽生以掃除妄念爲進火而竊笑延命
　之說爲髑髏下光景其卑下者則認金丹
　爲御女術遂以婦人爲鼎器以産門爲生
　身處以穢物爲刀圭而反譏養性之說爲
　蒲團上枯坐功夫一則淪於空寂一則陷
　於邪僻終身執而不悟深可爲之浩歎也
類如雞子黑白相扶縱廣一寸以爲始初四

肢五臟筋骨乃具彌歷十月脱出其胞骨弱
可卷肉滑若飴
　黑白者陰陽二氣也凡人結胎之初由父
　精母血陰陽二氣假合而成渾渾沌沌類
　如雞子百日而男女分形然後四肢五臟
　筋骨乃貝及期而育脱出其胞骨弱筋柔
　肌軟肉滑名曰嬰兒鍊金丹者修吾身之
　嬰兒亦當彌歷十月翠虚篇云我昔功夫
　行一年六脉已息氣歸根有箇嬰兒在丹
　田與我形貌亦如然蓋修鍊聖胎未有不

　用十月功夫而可以速成者也
陰陽爲度魂魄所居
　天有黄道爲度三百六十五其運轉也一
　日一周日月行乎其間往來上下迭爲出
　入此所以分晝夜而定寒暑也然天道密
　旋本無度數以日月經歷諸辰而爲行度
　日月往來本無定居以朝暮出入之地而
　爲所居明乎此然後知魏公所謂陰陽爲
　度魂魄所居矣夫人身中黄道即陰符陽
　火所行之處也即日魂月魄所居之方也

　有能觀天之道執天之行識陰陽之行度
　知魂魄之所居則周天三百六十五度循
　環乎一息之頃而日月出入乎呼吸之微
　呼爲陽吸爲陰與天道同一妙用不必求
　之他也
陽神日魂陰神月魄魂之與魄互爲室宅
　古歌云日魂月魄若箇識識者便是眞仙
　子此所謂日魂月魄非天地有形有象顯
　然之日魂月魄乃吾身無形無象隱然之
　日魂月魄也不遇眞人指授焉能識之哉

　夫日爲太陽晝以舒光故稱魂月爲太陰
　夜以含景故稱魄然日魂屬陽謂之陽神
　固宜而月魄屬陰謂之陰精可也豈可以
　神言今皆謂之神者以其變動不居周流
　六虚往來旣不定上下亦無常也魂東方
　木也魄西方金也金木本來無二體東鄰
　即便是西家往來東西迭爲出入故曰互
　爲室宅也
性主處内立置鄞鄂情主營外恒爲城郭城
郭完全人物乃安于斯之時情合乾坤

　性之爲言靜也性主處内者端坐虚心向
　内觀也立置鄞鄂者捉得金精作命基也
　情之爲言動也情主營外者先是樞機晝
　夜行也恒爲城郭者八方周匝龍行火也
　城郭完全人物乃安者常使氣衝關節透
　自然精滿谷神存也于斯之時情合乾坤
　者晝夜河車不暫停默契大造同運行也
乾動而直氣布精流坤靜而翕爲道舍廬
　乾天也主乎動暢萬物而達於宇内故云
　直惟其動而直也故使精氣流動布滿三

　宫而無所不至坤地也主乎靜斂萬物而
　藏於土中故云翕惟其靜而翕也故使精
　氣歸於元海而爲道舍廬大抵守於乾則
　動動則氣布精流守於坤則靜靜則氣聚
　精凝也
剛施而退柔化以滋
　乾陽下濟於坤坤柔順而翕受之遂生藥
　旣經起火烹鍊則剛施而退陰柔上行而
　化作甘泉潤九垓矣
九還七返八歸六居

　六七八九即水火木金也以卦言爲坎離
　震兌以方言爲東西南北以宿言爲虚房
　星昴以象言爲龜蛇龍虎以時言爲春夏
　秋冬以辰言爲子午卯酉皆是物也夫九
　曰還七曰返八曰歸同一㫖意而六獨曰
　居者北方坎位乃眞鉛所居之本郷也眞
　鉛居於此則九金八木七火三方之正氣
　如輻之輳轂如水之朝宗皆聚於此也王
　保義註䟽金碧龍虎經云日有三照月有
　三移日月出於東而光耀於西則西方白

　虎金德之正氣入於玄冥之内化而爲六
　戊日月入於西而光耀於東則東方青龍
　木德之正氣入於玄冥之内化而爲六己
　日月居於午而光耀於北則南方朱雀火
　德之正氣入於玄冥之内就土成形化而
　爲黑鉛常居窈冥之内爲天地萬彙之根
　本王君此說與魏公之言可謂異世而同
　符矣



男白女赤金火相拘拘則水定水五行初
　翠虚篇云怪事教人笑幾回男兒今也會
　懷胎自家精血自交結身裏夫妻是妙哉
　蓋金丹聖胎以陰陽内感神氣交結而成
　曰男女曰赤白皆身中夫婦之異名也當
　其陰陽内感之時神與氣交猶金火之相
　拘金火相拘而止於北方坎水之中則神
　凝氣聚其水自定水定則藥物結矣還金
　篇云水澄凝琥珀是也水也者大丹之根
　源也天一生水其位在北其卦爲坎居五

　行之首乃吾身藥物所産之郷也人能回
　光返照於此出息微微入息綿綿勿令間
　斷則神氣歸根漸漸入而漸漸柔漸漸和
　而漸漸定定之之久則呼吸俱無藥物當
　自結也
上善若水清而無瑕
　上善若水行其所無事金丹大道清靜無
　爲亦行其所無事馬丹陽語録云學道人
　行住坐臥不得少頃心不在道行則措足
　於坦途住則凝神於太虚坐則匀鼻端之

　息臥則抱臍下之珠久而調息無有間斷
　而終日如愚方是端的功夫非干造作行
　持也丹陽此說豈非行其所無事耶悟眞
　篇云謾守藥爐看火候但安神息任天然
　上清集云神仙伎倆無多子只是人間一
　味呆可謂行其所無事矣夫水之爲性靜
　定而矴之則清動亂而洎之則濁金丹之
　妙全是靜定中來還源篇云能知藥與火
　定裏見丹成蓋未有不定而得之者也
道無形象眞一難圖變而分布各自獨居

　有物混成先天地生吾不知其名故彊字
　之曰道無形可求無象可覩矧可得而畫
　圖哉昔廣成子之告黄帝曰至道之精窈
　窈冥冥至道之極昏昏默默夫當其窈冥
　昏默之際一念不生萬慮俱泯渾渾淪淪
　如太極之未分溟溟涬涬如兩儀之未兆
　惟此一物湛兮獨存如清淵之印月寂然
　不動如止水之無波不知孰爲鉛孰爲汞
　夫是謂之眞一迨夫時至氣化變而分布
　則輕清者騰而在上重濁者矴而在下於

　是坎宫有鉛離宫有汞而向之所謂渾渾
　淪淪溟溟涬涬者至此分而爲二而各自
　獨居矣復命篇云一物分爲二能知二者
　名鼎爐藏日月滴漏已三更蓋謂此也夫
　金丹大藥孕於先天産於後天其妙在乎
　太極將判未判之間靜已極而未至於動
　陽將復而未離乎陰於此合天地之機識
　結丹之處知下手之訣則恍惚之中尋有
　物窈冥之内吸眞精方知大道於無中生
　有而眞一之妙果不可以畫圖也然則眞

　一之妙終無可以示人歟曰有


陽燧以取火非日不生光方諸非星月安能
德水漿二氣至懸遠感化尚相通何況近存
身切在於心胸陰陽配日月水火爲效徵
　周禮秋官司烜氏掌以木遂取明火於日
　以鑒取明水於月淮南子云方諸見月則
　津而爲水高誘注云方諸陰燧大蛤也熟
　摩拭令熱向月則有水生且地之去天不

　知幾千萬里日月懸於空中去地亦不知
　幾千萬里而陽燧見日則得火方諸見月
　則得水奚爲感化相通如此其速哉何況
　近存身切在於心胷身中自有水火心中
　自有藥材得不回光返照以求其感化之
　妙乎乃若八月十五月明之夜深山之兔
　結胎滄海之蚌結珠抑何爲感化相通如
　此其妙哉人生天地間爲萬物之靈反不
　能盜天地奪造化曾兔蚌之不若學仙者
　亦嘗於此致意否乎大抵陰陽得類自然

　感化今魏公以陽燧取火方諸取水爲證
　欲使學者潛心内觀於無中生有其感化
　亦如是也還丹篇云二氣纔交甘雨降兩
　神相會玉漿流信有之矣夫鑑之與珠皆
　光明瑩潔之物表裏透徹無纖毫痕瑕故
　能拘日月之光聚爲一粟之明雖寥廓至
　遠隨即感應然而定則聚聚則有動則散
　散則無人能虚心凝神泰然内定無一毫
　之雜想以吾自己日月聚光不散久之氣
　定時正自有奇效要之至道不遠恒在目

　前亦猶磁石吸鐵隔礙潛通極爲切近但
　世人迷而忘返不能求之於内爾寗玄子
　詩云慇懃好與師資論不在他途在目前
　又云當時一句師邊得密密垂簾仔細看
　可謂切近之甚矣
耳目口三寶固塞勿發揚
　陰符經云九竅之邪在乎三要何謂三要
　耳目口是也今魏公以三要爲三寶而曰
　固塞勿發揚者欲修鍊之士斂耳目之聰
　明緘喉舌之眞氣盡收歸裏不放出外如

　寶貝之珍藏也豈不見釜甑炊米關蓋密
　於上薪火然於下外無纖毫之罅隙内有
　熱氣之盤鬱俄頃之間米皆烝熟爲飯今
　夫入室修鍊須是收視返聽閉口含津勿
　使纖毫眞氣漏泄然後至藥滋生大丹成
　熟若使耳爲聲引目爲色牽重樓浩浩而
　出三者皆發揚而無餘何還丹之可求哉
眞人潛深淵浮游守規中
　眞人即元神也深淵即太淵也異名衆多
　今試舉而言之曰泥丸宫流珠宫玉清宫

　紫清宫翠微宫太微宫太一宫太玄關玄
　門玄宫玄室玄谷玄田砂田第一關都關
　天關天門天谷天田天心天輪天軸天源
　天池天根天堂天宫乾宫乾家交感宫離
　宫神宫神室神關神京神都玄都故都故
　郷故丘故林故宫紫府紫庭紫金城紫金
　鼎朱砂鼎汞鼎玉鼎玉室玉京玉宇瑶峯
　第一峰最高峯祝融峰崘崐頂崆峒山蓬
　萊上島上亰上宫上玄上元上谷上土釜
　上丹田其名雖衆其實則一也翠虚篇云

　天有七星地七寶人有七竅權歸腦太古
　集云金丹運至泥丸穴名姓先將記玉都
　是故帝一回元之道泝流百脉上補泥丸
　腦實則神全神全則形全也今魏公謂眞
　人潛深淵浮游守規中者隨眞息之往來
　任眞氣之升降自朝至暮元神常棲於泥
　丸也黄庭經云子欲不死修崘崐靜中吟
　云我修崐崘得眞訣復命篇云會向我家
　家裏栽培一畒天田還元篇云悟道顯然
　明廓落閑閑端坐運天關此乃至簡至易

　之道但撥動頂門關棙而匀匀地默默舉
　三宫自然升降百骸萬竅自然通達有如
　萬斛之舟而惟用一尋之木發千鈞之弩
　而惟用一寸之機且是不費絲毫力但昩
　者自不信爾或存老君在泥丸宫中而默
　朝之又畫蛇添足矣
旋曲以視覽開闔皆合同爲己之軸轄動靜
不竭窮
　皇極經世書云天之神栖於日人之神發
　於目大矣哉人之神發於目也生身處此

　物先天地生没身處此物先天地没水火
　木金土之五行攅簇於此肝心脾肺腎之
　五者鍾靈於此唾涕精津氣血液之七物
　結秀於此其大也天地可容其小也纖塵
　不納兹非吾一身中之大寶也歟内指通
　玄祕訣云舍光便是長生藥變骨成金上
　品仙又云撮聚雙睛在眼前燒成便可㸃
　金仙如此直指示人而學者猶或未悟何
　其昧之甚耶蓋三宫升降上下往來無窮
　無已猶車之有輪也其運用在心猶輪之

　有軸也其鈐鍵在目猶軸之有轄也金華
　詩云仙童唯守洞門立三島眞人長往還
　其說是也
離氣内榮衞坎乃不用聰兌合不以談希言
順鴻濛三者旣關楗緩體處空房
　離氣内榮衞者收目内視而光不露也坎
　乃不用聰者返耳内聽而聰不泄也兌合
　不以談希言順鴻濛者安閑心曲冷如灰
　默默無言護聖胎也三者既如此關楗又
　當緩體處於空房斯可以爲修鍊也緩體

　者舒徐容與無勞爾形也處空房者入靜
　室也其中不著他物惟設一香一燈一几
　一榻而已坐處不欲太明太明則傷魂不
　欲太暗太暗則傷魄蓋魂好明魄好暗明
　屬陽暗屬陰是故翠虚篇謂室宜向木對
　朝陽兌有明窗對夕光而又謂莫息明燈
　并百和也且夫入靜室修鍊乃一至大因
　縁誠非細事豈不見悟眞篇云此道至神
　至聖憂君分薄難消是豈無德行者所能
　妄覬也哉然靜室亦不必拘以山林或在

　𠪨中或居道郷但得所託無往不可或疑
　悟眞篇記有通邑大都依賴有力者之語
　蓋以大藥未成難當寒暑於一年之内四
　季要衣眞氣未完而尚有飢渴於一日之
　内三餐要食如伍達靈之得張程二友張
　紫陽之得馬陸二公王沖熙之得富韓公
　李長源之得筠陽親舊於是咸底厥成實
　爲周天火候須用一片功夫不可間斷必
　得同志有力者爲之保護供給服事俾免
　飢寒困苦之竊其氣乃可以專志修鍊也

　陰眞君金液還丹歌云不得地莫妄爲悟
　眞篇云命寶不宜輕弄得斯道之正傳者
　當自知之
委志歸虚无念念以爲常
　委志歸虚无者心無雜念意不外遊而鎮
　日翫眞空也念念以爲常者念念相續勿
　令間斷而長將氣度隨天道也或疑此法
　與禪學稍同殊不知金丹於無中生有養
　就嬰兒蓋非塊然面壁槁木死灰之謂也
　白紫清語録云修丹口訣第一是聚氣凝

　神常常握固即聚氣念念守默即凝神學
　者若徒知無心無念而不知聚氣凝神則
　墮於頑空又安得胎仙之成也
證驗自推移心專不縱横
　修鍊有三分功夫則有三分證驗有十分
　功夫則有十分證驗若能勤而行之夙夜
　不休以至百日功靈則兩腎如湯煎膀胱
　如火然目有神光耳有靈響鼻有異香口
　有甘津此身融融液液證驗逐日推移所
　貴乎心專而不可縱横者實恐燭理未透

　而於靜定中似夢非夢之際或爲魔境之
　所攝也指玄三十九章云不可著他境物
　去一心專守虎龍蟠其說是已丁靈陽心
　性訣云若靜中抑按功深或是忽見仙佛
　鬼神樓臺光彩一切境界見於目前大不
　得起心生於憎愛師父云自己性中空廓
　任他千變萬化大抵一心無動萬邪自退
　但心火不生則神氣相聚子母相守自然
　水火旣濟水見火而自然化爲氣上騰薰
　蒸關竅無所不至自然百脉調攝四大沖

　和謹愼守之道自相契王栖雲盤山語録
　云修行之人靜中境界甚有多般皆由自
　己識神所化因靜而現誘引心君豈不聞
　古人云凡所有相皆是虚妄心欲遣識識
　神尚在便化形像神頭鬼面惑亂心主若
　主不動見如不見體同虚空無處捉摸自
　然消散關尹子云人之平日目忽見非常
　之物者皆精有所結而使之然人之病日
　目忽見非常之物者皆心有所歉而使之
　然苟知吾心能於無中示有則知吾心能

　於有中示無但不信之自然不神或曰厥
　識旣昏孰能不信我應之曰如捕蛇師心
　不怖蛇彼雖夢蛇而無畏怖故黄帝曰道
　無鬼神獨往獨來即此諸說觀之則知魏
　公所謂心專不縱横誠爲修鍊者之要端
　也
寢寐神相抱覺悟候存亡
　精生有時時至神知百刻之中切忌昏迷
　須是行住坐臥綿綿若存如雞抱卵煖氣
　不絶方可謂之修鍊至於眞積力久功夫

　純熟晝夜如一更無夢覺之異雖當寢寐
　之間神亦不昩而精生之時神與天通雖
　不待唤醒亦自覺悟夏雲峯云自然時節
　夢裏也教知是也今魏公謂寢寐神相抱
　覺悟候存亡欲修鍊之士常惺惺也蓋金
　丹大藥由神氣交結而成乃是無質生質
　結成聖胎辛勤保護十月如幼女之初懷
　孕似小龍之乍養珠蓋神氣始凝結極易
　踈失寢寐之際須當與神相抱切不可昏
　迷而沉於夢境覺悟之後惟恐火冷而丹

　力或遲故必候其存亡要在一日十二時
　中無晝無夜念兹在兹然後功夫純粹而
　藥材不至消耗火候不至虧闕焉可須臾
　離哉
顔容寖以潤骨節益堅强
　顔容寖以潤骨節益堅强者至寶藴於中
　自然精華發於外亦猶玉在山而木潤淵
　生珠而崖不枯也
辟却衆陰邪然後立正陽
　悟眞篇云群陰剥盡丹成熟跳出樊籠壽

　萬年夫人之一身徹上徹下凡屬有形者
　無非陰邪滓濁之物神仙修鍊之法蓋是
　無中生有奪天地一㸃眞陽結成丹頭於
　是晝夜運火鍊去陰氣鍊之十月而胎圓
　三年而功成然後體變純陽化形而仙也
修之不輟休庶氣雲雨行淫淫若春澤液液
象解冰從頭流達足究竟復上升往來洞無
極怫怫被谷中
　内指通玄祕訣云晝夜無休作大丹精華
　透頂百神攅蓋一年處室夜以繼日功夫

　不輟自然效驗顯發其和氣周匝於一身
　溶溶然如山雲之騰太虚霏霏然似膏雨
　之遍原野淫淫然若春水之滿四澤液液
　然象河冰之將欲釋往來上下百脉沖融
　被於谷中暢於四肢拍拍滿懷都是春而
　其狀如微醉也入藥鏡云先天氣後天氣
　得之者常似醉靈光集云顛倒循環似醉
　人不憂不喜内全眞是皆丹功之靈驗也
　丁靈陽回光集云若一念無生則自然丹
　田氣海之内太陰之精度過尾閭穴把夾

　脊雙關風府泥丸返下明堂鼻柱入於華
　池化爲甘津嚥下重樓澆灌五臟六腑至
　丹田上下流轉𠑽盈四大周而復始無不
　遍矣如其朝行暮輟用志弗專又安能進
　於是哉
反者道之驗弱者德之柄
　反者反復也道德經云致虚極守靜篤萬
　物並作吾以觀其復蓋修丹效驗出乎虚
　之極靜之篤與天地冥合然後元氣從一
　陽而來復若使虚不極靜不篤則爲山九

　仞功虧一簣從何而得效驗哉弱者柔弱
　也道德經云專氣致柔能如嬰兒乎蓋修
　丹本柄在乎持其志無暴其氣如嬰兒之
　柔弱方可若使志無所守氣無所養則所
　得未錙銖所喪已山崖將何以爲本柄哉
芸鋤宿汙穢細微得調暢
　諸慮旣息則百骸俱理凶氣消散則道氣
　常存譬如農夫之務去草焉芟夷藴崇之
　絶其本根勿使能殖則善者伸矣今夫神
　仙之修丹芸鋤宿穢驅遣鬼尸安靜六根

　空其五藴於正念中清靜光明虚白晃耀
　乃得五臟清凉六腑調泰三百六十骨節
　無有滯礙八萬四千毫竅皆通暢也
濁者清之路昏久則昭明
　翠虚篇云精神冥合氣歸時骨肉融和都
　不知當斯之時三田氣滿恍然如在醉夢
　中得不謂之昏濁乎學者到此境界切不
　可放倒當知昏久則必明濁久則必清迨
　夫時至氣化而九天音信散胚腪則神水
　湛湛華池靜白雪紛紛飛四山七寶樓臺

　十二層樓前黄花深可觀分分朗朗盡見
　於恍惚之間豈終於昏濁而已哉


周易參同契發揮卷之六






