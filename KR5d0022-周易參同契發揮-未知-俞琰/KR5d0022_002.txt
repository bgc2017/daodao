










周易參同契發揮卷之二止二
林屋山人全陽子俞琰述
上篇第二
於是仲尼讚鴻濛乾坤德洞虚稽古當元皇
關雎建始初冠婚氣相紐元年乃芽滋
嘗觀易首乾坤書稱稽古詩以關雎爲先
禮以冠婚爲重春秋以元年爲第一義是
知聖人之作經皆有所託始也鍊丹而不
究其始又安能洞曉陰陽深達造化哉
聖人不虚生上觀顯天符天符有進退詘信

以應時
符者合也月行於天一月一度與日交合
故謂之天符天符有進退屈信以應時者
月自初一以後光漸進魂長魄消陽伸陰
屈象一日之子至巳十六以後光漸退魄
長魂消陰伸陽屈象一日之午至亥也古
之至人觀天之道執天之行遂借天符之
進退陰陽之屈伸設爲火候法象以示人
蓋天地儼如一鼎器日月乃藥物也日月
行乎天地間往來出没即火候也人能即

此反求諸身自可默會火候進退之妙矣
故易統天心復卦建始初
易者一陰一陽之謂也天心北方子之中
也復十一月之卦也復之爲卦正當北方
子位之中氣應冬至邵康節擊壤集冬至
吟云冬至子之半天心無改移是也朱晦
庵以爲康節此詩最好蓋立冬是十月初
小雪是十月中大雪是十一月初冬至是
十一月中小寒是十二月初大寒是十二
月中冬至子之半即十一月之半也人言

夜半子時爲冬至蓋夜半以前一半屬子
時今推五行者多不知之然數每從這處
起略不差移此所以爲天心今魏公謂易
統天心復卦建始初者陽氣潛萌於孟冬
純陰之月而始於坤卦之下積成一畫之
陽然後變爲復卦也人固知十月爲坤至
十一月則五陰之下變一陽畫而爲復殊
不知十一月冬至無縁平白便生一畫之
陽遽變爲復蓋十月小雪坤下爻已有陽
生其中但一日之内一月之間方長得三

十分之一必積之一月至十一月冬至始
滿一畫爲復然此亦譬喻也年以冬至爲
復月以朔旦爲復日以子時爲復無非借
以發眀身中造化殆不必泥於年月日時
也翠虚篇云一月三旬一日同修丹法象
奪天功蓋年與月同月與日同日與時同
於是蹙年成月蹙月成日蹙日成時一時
之中自有一陽來復之機是機也不在冬
至不在朔旦亦不在子時非深達天地陰
陽莫知玄機如是其祕也

長子繼父體因母立兆基
乾父下交於坤母之初爻而成震震爲長
男故曰長子繼父體震自坤體而生猶嬰
兒生於母腹中故曰因母立兆基悟眞篇
云金公本是東家子送與西鄰寄體生與
此同㫖知此則知鍊丹不用尋冬至身中
自有一陽生而不泥乎年月日時之說矣


消息應鍾律升降據斗樞

自子至巳爲息自午至亥爲消消息應鍾
律者鍾律於一歲十二月之内每月换一
管一歲换盡十二律吾身火候之消息亦
猶是也自下而上爲升自上而下爲降升
降據斗樞者斗樞於一日十二時之内每
時移一位一日移遍十二辰吾身火候之
升降亦猶是也指玄篇云寥寥九地移鐘
管黯黯長天運斗魁蓋不過取象比喻而
已即非用律管之短長天罡之所指而爲
期度也

三日出爲爽震受庚西方
月三日哉生明昏在西方庚位其象如震
應震卦之納庚若以吾身之火候言之則
所謂河車不敢暫留停之時是也

八日兊受丁上弦平如繩
月至八日爲上弦昏在南方丁位其象如
兊應兊卦之納丁以喻吾身陽火上升之
半也


十五乾體就盛滿甲東方
月至十五與日相望昏在東方甲位其象
如乾應乾卦之納甲以喻吾身陽火盛滿
之候也

蟾蜍與兔魄日月無雙明
蟾蜍者月之精兔魄者日之光日月無雙
明者日以昱乎晝月以昱乎夜日出則月
没月出則日没晝夜遞炤而出入更卷舒
也人之呼吸何異於是哉豈不見黄庭經

云出日入月呼吸存蓋呼吸即日月也
蟾蜍視卦節兔者吐生光
丹法以上半月爲陽屬震兌乾下半月爲
陰屬巽艮坤故曰蟾蜍視卦節月爲太陰
日爲太陽陽主吐陰主納月本無光受日
之光而白故曰兔者吐生光
七八道已訖屈折低下降
七八即十五也陽火自震而升至于十五
純乾則已滿上半月之候其勢極矣其道
危矣蓋不容不屈曲折旋而低降也陳朝

元玉芝書云九重城裏龍車發十二樓前
虎駕回即此義也
十六轉受綂巽辛見平明
月至十六日旣生魄晨在西方辛位明乍
虧其象如巽應巽卦之納辛以吾身火候
言之則陰受陽禪峰回路轉之時也

艮直於丙南下弦二十三
月至二十三日爲下弦晨在南方丙位明
半虧其象如艮應艮卦之納丙以喻吾身

陰符下降之半也

坤乙三十日東方喪其明
月至三十日爲晦晨在東方乙位明盡喪
其象如坤應坤卦之納乙以喻吾身陰符
窮盡之候也

節盡相禪與繼體復生龍
魏公以一月三十日分爲六節自朔旦至
五日爲第一節屬震六日至十日爲第二

節屬兌十一日至十五日爲第三節屬乾
十六日至二十日爲第四節屬巽二十一
日至二十五日爲第五節屬艮二十六日
至三十日爲第六節屬坤六節旣盡則日
月合朔之後陽又受陰之禪復變爲震震
爲龍一陽動於二陰之下震也重淵之下
有動物豈非龍乎
壬癸配甲乙乾坤括始終
乾納甲壬坤納乙癸故曰壬癸配甲乙十
榦始於甲乙終於壬癸故曰乾坤括始終

蓋納甲者火候之取象也火候之抽添與
月之盈虧無異今以六卦布於一月則震
象三日月出於庚兊象上弦月見於丁乾
象望日月滿於甲巽象十六日月虧於辛
艮象下弦月消於丙坤象晦日月没於乙
不過借此以論身中六卦火候之進退非
眞以爲一月三十日也何以明之蓋參以
歷法則晝夜有短長若晝短日没於申則
月合於申望於寅晝長日没於戌則月合
於戌望於辰十二月間三日之月未必盡

見庚十五日之月未必盡見甲合朔有先
後則上下弦未必盡在八日二十三日望
晦未必盡在十五日三十日今魏公謂三
日出爲爽震受庚西方十六轉受綂巽辛
見平明蓋指二八月晝夜均平之時姑以
取象而已非眞以月出庚之時進火月虧
辛之時退符也學者但觀月體之盈虧反
而求之吾身則身中一陽生即三日月生
之震象也二陽長即八日月弦之兌象也
三陽滿即十五日月圓之乾象也一陰生

即十六日月虧之巽象也二陰長即二十
三日月弦之艮象也三陰足即三十日月
没之坤象也豈可拘以月出没之方位而
律以卦體爻畫之數與夫歷家盈縮短長
之法哉
納
甲
圖
七八數十五九六亦相當四者合三十易象

索滅藏
七火數也八木數也合之得十五九金數
也六水數也合之亦得十五四者合之共
得三十應一月三十日之數三十數終則
日月合璧易象索然而滅藏也復命篇云
一月一還爲一轉一年九轉九還同唯憑
二卦推刑德五六回歸戊巳中五六即三
十也
四
象

圖

象彼仲冬節草木皆摧傷佐陽詰商旅人君
深自藏象時順節令閉口不用談天道甚浩
廣太玄無形容虚寂不可覩匡郭以消亡謬
誤失事緒言還自敗傷
丹法所謂冬至所謂晦朔之間皆比喻陰
極陽生之時也以一月言之則如月晦之
夜月光索然而滅藏以一年言之則如仲
冬之節草木索然而摧盡其義一也易曰
雷在地中復先王以至日閉關商旅不行
后不省方蓋安靜以養其動而仰順乎天

道也然而天道甚浩廣眞機在於頃刻之
間太玄無形容妙處在於窈冥之内故當
日中冬至之時必先閉塞其兌澄心守默
使金汞同歸於爐中如日月合璧之時隱
藏其匡郭沉淪於洞虚則神凝氣聚金液
乃結儻或忘其緘默任重樓浩浩而出則
是自取其傷敗也
别序斯四象以曉後生盲
四象即七八九六也即上文所謂七八數
十五九六亦相當是也以七八九六合之

則爲三十應一月三十日之數皆設象比
喻也魏公恐學者不得其說以盲引盲妄
認三十日之盈虚消息爲一月火候故又
别序此七八九六之四象以曉其未曉者
庶有以顯夫一月三十日之數皆譬喻而
非眞以月之三日進火月之十六日退符
也有如子午卯酉子申寅戌春夏秋冬分
至啓閉晝夜晨昏還返歸居皆此義也學
者若知七八九六即一月三十日之數則
其餘泛引曲喻皆可默而識之矣何必執

文泥象哉
八卦布列曜運移不失中
中者黄道也八方布以八卦周回列以二
十八宿乃日月往來之行路也悟眞篇云
旣驅二物歸黄道爭得靈丹不解生作丹
之時但恐心猿奔逸於外爾苟能收視返
聽凝神片時使二物歸於黄道而不失其
中則氤氲交媾結成一滴露珠而飛落丹
田中矣
元精眇難覩推度效符徵

元精生於窈冥眇不可覩道德經云窈兮
冥兮其中有精其精甚眞其中有信蓋大
丹之道與造化相符天信至則瓊鐘一扣
玉洞雙開此其徵也古歌云始青之下月
與日兩畔同升合爲一非洞曉天地之陰
陽深達吾身之造化豈可俄而度也
居則觀其象準擬其形容
作丹之時當外立表漏以測天運之晷刻
内修眞一以驗本身之刻漏庶不失天地
之機然神定氣和則内外符合神昏氣躁

則時刻差互不可不定也
立表以爲範占候定吉凶
大丹火候不用時辰何必立表占候哉所
以立表占候者恐失天人合發之機也若
不會玄機而自朝至暮從事於土圭刻漏
以爲火候則又謬之甚矣
發號順節令勿失爻動時
地雷震動巽門開龍向東潭踴躍來此身
中一陽爻動之時也此時暖氣沖融心覺
恍惚便堪進火勿可緩也珠玉集還源篇

云萬籟風初起千山月乍圓急須行政令
便可運周天此之謂也指玄篇云䃱磹光
中扶赤子鼓鼙聲裏用將軍亦此之謂也
上察河圖文下序地形流中稽於人心參合
考三才
施栖眞三住銘序云與日月而周回同天
河而輪轉輪轉無窮壽命無極謂大丹之
道與天道相參合也施栖眞靜中吟云妙
用如江河周流無窮已長養玄谷芝灌漑
瑶池水謂大丹之道與地道相參合也夫

大丹之道所以與天地相參合者何哉皆
在乎此心默爲之運用也古之修丹者仰
以觀於天文俯以察於地理中以稽於人
心於是虚吾心運吾神回天關轉地軸上
應河漢之昭回下應海潮之升降天地雖
大造化雖妙而其日月星辰之著明五行
八卦之環列皆爲吾掇入於一身之中或
爲吾之鼎爐或爲吾之藥物或爲吾之火
侯反身而觀三才皆備於我蓋未嘗外吾
身而求之他也擊壤集觀易吟云一物其

來有一身一身還有一乾坤能知萬物備
於我肯把三才别立根天向一中分造化
人於心上起經綸天人安有兩般義道不
虚行只在人淵乎其有㫖哉
動則依卦變靜則循彖辭
道德經云致虚極守靜篤萬物並作吾以
觀其復夫物芸芸各復歸其根歸根曰靜
靜曰復命至矣哉此萬物之所以復命也
吾身之金丹大藥其胚胎於至靜之中而
産於陰極之時乎易曰至哉坤元萬物資

生乃順承天坤厚載物德合無疆蓋坤爲
地純陰之卦也地能翕受天氣故百昌皆
産於土丹法含光返照之時潛神于内與
純陰之月閑塞成冬略無少異復命篇云
受得眞仙訣陰中鍊至陽蓋謂此也然靜
極必有動以繼之頃之一陽動於六陰之
下一變而爲復再變爲臨三變爲泰四變
爲大壯五變爲夬至六變爲純乾則陽氣
周遍於六虚而現出深潭日一輪矣
乾坤用施行天地然後治

乾坤之用坎離是也天地得坎離運用於
其間所以陰陽交泰而和氣致祥天地一
日而非坎離則造化或幾乎熄矣大丹妙
用法乾坤安有異於乾坤者哉
可不愼乎御政之首
一陽纔動作丹時猶人君御政之首也發
號施令可不愼乎
管括微密闓舒布寶
管括微密者眼含其光耳凝其韻鼻調其
息舌緘其氣疊足端坐潛神内守不可一

毫外用其心也蓋眼旣不視魂自歸肝耳
旣不聽精自歸腎舌旣不聲神自歸心鼻
旣不香魄自歸肺四肢旣不動意自歸脾
然後魂在肝而不從眼漏魄在肺而不從
鼻漏神在心而不從口漏精在腎而不從
耳漏意在脾而不從四肢孔竅漏五者皆
無漏矣則精神魂魄意相與混融化爲一
氣而聚於丹田也迨夫一息换鼻吾心恍
然則龍虎衝關大路開而一渠流轉八瓊
槳矣

要道魁杓綂化綱紐
丹道之要全在乎斗斗者所以斡運一身
之陰陽統攝一身之萬化猶網之有綱衣
之有紐也蓋人身三田分於三處若得斗
柄之機斡運則眞氣上下循環如天河之
流轉此之謂要道也若夫復命篇云驅回
北斗轉天罡手握南辰入洞房是又要之
又要者也
爻象内動吉凶外起
悟眞篇云受氣之初容易得抽添運用切

防危蓋一陽生于身内是謂受氣之初得
之固易然於此時下手則吉凶悔吝生乎
動不可毫髮差殊也
五緯錯順應時感動四七乖戾誃離仰俯
五行要攅簇金火要同爐亦在人一念間
返本還源爾否則鼎中列宿皆差違而天
地懸隔矣
文昌綂録詰責台輔百官有司各典所部
史記天官書云斗魁戴匡六星曰文昌宫
今曰文昌綂録者絳宫天子綂乾坤也人

身之中安有所謂文昌者哉無非譬喻也
天有三台四輔丹有三龍四虎詰責台輔
者甲乙無令失庚辛莫要差也天有衆星
分野丹有衆卦火符百官有司各典所部
者按一年二十四氣列周天二十八宿而
鼎爐火候密推排也由是言之則天之萬
象森羅皆在吾一身中矣
日含五行精月受六律紀五六三十度度竟
復更始
日有十榦五榦剛而五榦柔月有十二管

六管陰而六管陽以丹道言之日即火也
日含五行精者一物含五彩也月即藥也
月受六律紀者白金烹六卦也五六三十
度度竟復更始者太陽一日行一度行至
三十度則又與太陰交合周而復始未嘗
暫停也
原始要終存亡之緒
始月朔也終月晦也存亡之緒者晦朔之
間陰將盡而猶未盡陽將生而猶生也然
所謂晦朔乃譬喻爾非眞所謂三十日之

終初一日之始也
或君驕溢亢滿違道或臣邪佞行不順軌弦
望盈縮乖變凶咎執法剌譏詰過貽主
君乃神也臣乃氣也作丹之時鉛汞歸土
釜身心寂不動蓋身動則氣散心動則神
散須是凝神聚氣心息相依然後靈胎可
結不然則身中之弦望有盈縮而乖變凶
咎矣推求其故蓋由心君放肆而違道於
是氣亦邪佞而行而順軌故曰執法剌譏
詰過貽主

辰極處正優游任下
復命篇云北斗南辰下眉毛眼睫邊灰心
行水火定息採眞鉛又云精氣元爲本神
靈共一家但能擒五賊自可結三花當其
含光默默之時要在綿綿若存任其自然
不可勞其神也
明堂布政國無害道
史記天官書云東宫蒼龍房心心爲明堂
在人身則洞房紫極靈門户是也黄庭經
云明堂金匱紫房間上清眞人當吾前黄

裳子丹氣頻煩借問何在兩眉端於此垂
光下照則猶人君坐眀堂而布政而通道
於九夷八蠻也復命篇云洞門常寂照蓬
島鎮長春與此同旨
内以養已安靜虚無
王重陽全眞集云玄關妙用不難窮只在
無言靜默中蓋心安而虚道自來居虚極
靜篤則元陽眞氣自復也
原本隱明内照形軀
全眞集云如通須是搜元有要見還應向

内觀蓋返本還源回光内照乃修鍊之大
端先儒謂道家養生之法收視返聽如金
水潛光於内誠哉是言也
閉塞其兌築固靈株
兌口也靈株坎宫也閉塞其兌則上不泄
築固靈株則下不漏揚子太玄經云藏心
于淵美厥靈根蓋神不外馳則和氣𠑽周
美在其中也
三光陸沉温養子珠
三光洞房之靈象也人能撮聚三光返照

於其内則中央正位産玄珠矣黄庭經云
洞房靈象斗日月三光焕照入子室明眼
之士請試思之
視之不見近而易求
金丹大藥只在目前豈不近耶奈何視之
不見摶之不得雖近猶遠也若得法度求
之則不過片餉功夫便有滿目黄華顯露
夫何遠之有悟眞篇云功夫容易藥非遥
說破人須失笑笑也者笑其近而易求而
人自索之於高遠也復命篇云分明只在

眼睛前自是時人不見天惟其不見也於
是舍内務外或採日精月華或鍊金石草
木或行房中之術正所謂道在邇而求諸
遠事在易而求諸難悲夫
黄中漸通理潤澤達肌膚
丹田有物而一氣流通則和順積中而英
華外發也
初正則終修榦立末可持
表端則影直源深則流長得其一則萬事
畢矣

一者以掩蔽世人莫知之
大道之祖不出一氣而成變化析而爲黑
白分而爲青黄喻之曰日月名之曰龍虎
有如許之紛紛是皆陰陽二字也其實即
一物也又如神水華池之名鉛爐土釜之
號皆一處也或曰冬至子時或曰晦朔之
間人不知以爲一陽來復必在冬至子時
日月合𨐬必在晦朔之間於是檢尋曆日
輪刻掐時謬之甚矣抑孰知攅年蹙月攅
月蹙日攅日蹙時而一時之中自有一年

一月之造化哉然一時即一處也一處即
一物也故凡冬夏二至春秋兩分卯酉甲
庚晦朔弦望子午巳亥子申寅戌二十四
氣七十二候一年交合一月周回離坎之
時兔雞之月巽乾之穴二八之門朝屯暮
蒙晝姤夜復盡在此一中岀翠虚篇云後
來依舊去參人勘破多少野狐精箇箇不
知眞一處總是旁門不是眞世之知此一
者能有幾人哉
周易參同契發揮卷之二















