










周易參同契發揮卷之八止八
林屋山人全陽子俞琰述
下篇第一
惟昔聖賢懷玄抱眞
無視無聽抱神以靜廣成子之懷玄抱眞
也專氣致柔能如嬰兒老子之懷玄抱眞
也乃若女媧氏鍊五色石以補天冉相氏
得其環中以隨成此又列禦㓂漆園吏之
丹法也學者勿謂夙有仙骨方可希求要
之但辦肯心無不可者聖賢何人哉予何

人哉有爲者亦若是志道之士誠能發勇
猛心辦精進力勤而行之夙夜不休則時
至而氣自化水到而渠自成又何患乎煑
頑石之不爛磨鐵杵之不爲針也哉但恐
學而不遇遇而不得雖得眞訣復不能守
朝爲而夕欲其成坐修而立望其效升勺
之利未堅而鐘石之費相尋根荄之據未
極而氷霜之毒交攻如是則雖有廣成老
子爲之師列子莊子爲之友亦末如之何
也已矣馬丹陽金玉集云鍊氣作生涯怡

神爲日用常教龍虎調不使馬猿弄又云
觀天行大道默然得交泰本師傳口訣無
爲功最大蓋古之修丹者一念不生萬法
俱忘澄澄湛湛惟道是從於靜定之中抱
沖和之氣出息微微入息綿綿上至泥丸
下至命門周流不已神氣無一刻之不相
聚及其内丹將成則元氣兀然自住於丹
田中與天地分一氣而治昔者黄帝閒居
大庭之館三月内視蓋用此道也此道至
簡至易於一日十二時中但使心長馭氣

氣與神合形乃長存與日月而周回同天
河而輪轉輪轉無窮壽命無極指玄篇云
但能息息皆相顧换盡形骸玉液流其說
是已至若呼而不得神宰則一息不全吸
而不得神宰亦一息不全要在心與息常
相依神與氣常相守念念相續打成一片
然後形神俱妙與道合眞靈源大道歌云
神是性兮氣是命神不外馳氣自定仙藥
集云氣神相見性住命定蓋不可斯須少
離也常人則不然氣雖呼吸於内神常縈

役於外自幼而趨壯自壯而趨老未嘗有
一息駐於形中遂使神與氣各行而不相
守卒之宅舍空虚墻壁頽毁而主人不能
以自存此豈天地殺之鬼神害之哉失道
而自逝也施栖眞鍾吕傳道集云所呼者
自己之元氣從中而出所吸者天地之正
氣自外而入若其根源牢固元氣不損則
呼吸之間尚可奪天地之正氣苟或根源
不固精竭氣弱上則元氣已泄下則本宫
無補所吸天地之正氣隨呼而出身中之

元氣不爲己之所有而反爲天地之所奪
是故仙人多云採鍊貴及時鼎器一敗則
不可救藥蘇子由晩年問養生之說於鄭
仙姑仙姑曰君器敗矣難以成道蓋藥材
貴乎早年修鍊若至晩年行持則老來精
虧氣耗鉛枯汞少縱能用力惟可住世安
樂爾翠虚篇云分明只在片言間老少殊
途有易難蓋謂此也或曰吕純陽五十歲
而始聞道馬自然劉朗然皆得道於六十
四歲之後何也曰屋破修容易藥枯生不

難但知歸復法金寶積如山顧吾平日所
養何如爾
服鍊九鼎化跡隱淪
九鼎火候之九轉也九轉火候數足則變
化蹤跡憑虚御空而逍遥乎天地之間也
吕純陽窑頭坯歌云九年火候都經過忽
爾天門頂中破眞人出現大神通從此天
仙來相賀此之謂也
含精養神通德三元
三元上中下之三田也含養之久力到功

深則精神内藏和氣𠑽周於一身而百骸
萬竅無不貫通自然如天河之流轉混元
寶章云歲久不勞施運用火輪水軸自回
環是也夫所謂含精養神者外不役其形
骸内不勞其心志也蓋神太用則歇精太
用則竭日復一日斵喪殆盡而與草木俱
腐豈不大可哀乎是故修丹者虚其心忘
其形守其一抱其靈故能固其精保其氣
全其神三田精滿五臟氣盈然後謂之丹
成譚景升化書云悲則雨淚辛則雨涕憤

則結癭怒則結疽心之所欲氣之所屬無
所不育邪苟爲此正必爲彼是以大人節
悲辛戒愤怒得灝氣之門所以収其根知
元神之囊所以韜其光若蚌内守若石内
藏所以爲珠玉之房誠至論也
精溢腠理筋骨緻堅
腠理皮膚之間也修鍊至於精溢腠理則
血皆化爲膏矣翠虚篇云如今通身是白
血已覺四季無寒熱蓋修鍊之功莫大乎
塡腦腦者髓之海腦髓滿則純陽流溢諸

髓皆滿然後骨實筋堅永無寒暑之憂也
衆邪辟除正氣常存
人之所以能修鍊而長生者由其能盜天
地之正氣也人之所以能盜天地之正氣
者由其有呼吸也呼至於根吸至於蔕是
以能盜天地之正氣歸之於丹田也人之
呼吸猶天地之呼吸也皇極經世書云冬
至之後爲呼夏至之後爲吸此天地一歲
之呼吸也張觀物註云冬至之後陽長陰
消舒萬物以出故爲呼夏至之後陰長陽

消斂萬物以入故爲吸若自日言則子以
後爲呼午以後爲吸天之一年一日僅如
人之一息是以一元之數十二萬九千六
百年在大化中爲一年而已今以丹道言
之一日有一萬三千五百呼一萬三千五
百吸一呼一吸爲一息則一息之間潛奪
天運一萬三千五百年之數一年三百六
十日四百八十六萬息潛奪天運四百八
十六萬年之數於是换盡穢濁之軀變成
純陽之體始而易氣次而易血次而易脉

次而易肉次而易髓次而易筋次而易骨
次而易髮次而易形積九年而閲九變然
後陰盡陽純而與天地齊年兹其爲長生
超脱之道也今魏公謂衆邪辟除正氣常
存者晝夜運火鍊盡陰氣變爲純陽而正
氣常存乃能長生也翠虚篇云透體金光
骨髓香金筋玉骨盡純陽鍊教赤血流爲
白陰氣銷磨身自康蓋純陽者爲仙純陰
者爲鬼陰陽相半者爲人人能鍊陽以銷
陰乃可以爲純陽之仙若有纖毫陰氣煆

鍊未盡則不得謂之純陽也
累積長久化形而仙
大矣哉丹道之法天也難矣哉丹功之不
息也何以言之陰符經云觀天之道執天
之行盡矣夫天之所以長且久者以其晝
夜之運也人能觀天之道反而求之吾身
亦如天道晝夜之運則長生久視之道實
在於此捨此更無他道也蓋晝夜之運即
天之道也人以藐然六尺之軀乃能法天
之道而與天道同其運則其爲道也豈不

大矣哉易曰天行健君子以自彊不息夫
子作象之意欲使知道君子象天行之健
也天之所以常行而不已者以其健爾健
則能行之無已君子欲其行之不息當法
乾健以自彊其志斯可矣蓋不息者人之
所難也天道之運晝夜而不息人而象天
道晝夜之運而不息豈不難矣哉然而天
下之大事必作於其細天下之難事必作
於其易合抱之木生於毫末九層之臺起
於累土千里之行始於足下是故聖人圖

難於其易爲大於其細亦在夫積久之功
耳黄庭經云仙人道士非有神積精累氣
乃成眞故自片餉結胎之後百日而功靈
十月而胎圓一年而小成三年而大成以
至九年功滿人事皆盡然後可以遺世獨
立羽化而登仙蓋未有不自積累長久而
得之者若曰不必積久功夫而可以平地
登仙則猶一鍬而欲掘九仞之井一步而
欲登億丈之城豈有是理哉通玄眞經云
寸步不休跛鼈千里累土不止丘山從成

臨河欲魚不如歸而織網故夫人之學道
不患不成惟患不勤不患不勤惟患無久
遠之心蓋久遠之心最爲難也吴宗玄玄
綱論云知道者千而志道者一志道者千
而專精者一專精者千而勤久者一是以
學者衆而成者寡也若知者能立志立志
者能絶俗絶俗者能專精專精者能勤久
未有學而不得者也世降俗末去聖逾遠
學者每以躁競之心涉希靜之塗意速而
事遲望近而應遠皆莫能相終夫旣立志

不堅信道不篤朝爲而夕改始勤而中輟
恱於須臾厭於持久乃欲與天地齊年不
亦愚乎内觀經云知道易信道難信道易
行道難行道易得道難得道易守道難若
使不難則滿市皆神仙矣安足爲異耶吕
純陽詩云三畝丹田無種種種時須假赤
龍耕曾將此種敎人種不解營治道不生
兹豈道之遠人哉人自遠道爾人徒見悟
眞篇云赫赤金丹一日成古仙實語信堪
聽若言九載三年者盡是推延欵日程遂

執此以訕笑累積長久之說殊不究紫陽
此詩蓋引用韓逍遥之語以曉夫世之不
知有一日見效之妙而徒事三年九載之
勤者爾非曰一日便可登仙更不用累積
長久之功也嘗試論之上清集云敎我行
持片餉間骨毛寒心花結成一粒紅蕖言
即此是金丹又云開禧元年中秋夜焚香
跪地口相傳朅爾行持三兩日天地日月
軟如綿又云縱使功夫汞見鉛不知火候
也徒然大都全藉周天火十月聖胎方始

圓雖結丹頭終耗失要知火候始凝堅如
此則金丹之小效固可以片餉見之而金
丹之大功蓋不止於一日矣抑嘗以古人
之說攷之如王易玄云九轉一年功壽可
同天地又云火運經千日爐開見八瓊又
如韓逍遥云十月滿足麗乎二儀又云三
年法天行道永世無爲金質王韓二公皆
唐之得道眞仙也肯妄言哉又如吕純陽
云千日功夫不暫閑河車般載上崑山又
云才得天符下玉都三千日裏積功夫又

如劉海蟾云爐閉八關終九五藥通七返
是三年又云九轉功成千日候已知名姓
列仙都夫洞賓之與海蟾乃列仙中之錚
錚者肯妄言哉不特此也又如陳朝元云
含養胞胎須十月焚燒丹藥在三年又云
九年還返無差錯鍊取純陽作至眞又如
王良器云大將天法烹千日恁時除假只
留眞又云靈芝種滿三丹田千日功夫延
萬年又如薛紫賢云四象包含歸戊己精
勤十月産嬰孩又云昇騰須假至三年携

養慇懃愛戀又如劉虚谷云顔容可定因
三住胎息成功合一周又云大力欲就三
千日妙用無虧十二時又如陳默默云炁
候簇成須百日功夫鍊就是三年又如李
長源云勿謂丹成消一日到頭須下數年
功又如陳翠虚云片餉功夫修便現老成
須是過三年又云千朝火候知時節必定
芽成汞自乾諸公之說豈皆謬爲此論以
誑惑後人者丘長春磻溪集云假使福輕
魔障重挨排功到必周全吾黨其勉諸

憂憫後生好道之倫隨傍風采指畫古文著
爲圖藉開示後昆露見枝條隱藏本根託號
諸石覆謬衆文學者得之韞櫝終身子繼父
業孫踵祖先傳世迷惑竟無見聞遂使宦者
不仕農夫失耘商人棄貨志士家貧吾甚傷
之定録此文字約易思事省不繁披列其條
核實可觀分兩有數因而相循故爲亂辭孔
竅其門智者審思以意參焉
指玄三十九章云求仙不識眞鉛汞閑讀
丹書千萬篇蓋丹書所謂鉛汞皆比喻也

在學者觸類而長之爾殆不可執文泥象
舍吾身而求之外也載惟古之聖賢憂憫
後世有好道之士不得其說遂爲之隨傍
風采指畫古文著爲圖籍以開示之實欲
使學者有可以爲遡流尋源之地也然其
著書立言往往隱藏本根不肯明言其事
惟託五金八石爲號以露見枝條而已後
之得其書者不究其旨徒爾韞櫝終身以
至子子孫孫世世迷惑燒竭朱汞竟無所
得遂使在官者棄官服田者廢田商人失

其本業志士無以聊生甚可傷也魏公傷
其如是遂乃定録此參同契一書傳行於
世其間分兩有數不妄發一句因而相循
不閑著一字枝條一披核實隨見可謂字
約而易思事省而不繁矣或者見其三篇
之多疑其太贅殊不知三篇即一篇也一
篇即一句也以一句口訣散布於三篇之
内所以錯亂其辭孔竅其門者不敢成片
漏泄也智者誠能審而思之以意參之必
當自悟焉

法象莫大乎天地兮玄溝數萬里
道之大無可得而形容若必欲形容此道
則惟有天地而已矣天地者法象之至大
者也有玄溝焉自尾箕之間至柳星之分
界斷天盤不知其幾萬里也修丹者誠能
法天象地反而求之吾身則身中自有一
壼天方知魏公之所謂玄溝吾身亦自有
之蓋不用求之於天也何謂玄溝天河是
也
河鼓臨星紀兮人民皆驚駭

河鼓天河邊之星也其位在斗牛之間星
紀天盤之丑位也河鼓臨星紀則驅回尾
穴連空焰趕入天衢直上奔正當其斬關
出路之時一身之人民豈不竦然驚駭翠
虚篇云曲江之上金烏飛姮娥已與斗牛
歡即河鼓臨星紀之謂也又云山河大地
發猛火於中萬象生風雷即人民皆驚駭
之謂也
晷景妄前却兮九年被凶咎
晷景即火候也前却即進退也九年即九

轉也以九年蹙而小之則一月一還爲一
轉翠虚篇謂九轉功夫月用九是也更蹙
而小之則一刻之中自有小九轉金丹大
成集謂九轉功夫在片時是也晷景妄前
却兮九年被凶咎者火候之進退不可毫
髮差殊然後九轉之間穩乘黄牝馬而可
保無咎反是則九轉之間翻却紫河車而
凶咎隨至矣悟眞篇云大都全藉修持力
毫髮差殊不作丹信不可不愼也
皇上覽視之兮王者退自後

太上素靈經云人身有三一上一爲身之
天帝中一爲絳宫之丹皇下一爲黄庭之
元王夫上一天帝即泥丸太一君也中一
丹皇即絳宫天子也下一元王即丹田元
陽君也今魏公謂皇上覽視之者運神火
照入坎中以驅逐坎中之眞陽也王者退
自後者眞陽因火逼而出位於坎也於此
駕動河車則眞陽飛騰而起以㸃化離宫
之眞陰矣
關楗有低昂兮周天遂奔走

天形如彈丸晝夜運轉周匝無休其南北
兩端一高一下乃關楗也人身亦然天關
在上地軸在下若能回天關轉地軸上下
相應則一息一周天也
江河無枯竭兮水流注於海
海乃百川所歸之地江河之水所以注於
海而無枯竭者名山大川孔竅相通而往
來要循環也人身亦然一氣流通則八路
之水皆逆流奔注於元海中也
天地之雌雄兮徘徊子與午

午者天之中也子者地之中也子午爲陰
陽相交水火相會之地日月至此勢必徘
徊今人以太陽當天謂之停午即徘徊之
義也以丹道言之上升下降一起一伏亦
徘徊於子午蓋與天地同途初無異也
寅申陰陽祖兮出入終復始
斗指寅而天下春陽氣自此而發生暢萬
物以出斗指申而天下秋陰氣自此而肅
殺斂萬物以入則知寅申者陰陽之祖萬
物出入之門也以丹道言之自寅而出自

申而入周而復始與天地豈有異哉
循斗而招摇兮執衡定元紀
史記天宫書云北斗七星杓携龍角𢖍殷
南斗魁枕參首用昏建者杓夜半建者衡
平旦建者魁又云斗爲帝車運于中央臨
制四郷分陰陽建四時均五行移節度定
諸紀皆繫乎斗索隱曰春秋運斗極云斗
第一天樞第二璇第三璣第四權第五𢖍
第六闓陽第七瑶光一至四爲魁五至七
爲杓今魏公謂循斗而招摇兮執𢖍定元

紀者吾身之天罡所指起於子而周歷十
二辰也夫斗居天之中猶心居人身之中
是故天以斗爲機人以心爲機丹法以心
運火候猶天以斗運十二辰也翠虚篇云
奪取天機妙夜半看辰杓一些珠露阿誰
運到稻花頭蓋謂此也
升熬於甑山兮炎火張於下白虎唱導前兮
蒼龍和於後
甑山即崐崘山也藥升之時金爐火熾玉
鼎湯煎虎先嘯龍後吟猶夫倡而婦隨也

金丹大成集云夜深龍吟虎嘯時急駕河
車無暫歇須臾般入泥丸頂進火玉爐烹
似雪蓋發明此義也
朱雀翺翔戲兮飛揚色五彩遭遇羅網施兮
壓止不得舉嗷嗷聲甚悲兮嬰兒之慕母顚
倒就湯鑊兮摧折傷毛羽
朱雀火也顛倒運於鼎中驅趂五行因成
五彩翺翔于上爲羅網所罩則風雲滿鼎
鳴作嬰兒之聲也旣被網羅壓止而不得
飛舉遂斂身東羽伏於鼎中也赤龍大丹

訣云朱鳥愛高飛蟾蜍捉住伊號雖稱姹
女啼不過嬰兒赫赫威從盛冥冥力漸衰
即此說也元陽子大道歌云青龍逐虎虎
隨龍赤禽交會聲嗈嗈調氣運火逐離宫
丹砂入腹身自沖亦此義也
刻漏未過半兮龍鱗甲𩯓起五色象炫燿兮
變化無常主潏潏鼎沸馳兮暴湧不休止接
連重疊累兮犬牙相錯拒形如仲冬冰兮闌
干吐鍾乳崔嵬以雜厠兮交積相支拄
刻漏未過半兮龍鱗甲𩯓起者採之鍊之

未片餉一氣眇眇通三關而黄雲成陣白
羊成隊金錢金花金鱗紛紛而來也五色
象炫燿兮變化無常主者風摇寶樹光盈
目雨打瓊花雪滿衣而彤霞紫霧變現不
一也潏潏鼎沸馳兮暴湧不休止者丹田
火熾泥丸風生而三宫氣滿有如飯甑烝
透之時熱湯沸湧於釜中也接連重疊累
兮犬牙相錯拒形如仲冬氷兮闌干吐鍾
乳崔嵬以雜厠兮交積相支拄者一抽一
添漸凝漸聚澆灌黄芽出土而自然結蘂

復生英也翠虚篇云辛苦都來只十月漸
漸採取漸凝結學者誠能潛心内鍊晝夜
無倦則丹體逐時時不定火功一夜夜無
差如上景象當一一自見之也
陰陽得其配兮淡泊自相守
悟眞篇云陰陽同類歸交感二八相當自
合親蓋眞息綿綿勿令間斷則陰陽自得
其配虚心凝神純一不雜則陰陽自然相
守也
青龍處房六兮春華震東卯白虎在昂七兮

秋芒兌西酉朱雀在張二兮正陽離南午三
者俱來朝兮家屬爲親侣本之但二物兮末
乃爲三五三五并危一兮都集歸一所治
如上科兮日數亦取甫
周天二十八宿東方七宿謂之蒼龍西方
七宿謂之白虎周天十二次東方三次中
間一次曰大火西方三次中間一次曰大
梁大火居東方三次之中在辰屬卯在卦
屬震在四時屬春在五行屬木而房五度
又居大火之中故曰青龍處房六兮春華

震東卯也大梁居西方三次之中在辰屬
酉在卦屬兌在四時屬秋在五行屬金而
昴七度又居大梁之中故曰白虎在昴七
兮秋芒兌西酉也朱雀在張二兮正陽離
南午者張乃南方之宿其象爲朱雀也然
張有十八度而特言其二者蓋以周天三
百六十五度自北方虚危之間平分天盤
爲兩叚而危初度正與南方張二度相對
也三者俱來朝兮家屬爲親侣者青龍白
虎朱雀三方之正氣皆歸於玄武之位而

房六昴七應水火之成數張二危一又應
水火之生數猶家屬之相親也本之但二
物兮末乃爲三五三五并危一兮都集歸
一所者推原其本即是水火二物而已二
物運於鼎中遂列爲三五三五即房六昴
七張二也三家相見并而歸於危一則結
成嬰兒也治之如上科兮日數亦取甫者
修鍊大丹當依上法度而行迎一陽之候
以進火而妙用始於虚危也





周易參同契發揮卷之八







