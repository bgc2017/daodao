








太上玄一眞人說三途五苦勸戒經
道言吾於混沌無形之中歷觀諸天梵炁無
鞅數量天地成敗生死報應莫不有對莫不
有歸天地運轉四時交謝亦有盛衰日月光
耀一滅一生亦有盈虧人禀炁生志有精麤
行有是非心願如是形迹亦是功過相籍纎
毫不失皆明於天地其理甚分故人死無數
生亦不止皆以輪轉魂神徃返相加莫非先
身以之無極吾故於虚無無形之中爲諸來
生上開八門以爲法輪教化愚蒙勸戒因緣

開度萬生令治道行得入無爲知其宿命成
於至眞而今見八門無極世界塵沙而來百
姓子男女人學與不學不顧宿命違科犯戒
死嬰痛毒流曵三途五苦之中非復人形皆
受其前身所行惡對致今之報見之悲傷爲
之不言責之在形愍之在心今故開法輪以
度其身來者明愼詳而奉焉
道言吾嘗歷觀諸天出遊東門見有百姓子
男女人口面膿爛血臭流出頸如垂線腹如
懸鼓身有鐵錐口中銜火大小相牽流曵途

炭無復人形足踐刀刄之上身負鐵杖痛不
可負毒不可忍爲之悲傷哀愍無巳道曰其
人何辜宿命何緣所行何犯積何罪過以致
斯報苦毒如此東極世界飛天人曰斯罪人
也其前身所行惡口赤舌評論道德攻伐師
主更相讒擊或殺害無道不念衆生酷虐爲
行心懷隂惡誅戮無度嫉妬勝己抑絶賢明
致招今對諸苦備經萬劫當還生非人之道
其因如此道曰可令斯人念其前行思念爲
善度著法輪授以勸戒使得更生還在人中

修吾此道以解宿對思作道行廣開法門建
立福田功滿德就昇入東門之中見其宿命
之根更受滅度以致飛仙也
道言吾嘗歷觀諸天出遊西門見有百姓子
男女人牛頭獸身拔出其舌以鐵錐刺之巨
天力士鐵杖亂考不有限數身體膿壞無復
人形足立刀山之上痛不可堪毒不可忍見
之悲傷哀之無巳道曰其人何辜緣何宿命
行何元逆以致斯報楚毒如此西極世界飛
天人曰斯罪人也其人前身所行不道違負

師命輕忽三寳口是心非攻根伐主罵詈呪
誓呌喚神鬼飲酒過量貪慾無巳或毁善譽
惡謗擊賢人諂害忠良滅人之命怨魂彌訴
斯罪深重致招今對諸苦備經萬劫當還生
邊夷之國有人之形無人之情其因如此道
曰可令斯人思其宿行念其所患攺之爲善
内著法輪授以勸戒使得還生中國修吾此
道解其宿對思念作善廣建福田更受開度
入吾西門見諸天人受其先功之業永享無
量之報也

道言吾嘗歷觀諸天出遊南門見有百姓子
男女人祼身無衣吞火食炭爲火所燒頭面
焦燎舉體爛壞無復人形頭戴鐵鑊足倚火
山痛非可忍考不可瞻見之悲傷愍之在心
道曰其人從何而生生從何來宿命何緣犯
何非法而招此對楚毒乃爾南極世界飛天
人曰此之罪人前生之時歧咽兩舌評論道
士攻擊賢人不慈不孝不仁不忠罵辱父母
六親相殘或烹殺六畜殘害獸命炎炙噉食
取一時之美不顧宿命或爲屠賣割剔無數

斯罪元逆致招今對苦痛備更萬劫當還生
六畜中以酬昔怨其因如此道曰可令斯人
攺徃之行思念作善度入法輪得還生人中
授其勸戒使行慈心廣建功德更受開度入
吾南門得見諸天受善功之福與善結縁也
道言吾嘗歷觀諸天出遊北門見有百姓子
男女人祼形赤身無大無小相牽流曵入鑊
湯之中身被煑漬百毒之汁以灌其上五體
爛壞非可得忍然後又入寒泉之池或入北
獄之中頸脚鎖械身負考掠幽閉重檻不覩

三光道曰此人從何而來生出何門與何結
緣犯何神明人雖有對其酷如斯甚可哀傷
北極世界飛天人曰此之罪人前生所行手
弑君父謀反師主賊害人命或恃强抑弱中
傷朋友攻擊善人吿語官司横罹無辜枉者
稱訴怨懟彌天或祼露三光穢慢世君或敗
壞靜舍靈觀治堂或盜取經書無盟而傳或
疑毁正文訾壞寳章或燒敗天經輕慢靈眞
斯罪深重故招今對萬楚備經萬劫當生六
畜之中或爲賤人聾盲六疾非人之形其因

如此道曰可令斯人思念先行攺心爲善内
著法輪授以勸戒使得生人道伏從禁戒於
今更治道行受於開度入吾北門見其宿命
令知至眞也
道言吾嘗歷觀諸天出遊東北門見有百姓
子男女人身形髠截鋃鐺鎖械負山擔石徃
返鐵針之上食息不得不捨晝夜大小相率
無復數量難辛塗炭非可忍視道曰此人緣
何而生受生誰門積河罪過犯何神明嬰負
斯對乃至如此身充考楚何當得脱東北世

界飛天人曰斯罪人也其前生富貴凌虐貧
賤强奪人物殺害人命或爲劫賊更相攻伐
或奪人所愛姦人妻妾離人母子或六親相
姦淫犯骨肉斯罪深重致招今對身經三掠
乃得還生牛馬之中其因如此道見之悲傷
哀念在心告飛天人曰可令斯人思念宿命
前身所犯於今改更與善結緣得脱此戹當
念作功德廣建福田以贖徃愆當授其勸戒
度入東北之門令見衆善知其命根轉輪不
滅乃可得入無量之場也

道言吾嘗歷觀諸天出遊西南門見有百姓
子男女人祼形赤身身抱銅柱柱上火針針
其腹背太山之獸噉食其肉足立鐵勒之上
大小流曵無復人形楚痛塗炭非可忍見道
曰斯人何犯宿命何緣行何元逆罪乃至此
負考幾年當得解脱西南世界飛天人曰此
之罪人前生之時身行强奪人食割乏人命
換借不還欺誘萬物或以强凌弱求取無厭
得輒歡喜不得忿恨伺便擊人泄其惡心或
輕慢尊長笑薄窮病或祼身露形觸忤三光

不敬天地不畏鬼神斯罪至重致招今對以
報宿怨萬劫當得還生下人之中身作僕使
其因如此道見之悲傷哀念無巳告飛天人
曰可令斯人思念宿命攺心爲善更治道行
廣建功德以拔昔怨當授其勸戒度入西南
之門令見衆善知有罪福轉輪不滅乃得入
無爲之道也
道言吾嘗歷觀諸天出遊東南門見有百姓
子男女人身被髠鉗幽閉重檻不覩三光在
五嶽之中一日三掠鐵杖亂考無復數量罪

定方謫死魂摙諸山土石塡塞河海大小流
曵五苦備嬰塗炭難毒非可忍見道曰斯人
有何緣對宿命所由犯何神明誰生無罪其
獨如此東南世界飛天人曰此之罪人前身
殺生淫祀祭飼巫鬼誹笑道士訾毀眞人棄
法入僞背師叛道呪詛善人被頭散髪仰天
呌神厭禱無道輒欲殺人或輕慢日月罵詈
星辰自作一法不信宿命或破山塞源斷遏
神道或掘人塚槨取人衣物暴露白骨捐放
革野笑人作善自言其是嫉妬勝己心懷隂

惡其罪深重致招今對萬劫當得還生賤人
之中身嬰六極或抱殘病或生業疾以報宿
怨其因如此道見之悲傷哀念在心告飛天
人曰可令斯人革徃之行思念宿命於今修
善建立功德度開福田使精誠苦厲以拔昔
咎與道結緣度入東南之門授其勸戒令更
修善行還生人中學度一切得與道爲因也
道言吾嘗歷觀諸天出遊西北門見有百姓
子男女人身被髠截循上劔𣗳八逹交風吹
樹▲昂下則足履刀山徃返無數手足傷爛

膿血流出不可得見痛不可忍道曰斯人何
辜宿命何值違何經教犯何科律以致斯酷
西北世界飛天人曰此之罪人也其前身浮
好心慕榮利形賈上學愛惜珍寳不受經法
齎信奉受心追恡惜受經未備强欲作師不
依年限傳授第子不關天地無有盟約更相
傳付得者不恭付者不精唱露祕文流布俗
間致令愚俗毁咎道眞訾毁寳經或受經穢
慢輕忽三寳不承師訓自用一意或齋戒不
精思念不專其罪深重致招今對萬劫當得

還生下愚之中與道長隔或嬰六疾聾盲不
聰其因如此道見之悲傷哀念在心告飛天
人曰斯人雖犯科律嘗經法門可令思念先
身所行之惡令更思善廣建功德伏從師宗
度其西北之門授其勸戒令得還生人中更
受寳經勤行大業功滿德普當得昇入至眞
之場也
道言吾開八門以遥觀衆生見有百姓子男
女人學與不學不顧宿命所行元惡翻天倒
地無所不作罪滿結竟死魂充謫三途五苦

八難之中考掠楚橽痛毒無極大小流曵相
牽塗炭歷劫不解哀念悲傷不能巳矣故爲
開度授其勸戒令自思善念其宿命所行罪
惡於是改行内著法輪令早得更生還於人
中大作功德施惠布散廣建福田奉宗師寳
供養孝心令功成德滿解拔昔怨身受福慶
乃入道場知有宿命以成至眞此法弘普功
加一切得見其文宿根自拔五苦不經三途
解脱長離八難見世安康世世富貴家門興
隆思念前生與善因緣若能長齋燒香禮拜

廣救萬物功濟衆生損身布施行人所不能
行爲人所不能爲懷人所不能懷忍人所不
能忍衆行合法剋得上仙坐降雲龍飛行太
空也
　　　三途五苦無善命根偈頌
出遊八門歷觀諸天無極世界洞覩諸縁
見有百姓男女之人窮魂號咷流曵八難
吞火食炭負石摙山循履劔𣗳風刀徃還
五體爛壞無復形身見之悲哀不覺悲傷
問之何辜宿命何縁鍾嬰斯對不識命根

迷不知革沈淪罪因念汝歷劫諸苦備更
三光長閉幽痛可言望吾八門甚爲泯泯
　　　妙覺輪化宿命偈頌
妙覺來去惠魂神無暫滅一生一死中
形魂不蹉跌天地罪福門縁對各歸一
熟覺前身行三途永難脱飛天說勸戒
輪轉八門出思念宿命根積善以自拔
今化生人中始悟運不絶建立開福田
廣救加一切功滿德亦普超度無羣匹
身享無數數神歡形亦恱放浪隨運遷

逍遥無爲室顧看罪門臭與爾長離别
　　　法輪拔度命根昇玄偈頌
八觀因縁門罪福從中生時見有心者
思悟感天情吾今爲爾故開門說妙經
如是經中言億劫皆受榮伏從受勸戒
以經度我形思念宿命根拔出先身嬰
超越過三羅八難於是冥魂返入定質
神操從是榮滅度如脱胞曠朗覩八清
轉輪得神仙縁我攺心精受報無窮量
志定入福庭三十二相好皆從身中明

項負七寳光照耀諸天形雲迁八景輿
廻風㨗緑軿昇入玄玄門斯慶樂未央
道言此三萹偈頌出元始之先無數之劫道
成天地功濟萬物其說微妙弘廣無極皆授
高仙大聖十方至眞巳得仙道不授中仙得
見其文供養宗奉生死獲慶不更三途不履
八難見世富貴合門安寧世生賢才男女聰
明聲色端偉智慧儒仁萬惡消伏千災不干
死離地獄不經泰山徑昇福堂衣食自然輪
轉不滅與善因緑若能長齋修行思眞奉法

承戒虚心注玄開張廣救拯戹度窮施惠散
德供事師宗承顔恱色形同苦寒功滿德就
身後神仙逍遥太空昇入八門之中也

太上玄一眞人說三途五苦勸戒經





