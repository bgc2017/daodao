










道德眞經䟽義卷之四(原闕卷/一至三)悲八
　　　　　　　　　趙志堅著
　德經
　　　上德章第一(道是微妙之本本尊故/稱上德是慈濟之迹迹)
　　　(卑故言下今此卷中合有四十四章/大分三别初一章立宗次四十二章)
　　　(廣談義理後一章結會歸宗初章之/中自有五别初明德有要執遂成上)
　　　(下次明五德降殺由人與時三明意/漸澆訛失道行禮四明忠信不足華)
　　　(薄有餘五明有道丈夫/去華歸實四句一)
上德不德是以有德
　德者得也與道相得故云德也德有二義

　一者本德道之妙用隨類生長咸令有益
　二者修證契道之人初得眞性終復本道
　既能自得又令他得所得者道故云上德
　不德者上德也德與道契利物弘深功成
　迹隱德不彰露百姓日用而不知萬代資
　之而不識此詮有德高勝無比故稱爲上
下德不失德是以無德
　夫心境兩忘物我齊貫與道玄同者方謂
　之德今則矜執未袪封著猶在雖則德亦
　備矣自見猶存爲未全忘故名爲下下十

　一句二
上德無爲而無以爲
　以用也無爲言内心虚澹無欲爲爲無以
　爲謂境物虚淨俗所有法皆無用爲此述
　上德之妙也
下德爲之而有以爲
　未能虚遣貴愛有爲成功立事故云爲之
　欲榮利以潤家國名謚以揚己故云有用
　爲也
上仁爲之而無以爲

　仁者恩惠之迹恤人不足損己惠之矜人
　有過私恩宥之此爲之也成濟不以爲功
　施恩不望其報此無以爲也荷恩者衆懷
　惠者多從化如流承風自摩仁道最優故
　稱上也
上義爲之而有以爲
　義宜也人無分理物失其宜時有剛潔之
　士不容私邪明斷是非審分曲眞咸得分
　理不失其宜者義士之所爲也近徇榮禄
　遠弔功名此有用爲也

上禮爲之而莫之應則攘臂而仍之
　禮履也俯仰進退履踐合度謂之禮攘奮
　臂也仍引也備得節文名之爲上夫禮者
　制形之法淳風漸澆人情險薄心不相與
　形又倨傲從外設法且制容儀庶使心逐
　形柔内隨外順身既合禮心漸得理然有
　情貌相反形順心違心有姦欺形不應禮
　故有忿怒奮臂更相牽引此謂失禮之初
　亂之首也下四句三
故失道而後德失德而後仁失仁而後義失

義而後禮
　道即上德也後德謂下德也上德合道故
　名爲道初爲對道所以稱德今對後德復
　以爲道人既不能行於上德虚忘之道而
　行下德有爲之執下德者諸行備足但不
　忘耳仁者恩惠仁恕德中之一行時人不
　能具德此獨偏有一行仁中最勝故稱爲
　上仁由行仁以得人其次行義以斷割義
　以刑伏仁以恩從故仁勝義也義猶用刑
　以伏心禮唯制形以應節故外有屈折之

　容内無柔順之行斯則外君子而内小人
　故有攘臂忿爭者也下六句四
夫禮者忠信之薄而亂之首
　忠則誠心唯一信則從命無二自淳至澆
　禮爲下極忠信之心歇薄空事容儀身遂
　心邪故爲亂首且道心無限唯貴淳一故
　擁腫鞅掌之與居而遣其屈折也禮文有
　數務存規矩故進退俯仰之中節稱以爲
　上此則道貴心而禮貴形夫制心者入道
　制形者從俗心無道而從俗不亂如何

前識者道之華而愚之始
　前識有二一者心實未知口先言知識在
　知前故云前識二者役此之心競爲先識
　夫知者先以心知而后口言今乃心不知
　而口言知者則口識在於知前此爲道中
　之華薄也失淳厚之風長貪競之俗故爲
　失道之初澆愚之始下六句五
是以大丈夫處其厚不處其薄
　丈長也夫扶也有大德而能長養羣品扶
　護蒼生者謂之大丈夫其行心也處其厚

　不處其澆薄唯道是務豈知禮之所用乎
　厚薄同是一物但有好惡華實則論眞假
　故華假不及實眞
居其實不居其華
　大丈夫有道者也心守眞實不處華偽以
　此勵人
故去彼取此
　立身爲行去彼華薄取此實厚爲厚實近
　道以爲此華薄遠道故以爲彼
　　　昔之章第二(大段之首其中四十二/章廣論諸義前章明五)

　　　(德降殺至禮爲亂此明萬人守本歸)
　　　(道會理前指其失今示其得隨機汲)
　　　(誘所以次之章中四别初明有色有)
　　　(形同資一氣次眀生徒雖衆咸勸無)
　　　(爲三明損高就卑示爲乆要四明)
　　　(捨貴就賤方得歸眞八句一)
昔之得一者
　一元氣道之始生者也古昔天地萬物同
　得一氣而有生成此句總說生由下别陳
　得一
天得一以清地得一以寧
　一氣分爲陰陽陽氣清上澄爲天天得一
　中之清氣而爲天故清明也陰氣濁下凝

　爲地地得一中之濁氣而爲地故安寧也
神得一以靈谷得一以盈
　一氣之中有非陰非陽者名曰和陰陽既
　判和之陰多者爲鬼神及山川之精神鬼
　等爲得一精靈應用而不窮川谷流益而
　不竭川谷精靈亦如人之有神也
萬物得一以生侯王得一以爲天下正
　萬物者懷生之總名人最有靈而居萬物
　之首王侯偏得中和之秀而爲衆人之長
　天下政教之主

其致之
　致得也結上六事同得一氣而有生成下
　六句二
天無以清將恐裂地無以寧將恐發
　一者氣之始至虚無象者也天地得之以
　清寧亦須守之以長乆若有爲有欲自當
　失一則天無一以保清將有昏濁破裂之
　象地無一以守寧恐招振動發洩之禍夫
　一者可以始終得不可始得而終失此一
　初得之不由己後失之必由人故舉裂發

　爲戒也
神無以靈將恐歇谷無以盈將恐竭
　神若用一沖虚自得靈異不測如則驕矜
　必當功用休歇川瀆精靈自大自滿與一
　相違則川澤乾枯水源焦灼
萬物無以生將恐滅侯王無以貴將恐蹶
　一者道之妙氣有形之本人若能歸本守
　一則生全逐末失一則性滅王侯無一以
　處貴恐速敗蹶言崩墜也此六事同戒憍
　盈其天地神谷亦言及者爲天地神谷俱

　有精靈因人戒勗故遍及之故序訣云天
　地鬼神所宗奉文同無一異矣下五句三
故貴以賤爲本高以下爲基
　夫守一道者唯有沖虚無論貴賤其有謙
　損下賤則近道而安全矜誇貴高則違道
　而毁滅也
是以侯王自謂孤寡不穀此其以賤爲本耶
非乎
　孤獨鰥寡人中惡名不穀亦不善也穀禄
　也自謙無德不堪受禄行心若是豈非以

　賤爲此言能用一處貴耶非者問云是以
　也下三句四
故致數譽無譽
　譽讚美也就譽推數無可譽者王因衆貴
　共名爲王推王實體無王定相何則四肢
　百體各自有名無名王者若共名爲王則
　假合非實檢尋名起從百姓來由百姓自
　是虚假名王何能有實内則無王定體外
　亦無王實名内外皆無非内非外誰爲名
　者以此數譽無譽可得一切諸法例同此

　妄有本作輿及車者並同此釋然此經文
　約理廣義體多含推斥衆縁洞忘心相老
　君莊子具有成文故莊子云假於異物託
　於同體異物既假同體未眞又云今指馬
　百體而不得馬而馬繫於前謂之馬也又
　西昇經云合會地水火風四氣時往縁地
　水火風言四大也四氣謂四時之氣四大
　假合因時代謝暫得成身四大不能各生
　要待衆縁合會共成人身四大各散身在
　何處依文說義不作此釋要須使依先儒

　訓解何以别於道俗之典乎其傅奕徒既
　其文未既其實乃云流俗道士染習胡義
　若以道士可誙遂云染習欲將經論置在
　何方
不欲琭琭如玉落落如石
　古本琭琭玉貌硌硌石次玉也今依仙公
　本禄禄驅驅之稱玉者人間所貴落落廢
　棄之名石者物中之賤爲道者不欲如玉
　之貴驅馳不息寧當如石之賤安閑歸道
　今不言處玉石之間者爲此章唯從下從

　賤元無取中之意
　　　返者章第三(前明同氣受生有爲者/此明同人處代無事者)
　　　(生逐末歸本對明得失有兩别前明/棄迹有爲歸本無事後明指陳生本)
　　　(令物依尋/兩句前)
返者道之動弱者道之用
　返歸本也動者事業也凡人以移故就新
　爲動爲道者捨末返本是有道人之事業
　故云道之動身安心寂不動也捨有歸無
　云動也亦猶遠曰返先既不去非遠也爲
　無體名遠也今亦不來非近也爲身有之

　名返也道無來往而有遠返之名心安然
　亦有返動之義内心虚靜外行柔弱者是
　返本之行故云弱者道之用下三句後
天下之物生於有
　有一氣也雖未形已是有氣故言有天地
　萬法皆從一氣而生故云生於有
　有生於無
無道也一氣從道生故言生於無推極生
　源指道爲者欲令衆兆歸心有所前言返
　者返歸此無也

　　　上士章第四(前明示道根本令物同/歸此明上士不疑勤行)
　　　(信用前勤後習所以次之有三别初/明三人聞道信謗不同次明引古法)
　　　(言教人隱德後明唯道善/貸平等生成七句一)
上士聞道勤而行之
　道即前言無能生有爲物返歸者上士聞
　有此道信用勤行心不疑惑上士也
中士聞道若存若亡
　存有也亡無也雖聞有道心不全信時欲
　歸趣復疑是虚者中士也
下士聞道大笑之

　聞道虚無寂莫無爲無形不信此妙拊掌
　大笑者下士也以此信謗辯士之上下
不笑不足以爲道
　不足猶不得也下士以柔弱爲怯不競爲
　愚故笑之下士不笑者以多聞爲强辯爭
　爲德詐妄爲智苟得爲能此實非道而爲
　下士所重故以爲德而不笑此豈可爲道
　故不足爲道也下十三句二
是以建言有之
　以此虛忘柔弱爲下士所笑故引古法言

　證成所笑之法爲是建言上聖法言也有
　之則下文是也
明道若昧進道若退
　此是古聖法上士信而勤行内心明而進
　修外迹如闇若退
夷道若類
　内心如道平夷外迹不殊俗類有本作類
　謂節類也心平迹類與類未殊
上德若谷大白若辱廣德若不足
　谷者虚容受納上德類之内心潔素外如

　洿辱德業廣備迹似庸愚故如不足
建德若偷質眞若渝
　偷盜也渝變也建立德行如彼私竊恐人
　知覺意在藏名因斥誇衒有古本作輸謂
　委也又云愚也又作揄引也奕云異此字
　者非書義也但老君大聖爲俗說經務在
　當機得意爲善豈假腐儒訓釋然後成經
　雖有輸揄以偷義爲正渝又云淺色内心
　純質守道不移外迹順時隨物變易言淺
　者其迹非穢非淨似青白難辯之象也

大方無隅大器晚成
　此下四大明道業成就方正也行至正之
　道者無小隅角不修細行細行妨道小隅
　害正大器者道心也有爲之物雖大早成
　無爲道器非乆不成故言晩成也以此寬
　朝爲暮望者
大音希聲大象無形
　大音謂詮道之言也懷道者幾感後應無
　問無言問道者寡故大音希也因戒多言
　懷道抱德身崇質素不事修節故云無形

　此戒飾容儀下三句後
道隱無名
　此明道體至道無形人共不見故言隱無
　體可名所以無名衣被通生强名大道前
　八若四大皆法此道外隱内明以爲宗㫖
夫唯道善貸且成
　此明道用夫歎也唯獨也歎美萬法之中
　獨有道善能貸氣成就萬物言貸者暫借
　非長與也且者權成非乆固也欲使蒙貸
　者不長往得成者非乆住感貸荷成早來

　　　有成有歸由乎貸且之功文有深意
　　　善貸
　　　道生章第五(前明道唯善貸成就德/業此明道有神妙爲生)
　　　(源成德生形所以爲次有四别初明/生物因由令識根本次明凡愚妄惑)
　　　(向背情生三明舉果戒因示其損益/四明强梁非命重朂迷徒四句一)
道生一生二二生三三生萬物
　道至無也一妙有也至無不無能生於一
　道是一體一是道氣氣因體生故云道生
　一道雖生一還在一中神用資通麤妙異
　耳一外本道元無虧减一者元氣也亦曰

　太和以數言之謂之一以德言之謂之和
　爲氣之始復云元氣妙有不有無色無聲
　不有而有能生於二二者麤氣謂陰陽也
　且一之爲物也從無涉有至微至妙理殊
　空寂不得言無器象未形不可言有包含
　萬象混在其中有神用能清能濁清氣爲
　陽濁氣爲陰陰陽同出故云生二陰陽分
　判一布二事二外本一全然若舊二又生
　三三者形質已具謂天地人也純陽清而
　爲天純陰濁而爲地和氣爲人和者一氣

　兼陰陽之妙三合爲和若以和清濁而爲
　天地人者此便以三生三今言二生三生
　爲和是一氣布在二中故唯言二亦猶道
　遍三才直以天地人爲三不可兼道爲四
　其天地人各懷陰陽和三氣備足然天地
　人外陰陽和本氣亦無耗損其天地陰陽
　萬物若無和氣不能自立況能生物乎已
　上從無適有自妙向麤謂之生非如今日
　以形相生也其人始生而得和清濁二氣
　虚凝聚結化生成形其神識即和道之精

　秀與天地同受氣而生故西昇經云吾與
　天地分一氣而治自守根本是也三生萬
　物者天地生萬物人又生人兼長養之萬
　物咸得遂性自此之後皆是陰陽交感以
　形相生故云三生萬物也下五句二
　萬物負陰而抱陽冲氣以爲和
　負背也抱向也冲中也人以背後爲陰故
　言負心前爲陽故言抱和氣在中通貫陰
　陽調和腑臟然後形神全具故云冲氣以
　爲和草木從地而生向天而長同是負陰

　抱陽等有和氣但無識異耳
人之所惡唯孤寡不穀而王公以爲稱
　此下明情欲萌生愛惡斯起則是衆生造
　業之始孤寡不穀衆人同惡唯圖富貴以
　自益人共不與反更害之王公取孤寡以
　自目人共愛之下兩句三
故物或損之而益益之而損
　物者人之總稱王公以孤寡自目此自損
　也終居富貴而益也衆人損物利己益之
　也自益招損衆人也此文通結前後下五

　句四
人之所教亦我義教之
　亦易也俗人所教莫不易我無爲之法而
　行有爲之教故心無謙損命有夭殤
强梁者不得其死
　勇悍果决損人益己自强若梁衆物摧押
　中途夭折非理而亡既非善終不得其理
　而死
吾將以爲教父
　吾老君也父本也老君爲强梁之徒死不

　得免故說自損抑之教以爲學者之本校
　量損益明示將來此章初說生源使人思
　慕後陳禍咎令知畏捨此則前招後勸者
　務使去末歸本也
　　　天下章第六(前明强梁之徒不得其/死此明柔弱之類而合)
　　　(眞舉柔對剛所以爲次有兩别前明/雅志柔弱能破堅强后明歎美無爲)
　　　(俗情稀及/四句前)
天下之至柔馳騁天下之至堅
　至柔至堅各有二義一外二内一外者萬
　法之中至柔者道也至堅者金石也馳騁

　猶走驟也金石雖堅爲道貫穿來往馳騁
　其中若走驟故西昇經云道之所以柔弱
　者包褁天地貫穿萬物二内者至柔謂道
　心也至堅謂煩惱也千生煩惱堅如金石
　唯有柔弱道心善能攻擊咸得銷也
無有入於無間吾是以知無爲之有益
　無有者心也無間者道也心除縁念諸有
　皆盡故云無有至道虚妙無瑕無隙故曰
　無間入者契合也道雖微妙間乃爲心無
　所有者契道内空心外彌寬以此校量故

　知虚心之德無爲之行於人大益下三句
　後
不言之教無爲之益天下稀及之
　知道者以身率衆口不言也學道者目擊
　心行身無勞也身無所爲心無所欲先破
　煩惱後入無間無爲之益也夫不言者則
　聽者耳無所聞無爲者則視者目無所見
　聞見之外則非常人之所知故天下衆人
　少能及此有能察迹知心者得不言之教
　也

　　　名與章第七(前明無爲之德不言利/人此明有爲之俗多貪)
　　　(害己前得後失所以次之有三别初/明校量名利於身孰親次明貪愛既)
　　　(深危亡亦重後明斷貪知/足自得長生三句一)
名與身孰親
　名者身外之虚譽身者性命之實體命無
　身則絶身無名則乆故智者藏名遠禍以
　全身愚者貪名喪神以害命所以設問身
　之與名二者誰親使自校量審令識悟老
　君爲時人有殺身成名傷其迷妄故設此
　問以戒君子

身與貨孰多
　貨財之通名求貨者本擬養身今有貪財
　亡身者似以貨多身少愚之至也是一臂
　重於天下況全身之利多可計乎此戒小
　人
得與亡孰病
　此雙問名利以失名利爲病得爲不病以
　道觀之得乃辱行傷義以招禍患此其病
　也亡則身安德茂福祐生全是無病也夫
　名利者人所共資當則爲福過則爲禍當

　過之分明者鑒之下句二
是故甚愛必大費多藏必厚亡
　此以釋答問名者凶器愛之甚者傷神害
　命喪功損氣故是大費貪求不已得不能
　散多積深藏自招攻劫凡爲名利致死非
　理受害者皆厚亡也下三句三
故知足不辱知止不殆可以長乆
　知足者止分内其分有二一者性分二者
　物分性分者如人飢須食寒須衣腹飽身
　温性已足矣其盈裘不衣餘食不味者性

　分外也足則能止謂知也若飽而更食自
　成腹疾温而又衣交成熱病内有傷生之
　醜外招饕餮之名故是辱也二物分者我
　所應有之物則是己分分外不取爲知止
　也故無危殆不止者分外强取必有危亡
　及之飽而更食雖不知足食是己分非他
　物也爲不自節故有辱名辱雖行醜不至
　危亡此則知足德優不足過淺知止行劣
　不止過深因行既有足止不爲辱殆所及
　者故得保天年無夭損自取長乆誰能短

　之
　　　大成章第八(前明貪名競利身則兩/亡此明遺利忘名德業)
　　　(成滿舉福戒禍所以次之有兩别前/明有德能損方成滿大後明躁致缺)
　　　(損靜符正道/五大前)
大成若缺其用不弊
　弊猶窮乏也行業大成者終日謙虚猶如
　缺損德充於内利物於外其猶良井隨用
　不竭故無弊乏前爲求名喪身者由不忘
　也今以忘名晦迹者德壽全也
大滿若冲其用不窮

　道德大滿者外相冲虚如彼不足隨機應
　用永無窮盡既成又滿體德周備
大直若屈
　心符正道杜絶私邪大直也迹隨塵俗委
　順無違若屈也
大巧若拙
　善爲方便妙得其宜大巧也因循故事無
　所創爲若拙也
大辯若訥
　甄别眞偽剖析嫌疑大辯也口無便佞得

　意忘言若訥也下三句後
躁勝寒靜勝熱
　此諭說勝極也寒殺氣也熱生氣也陽氣
　躁極則至寒寒則萬物凋落陰氣靜極則
　至熱熱則萬物生長以諭於人爲行躁極
　則德業自虧故無成無滿惡多殺氣則善
　事凋落故實缺實冲虚靜極則有爲自損
　故若缺若冲善氣積則功德增長故大成
　大滿也
清靜爲天下正

　清者外塵不染靜者内心不動不染則六
　根清靜不動則五神安寧以此和靜之德
　可爲天下軌範故云爲正也
　　　天下章第九
　　　不岀章第十
　　　爲學章第十一
　　　聖人章第十二
　　　出生章第十三
　　　道生章第十四
　　　歸元章第十五(原闕)




道德眞經䟽義卷之四









　　　　　　　　　　　　　　　
