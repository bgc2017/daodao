








金華赤松山志序鞠三
余自齠齔慕希夷氏之風覬爲葛天氏之民
家寓松山之左耳所聞目所見凡赤松子二
皇君得道之由來雖未能詳知而歷貫亦已
默契乎胸中矣遂捨家辭父母來投師資粤
自承恩備冠裳末數積今四十餘年晨香夕
燈未嘗敢懈每静坐丹晨靖中無他念想惟
恐靈蹤仙跡無以啓迪後人耳家山舊有刊
本事實歲久而磨滅不存余曰既爲二皇君
之子孫忝冲和先生之餘裔其可使祖師之

道不顯乎乃採摭源流舉其宏網撮其機要
定爲一編號曰赤松山志俾來者有可考焉
若夫神仙傳記之所録經典碑銘之所載父
老之所傳風月之所詠觀乎此則不待旁捜
而後知之也偈曰掛一漏萬擇焉而不精語
焉而不詳則負罪其奚以文松山羽士竹泉
倪守約序
(按傳記云郡人徐氏遇而得仙徐氏今曰壺天真人弈棋之所今曰棋盤其所由來)
(者漸矣真人既遇赤松子乃隱匿名字寄迹於上霄優游洞天之左而脩煉靈元卒)
(能乘雲御氣賓于帝庭真人既不眩世故時代亦不可考然流福一方民到于今受)

(其賜修煉之所今曰壺屏亦曰徐公壺真人之祠宫中及棋盤壺屏俱有祠焉凡遇)
(祈禱守宰必迎奉香火求請聖水每歲一郡士民祭祀日以爲常)




















金華赤松山志
二皇君
丹谿皇氏婺之隱姓也皇氏顯於東晉上祖
皆隱德不仕明帝太寧三年四月八日皇氏
生長子諱初起是爲大皇君成帝咸和三年
八月十三日生次子諱初平是為小皇君二
君生而頴悟俊㧞秀聳有異相小君年十五
家使牧羊遇一道士愛其良謹引入於金華
山之石室盖赤松子幻相而引之小君即煉
質其中絶棄世塵追求象罔且謂朱髓之訣

指掌而可明上帝之庭鞠躬而自致積善累
功踰四十稔大君念小君之不返廵歴山水
尋覔蹤跡而不得見後於市中復遇一道士
善卜就占之道士曰金華山中有牧羊兒非
𡖖弟耶遂同至石室此亦赤松子幻相而引
之兄弟相見且悲且喜大君問曰羊何在小
君曰近在山東及大君往視了無所見惟見
白石無數還謂小君曰無羊小君曰羊在耳
但兄自不見便俱往山東小君言叱吒於是
白石皆起成羊數萬頭今卧羊山即是其所

大君曰我弟得神通如此吾可學否小君曰
惟好道便得大君便棄妻兒留就小君共服
松脂茯苓至五千日能坐在立亡日中無影
有童子之色修道既成還郷省親則故老皆
無在者今石室之下有洞焉盖二君深隱之
祕宫也二君以服脂苓方教授弟子南伯逢
等其後傳授又數十人得僊神僊傳曰二君
得道之後大君號魯班小君亦號赤松子此
盖二君不眩名驚世故詭姓遁身以求不顯
此乃祖述赤松子稱黄石公之遺意也二君

道備於松山絶頂爲煉丹計丹成大君則鹿
騎小君則鶴駕乗雲上昇今大蕢山即是也
二君既仙同邦之人相與謀而置棲神之所
遂建赤松宫偕其師赤松子而奉事焉召學
其道者而主之自晉而我朝香火綿滋道士
常盈百敬奉之心未有涯也按仙録南嶽衡
山太虚真人得道處玉帝命小皇君主之賜
神姓崇名𣋎號司天主世界分野孝廟淳熈
十六年封大君爲沖應真人小君爲飬素真
人理廟景定三年加封大君沖應淨感真人

封小君養素淨正真人猗歟休哉大道流行
正教恢闡福庇于婺垂千萬年
丹類
遺丹
按遺丹記云二皇君煉丹成道而上昇丹竈
故基與井俱存遺丹在山變現不常或大或
小或近或逺人多目擊不可數舉丹山遇夜
及昏或隂晦或煙雨必霏霏如日出光豈非
遺丹之洞煥歟今略摭一二言之守山道士
呉奉師常畜白雞伺暁一日聞雞驚鳴舉首

視之乃啄一物微似彈丸有五彩光即以合
格之亟招同袍作禮及偕來啓合丹已去矣
又守山道士沈應符至更初見䆫外光彩閃
爍遂開戸視之有物大如雞子其光漸遠又
即前其光愈遠復歸戸其光照䆫如初殊不
知山神訶護可逺觀而不可褻翫焉
丹竈
竈如三級壇上有丹鼎
丹基
在丹山太清殿之左以真陽所聚遇雪不積

草木不萎
洞穴類
洞元洞天
係三十六洞天亦名金華洞天與赤松山相
接分上中下三洞上曰朝真中曰氷壷下曰
雙龍竒偉峻㧞巖穴奮踞風雲凝互氣勢磅
礴上逼牛千之輝下接羅浮之脉上洞有石
真人儼然臨跨莫測端倪中洞有水簾直下
寒玉橫飛其間有石像石筍等按之仙經知
其有異山神守衛不通塵迹下洞有石龍虎

獅象麟鳯鐘鼔之類難可枚數又有雪山等
處鄱陽湯中曽有詩曰金堂玉室相掩映珠
簾翠箔誰褰開盖以洞中有動用什物室宇
戸牖故也下洞門極低非舟不可入既入非
燭不可見此洞天元係赤松所轄據慱異志
云皇氏兄弟得道游止之地洞天福地志云
郡人皇氏於此學道凡投告龍簡必至焉理
廟嘉熈間祈嗣告盟於此宫中有御醮青詞
碑可考
優游洞

在上霄去宫十里去壷屏一望之隔洞門髙
五尺許入門則髙廣二三丈自左昇梯而上
又於上扶梯而入其中舉而視之則虚曠如
大厦數十間之廣又出於三十六洞天之外
煙霞交鎖石髓流英父老所傳則曰壷天真
人所治之區二皇君校籍之所潜齋王公埜
亦留題曰上霄非晚岀煙霞寄孤嶠青广旣
鬰鬰白乳仍皭皭徐真人有祠其側
石室洞
在螺螄巖之側即赤松子引小皇君入山修

道之所上則石室髙深丈餘方廣相等洞在
其左自二皇君得道之後洞門深鎖人不可
到
山類
金華山
周廻數十里即赤松山是也抱朴子云此地
可以居神免五嶽洪水之患漢三十代天師
虚靜先生張君好善嘗一遊歴慨慕赤松子
之風二皇君之迹乃留詠曰家在白雲中約
住赤松子掲來此山遊龍虎鎮相似金華莫

外求黄芽已如此
煉丹山
髙數千尋去宫五里自宫左循坦途而去至
山下度小橋由峻嶺而上其上平曠景物不
凡一望數百里近在目睫盖二皇君煉丹之
所其上有菴歳差道士主之丹光洞煥輝潤
草木山中凡可以爲藥者三百餘種梁沈約
為本郡太守有詩紀之朋來握石髓賔至駕
輕鴻都令人徑絶唯使雲路通紹興間降香
祈福於此其下有僊田凡一二里細碎不成

片段遠望髙下若階級相傳以為二皇君植
靈苗胡麻之地自五代以來嘗以種香黍毎
歳必以進貢唐本觀道士舒道紀有詩云至
今丹井水香滿此山田後因雜種五榖而此
田所出不復可進矣
卧羊山
周廽數里其髙數十尋正與赤松宫相對即
小皇君叱石成羊之地其上石羊現沒無常
山神訶護不容凡人有所希覬林木茂盛深
不可入東坡先生嘗有詩讃之曰先生養生

如牧羊放之無何有之郷止者曰止行者行
先生超然坐其傍挾册讀書羊不亡化而爲
石起復僵流涎磨牙笑虎狼先生指呼羊服
箱又太學博士三山鄭士懿來此曽有詩曰
見羊疑是己叱石見石飜疑未叱羊非石非
羊何所見這些意思難商量
大蕢山
在宫之東一里而近乃二皇君飛舉之地俗
呼爲墮墜山以山勢自壷屏奔龍而下蟠結
于此岌岌其勢故也

聖石山
在卧羊山左宫之南其山相對隔溪皆田也
向有十数巨石在田中其廣數圍妨礙耕作
乃禱于二皇君次暁則石已飛過山傍衆嘆
神異指為聖石二皇君差仙官主之
螺螄巖
在石室之左其巖内竅通于石室洞外有峉
岝之形内有空洞之象巖勢盤折若螺螄就
以為名
劉道巖

在螺螄巖之左昔有學道者劉道人於此得
道而去
壷屏
在優游洞之左壷天真人修煉之所此地實
處履之空空有聲虚處隨足䧟没不可舉
水類
小桃源
在宫之側宫内自左廡可問桃源之津泝流
而前泉石相摶無風而濤行且百歩有亭曰
物外又百歩横澗爲橋榜曰三峽驚濤怒號

前莫知所窮後不見其所止殆與塵世相隔
過盤石臨浚流不特與物外異亦與三峽異
横絶一小橋有亭在大石上曰石泓又泝而
上潺湲不竭度傑石而後可據槁梧而坐丹
山可由兹而上此乃二皇君三元八節邀集
群仙校籍之所山中人早行嘗有聞如官府
考掠聲遲明尋覔則又杳無所見昔有栖碧
御風泠然等處今不復存東萊吕先生有記
以紀其勝
丹井

在丹山左隅二皇君得道將欲飛舉乃為石
屏上有石荷盖與龕相類奉所事石老君於
内而埋井中不使後人知神仙蹤跡及井所
在却以他井代之其泉冬夏不涸可以治病
神濟無方後有慢道者厭觸之其泉不通此
井自塞守山道士方以井閉爲懼二皇君乃
親降指示故井因忽不見亟鳩工掘土則見
所藏老君在龕中顏色嚴古冠裳坐扆皆肅
整殆若天降衆共驚愕乃奉祠于太清殿今
之丹井實故井也梁國葛惟肖乃稚川耳孫

有詩紀之曰煉厥紫河車汲此太隂精鉛男
沈玉洞汞女隠金城盖爲是也
聖石灣
在宫前送客亭下聖石山之左中有聖石屹
立不動壷天真人曾豢龍于此
清水潭
在宫之右過清亭之前昔有一大石羊在此
神仙恐爲凡人所得其羊竟衮入潭中而不
可見皇祐間洪水衝倒鍾樓鐘亦衮入其中
竟失其所至今凡遇風清月白之夜聞其下

鏗金琳琅之韻以合歩虚之節
宫宇類
寳積觀
即赤松宫按觀碑目二皇君因赤松子傳授
以道而得仙同邦之人議曰昔崆峒訪道帝
王有順風之請瀨郷立祠桑梓置棲神之所
兹為勝地可得忽遂建赤松宫
真廟大中祥符元年始改今額宫與卧羊山
相對宫前有二泒水合爲一流其一自上霄
而下其一自棊盤穿小桃源而下宫内由左

廡而上可問桃源之津由右廡而入可尋濯
纓枕流之勝又數歩可坐過清亭而觀漱玉
徘徊官㕔可覧騷人勝士之風月朝廷所降
御書及石刻并誥勑等見奉安于宸翰堂宫
中自冲真董先生立名於東京中太乙而顯
道振宗代不乏人自紫虚黄先生重興觀業
而規矩一新
金華觀
在雙龍洞側掌三洞香火元係赤松下觀
雲巢菴

在丹山上有屋數十楹宫中嵗差道士往主
之非惟廵掌形勝士夫捫松蘿而訪仙者則
儐相遊覽馬
太清殿
在丹山上雲巢之側今奉事石老君香火
二皇君祠
在大蕢山下守宰謁告必至焉范浚有詩云
靈祠千古餘真跡祠下老松髙百尺僊子騎
鯨去不歸幾回借問山中石
壷天真人祠

在優游洞前一在壷屏一在棊盤一在宫内
禱祈不絶
聖石僊官祠
在聖石灣左守掌聖石按讖記云此石乃金
寳所化能現光彩故二皇君令仙官主之
丹山仙官祠
在丹山上雲巢菴之側毎遇丹光吐納必由
于兹民有禱祈動無不應凡有登丹山而不
加敬者必有彰報之驗而俾降佶道之心
雲臺觀

在城西十里外名曰鮑垕元是羅仙姑兄弟
二人修道之菴曾遇白水仙人而不火食繼
有何仙姑兄弟二人復紹此菴請牒爲女冠
亦八十餘而化後赤松主首移請蘭溪廢額
以隸屬赤松下觀云
凝神菴
在城西十里外去溪陂塘一里乃朱宗師退
修之地宗師勇退觀事結菴于此以奉父母
香火誓絶人事而戸外之屨滿郷寓多訪焉
潜齋王公埜有詩詠之抛却林泉趣卓菴臨

近村兩䆫吞日月一室養乾坤菊露秋籬重
松風午枕暄蒲團數胎息不肯學傍門後數
年遭遇理廟賜凝神齋髙士遂以爲名其後
又復得御書凝神二字因以為額
人物類
舒先生
先生名道紀唐代人也生長於婺爲赤松黄
冠師存心養性之外惟以文墨自娱名公逓
相推敬遊歴江湖在處寄其風月之章時有
薦之于朝而六用之則又拂袖而去若將凂

焉埋光鏟彩不求名聲自號華隂子常與禪
月大師貫休爲莫逆交日夕瞻仰二皇君之
祠若意交神會人莫測其遇與不遇也曽有
詩曰松老赤松源松間廟宛然人皆有兄弟
誰共得神仙雙鶴冲天去群羊化石眠至今
丹井水香滿此山田其後亦却食不疾而化
又數年有於赤城見之者
沖真董先生
先生名惟滋好學篤文不事生業隠寄赤松
解悟經品思通神會時貴以先生名薦之于

神廟召試諸經理義敷暢上恱賜度牒爲赤
松黄冠師繼賜沖真帥號及紫衣未幾掌東
京中太乙事及哲廟元祐間乃丐歸家山上
嘉之復勑領寳積觀事
紫虚洞靈黄先生
先生名彦達字行可本郡人其家去宫二十
里紫虚洞靈其師號也博學群書精於唐宋
之詩遇至人授以祕術於是諸大法無不叅
行救人疾苦祈禱響應四方歸向皆目之曰
黄真人至紹興間主觀事凡三十餘載一新

觀規増置田畝道行賴其休庇至今無乏嘗
置靈機堂爲修存導養計得暇則以琴棊自
娱
至樂先生盛君
先生名曠字元放武林人也其母夣吞五色
光而有姙自十歳學道於金華三洞及十五
六遷寓赤松呵呬外喜吟詠凡寓於物入於
題者必發而言之有華松篇一帙盖取金華
赤松居處之意也黙朝內煉靡所不解紹興
間因内𡡮傳其斬赤龍之道髙廟聞其名詔

寫其容而召之乃野入觀上賜坐談玄舘于
玉津園尋降賜御書扇又命其勘校道書繼
而奏請如蜀之青城等處䝉恩允又賜空名
度牒數道以資糇糧之費及回入覲上上恱
賜至樂先生之號及金玉等物謝恩還山遂
於宫中卓一小菴曰迎暘先生尤精於易時
與鶴山劉大辯講析其中又於所泊處命曰
至樂窩愈黙修煉嘗獨吟曰刋名紫簡群魔
賔扶桑賜谷奏玉晨控駕三素輔翊宸敢忘
南嶽魏夫人年七十餘趺坐而化

沖和先生周君
先生名大川字巨濟號澄齋本郡人也自幼
入道潜心宗風承恩後有術者相之曰此人
必可一言悟主及年徳俱備寜廟聞其名乃
詔入覲舘于髙士堂尋奉萬壽香火上甚禮
貌之乃爲家山申請免和買雜敷仍立山門
道正司又數年謝絶軟紅歸養故業衆又挽
爲家山主人愛常住毫髮無欺贍衆無乏庄
田負逋則捐己資而代償讙聲載道若夫吟
詠紓情横琴樂道人所不能易及也與通妙

先生易君如剛爲莫逆友嘉定間上猶愛念
二人俱賜象簡又俱賜先生號所得御書見
崇奉于沖和道院之御書閣
道録吳先生
先生名養浩平生讀書不倦十行俱下逰歴
江湖則與雲泉髙士楊休文爲文章友玩弄
筆硯朝中公卿皆屈禮招致之紹定間文聲
益振理廟聞其名召入覲令主太乙自是聖
春彌篤宣賜不一積階至左街道録年七十
餘而化

宗師朱先生
先生名知常字久道號此山本郡人也先生
通儒學明釋老平生茹素嘗曰功名不足凂
我慨從赤松子遊爲黄冠師未半世兩住家
山道尊人服寳祐丙辰裕齋制置焉相公光
祖以檄召主茅山玉晨未幾司徒髙士師坦
以先生聞于理廟移鎮崇禧次年䝉思召主
佑聖觀遷左街鑒義凡遇雨暘祈禱屢應上
恱遷凝神齋髙士開慶間韃虜渡江犯鄂渚
於是上命立壇借隂兵助戰有驗賜左街道

録及象簡香合盃盤錢幣至景定四年適茅
山上清經籙嗣敎宗師闕貟上特御筆以先
生名爲四十一代宗師先生少學易於郷先
生盧端叔後得易說於池陽周元舉遂以見
聞集爲一編進之於上先生得易之道知進
退之機咸淳乙丑浩然有歸志乃於房院之
後築小菴以自娱
制誥類
赤松凌虛真君制
勑道無方體供物之求兆見機祥發於感忽

赤松真君紀于僊録神農之師雨晹並時有
求必應一方所仰千載若存祗答靈休用伸
茂典可加號赤松凌虚真君
元符二年制制在台
二皇君誥
勑黄老之學雖以虚無爲主澹泊爲宗而原
其用心實以善利愛人爲本初起真君初平
真君爾生晉代隱于金華叱石起羊以爲得
道之驗汲井愈疾益廣救人之功巋然仙宫
赫爾廟貌一方所恃千載若存東陽之民合

辭以請其按仙品崇以美名緬想靈斿鑒吾
褒典
初起真君可特封冲應真人
初平真君可特封養素真人
淳熈十六年六月十七日
加封
勑至真之妙昉於莊老之論神仙之事盛於
秦漢以來然超乎㝠漠之無形而邈若昭彰
之有驗第一位沖應真人第二位養素真人
惟爾兄弟流芳史書石叱而能起成形丹存

而尚留遺𦦨駕霧騰雲則若恍若惚祈晴禱
雨則隨感隨通至今寳積之祠起敬金華之
地宜加徽號以稱真風
第一位冲應真人可特封冲應淨感真人
第二位養素真人可特封養素淨正真人
景定三年十二月十日
碑籍類
碑
老君聖像碑
二皇君誥碑(在二皇君祠)

真武戒世碑(在真武堂)
御書蘭亭碑
御醮碑
御香碑(在宸翰堂)
寳積觀碑(張虛静先生撰)
三清殿碑(路說撰)
遺丹記碑
遺丹賛碑(並厲埜撰)
會仙閣記碑
赤松山碑(李陽氷書)

長生碑(唐咸成四年立)
隂符經碑
小桃源碑
物外碑
洗耳碑(並虞似良書)
太上感應篇碑
青雲閣記碑(並在青雲閣下)
名公逰山題詠碑(不可計數散在廊廡及官院并諸房院等處)
檀信長生齋碑
檀信逺日齋碑(並在西廡)

勑賜宗師碑(在此山道院)
文籍
赤松子中誡經(在冲和道院)
霍如菴叅同契(在瞻翠閣)
注太上感應篇(在青雲閣)
經進易解(在此山道院)



金華赤松山志
