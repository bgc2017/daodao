








上清太極真人神仙經典九
太極真人服四極雲牙神仙上方
　　女弟子魏華存受清虚真人訣
真人挹五方元晨之暉食九霞之精所以神
光内曜朱華外陳體生玉映形與氣明行之
十年四極老人中央元君降下於子一合乗
雲駕龍白日豋天
昔太極真人西梁子文奉受太上口訣千𡻕
五傳不得妄泄四明科法依隱書之制先齋
五日乃授立約唼血𧵥師金鐶五𩀱以効天

人誓信不宣之劵口訣五𩀱鐶也又用青𢇁
五兩云是西梁真人法南嶽夫人說云闕𢇁
亦可本經不及故也
常以雞鳴平旦之時眠坐任意叩齒九通乃
隂祝曰東方青牙紫雲流霞三素徘徊玄霜
玉羅服食晨暉飲以朝華祝畢以舌䑛接上
脣之外取津而咽液三十過行十年東極老
人来至授子丹青真籙一合俱昇
次隂祝曰
南方朱丹霞曜太㣲九道絳煙散布景暉服

食靈晨飲以丹池祝畢以舌䑛接下脣之外
取津咽液三十過行之十年南極老人来至
授子丹景一合上昇
次隂祝曰
西方明石飛霞金液服食太明素靈之精飲
以玉醴神華啓靈使我登虚土昇髙清祝畢
以舌䑛上脣之内取津咽液三十過行之十
年西極老人来至授子素符威神之訣一合
俱昇
次又隂祝曰

北方玄滋慶雲啓胎緑靈敷晨紫盖蒼旗服
食月華飲以瓊飴祝畢以舌䑛下唇之内取
津咽液三十過行之十年北極老人来至授
子玄籙寳盟一合上昇
又隂咒曰
戊已之元黄素五雲四霞紫觀八景九晨二
明激暉七曜靈尊和精灌氣服食中元琳華
龍胎飲以醴泉祝畢以舌漱滿一口之中玄
膺内外及舌齒之間上下表裏通匝取津液
隨咽之三十過行之十年中央元君上皇玄

黄老君来降授子黄氣陽精蔵天隱月遁景
緑章青要虎書俱與四老一合上昇
此玉經上訣致五老之道絶糓去尸面華色
童寒暑不避灾害無傷神仙精明延年進紀
益夀一萬年限之期當得九琳玉液八瓊飛
清則合終二景天地同符
此五隂神祝皆當叩齒九通亦可常修行之
不必待雞鳴平旦也夜半寂體清神閑静乃
可案之
守一之家若聞此道事速成也雲淡内守充

元咽液可謂真一者也自求多福也致神以
六液五氣氣液巳自修焉故謂之爲自求多
福耳
若修此道可食氣若聞飢可食麵物以漸遣
榖不得一日頓棄也所謂損之又損之以至
於无爲矣
此虚映之道自然之功所謂遠取天地之精
近取諸身此之謂也雲牙者五老之精氣太
極之霞煙故採暉景之𨦟以充六液之和洞
㣲冥感萬神来降幽映相求不唱而應是以

龍吟方淵故景雲落霄虎嘯靈嶽故衝風四
振陽燧昭明而朱火鬰起方諸罕隂而玄流
湛溢自然而然不覺所測况學者方栖心注
玄精研道根穢累豁於𦚾中真一存乎三宫
採五晨之散暉服六醴之霞漿祝九天之竒
寳吐妙靈之秘言龍曜發躍明光七煥咮三
華於皓齒取寳液於唇𨦟内錬六府開聦徹
明呼吸天元魂魄錬形朝玄使无以至於靈
修修十年末乃五神来降將何足多稱哉猥
以女弱備經上業㣲音絶響不可廣告𦕅叙

其妙以宣同志苟修徳之不逮者庶不足以
咎毀之矣
　右南嶽魏夫人序出
清靈真人說寳神經
夫注心道真玄想靈人冥冥者亦具監其意
也若外難未披假詠兼存實復未能廻西榆
之年還髮於玄童矣苟躭玄篤志之懃也縱
令牙彫靣皺項生素華者我道能變之爲嬰
在湏㬰之間耳但問志之何如亦老少之學
无所在也吾往即其人也

太上玄真上經
東卿司命君曰先師王君昔見授太上明堂
玄真上經清齋休粮存日月在口中晝存日
夜存月令大如環日赤色有紫光九芒月黄
色有白光十芒存咽服光芒之液常宻行之
无數若不修存令日月還住面明堂中日居
於左月居於右令其二景與目瞳合氣相通
也
此道以攝運生精理和魂神六丁奉侍天兵
衛護此乃上真之道也其太上玄真經先盟

而後行行之然後始可得聞玉珮金璫之道
耳
昔季偉思和長齋三年誠竭單思乃能得之
於是神光映身然後受書耳此玄真之道要
而不煩吾常寳祕蔵之囊肘故以相示有愼
宻者也
明堂玄真自有經經亦少少耳
大都口訣正如此而行之季偉亦不得經但
按此而行始乃得經耳爾欲得可就偉取經
玉佩𨼆書非偉所見耳

服仙藥當向本命服畢勿即道死䘮凶事犯
傷胎神徒服无益夜行及冥卧心中恐者存
日月還入明堂中須㬰百邪自滅山居常爾
爲佳
道曰常以手按两眉後小穴中三九過又以
手心及指摩兩目顴上以手𢳄耳行三十過
摩唯令數无時節也畢輙以手逆按乗額三
九過從眉中始乃上行入髪際中口旁咽液
多少无數也如此常行目日清明一年可夜
書亦可於人中宻爲之勿語其狀眉後小穴

中爲上元六合之府主化生眼暉和瑩精光
長珠徹童保錬目辰是真人坐起之上道也
一名曰真人常居内經真喭曰子欲夜書當
修常居矣
真人所以能傍觀四逹使八遐照朗者寔帝
君之數明也
目下顴上是决明保室歸嬰至道以手𢳄耳
行者深明映之術也於是理開血散皺兆不
生目華玄照和精神盈矣夫人之將老鮮不
先始於耳目也又老形兆亦發始於目際之

左右也
以手乗額上内赤子日月𩀱明上元懽喜三
元始眉數畢乃止此所謂手朝三元固腦堅
髮之道也
頭四靣以兩手乗之順髮就結唯令多也於
是頭血流散風濕不凝都畢
以手按目四眥二九覺令見光分明是驗眼
神之道久爲之得見百靈
求道之法要令目清耳聦爲事主也且耳目
者是㝷真之梯級綜靈之門戸得失繫之而

立存亡須之而辯也今抄經相示亦可施而
用之也
服▲飯者百害不能傷疾病不能干去諸思
念絶滅三尸耳目聦明行歩輕騰十年之後
青精之神給以使令坐在立亡䏻𨼆化遁變
招致風雲凶年无糓窮不能得者單服南燭
和茯苓或和蜜南燭雜松栢葉㑹日相叅非
但須糓也但當不得名作▲飯皆冝叅以吐
納咽液以和榮衛常當如此▲飯須雲芽之
用雲芽不須▲飯而行事若衆和用古秤者

日可服二合半耳若服之不患多唯患不可
供足故以二合半爲限節耳𥘉就服藥不便
㫁糓也此上仙之名方去食者之竒道也
大洞真經乃中央黄老君之寳書非至名上
真之道士者得見其篇目章條者也真仙之
中亦乃有不聞此書者矣𥘉限令一百年乃
得一出傳可成之人而謹慎者却後計數足
三百年五百年後復敢再授一人正復得三
授而已年限按盟制得其人謂授耳非年限
輕傳泄違盟𧵥非其人及宣泄天文皆罪入

地獄
太上鬰儀文結璘章乃太上玉帝君之靈祕
寳篇也藏之於九天之房丹瑶之室非勤心
好真宿有飛玄天仙之骨録者莫得而見聞
也其篇目皆不可妄言稱及妄言稱及四犯
考者三官天地不赦也𥘉亦令三百年得傳
一人却後七百年乃復得一人一人正得再
授耳以年限按誓信得其人謂是授耳非年
限輕傳泄違盟𧵥非其人乃爲宣泄天文耳
凡發宣天書皆死爲下鬼三祖受考生遇酷

刑火燒兵戮玄中之科太上法誓玉童司察
驗而速之子其慎禍禍及子先祖之父母非
年限足雖遇仙人者皆當閉口閉口之人自
得逺也大洞真經限計五百年得授三人不
得復傳
太上鬰儀結璘文章限計七百年得授二人
過二人不得復傳非應所得人不得妄言其
人不得妄說篇目說則爲泄
太上鬰儀結璘文章以致於日月之精神上
奔日月通天光飛空之道也皆乗雲車羽盖

駕命群龍而上昇皇天紫庭也
大洞真經以致於朝靈之道招神成真人之
法也乗雲駕龍騰躍玄虚衣繡羽佩真金玉
光逍遥太霞上昇於九霄矣此之真書天帝
之祕要㣲乎妙矣
其太素真人猶𨼆其篇目但謾之二事者是
祕之也何况世人而令知其甲乙乎有相遇
而得之者至誠好事仍事爲之爲之皆齋别
有事㫖故不一二
大洞真經有泄之者玄中科即減一經玉童

玉女各減一人三泄之身死矣不得復成仙
人也
太上鬱儀文結璘章若有泄之者減玉童玉
女各十人文即中失而還上天也若再泄者
身死不得復學道終不成仙人也若泄言妄
說篇目皆受考於三官師當因縁去世之日
或歸反隂除尸絶迹藏變之時要當有所授
若无其人乃自隨耳
若有受者皆以青金丹𢇁之𧵥爲誓天地泄
宣之盟約乃得岀之師隨事上聞而有奏日

月也不從科條皆爲泄妄傳娥眉山北洞中
石室戸樞刻石書字曰
鬰儀引日精結璘致月神得道爲上宫位稱
大夫真人凡二十字下仙讀此刻書甚自不
解其意義是何等事也如此仙人自有不見
其篇目者多矣
上清金闕帝君靈書紫文用事目如右
靈書紫文採吞日氣之法一
靈書紫文太㣲服日氣開明靈符二
靈書紫文採服月精之法三

靈書紫文服太玄隂生符四
靈書紫文拘三魂之法五
靈書紫文制七魄之法六
靈書紫文服天皇象符七
　右七事朱墨二色書並是真經言一無増損
靈書紫文採吞日氣之法一
上清金闕靈書紫文採服飛根吞日氣之法
昔受之於太㣲天帝君一名赤丹金精石景
水毋之經也當常思見日𥘉出之時乃對日
東向叩齒九通畢心中隂祝呼日魂之名日

中五帝之字曰日魂珠景照韜緑映廻霞赤
童玄炎颷像凡心祝呼此十六字畢仍瞑目
握固存見日中五色流霞皆来接一身下至
兩足又存令五氣上至頭頂於是日光流霞
五色俱来入口中又日光霞之中自復有紫
氣大如瞳者數十煇煥在五光之中名之曰
飛根水母也並俱與五氣来入口中向日吞
霞作四十五咽氣咽氣畢又咽液九過畢又
叩齒九通㣲祝曰
赤爐丹氣貟天育精剛以受柔炎水隂英日

辰元景號曰太明八九陽化二煙俱生凝魂
和魄五氣之精中生五帝乗光御形採飛以
虚掇根得盈首巾龍華披朱帶青轡烏流玄
霞映上清賜書玉簡虚閣刻名服食朝華與
真合靈謁仙太㣲上得紫庭祝畢向日再拜
真仙中萬人以上无有一人知日魂之名者
矣此道玄妙非血食臭骸可得聽聞者也天
隂无日可於室中所卧㓗盛處存而爲之清
修道士精通上感者都可不得見日而修之
若道士休粮山林長齋五嶽絶塵人間逺思

清真者得日日服日根之霞吞太陽之精則
立覺體生玉澤面有流光也如其外累人事
未獲静形浮遊世路心拘禁約者要以月朔
月三日月五日月七日月九日月十三日十
五日十七日十九日二十五日按而爲之如
上法一月之中十過也此日是日魂下接飛
根盈滿水毋群夢之時也行之十八年上清
當錬以金真瑩以玉光位爲真仙飛行太空
乗華三素以行天下
靈書紫文太㣲服日氣開明靈符二原缺符

右月晦夜半朱書青𥿄上東向吞之以先告
日魂也臨服符時閉氣左手執符心祝曰
太㣲丹書名曰開明致日上魂来化我形平
日嚴装發自圎庭飛華水毋日根金精紫映
流光號爲五靈祝畢乃服符
靈書紫文採服月精之法三
上清金闕靈書紫文採服隂華吞月精之法
昔受之於太㣲天帝君一名黄氣陽精藏天
𨼆月之經也當思見月𥘉出之時乃對月西
向叩齒十通畢心中𨼆祝呼月魂之名月中

五夫人之字曰月魂瞹蕭芬𧰟翳寥婉虚靈
蘭鬰華結翹渟金清營炅容䑓標凡心祝呼
此二十四字畢仍瞑目握固存見月中五色
流精皆来接一身下至兩足又存令五氣上
至頭頂於是月光流精五色俱来入口中又
月光精之中自復有黄氣大如目瞳者累重
數十相隨在月精光五色之中名曰飛黄月
華之精也並俱與五氣来入口中向月吞精
作五十咽咽炁畢又咽液十過畢又叩齒十
通㣲祝曰

黄清玄暉元隂上氣散蔚寒飈條雲歛胃虚
彼蘭頴挺濯渟噐月精夜景玄宫上貴五君
夫人名保母位赤子飛入嬰兒續至廻隂三
合光玄萬方和魂制魄五胎流通乗霞飛精
逸虚於東首結靈雲景華招風左佩龍符右
要虎章鳯羽朱帔玉珮金璫騫𣗳結阿號曰
木王神蟇控根有充明精内映玄水吐梁賜
書玉札刻名雲房服食日月精華與真合同
飛仙紫㣲上朝太皇祝畢向月再拜存日月
坐立任所便耳

仙官之中无有一人知月魂之名者矣其真
人當時有知之者耳天隂无月可於室中爲
之施行要訣如服日光法夕夕服之則立覺
體生光照目有飛精也要法月二日四日六
日八日十日十六日十八日二十日二十二
日二十四日一月之中十過亦足成仙也此
日之夕隂精飛合三氣盈溢月水結華黄神
下接之時也行之十八年上清當錬魂易魄
映以玉光乗玄轡景飛行太空
靈書紫文服太玄隂生符四

右月晦夜半黄書青𥿄上東向服之先以告
月魂也是時當先服開明符也臨服月符閉
氣右手執符心祝曰
紫㣲黄書名曰太玄致月華水飬魄和魂方
中嚴事發自玄關蔵天𨼆月五靈夫人飛光
九道映朗泥丸祝畢乃服符
太㣲靈書紫文拘三魂之法五
月三日月十三日月二十三日夕是此時也
三魂不定浮遊胎光放形幽精擾喚其爽靈
胎光幽精三君是三魂之神名也其夕皆弃

身遊遨飄逝本室或爲他魂外鬼所見留制
或爲魅物所得收録或不得還反離形放質
或犯於外魂二氣共戰皆躁競赤子使爲他
念去来无形心悲意悶也
道士皆當拘而制之使无遊逸矣拘留之法
當安眠正卧去枕伸足交手心上瞑目閉氣
三息叩齒三通存心中有赤氣如雞子從内
仰上出於目中出外赤氣轉大燒身使匝一
身令其内外洞徹有如然炭之狀都畢矣其
時當覺身中小熱乃叩齒三通畢即存三魂

名字胎光爽靈幽精三神急住因㣲祝曰
太㣲玄宫中黄始青内錬三魂胎光安寜神
寳玉室與我俱生不得妄動鑒者太靈若欲
飛行唯得詣太極上清若欲飢渇唯得飲徊
水玉精
太㣲靈書紫文制七魄之法六
月朔月望月晦之夕是此時也七魄流蕩游
走穢濁或交通血食往鬼来魅或與死尸相
關入或滛赤子聚姦伐宅或言人之罪詣三
官河伯或變爲魍魎使人厭魅或將鬼入呼

邪殺質諸殘病生人皆魄之罪樂人之死皆
魄之性欲人之敗皆魄之疾道士當制而厲
之陳而變之御而正之攝而威之
其第一魄名尸狗
其第二魄名伏矢
其第三魄名雀隂
其第四魄名吞賊
其第五魄名非毒
其第六魄名除穢
其第七魄名臭肺

此皆七魄之名也身中之濁鬼也制檢之法
當正卧去枕伸足兩手掌心掩兩耳指端相
接交項中閉息七通存鼻端有白氣如小豆
須㬰漸大以冠身九重下至兩足上至頭上
頭上旣畢於是白氣忽又變成天獸使兩青
龍在兩目中兩白虎在兩鼻孔中皆向外在
心上向人口蒼龜在左足下靈蛇在右足下
兩耳中有玉女著玄錦衣當耳門兩手各把
文光良久都畢又嚥液七過叩齒七通呼七
魄名畢乃祝曰

素氣九回制魄除凶天獸守門嬌女執關錬
魄和柔與我相安不得妄動㸔察形源若汝
飢渇聽飲月黄日丹
於是七魄内閉相守受制若常行之則魄濁
下消反善合形上和三宫與元合靈一人一
身有三元宫神命門有玄闕太君及三魂之
神合有七神皆在形中欲令人長生仁慈大
𠮷之君也其七魄亦受生於一身而與身爲
攻伐之賊故當制之道士徒知求仙之方而
不知制魄之道亦不免於徒勞

其三元宫所在其上元宫泥丸中也其神赤
子三元先一名帝卿其中元宫絳房中心是
也其神真人字子南丹一名中光堅其下元
丹田宫臍下三寸是也其神嬰兒字元陽子
一名谷下玄此三一之神矣欲拘制魂魄之
時皆先隂呼其名存三神皆玉色金光有嬰
兒之貌上中二元皆赤衣下元黄衣頭如嬰
兒始生之狀也
若行道服氣之時亦當存呼名字命門臍也
玄闕是始生胞腸之通路也其中有生宫宫

内有大君名桃孩字合延著朱巾紫容冠坐
當命門其三魂神侍側焉大君常手執天皇
象符以合注元氣𥙷胎反胞暮卧先閉氣二
十四息乃心祝大神名三通咽液五十過三
叩齒祝曰
胎靈大神皇象天君手執胞符首巾紫冠黄
廻赤轉上精命門化神反生六合相因形骸
光澤玉女棲身常䏻行之一十八年大君將
能左激三田右御三氣田化成飛輿氣化成
玄龍仰役二十四神俯使魂靈呼陽官六甲

召隂官六丁千乗萬騎白日昇天此皆桃君
之感致也其道雖小亦有可觀
靈書紫文服天玄象符七
右天皇象符以付生宫大神桃孩合延合元
上氣理胞運精朱書青𥿄月旦月望夜半北
向服之以左手執符閉氣心祝曰
天帝玄書皇象靈符以合元氣運精反胞萬
年嬰孩飛僊天樞生宫大神披丹建朱首戴
紫冠與我同謀祝畢乃服符又起再拜服符
之時於所寢牀上也

若道士有行還精之道廻黄轉赤朝精灌命
注津漑液使男女共丹面生玉澤者冝知大
君之名要服天皇象符以至不老矣若徒行
事而不知神名還精而不知服符不見其祝
說不測其宫府所注者雖獲千𡻕之夀故自
歸尸於太隂徒積歴紀之生故應還骨於三
官也
道士若卧及暮存思大君爲祝說之法朔望
服符以運胎精之益者如此亦成仙人可不
煩男女還𥙷之術也然御女以要飛騰徊氣

以求天仙嶮戯甚於水火殺伐速於斧釿自
非灰心抱一之人殆不以此取䘮失者也若
中才而欲行之所謂吞劒而欲使喉咽不傷
者豈可得邪
生宫大神君忌人食生血忌燒六畜毛忌燒
胡䔉皮葉及諸葷菜之輩皆伐亂胎氣臭傷
嬰神慎之
三元真經訣
右太極寳章正旦青書北向再拜服之乃念
三元之真

三元真符八節旦始服一十六日止向王存
三宫神執符祝曰
赤子凝天填我泥丸真人神珠守藏衛身嬰
兒始精通利生津今日上元中元下元服符
命真服竟再拜
真一經口訣
八節各十六日服符正月旦青書服寳章符
兩眉間下髙一寸却入骨三分左爲絳䑓青
房右爲黄闕紫戸
又入七分爲明堂宫三神皆坐向外著緑錦衣

又入方寸爲絳房宫巳魂神皆赤繡衣
又入方寸爲泥丸宫心中央方寸爲絳宫臍
中央下去二寸五分即在下寸入皮三寸即
在裏寸方寸爲丹田宫
　右頭中臺闕明堂洞房泥丸宫及心臍下
　丹田處所
道士坐卧行歩飲食憂樂瞩目皆當存一也
存神並如始生嬰兒之形皆令髣髴在於宫
中也
存法髣髴臺闕各有一神衣服法於臺闕之

中也次存明堂三神洞房巳魂形次存泥丸
心中絳宫臍下丹田宫宫中皆有紫青絳三
氣沓煙也
存泥丸宫紫氣中有北斗七星覆斗以杓指
前斗下青絳二氣中左爲赤子右爲帝卿皆
繡華衣
又存心中三氣煙中左神珠右輔皇皆朱錦
華衣
又存臍下丹田三氣中左爲嬰兒右爲弼卿
皆黄繡羅衣

又常以夜半時隨月建存之畢仍又存泥丸
宫紫氣從眉間出如筯大直上衝天光映九
萬里心存有九萬耳皆數此
次存心中朱煙從心前凹中出如筯大直上
衝天光映三萬里氣令在向紫氣之内
次存臍下丹田白氣從臍中出如筯大直上
衝天光映七萬里氣又令在朱煙内光雜朱
紫白三氣映
存朱紫白三五彌漫合映分明畢乃祝曰
紫户青房有二大神平静法王正心切方手

把流鈴身生風雲俠衛真道不聽外前使我
思感通利靈關出入竟利上登九門即見九
真太上之尊仍怳焉忘身而卧閉目存神也
如此三月即神氣来降見形於子子當求飛
仙矣
存真守一之法衣履不得假人又不得與同
寢也若存一之時皆須昇歴常知天上斗之
所指也
立春日夜半時東向坐閉氣九息咽液三十
五過存天上北斗七星冉冉来下比至我頭

頂斗星大小在意怳怳魁斗蓋我頂上杓指
前光明煥煥乃按常存宫神分明竟唯不見
氣衝天乃祝紫户青房如常法良久三宫各
一帝神忽變出入我頂上斗中須㬰三宫中
各一卿神又變出入頂上斗魁中六神依次
序各相扶鴈行隨面前星綱行至前天關星
上俱轉向我口良久我乃噏一氣上元二神
從氣来入口還泥丸宫中我又噏一氣中元
二神来入口還下丹田宫存畢祝曰
五方命斗神致七星三尊疑化上招紫靈六

神徘徊三宫丹城玄通太帝下洞黄寧天真
保衛召引六丁神仙同符乗煙三清四體堅
錬五藏自生畢怳焉忘身而卧始自立春八
日夜爲之
立夏日夜半時南向坐存立秋日夜半時西
向坐存立冬日夜半時北向坐存
　右三元四立守一各八日夜存思法皆効
　立春存思也
春分日夜半時東向坐閉氣九息咽液三十
過存天上北斗陽明星中有紫氣如弦直下

注灌我身乃按常存思竟次祝紫户青房法
次存見洞房宫中有巳魂服色次存泥丸宫
中有覆北斗斗下二神及心臍二宫合六神
及己魂覆斗皆怳焉變出於我前三帝在前
巳魂䖏中央三卿在後合七神共乗泥丸覆
斗以七星各對一神頂指上從陽明下紫氣
中浮斗登入天上陽明星中怳惚存在紫宫
之中七神相次而坐各吞紫氣三十過巳魂
兼咽之良久七神共乗覆斗縁紫氣下恍焉
各還宫中分明乃祝曰

三尊上真太玄髙神陽明主春萬童開門丹
元主夏朱紫合煙隂精主秋天威六陳北極
主冬斬邪塞姦五土秉壬戊巳天關所摧皆
滅所向莫干錬我七魄和我三魂生我五藏
使我得真登飛上清浮景七元長生慎往嘯
命千神畢當恍焉寢息存念之也
夏至日夜半南向存丹元星紫氣下注我身
存七神乗斗登入北極星也
　右四節及土王爲五斗三一各八日夜存
　思思神祝說並効春分之日也唯精心注

　念矣月取上建日平旦向月建按常存畢
　三宫六神忽變出於我前心三拜之祝曰
天尊三帝守某命門出遊靈中六氣玄分飬
我五神正我三魂五臟自生長生飛仙畢存
神恍還三宫中咽液三十過
月取一除日夜仰觀北斗輔星臨目存見三
宫六神從輔星中出直下入我三宫中仍還
卧存念之祝曰
太上天轉五帝所遊三卿扶衛與真合俱下
入我身安寂坐元吐精灌形魂魄和濡使我

飛仙雲車行浮咽液三十七過
月取一開日夜半時東向散髮梳梳竟結之
祝曰
上元三真真中嬰兒散髮開煙上通天台泥
丸堅凝與天同時使我飛仙交行洞臺咽液
十九過恍焉而卧存三宫六神洞房中巳魂
各嘘氣三十過令滿宫中也
毎臨食饌之時皆當臨目叩齒三通又存三
宫六神忽焉而出先飲食畢又存還三宫中
祝曰

百糓入胃與神合氣氣填血液尸邪亡墜飛
登金闕長生天地役使六丁靈童奉衛畢乃
自食也
毎梳頭之時皆當向王結髮竟叩齒三通祝曰
泥丸玄華保精長存左爲𨼆月右爲日根六
合清錬百神受恩咽液三過更以櫛反覆左
右數梳結前後數十過
㡬月旦皆當沐浴令數乗真氣也俗用桃白
皮八兩竹葉二十兩
右用水一斛二斗煮適寒温以浴不以沐也

真人降於世間及於天上亦尚用此以浴也



上清太極真人神仙經





