








桓眞人升仙記朔五
西蜀華蓋山李桓仙君授道桓凱眞人仙君
以名授弟子爲姓故曰桓元非其姓也仙君
一日謂弟子桓凱曰金丹大藥子得之矣飛
步隱身諸訣汝皆曉了但汝未聞大道耳凱
曰弟子從先生三十年矣素知先生妙處有
三景眞符五神總要八極羅圖黙朝上帝諸
弟子未敢請問伏望仙君指示弟子至道修
證無爲早達玄理仙君曰三景眞符乃吞帶
延年之術五神總要八極羅圖乃天中之靈

典默朝上帝乃昇舉之妙門登雲之眞㫖非
子所可而聞於是凱洗心堅志香火愈專勤
苦五年不敢請問一日仙君喟然歎曰天地
交泰日月祥應妙理備焉山川秀發明珠生
焉金玉露焉草木鬱茂芳草爭妍芝英出焉
鸞鳳群集瑞雲亘天賢聖理焉星文順序日
有重輪景星出現瑞應國祚天地草木山用
禽獸禀受冲粹淳和之氣發祥現瑞人生天
地之間但待死而後己吾太上玄眞之化元
始清靜之間眞仙留不死之術在乎人間百

千萬年或有學之者勞神役慮愛惜苦惱妄
想縁業甘心而受不知煙霞之外有超眞不
夜之鄕溟海之中有返魂不死之藥又豈知
乘六龍而升八極駕九鳳而遊崑崙玉樹千
年如春金桃萬刻一結廣寒宫冷朱夏無揺
扇之賔紫府庭温窮冬少燒薪之士至於瓊
臺蘭閣寳字層樓鳳闕銀橋綵城爛苑珠光
相射快樂無何之郷翠蓋幢旛悅懌無憂之
國凡夫行劣知而不修聲色六情迷而不返
先君如是歎畢時凱進前稽首再拜吿仙君

曰切聞瑤池絳闕閬苑蓬丘紫府瓊宫崑崙
方丈羣仙洞府自有長年之光景日月不夜
之山川寳蓋層臺四恃明媚金壺盛不死之
酒琉璃藏延壽之丹桃樹花芳千年一謝雲
英珍結萬載圓成又聞雪鶴舞階靈仙歌舞
鸞翔翠羽綵女吹簫瑤池湧甘露之泉玉樹
綴天香之粟玲瓏臺榭輝光晃曜瀟灑軒堂
煙霞纈繡遊宴之處鼓樂天音鳳笛龍簫飛
仙吹拍金烏玉兔水晶盤上遊行瑶馬青牛
靈芝圃中躍出長樂國土無變之鄉得如是

乎伏願仙君指引修何法門而登此果仙君
曰玉泉出崑崙之山東溟海上有三山之城
城中一萬七千天仙皆飲丹池由服玉泉而
得升此但弱水阻隔飛仙可至凡人無能到
者凱曰玉泉生於何國丹池出於甚山以何
術得而採服仙君曰玉泉出於崑崙之山丹
池出於日月之國其山高不滿尺大不盈升
内有三帝子神共居九老羣仙咸處天香□
頂上生鬱草天樂自鳴中有七寳赤蓮引
池之水不死之泉能動法音其音和雅晝

皎潔光映三天萬象森羅悉皆照徹雲馭風
龍舞鳳飛鸞善惡衆縁物物具足若能究此
之域悟此之門可日採千萬朝眞萬徧功滿
行備飛行紫府凱曰此去遠近可能至焉仙
君曰此去不遠在方寸兩眉之間神光之户
玉門金柱相間而不通得祕妙靈文方可至
矣凱稽首再拜躍然忻慕願聞其㫖仙君曰
此去東南八千里有茅峰古跡楊許二仙山
中有異人姓陶號隱居梁朝貞白先生陶弘
景也有門弟子一千七百餘人入室者三百

人得吾道者七人謝錢汝其數也子亦此君
之弟子吾當受汝至妙汝當披髪跣足執鋤
爲畊夫求爲圃者滿一十二年修積陰功勿
示其道保藏祕訣每如常流無使知覺異日
吾當保舉上帝必詔子升雲天是恃凱再拜
立誓登壇散髮跣足受道仙君曰陶隱居聰
明過人彫琢文詞勞神典籍窮究經㫖好述
異事酷愛山水栽種松筠心念太高望登雲
天上帝雖念寔少眞功徒勞陰力皆不及七
弟子之學道耳又曰陶求眞不一潛神二門

好禪悅佛言菩提行修西天記作往生文道
釋並修則上帝未見用也又曰陶有三是四
非天之罪也一曰潛心大道主教玄門梁國
將傾爲陶奉佛嘗祝帝祚有孝道心二曰博
濟孤貧多行孝行紹述三茅楊許眞風不負
太上遺教三曰苦心忘食潔白精修採鍊藥
餌研窮典教不忘上眞覆載之恩有此三是
將補之職縁有四非禁忌太甚四非者一曰
註藥餌方書殺禽魚蟲獸救治病苦雖有救
人之心實負殺禽之罪二曰好筭星度窮究

天機潛厭鬼神言人休咎三曰種植花木畊
鋤山林好卜幽奇伐木匠屋自持聲勢親近
朝廷四曰望想太重便望升仙創待仙樓造
降眞館雖有門人弟子之廣寔未有上天之
縁汝今受吾祕言當服事陶君必登太極其
陶徒衆皆修眞之人若塵世積功未及此蓋
學道之士立功成果之地其福甚速焉是夕
仙君乃傳祕語分付桓凱立盟誓竟仙君乃
吿之曰經籙祕訣圖書汗漫無窮指要歸根
之論只一二事而已吾昔言玉京之境日月

之山崑崙之域子還解斯義否凱曰未知是
義仙君曰人身中有三萬六千精光神一萬
二千魂魄神泥丸之中有長生不死大君二
儀四象八卦九宫崑崙方壺諸天宫闕並悉
圓滿無多無少與天地混同以至風雲雷雨
霜霧雪雹煙霞草木山川靈樁壽幹魚龍人
畜物化胎變天堂幽冥無不具足蓋俗人六
情妄起三毒纏痾入骨侵傷無知無識神昏
識暗魂魄沉迷聲想色情恩深愛染未能脱
灑乃成異類不得超生轉增迷悶四百四病

八邪四生三灾九横王法天嗔是故太上闡
三洞之典開四輔之門引論含生同歸聖域
豈不勞乎今子受吾太上眞玄祕語勿泄常
流生輕薄心枉遭罪責凱跪悚稽首再拜受
仙君祕語仙君曰夫日月者天地中妙極乾
坤中精光陰陽中獨曜在天爲眼目在海爲
精光在萬物爲精華在人身爲魂魄今汝身
中祕寳頭曰崑崙頂曰泥丸中曰腦門腦門
乃神遊之地天帝居焉自日月崑崙之下流
光散於金池與肝肺相通肺乃金中之鼎外

應鼻肝乃木中之華外應眼眼隨五色而欲
鼻隨五香而塞金與木隔流光於門神珠散
失遂至死地今吾授子不死之道太上登雲
之方實非小淺昔東華青堂山紫玄仙伯教
吾此法今七百年矣須先修水火交接坎離
二門乃得長生心不通靈神不變化難升雲
天昔許眞君得西山丈人授此上道即日乃
登碧落豈不樂乎夫人頂骨閉塞漏泄邪氣
鬼風吹合崑崙神附心中夜煎旦煮肝腎注
精施陽敗損金鼎神不能禁眞仙不居上帝

不降甘受死地今子迴日月之華景照太極
之崑崙左目右眼乃天中之日月照於十二
時中仙君遂歌曰金鼎天門開反童復嬰孩
日月照崑崙眞君自然來三年結黄雲千日
成聖胎九年登金闕一紀升三台龍虎自然
交上帝安令臺衆神仰天表忻慕心徘徊子
今受靈文專心如死灰積功十二年功畢登
雲梯白光生圓象紫氣冲雲霓端虚念太乙
浩劫天地齊是時桓凱心目如失喟然自歎
多劫生死不悟靈根但指心王便是眞道恨

不識太空之表有無何有之鄕崑崙之間有
長生之景日月之下枉死無窮今識元精不
生不滅是水火之根本以心腎爲宗道妙之
門實崑崙之上凱稽首再拜復進日月之精
光如何照其天門開崑崙之頂仙君曰以心
注目想丹田片恃便回光直上返照天門天
門乃腦門也但於時中不問早晩幹事含光
默默不離頂中謂之黙朝上帝法祕之祕之
凡人心目馳鶩於外未嘗遊心於自己之内
又歌曰内照返靈光太乙含眞芳馨香散華

容鬱鬱生紫房天門開上蒼黙然朝玉皇仙
君又曰夫人入胎之時先生兩目如水泡餘
四肢並無亦無相貌次生兩腎内應精輪而
生天地亦然天地未分之時日月未照之日
混混之根太陽之始儒家佛氏不言此理但
云心爲萬物之宗主象帝之先直是無下手
處只得功勤香火淡食去葷而己中有吞符
服藥禮月瞻星吐故納新皆不得己而爲之
至於尸解逃形出神胎息絶愛忘情逍遥自
在坐脱立化托胎投胎奪蔭逃數藏身隱形

吞日月精華星馳火侯鍊精啖液食餌芝术
修釋氏蟬蛻空景捨色行身布施忍辱種種
利益羣生各得而修之未證玄理百千萬門
惟向上乘修行大道須是靈光自照内境精
明今畫像多於頂門出白光中現端嚴相巍
巍而坐蓮花此理亦近乎此義但古人童禍
其閒且妙有眞空無想無愛法體本無生死
但不能修大定力遂致輪轉錯入别胎浪死
虚生億劫不了雖遇至人未肯遽然傳授無
上妙義大智圓通乃至生安樂家受報福田

爲國王大臣大聰明人心地慧聖發明經典
不免翻成毒藥因慧生想流轉含識情愛牽
纏邪見生謗隨落魔境爲魔著愛所以百千
萬劫不悟眞理是故太上以慈悲之㫖救度
生靈發明經論令解眞諦度脱有情之衆悉
皈清淨之門如是默契玄宗大明心目若不
内發寂照定慧雙修眞體圓明未免生死仙
君又曰今子往三茅山古跡華陽洞天與陶
氏家爲使用藏眞默守無漏玄機積行施功
默朝上帝一紀功畢須登雲天凱曰路遥水

隔江湖非舟楫安能得到仙君曰吾有通泉
地脉靈符子於今夜沐浴淨身立華元館中
閉自靜思令子可到此去華陽八千里有大
江水府帝君楊子江靈川谷紫金白玉洞眷
屬三千六百人部領神兵一萬神龍五條雷
公風伯雷神使者共五百人下元水府都統
吴越甌閩仙源蓄水九千萬斛潮三十六頃
雄師八萬人雷鼓九百面壽命十萬歲與蓬
萊都水使者同職下元與中上水府皆主管
江潮天下水旱人間之事凱曰華陽三茅之

職何如仙君曰掌仙籍統吴越之罪福帝畿
列土分九州帝業事三仙君有主報力士仙
衆各萬人并職九州管天下學仙之士功行
過愆又曰華陽第八洞天與十大洞天三十
六小洞天皆通穿四海江瀆蓬萊十洲崑崙
之峯下至酆都幽嶽皆可往來但凡夫染穢
色欲妄想閉障若邪見不生聖凡路通乾坤
六合内外皆可遊也於是仙君用神鏡通泉
之術凱不可得而知之凱遂閉目不行而至
不速而往欻然之間如聞有人相問之聲已

渡江湖或聞宫室異香或聞歌聲或聞仙樂
忽聞仙君曰開目如夢寐中遂乃登岸青山
孤聳碧海侵人舟楫往來皆非舊所乃詢行
人曰此間之丹陽也遂問茅峰相去多少行
者曰尚有二百里凱問有宫宇乎曰有大梁
陶隱居先生興建宫祠招賢納士凱亟尋路
而往陶夜夢神光滿室彩雲連霄有金甲神
人指陶曰明日有異人至陶曰早晚曰午恃
先生覺吿弟子曰子當與吾掃門至午時有
好客至慎勿阻急來報我日當亭午果有客

至披髮跣足唱詩曰黄花生紫雲日月周天
輪混混太虚中不與衆生羣崑崙十二峯上
帝朝萬巡一日功行滿升空謁元君弟子莫
識其語急走報陶公公喜請入乃見散髮跣
足狂怪異常陶曰子來有何意凱曰聞先生
高道來與先生種蔬陶曰適來歌聲甚異言
何事也凱曰聞人之言學人之歌豈得識之
陶乃止再問曰子姓何凱曰姓恒名凱川人
也陶曰幾日離家凱曰昨夜離家陶笑曰狂
生狂生又謂凱曰願爲圃者莫不賤乎凱曰

願聞道耳陶曰吾上中下三等弟子凱曰上
等弟子如何陶曰衣綾羅服芝术撰文註經
掌書記合丹藥朝眞陪貴出入朱門入吾室
也凱曰中等弟子何如陶曰掌書狀修問答
合湯藥衣絹帛服青□飯飲松醪酒住吾庭
之左右授以法術陪有道之士凱曰下等弟
子如何陶曰衣絹帛食五穀合施藥住吾舍
掃室焚香禮星月教以服氣或與知識人往
還接賔客種蔬菜草藥陶曰三等弟子各有
數百凱曰弟子非三等弟子之列種圃汲泉

伐薪燒香直厠淘井可乎陶曰但恐子不肯
爲此耳再拜願爲燒香汲泉之人陶留之凱
凡住陶家寒温不問貴賤不分饑飽不嗔勞
苦不歎弟子嘲弄不動役使不懶人未起先
起人已睡未睡不燒香不禮拜不誦經不忌
葷無憎無妬不華不艷少言少語不喜不怒
閑則掃地忙則斫薪動則燒火靜則浣衣由
是在陶家一十二年陶亦不識雖在目前陶
亦不顧亦不撓陶陶之宅有三層高樓最上
層近松之梢每聽松韻以弟子居二層之下

凡註書千餘卷梁武帝有休咎每遣中使來
問先生或畫牛答詔又問社稷年祚先生解
註知梁武社稷不遠至庚子辛丑之年以朱
筆暈之武帝亦不曉朝士呼陶爲山中宰相
先生道高德邁四海皈依弟子千餘人入室
者三百人修朱陽館創待仙樓望詔閣精脩
香火每嘗以扇遮面恐黑氣籠罩神光嘗曰
上帝若來詔我當令此山爲瓊樓玉閣先生
時年八十四歳矣筋力有餘動作不倦註解
經書日未嘗忘好種竹栽藥鍊丹於永嘉大

弱巖木溜嶼陶山之巔先生生而有異面目
光彩長髭鬚美容貌身長七尺秀目細眉而
氣清可掬言語恬靜博通古今精於藝術天
文曆象醫藥諸家所爲靡不洞曉至大梁天
監元年八月十五日早大茅山上忽白光數
條俄頃雲氣蓊鬱林泉清明天樂嘹亮衆見
紅霞五綵仙鶴一隻青衣童子執詔空中五
色霞内現霓旌羽節仙童靈官百餘人侍一
空車狀若龍駕童子與鶴俱至庭卜陶意謂
上帝召己仙童曰無煩勞神速令桓凱更衣

飮丹宣詔仙童曰上帝與羣眞正在通明金
闕宫寥陽殿等凱至矣於是凱澡沐服丹宣
詔曰念子默運有功陰德不怠明師妙㫖速
證仙家體妙太虚神遊金闕多生怨債消若
春冰夙世過愆如風滅燭金丹鶴詔遣至茅
峰紫府衆眞勑來仙館辛勤勞苦早晩不憍
志若喬松宜登仙位詔書到日即登雲天右
遣茅峰司命主者保舉奉行宣畢乘鶴登雲
鸞鳴節動飄颻而去初更衣之時陶祝凱曰
與吾於天禁中檢尋仙籍幾時功畢尚少何

功行過愆有若干凱領師㫖相别陶有依戀
之色通夕如醉桓凱升天復留頌曰
存神養氣精清靜心光明妄想不虚起
求眞道自成日月照崑崙晝夜透泥丸
靈眞自然降功畢登天門


桓眞人升仙記













