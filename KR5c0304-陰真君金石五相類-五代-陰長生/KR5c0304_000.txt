








陰眞君金石五相類并序似九
夫天地至精莫過於道五行至微莫過於炁
蠢動至靈莫過於人明暗輪環莫明於日月
血脉通流莫過於江海興王盛衰莫過於四
時尅伐迴旋莫過於六甲此之相類各憑大
道相承反逆兩情莫不因時爲用配合生成
若用陰陽不辯其類縱隨巧義徒費其功且
天地不同雄雌别行相類交錯者並無所憑
也昔天仙至術修命寳書共爲九卷並三五
相類窮究至精道德玄元咸施天地出自三

皇著論八卦始分龍虎龍虎相須類同金石
禹鑄九鼎地立九宫分爲九州丹有九變人
有九竅七明二暗頭有九眞北斗有九星二
星亦不現國有九五理有三元所以相類叶
同合於大道識之者三丹之法可通道在目
前不合遠取三丹之外餘無所言何也三丹
用大造化之炁而結成應五行而爲人之眞
液從九至九九九三品之丹爲上眞經籙九
卷之中合於八卦之象焉實録記中名靈寳
神符爲首玄元之教爲經混元白雪九轉八

瓊三丹皆八卦九宫變化成象亦更無别藥
修鍊可爲至藥若論雜門丹砂之法世有萬
般縱得暫時療病終無出世之功何也相類
雜錯用炁不同牝牡不交法則差互假如金
石用作數有七十二石石之出處地厚藏伏
各有陰陽性格陰山出陰石諸靑之類也陽
山出陽石是硫黄之類也若解陰陽相配即
如夫唱婦隨若高下不和用藥乖謬即何以
配合故作五相類列成二十篇傳之同志假
如陰石在離山南方是也北山出水銀從水

銀變成朱砂朱砂離之所出何也北山勢雖
陰縁類相反尅乃先成水銀後成朱砂朱砂
受離火之炁假赤暈成形終未免水銀之體
被陵陽子明傳得一經知金液深淺皂白始
分以法脱其赤暈還其眞性之身號曰脱體
丹砂亦名换骨丹砂亦名白虎腦而成分明
叙經而說配金石門户五類相成不失其所
云
　　　　配合金公相類門第一五條
第一配金成質用同相類兼辯得眞骨肉法

假如用鉛鉛是陰中有陽陽是鉛中有銀兼
銷成水採黄華黄華是鉛之炁銀是鉛中之
精三物爲命合其一體若仙士用鉛採華即
鉛無炁採精即鉛無骨肉如一物有命有質
者去其肉則骨何有之去其骨即肉何有之
去其華即無炁鉛何用之一體若令魂魄不
備即如何用之仙士傳文如何解辯矣陰君
解云鉛黄華是鉛中之炁爲華將對水銀爲
用雖即二炁合形終不成質成藥之後未免
去焉如其不信銷成汁三度即可知其去就

不在作法之限夫至藥百鍊成汁展轉通眀
不折分毫然乃存其魂魄始堪服食可得長
生若爲藥了自制形神不住豈可堅人之性
命者乎此則鉛失黄華之炁力即知其不全
也爲類返乖失其筋骨永各别也
第二採鉛中銀號天生芽直下制水銀成質
質憑鉛生去肉取骨骨即無炁名曰形神不
足歌曰莫壞我鉛我命得全若壞即鉛無骨
無肉無炁三才不全何名丹田又歌曰用鉛
不用鉛鉛用三才全鉛用三才全即是眞丹

田鉛須全即可知其類也凡認鉛者不合損
其眞鉛鉛即不得雜其外物雜即神形無炁
力至丹田如此豈能成象自古仙士用鉛黄
華及鉛精事理殊異與常流不同相類不乖
道能歸一
第三用不損金公即神符純體爲玄元玄元
是天鏡天鏡即三才全未分别鉛黄華爲炁
鉛精銀爲骨鉛質是肉三才全用不失純元
之體一曰水二曰火鉛中三才全可用成道
所以萬不失其功神符爲天地之首上藥出

自五符經中其五符出於靈水仙宫因水成
符以符爲藥
第四用九轉成鉛鉛須全若鉛全則存三才
即黄華不失其位其黄華約鉛力全爲用凡
鼎有三足不可闕一一炁闕即萬不成其道
藥無神魂即不靈何也且黄華中並無筋骨
及肉即三才不備如至半年終試之銷訖走
猶不住豈乃用其無力者乎類不相從保合
以成客主終共水銀反乖各自走去
第五成金公之道全其大丹形神俱備不動

眞性生靈之寳在我眞鉛鉛若不眞其汞難
親眞者已全三才也肉爲天亦爲母乾中之
母内含陽天鉛中銀爲陰地地能生萬物黄
華爲炁炁能長萬物如仙士用之不破其車
即爲眞鉛矣歌曰莫破我車令我還家我由
命也車是鉛之别名也破即三才不備無所
用也又曰黄龍汁是鉛中黄精銷成汁世人
以汁投之號曰鉛黄華是也鉛若無汁何堪
爲用所論眞鉛非五金土石之類學道者審
而明其理也

　　　配合水銀相類門第二十名
一名玄水玄水是水炁初胎一千年後成結
似凝未凝似胎未成胎名曰玄水不堪爲用
二名玄珠流汞流汞是水光之炁二千年名
玄水流珠已成水銀尚未堪修鍊爲丹是水
銀初地之名
三名河上姹女是三千年水炁已成水銀帶
靑色號曰初名水銀如飛鍊對陽被火炁影
著即走亦未禁火未堪燒鍊但用水銀道者
須用此事

四名太陰是四千年水銀已過三千年故名
太陰是老水銀始堪用也
五名赤帝流汞又名赤血將軍此出自離宫
赤水含陽炁赤色成朱砂斯爲汞之别名積
混元之炁而成陰山陰山極危險出水銀水
銀眞混沌之炁也終是太陰之精炁如拒火
不飛銷瀉不折分毫即合大造化之力其中
有長生出世之大功
六名玄水金液亦名玄水水銀憑水而生凝
結成水銀後大造化仙人修入水藏形號曰

玄水丹鉛蓋其上凝結號名金液即是得名
神符神符出自水精宫也
七名玄眀龍膏亦名抽暈丹砂玄明者無黑
暈也龍膏者白雪之異名伏火後不去服食
一道有不可思量之功但有惡瘡等末著其
上即當日見效名曰龍膏有大功也
八名水銀虎礬水銀入一切礬石中用合成
藥煞一切毒蟲及成五金以爲世寳若入諸
礬石即不堪服食
九名白虎腦玄武骨此是都名亦名白朱砂

别名天生芽直下制汞見火而合本體亦云
子母相生不離其本此名爲天生芽也
十名砂澒亦名金澒亦名太陽流珠此三者
水銀有變化之功已成世寳爲利兼療諸疾
惡病亦有上昇不死之丹奪天地造化之景
萬物歸依共成一道陵陽子眀是水銀之别
名其仙君歷劫仙人窮其丹性配合三黄二
青一白出處生靈採子午入於中宫類二儀
合於胎息穿陰山知其水銀之性用定别名
如堪服食即隨其制度呼之亦不以一名爲

總者看水銀之性臨爐當火所用如道士得
其眞性配合三才成丹萬無一失如不得眞
性臨爐當火疆爲燠伏雖能將爲藥用無諸
制度亦不免飛走亦無出世之大功萬般巧
僞不如識眞水銀之性相類合同俱成一體
而乃子眀歷劫考尋陰陽二山用之知其皂
白靈妙無差互乃觀眞水銀含紫色赤脉如
血者此老陰山之精絶上也青色名姹女白
色名玄水流珠又名白虎腦白虎腦者號曰
白丹砂仙人抽却黑暈見潔白之體遂名白

丹砂是三千年後四千年名號也今辰錦砂
時人亦呼爲朱砂如道士配合陰陽巧令伏
火者此名伏火熟朱砂不得號爲丹砂其白
虎腦有三名第一名白虎腦二名白金液三
名白丹砂陵陽子明易知水銀之性變水銀
之成金亦有不死之功相類成品造化者不
虚其道
　　　配合曾青相類門第三三名
曾青一名青龍膏其青龍膏是水銀之命若
變化得曾青成膏即水銀之聖道合矣亦是

水銀之使亦能制水銀爲丹言其膏者水銀
之中得成丹其丹通靈可爲上昇之藥如不
得曾青膏水銀如龍見火却飛所以曾青水
銀之使亦是水銀脂膏
二名青龍翹曾青本配東方之木木中有火
象曾靑中有金木中不見火曾靑金不明如
人有魂魄陰陽豈有形此四義象水銀含於
朱砂之體内
三名青腰使者曾青居水一名亦無二三爲
仙人當配合之時類同得成上藥便以所得

意爲名然相類制伏各取其功論其得失乃
知曾靑合水銀之性易之云青龍膏青龍翹
者因水銀而生二名水銀如龍見火即走曾
靑膏伏制得住號龍虎丹五相類了知曾靑
有駐水銀之功又能駐生靈之命合配水銀
之性與曾青類同也乃知曾青配木合於水
銀子明制之不錯
　　　配合硫黄相類門第四六名
一名攷始初之名號硫黄出在陽石之山當
女媧尋得鍊石停脂穴數眞人共論之縁穴

深數百丈穴中有石汁流出見風堅硬如石
似黄金色因而爲名硫黄元本名號石停脂
二名黄英黄英本從陽石中生黄水化爲石
遂名黄英
三名黄燭黄燭者亦是石停脂性帶太陽炁
見火而生焰而名黄燭
四名法黄當女媧鍊之得法而成黄道遂名
法黄
五名九靈黄童九靈者太陽有九名故曰九
靈黄童純陽之名謂童子之性無陰故也

六名黄白砂准仙法凡伏得石停脂伏火帶
黄白色其道化五金成寳不遠後說云亦獨
行一門乃有救貧之法獨有一門能化五金
爲世寳若能禀天仙之法住水銀成白金反
曾青爲太陽者即是天人之仙藥焉鍊石停
脂名號出自女媧得其神化之功易名垂於
後世天地至精莫過於道道中至微莫過於
炁養炁安魂莫過於水銀太陽鍊魄存神莫
過於硫黄宣制解釋含藏育養莫出於黄龍
汁黄龍汁乃鉛之别名耳安靜不動莫過於

青腰使者青腰使者自有神化之功壓强撫
弱含金液之百靈定水銀之眞性安四神調
五藏助氣海能昇能沉解作黄神之法則昇
不解則沉沉之則斃昇之則仙如定得石停
脂即有育人之功若不定伏得硫黄之性即
遲晚終有殺人之毒如道士定伏得硫黄雄
黄黄芽並水銀之異性解使曾青爲黄神膠
鍊曾青黄色是也隱名是至道中伏定三黄
之大訣如會得即兼變化萬物無物不可變
化若三黄伏火各令不奪其元色並須得各

用子母相承若用别性物難入類願思知見
以寳生寳解者須臾不解者對面陌路道在
我身得之名相類考尋知所用不雜者善
　　　配合雄黄相類門第五一十一名
雄黄者出自西方兊宫何也雄黄是庚辛兊
金之苗借庚辛之炁結成雄黄出武都山生
此雄黄其山甚靈非理之人採之不得事須
祝醮啓告然始採得些些萬人採無一人知
其所用相類得門後漢陰君尋知其處辯其
色目元非獨會考其衆仙聖之術方得明白

且雄黄自有十一般名各有所用用藥道士
切須要知其根源若取武都雄黄擬伏鍊丹
乃都不解用藥亦未會道之根源縱得偶成
丹亦不堪服食或作不成過後妄推鬼神所
作云祭祀無功不知誤憑古文偶錯使雄黄
信手稱情此非知道之流也
一名朱雀筋朱雀筋者伏炁成質先帶朱色
五千年後變成黄色尋朱雀筋帶朱色其黄
新者不堪大用力又薄世人見此爭言云好
雄黄甚錯如將合草藥小丹方即且任意用

得若入理大用擬制伏變化即實未堪用
二名勾陳是雄黄初脫朱色漸變黄色乃名
勾陳若用爲藥十得八九不得全功且不堪
入火鍊之爲用
三名太一旬首中石其藥已成黄色堪入火
試
四名渘黄其雄黄已成大劫數終縱横用得
不疑
五名黄奴黄奴者是水銀之使得號爲黄奴
入汞中即陰陽不失其氣

六名帝男精帝男精者黄奴别名與太陰合
同交會日變其炁如女受男之精也
七名丹日魂其雄黄極陽是日之魂號爲太
陽之名得丹日魂之號也
八名石黄其石黄是雄黄之精非唯制伏用
之人帶身上刀箭射之不着如得之生帶不
用修鍊如更合成三黄伏火變異成大造化
之寳及有出世之門而不虚也
九名黄金此之一味伏火鍊作黄色入微微
黄神膠助之獨變五金爲黄成黄金不在用

諸礬石之限
十名黄蒼黄蒼是老雄黄也不唯合鍊成丹
有邪魅鬼病孩子生帶少許魅病立差
十一名帝男血其雄黄表帶白衣裏帶血色
光透如空鮮眀如血好雄黄也此者若合時
得炁相類成品不失三才出鑪鼎後三年洗
濯精潔服食依法度立可上昇矣出離極南
武都山也元一物數名各有用處仙人留法
莫不遍知下手得成上藥經歷萬過因而名
之或各立異名得之總解妙理難窮類合根

元用之不錯相類成品得炁成功若總用藥
不分根源徒名道者且天之相類極陽也地
之相類極陰也潤下水爲江海利地之血脉
天有河連地之通炁爲懸象本天上無水天
地至精不過守一而分三才象三大丹也承
五德而生後人之就上法而生萬般類求諸
邪異施而用之將無炁之物以時推移自生
大患矣世人豈知至精不過守一立義不過
三才相生不出於五行伏藏不出於水火相
類之道元從一焉配合兩情能夫能妻陰極

陽生而成至藥者莫不依我太陽太陰者也
　　　　配合鉛精相類門第六二十一名
按鉛精仙人配用方有多名人若知使用即
不失其道一鉛花二鉛精三玄黄四黄芽五
飛輕已上五名蓋是神符丹鏡同用之法釋
曰一鉛華者是鉛之炁堪伏汞雖暫駐伏於
火終無了義能消三毒盡化爲空二鉛精者
是鉛中之銀合水銀之藥成類因鉛質成胎
終始藥中大患矣三玄黄者是鉛中精合汞
炁用之三才俱存不動眞性爲神符玄録天

鏡爲用而入鉛中爲筋骨也四黄芽者是鉛
中黄華黄華是鉛中之炁合汞爲用用即不
失鉛體即爲黄芽五飛輕者是鉛中精華雖
採用合鉛只丹砂是也用之人不覺又須知
兩般共炁太陽一種不得交錯用之天蓋在
鉛内天蓋華池也華池水基也六黄轝七紫
根已上二名百鍊堪成絶粒之藥其功不可
量也八黄華九河車已上二名堪伏汞遍周
天遠近不走亦不减分毫十立制石十一鉛
精十二黄輕十三黄龍十四伏丹十五黄池

立制石是鉛脫胎化白色似石堪制伏汞爲
至藥鉛精仙人解用制金石中有毒自消有
毒則不堪服食黄輕者是黄華之别名用時
如輕華而能重用之用之而能制黄白物成
寳黄龍伏丹是鉛華之别名黄池是修鉛之
異名已上並是諸雜丹方迴名立字古仙流
行制汞之方以得當年之號亦不上實録十
六金公十七假公黄十八木錫十九飛雄二
十太素金二十一天玄已上並出神符録丹
術大道記中金公者鉛之别名兼本州土人

用要知當用勿錯假公黄者是鉛已出銀並
華了謂無精華不堪用木錫是鉛之精華堪
入汞爲至藥不失其道飛雄者是鉛入太陽
成純陽可作鼎亦黑銀之類木錫飛雄二名
並是神符録丹術不得失鉛精炁魄合數鉛
本是銀質銀本是鉛胎陰主太陽陽主太陰
陰中之陽是鉛含銀精陽中之陰是朱砂懷
水銀之炁若相配類總名胎息之炁未見成
寳之位若能解用之意即潤又成之則無象
三才必備四象不傷全炁而行於其大道若

巧計用意取無炁之物相配成丹自大誤矣
三靈丹祕訣云所用鉛炁合元事須體全如
人交合採少女之炁須合本體所以配類陰
陽二性主客兩情親不親之得不得之兩儀
相類道德展轉後學用以不用任情而爲我
終不敢隨意而行也太素金又名鉛白一曰
丹地黄其名從胡粉中化爲鉛白又名青金
亦太素金之别名其名配太陽同和鍊瀉成
汁出爲青丹天玄又名伏玄丹其名以鉛華
爲華池入水銀爲華華汁合入鼎燒成藥餘

雜鉛漿汁亦無用處右已上配鉛精了義鉛
功最大神化無窮自是淺見其道不能求之
眞理妄爲穿鑿輒將他物染我純粹之體精
欲求至理者要在求其眞鉛勿令錯雜
　　　配合白丹砂相類門第七六名
一名天生芽丹砂者是白丹砂伏元神炁太
陽者號自然之炁含火之精名曰靈砂衆砂
之芽長有說自丹書黄録記中云眞丹砂色
如眞珠乃眞人立名眞珠砂亦名天生芽直
下制汞更不别用藥水銀得此芽見火無問

多少並伏火能變乾水銀爲利鍊至金色能
化五金成寳二名仙砂仙人本無藥爲藥質
亦未有造化之器爲鼎竈即取此白砂爲服
食遂得長生亦不燒鍊至水銀爲丹藥故仙
人立號爲白丹砂是天生芽也三名朱鳥砂
其砂出自離宫南方屬火因方而立號焉四
名汞砂其名未赤之象潔白成砂因此爲名
汞砂五名石脾砂其砂出於石床夾石床帶
白色砂同石色是也六名赤帝鹵鹹南方是
赤帝位出砂之象如顆鹽白色以象其名就

方取號仙人所置各各不同
　　　　配金相類門第八四名
一名庚辛白金金數四乃有四名元本無象
以西方庚辛爲象可知大道仙人神化以炁
配合相類成質亦未知水銀出金水中黄金
不堪作丹仙人指象立諭不可知懸數庚辛
白金實非水中金而成質即是自然氣而成
質豈不因炁成大造化之金寳非吹砂金而
成象乃服積金而成神化之身故知大道至
幽靈隱尋常之流莫能深測耳二太素金其

名乃始初之名三東方日陽四卯木靑金從
三皇號黄帝後立名東方日陽兼名男左爲
卯木靑金皆憑仙人制造各立一名三皇相
類配合西方後太上詣流沙採眞鉛鍊化成
藥皆起自庚辛之教是我大道元始君之垂
法象以世人本非自有法象而成金質是服
積金而成靈化之身後至龜甲元年爲帝位
遞相煞伐時代滅亡仙人歸天不同助理人
世暫絶元教並無神化之金可爲至藥後至
龜甲上元元年有仙人婁敬指託水砂採金

可爲至藥鑿陰山採其銀礦取白金生民勞
苦不可勝計爲世帝行無道君臣不睦兆人
怨上遂使世絶道教有是有非以煞止煞人
流亡於平野咸怨天道耳自後遇仙人出世
隱於市朝漸化世人靈金遂顯人漸樂藥視
金寳如灰土天下太平人不怨天道矣上古
天地始分未有金木水火土五行相配亦無
巧僞萬端人執淳朴聖人在上仙教奉行自
後黄帝制甲曆箕子推五行亦不知上古誰
人起初推求至藥以救生靈皆云三皇所造

當時無可依信縁文字未生後成道者皆賴
避世仙人垂法遺教即藥有名號載于實録
後人修練得道者亦不可勝計按實録古之
明帝先得至藥後傳寳位迤邐相推洎至夏
后氏禹求人太速不待諸侯之寳得益而卒
授之天下益事禹日淺於諸侯未洽寳位遂
歸於啓而帝王至藥絶於世矣雖然臣下多
得之隱而不顯或處市朝或祕山林樂道者
一時觀至寳焉非人間土石水砂所出也後
學者切要知我識我玄元大造化之金也

　　　配合硇砂相類門第九五名
一名狃砂其物出於陰山積冰凝之結水變
成也二名赤狃砂帶赤色者老壯堪用無物
不利三名硇砂此砂人不解用兼不知來處
損物壞人四名白海砂其砂鹹如海水結成
縁北庭凝寒之地狀如白雪土鹹如滷故號
白海砂實堪服食爲至藥五名五金賊其名
因化五金始知是賊若解用則五金不壞若
不解用是物必壞其砂若相類用之不得過
甚但得力即止過多即損物如人要服食疾

愈即休欲求他力多服之即必速死何也此
砂出自毒山積陰之炁而凝結成砂若劫力
則得物成之後宜退之若用過多所服必死
速壞五藏五金必敗萬萬如此矣若得其妙
理識我眞硇砂仙人用之通大
　　　配合硝石相類門第十四名
一名硝石是秋石陰石也出積寒凝霜之土
地而生取此霜土煎鍊淋漓如法結成亦如
煮水成鹽然用處各别縁性較寒取北方坎
子爲炁積陰而用制陽之毒上古仙人將制

物兼化五金成寳假合成道二名北帝玄珠
其源採北方之炁化成玄珠是冰霜之炁與
硇砂相鄰作法則又與硇砂性不同硇砂能
導引諸藥硝石能制伏之是其性不同也硇
砂是陽石炁硝石是陰石炁三名烏頭其名
因秋葉黄落時霜始降因而得名是草枯之
意四名黄鳥首時鴈北向首迎霜而採之仙
人用制巨陽之大毒故列名相類與聖道抗
行作世利之門而用即通此間之妙也偏治
女人血炁塊

　　　配合空青相類門第十一三名
一名空青色帶雌如陰中之炁帶雌配類西
方之炁象乃西方庚辛金白虎之炁也縁曾
青配類東方甲乙木雄乃東方甲乙木精青
龍之炁也空青象西方庚辛金金木相化木
之炁剋於金而懷金性二事名一用類不同
曾靑能制伏水銀爲使屬陽乃雄空青性弱
體空遂名空青屬陰乃雌能感曾青之炁而
成制藥也如世上空青雜用及合諸服食藥
總得即不堪對水銀定伏三黄爲使用即乖

矣二名青腰中女其名中女謂不同水銀之
炁與水銀同和無男太陽之力故得中女之
名也三名青砂乃空青中心空忽有懷一銀
星子中有一粒青如麻子大可以爲至藥服
食便得長生亦名玄珠又名爲玄砂若分配
合造藥物不得其門妄施勞力知者不妄空
青中還丹自然之藥仙士知之服而不死空
青有銀星子乃陰是雌曾青中有金星子乃
陽是雄能爲水銀之使可以定服三黄之大
訣也空中青子爲天生芽自然神丹也

　　　配合黄芽眞性相類門第十二四名
一名黄芽鉛能制汞謂之黄芽其鉛須三才
全不損傷者可爲黄芽將制汞先白後黄轉
成五彩色各執一方始爲芽全其大道之功
二名白丹砂是爲黄芽其白丹砂是朱鳥眞
胎體之骨直下制汞爲道初地力通神化先
白後帶黄暈後復五方之色得其兊兊是庚
辛金之藥化汞變成象也經云採鉛之精炁
爲天生芽三名硫黄亦名黄芽其硫黄用制
汞雖然暫住終乆還走不斷鬼焰毒炁常在

汞炁懷病或暫得伏火終不堪服止療病可
也異類不同種無延駐之功終害人也歌曰
天生芽白丹砂合二炁同一家路不錯入神
華道在此是河車四名鉛黄華白丹芽其鉛
中有銀所以因法而採之得銀之精炁號曰
白丹芽白丹芽者是炁結成胎銀精是也其
銀精炁制伏水銀爲藥有神仙之道如用之
不得損其三才兼不失其炁力歌曰鉛黄芽
全三華採我炁結成砂初門白運火加輪五
彩起雲霞曾青爲使大道無邪三者備是仙

家夫芽者禀天地人三才全名爲芽芽含天
地之炁成萬類而生其根綿綿不斷號之曰
芽也其白丹砂本是水銀之寳精如用之制
水銀如君如臣無不相禀也其水銀准年數
變成朱砂從朱砂變成金從金變成白虎四
千年之石液也唯仙教亦多不定得其形神
亦自變改即未號眞丹砂縁水銀性不定也
唯我白朱砂仙人號曰玄元砂者蓋爲萬載
不易其元白之性與水銀有殊其砂猶如世
國主雖是人體炁與凡人不同生殺在手變

化在心其白丹砂亦復如此始知此砂是玄
元之首其砂非宿有仙道者採之不可得也
如諸道士要成天生芽者須求玄元砂即是
天生芽白丹砂也近地不生生在遠山山有
坎離之穴道士不能深入採我玄元莫測丹
之淺深只取錦州朱砂成顆者以法抽暈却
歸舊體伏火不損其道亦名爲黄芽遞相承
制汞如臣見君如火見薪如風得雲未有不
伏者也然成丹之後不堪服食或能制爲世
利或偶以愈疾終無出世之功自可驗也服

經一二年後男子陽道俱絶蓋純陰之所積
故也後學同志但依古教若採得此砂服食
無不成道縁白丹砂自然之藥法有三才以
天地爲鑪四時爲炭經水過火歷劫而成質
焉道士須知妙道不遠矣如得此砂服食但
去却夾石研鍊如粉麵九蒸爲度研及百過
如麵以棗穰或爛飯爲丸丸如菉豆大日服
一丸不得過其炁如服經一二年間方有出
世之功未閒觀之與常人不同精光耀日炁
自眀達凡至道之理只在含精返本資神炁

也採其眞液却歸元祖填其血腦自然老而
復少枯而復榮故經曰胡粉投炭火色壞還
爲鉛冰雪入温湯解釋成太玄且胡粉本鉛
燒成再鍊之却歸鉛體冰雪本是水結成得
温暖之炁還歸水質人本年少得至精而服
食返其童顔還歸少質此前賢古聖殷勤教
諭同志之士也亦哀憫當世之人貪生失理
夭枉於聲色衰悴於滋味所以元炁漸衰大
期奄至故孜孜著論以警將來者耳我玄元
大聖文武神化之丹不過黄芽眞性是玄元

之教所以黄芽一字不可意求未可法則天
仙祕術古人傳之須在口訣遞遞爲師不可
輕泄若此不得其妙理不可妄起異端之心
也
　　　配合丹鉛魂相類門第十三
曾青鉛是水銀之魂水銀是曾青之魄白丹
砂天生芽是水銀之天魂無水銀之精魄硫
黄是水銀之冤魂隱水銀之横魄雄黄雌黄
砒黄硝石硇砂太陰玄精石空青并礬石各
禀炁成形都與仙術不合魂魄不相類其道

不同若相禀者力不過鉛使不過曾青功不
過水火失不過雜類曾青者木精也鉛汞者
金相類也三魂曾青甲乙爲第一木精也姹
女白丹砂丙丁爲第二朱雀汞也鉛庚辛爲
第三鉛銀金水芽也此三色各有神化之功
能制水銀之力如得此妙即不失其仙道焉
其次硫黄亦是中仙之道用者使其相類爲
表裏爲臣佐爲炁力得之者即爲中仙不解
用之即爲死士也硫黄有大毒一種名硫黄
乃凡常硫黄也我仙家硫黄能殊别如大用

如三合之臣亦能有出世之路亦能化五金
之功亦有獨行一門救貧之法經云鍊如金
色可以點鍮石成金不虚如大用者助成仙
人神丹胎無不用之用即須無鬼焰曾青同
本類一色獨有神化之功引水銀之炁流散
百脉若獨行一門能化五金爲世寳用化爲
液五金見之無不變改水銀一門仙丹白朱
砂寳是天生芽本從水銀中生精神不變成
白朱砂者始名天生芽得此芽水銀無不伏
化今道士無天生芽何不借炁而成白丹砂

即同其大造化上古仙士立言大造化者以
天地爲爐四時爲炭若純妙用亦同大造化
不在遠取其則焉然三一相須其居不同其
致一也若種類不同用意參差分兩有異即
如何解摘唯我神化祕術信心所從
　　　配合神丹宫相類門第十四
三魂水銀靈魄成三品神仙之丹從三一起
分别道元爲一一生二二生三三生三才三
丹相類神符白雪九轉金液從九至九液之
不斷不斷是有炁之名積炁成功爲上清三

宫一名紫霞宫二名天皇瓊宫三名紫宸宫
天一宫合神丹其三品丹都在一門藥中三
物共成入天一宫也天一宫是天皇瓊宫之
别名也若修神符上丹從紫霞宫起首從黄
至紫不奪舊色者不可載其名天一宫最大
三宫三清之境從虚無紫霞宫天皇前一切
大聖悉皆歸集世人若得此眞仙之門不雜
亦同天地大造化也大道者天地也凡水銀
如得曾青以火試伏而於鼎中其靈變光芒
火燒不燼變成仙丹以應上仙天宫眞神丹

也號明皇元君從玉晨君化成其名因白雪
而成道焉按本行經中載元始五老太上之
尊也其丹上關天宫諸仙聖智下在人身中
而伏藏上下知之可名成大道矣
　　　配合胎宫雌雄相類門第十五
胎中配丹以硫黄水銀相類四神以雄黄朱
砂空青相類鉛錫金銅相類雜諸丹藥合以
礬石并草藥相類黄丹硝石相類金合木水
合火炁合風陰合陽並相類成品以炁合道
焉凡所置雜丹方藥並無出世之功暫有治

疾之能若將此礬石雜類染我神仙之術水
銀爲丹者雖爾暫住終乆還去且水銀性自
滑淨不染諸塵垢道士豈不相類求象以合
聖道焉假如鉛屬北方子水位黑之質也爲
含銀胎其銀胎爲黄花如木中含火禀類相
求而配其黑鉛也白者金精黑者水基水銀
内含火炁象木中含火水刑火爲卯合寅爲
火曰重陽火在其中伏藏所以道經云知白
守黑黑者北方之位鉛精所居爲雄雄者爲
鉛中含銀也雄配雌雌者水銀體性含陽也

雌雄相須陰陽相合爲藥初門爲化成白液
伏汞而死易曰百姓日用而不知其道五行
水爲初一能生成萬物道士豈不知神化之
術在其中也雄是鉛中銀能化水中銀爲白
液白液者從雄以雌而化此其仙丹上元玄
教一品號名神符丹字出五符經中其次用
曾青空青雄黄雌黄砒黄硫黄硝石硇砂戎
鹽鉛華鉛華是鉛中銀精别名已上等藥助
成上道亦須當用之曰相類同體即合於易
象不得失錯若臨鑪定火三才具全天道共

成更無不利也若言三品上丹並不用硝硇
礬石等之類若潜通訣五金制度在世利之
門即須用礬石相類制引使其通利助佐其
門不用不成如爲小丹治冷熱之疾者世人
皆錯用諸礬石共制於水銀以助佐成丹者
世人不識相類浪取其根縱服得病暫除不
知元是患人有命非干丹事必取無端何也
人五藏不納諸礬又說按諸草藥方書多載
用白礬之類火化爲生熟元不易礬性如生
水銀死了豈免離水銀之性乎熟飯豈免生

米之性乎只爲用時較生生即性急使即疾
速熟即和同使即遲慢遲疾兩炁終始元是
一般如人自少至老元是一性不可改易也
唯我神丹三品用炁相和以炁相類不失五
行配合兩性不遺水火之法象其顔色未越
東西相類成形不離南北受炁行令周迴不
出於八卦役使筋骨不過於曾青配合陰陽
之精變化不出於鉛金白液伏藏不過於水
火得志不過於水基隱形爲神硫黄第一砒
黄一物天一獨行雄雌硝硇轉白入黄轉黄

入紫相類品物不出神丹雜錯施行大誤其
道
　　　配合神丹伏鍊相類門第十六
第一神丹神符上品之丹其丹以炁相合而
成大丹名曰天鏡鉛中黄華爲銀含在鉛中
名黄華蓋其華池華池是水基水基名曰雌
即銀是西方太白星宫號庚辛少女雌也鉛
精元炁爲精華名曰雄前者十名雄鉛黄華
精炁能化水銀是以鉛精炁爲之中男北方
與兊西方雄鉛也作華池蓋與金少女相合

爲雌雄華池水銀脫胎化白液液正元爲一
黑者水之基水位在北方子位第二白雪白
雪乃從汞爲姹女之用中還白雪配類合道
元本衆成一炁别名號曰特行丹何爲衆味
可得所扶助成其炁造之甚易得之甚難何
也由助佐臣第一曾青乃天一木精也黄芽
鉛精白液金精秋石等出陽入陰禀天地之
炁通大道之正元一造永了更無二功亦名
金砂之丹日月遞加硫黄爲芽青腰爲使調
成金砂周遭一帀名出雲霞相類得之服而

不死三丹相類各禀其炁神符應春夏白雪
應三秋九轉應三冬春夏屬陽陽者雄也鉛
黄芽神符也秋冬屬陰陰者雌也丹砂白汞
姹女白雪白雪者丹陽也九轉應三冬何也
神符應春夏天色清明發一年之號令感萬
象而生成應蠢動而受命合四時應八節此
亦上仙之丹號曰神符其次白雪三秋之首
憑寒露而成霜積陰炁而爲雪從煞止煞百
草燼於灰塵蠢動伏於地炁號神化無窮特
行之丹服之永不死造之永留根不可思量

第三九轉九轉神符亦名金液丹相類九九
之數初九用九轉相類九九之數初九用硫
黄硫黄是太陽以陽成陰名曰純乾純乾成
大造化炁號九轉九轉合五行三才得此丹
象東方木木王正純乾十二月半得正月節
解凍之春首即神符爲上功九轉爲次功白
雪爲武功神符爲文功經天地以春爲上也
神符功最大凡神仙之術不過三丹三丹三
皇所造其丹雜法科有萬數不得品類相配
不在載於仙録之中九轉使者用黄神膠白

雪使者用天一黄芽同黄神膠爲一房神符
使者用鉛黄芽三品上丹使用各别造丹日
不得錯其仙教即恐相類不同也而不涉入
自大謬也
　　　配合傳炁相類門第十七
硝石硇砂雄黄雌黄此四者相類用炁同於
一般造伏制水銀成丹之化有感炁之法刊
在要門分數有功即天生類别其如雄黄類
水銀成金之炁亦輔金之苗亦成金之色其
中用曾青爲使即是雄黄之類同成炁也雌

黄爲陰輔佐空靑即是空靑爲使亦同水銀
也硝石爲臣輔佐雄雌水銀如關閉門牖不
走失也類同一家之人亦同一國之君臣無
四夷諸雜之類以破三才也凡制丹及黄白
術不可過此四般爲類也硇砂與五金亦須
借炁用之用須知其多少若不相類則事不
成凡萬物皆然非論至藥修煉之門取類同
即合除此四味别有横入者是非多端未可
聞命
　　　配合波斯鉛精相類門第十八(十六門)

波斯鉛不損三才爲五符天鏡成我大丹爲
黄芽是畢天之上法波斯鉛是白虎庚辛金
鉛號西國黄芽嘉州鉛以水銀同於猛火中
鍊成金色爲黄芽名破三才分金公二字亦
名壞性縱成黄芽號曰中天之次法法無三
才也波斯鉛如著水銀於猛火中鍊如金色
若未至金色須百鍊取金色然後堪點化採
黄華爲芽用之點鍮石及雄雌黄空青等成
黄金爲世寳亦名畢天之法嘉州鉛與硫黄
同鍊水銀成粉將鍊水銀成太一含化丹亦

名中天之法嘉州鉛入硫黄微微同銷成汁
兼用大功力水煮之以盛器成水銀煮經一
百日其水銀亦成丹用亦成白銀用之嘉州
鉛爲華池煮一切水銀成質號名眞鉛金公
華池水波斯鉛入水銀同於猛火中鍊取六
兩黄華於熟丹砂是陽藥木精櫃中養一百
日修鍊擎出丸如梧桐子大每日空心服一
粒津下益心神明目黑髭髮不經二百日白
髮再黑是小功之法知神仙之道不虚矣嘉
州鉛及雜州土鍊成爲粉燒成黄丹亦成蜜

陀僧亦成胡粉作櫃子伏丹藥堪爲利用之
門嘉州鉛能成黑銀亦能成銅器亦能抽銅
暈成銀波斯鉛不用入水銀空鍊一伏時取
黄華以制水銀無不伏者並空鍊一伏時取
黄華將制水銀成砂子若入火伏得住亦名
中丹若大藥即不用諸鉛歌曰大藥不用鉛
用鉛即須會會即三才全不會壞物碎黄華
皆憑鉛鉛中有變改天地自全功功成鉛須
退至藥無二三因鉛始得會會本從心生生
須鉛華在變法任鉛情不道不成蓋蓋是天

鏡也鉛黄丹世人亦將爲黄芽鉛胡粉世人
亦將爲黄芽鉛令伏火作器受水銀亦號白
金黄芽嘉州鉛一斤百鍊成一兩白如雪下
硫黄一兩用水飛水銀一兩禹餘糧孔公孽
各一兩先銷成汁然後下水銀次下硫黄次
下孔公孽禹糧等以竹枝子餘攪之總待相
容受出之入磁盆中細研成一段紫粉又入
坩堝中密固濟燒百日用火不下一斤燒畢
出之細研成粉絹袋盛懸入地坑中三日出
之於磁合中盛飯上蒸兩遍以人乳汁和爲

梧桐子大空心服一丸初日用酒下增至十
丸即止後並用津下服經百日益人顔色黑
髭髮亦可以休糧此是道門次中之藥即無
出世之路何也此縁非類無質之物然且要
知鉛中有不思議無量之功與仙道抗行若
要休糧服食治風病即可無長生出世之大
功矣波斯鉛華池能與曾青成合五金相變
易世寳獨行爲一使所用方法在祕要訣中
但鉛有華池能煮鍊五金伏火如能解感炁
相類用藥分數不失其理於華池中有畢天

大造化之功力道士切須在意參詳上件鉛
功有十六門之法齊天地之道解修鍊者爲
仙人矣及有世財並出此鉛中兼有變形容
作處子之力長生乆視之功畢天地之門皆
出於此也但得其眞訣無不定矣今略而記
述之
　　　傍通氣法相類門第十九
夫傍通氣用伏三黄八石事要不奪元色各
令伏火伏火勿令銷灼者皆因傍通用炁從
炁歸眞性共本質不殊號名伏火三黄凡伏

此藥之法如日月交蝕雖暫昏暗終乆還明
却歸元體凡伏三黄之法亦須假硝石之力
硝石自名秋石何名秋石道士學飛鍊且須
一一知來處其秋石者三黄屬春太陽王炁
殺於秋故硝石能制陽藥若伏鍊三黄不用
硝石伏之陽毒無由去矣其三黄八石並屬
火是純陽之炁生三黄亦同水銀性但有水
銀伏火成銀乾得不失水銀之體其三黄八
石一種是陽炁所生豈知各有變易乎但伏
得二黄八石不奪元體本性者其功不可量

也此則全賴秋石之功也故知秋石是陽藥
之主用藥得其妙理亦如聖主得賢臣佐助
之秋石如賢臣也用伏硝石之法先得白朱
砂石以火水化爲粉將伏秋石秋石元自生
於寒地之炁積冰霜而成白朱砂亦是積萬
歲凝冰土而結白石床白石床始生朱砂其
硝石相類合炁故傍通用之能伏水銀朱砂
二性都不走故知秋石是元類不錯用伏三
黄八石被至陰伏制得住不奪眞容者蓋由
此二藥至性也其次用硫黄對秋石其硫黄

元出於硝石自帶白色雖硫黄未伏火假以
硝石傍通炁用之壯秋石硝石之力也
　　　配合同炁别名相類門第二十
假如波斯鉛本出西方庚辛金鉛裏有金金
華象西方庚辛金鉛質象北方壬癸水可知
自古仙士認金華爲黄芽不知鉛中採者象
炁同類而用之一物之中便有金水相生之
象象者形質之謂也陰君師帛和君解曰玄
元上教出自流沙爲配名配鉛東方是漢國
鉛漢國鉛雖有華輕不得純體不同西國流

沙鉛太上因度流沙認其眞鉛得流沙鉛爲
三品丹金上仙第一眞鉛也元教玄胎之化
號名流沙鉛此波斯鉛是也其配鉛中華如
人身中有才有藝皆是内懷不顯其外所以
按靈寳五符經云還丹之士挹其清流子能
得之眞人可求若用鉛不損三才即爲畢天
之上藥若損三才即鉛須採華若採華即鉛
無氣力雖即不離鉛中取其鉛必不得眞便
不堪爲臣佐也何爲鉛力不備闕其元氣眞
性不全也凡三才若全是畢天之上法如採

其鉛華是中天之次法若以匡佐用之是中
天之下法此三者都出在鉛中一十六門用
之若擬用之須明其大道元始之教分明不
錯即三丹成法上應三宫三宫者三清也太
清上清玉清合一元始天一宫三丹須備三
方鉛水銀硫黄之眞性曾青又獨爲一使象
東方之眞性東方春上首也春生萬物無物
不利到即萬物盡感春生成曾青是也能合
鉛合水銀合硫黄乃知一合三才三才合五
行曾青是鉛丹之使水銀之筋骨如木中含

火能令鉛水銀硫黄爲黄神膠共爲臣佐之
炁力不虚若修丹不識三才之理浪用五金
八石雖得成丹鉛服之五粒使髭髮十日内
變白成黑顔如處子雖即如此元無出世延
年之功算窮即死若三才得全須備相類成
丹即服之身便永在壽與天地齊畢所以自
天地始分以只知有青腰使者後人都不知
用元教之化不解採四時之炁不解禀春夏
秋冬爲黄芽既不能出世亦無小小造化之
門亦不解借五行四炁假爐火以鉛炁爲華

池蓋鉛骨爲黄芽鉛粉爲臣佐鉛水爲華池
鉛質爲五金之器此鉛功合五行入一十六
用之用即各别别中有至寳其鉛屬右將軍
亦云女子性又云陰並屬右主陰煞陽陽主
左左爲男子亦生三黄八石性終被陰煞象
男子遺精於婦人之腹不二也故陽死於陰
者明矣世人故合惜精保命至藥之理在此
矣但三黄之性須得陰殺即伏之不走亦不
失元色者何也爲陽伏於陰故也世人不見
日中有陰精如人有妻出入有常准矣是男

子思婦人不去也是陽被陰煞陽建即交陰
殺也月中有陽精如女人得婿之眷爲得陽
之精炁所食好殺陽精而不相離也此是陰
陽相感男女交合眷戀和暢而成大道也日
猶男外陽而内陰月猶女外陰而内陽二炁
相感也三十日一交媾而各相採其精華之
炁生育子孫萬物也易曰陰陽之義配日月
又曰一陰一陽之謂道又曰懸象著明莫大
乎日月凡大丹亦呼爲日月丹歌曰聖人奪
得造化意手搏日月安鑪裏微微騰倒天地

精攢簇陰陽走神鬼日魂月魄若箇識識者
便是神仙子修之餌之千日期身已無陰那
得死是知三黄能得陰殺而成藥焉如人懷
孕十月而生豈不是從陰腹伏養而成體也
陽無陰不生陰無陽不育日無月不曜月無
日不明終是歷數陽畢死於陰者感上將軍
處右之力上者右也主煞伏男子脉左行女
子脉右轉乃知水銀性雖含陽炁未免於太
陰之體鉛雖處壬子之位不那内含金華之
質金水相類得火成象矣水銀是太陰之精

爲内懷朱砂之體其朱砂元從陰宫變化而
居離位與鉛同宗生於金華池本乃一也華
蓋者象天蓋萬物雖密雲不雨然陰炁成霧
露之炁亦可潤澤於萬物鉛華蓋能覆育也
白虎金鼎黄芽也感氣相類也凡龍是雲之
魂魄雲是雨之華蓋雨水象鉛水於金隄防
也虎是風之魂魄風是雨之使者各執一元
元知是炁法象於世界囚死休廢生王只在
其中萬物生成亦在其所故知從上古仙士
存我玄元大造化之景修鍊三丹計窮百液

成其至理出於三元變易載於天地攀援引
證採摘名文覽自古之仙書見神仙之妙理
合我玄元一教儒釋悉在其中齊通法象起
於庚辛德號生於甲乙根本伏於壬癸得失
不過丙丁四象立天八卦立地三丹眞理相
須類在於二十章中傳而行之審用勿錯名
流大要萬載無斁凡修至藥古之忌諱祛其
鬼魅邪魔亦須取相類物而成利器常置鑪
邊日移一方名大要寳金之器爲用其器取
鬼鑌鐵出白爲刀可長一尺二寸下至五寸

亦得如無此鐵純鋼亦得其次銅刀亦須有
雌雄之龍虎者始得有靈切須人未曾用者
用者即不堪近鑪凡以器制炁須假雄雌之
物而制之諸器不入也且水銀與鉛自禀雄
雌之類以合成其炁者假龍虎之質相衛而
行龍虎是大道之質所以邪魔鬼魅不敢近
其鑪鼎此刀若不燒藥時長在頭邊一年一
度出之以香水沐浴磨洗供養燒藥即出巡
行鑪則諸惡鬼魅遠而畏之然亦知大道以
器制炁縁我玄元上眞三丹從金炁而成還

丹須得金利器以制之助成其道焉相類品
物合成雌雄鉛汞二名龍虎雙得坎離不離
相類一物無不成焉通靈大道祕要玉眞訣
中道士用心豈不見矣
陰眞君金石五相類
















