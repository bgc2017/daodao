








太上洞玄靈寳大綱鈔
玄洞先生閭丘方達述
大道旣分離爲五行流爲五劫每至劫終劫
初大聖出世垂教說經以度天人所謂五劫
者龍漢木劫赤明火劫延康金劫開皇水劫
上皇土劫皆周而復始衍爲日月星辰隂陽
曆數下爲嶽瀆川源河海人民鳥獸各有主
宰皆遵禀
天尊大聖分氣受生
天尊於龍漢劫初從碧落天降大浮黎國在

大地東方說法演靈寳自然天書五篇眞文
至軒轅黄帝時天眞皇人是前劫成眞於峨
嵋山洞中授黄帝及守三一法黃帝赤書一
篇靈寳部中皆天書古蒃黄帝道成封此法
於鍾山在西北然後於仙都山升天至堯時
禹父鯀理水功用不就堯舉舜執政殛鯀于
羽山在東沂州用禹理水禹傷先人理水功
不成見誅日夜號泣感神人繡衣使者告禹
曰黄帝得道封靈寳五符於鍾山之阿授汝
而理水功就禹遂詣鍾山齋心祈祝感鍾山

眞公授靈寳五法皆備足理水功成㑹羣臣
於㑹稽山更演五符及出五帝姓諱共成三
通一通藏於洞庭包山今林屋洞是也在呉
縣吳王令龍威丈人取出後火化歸天一通
藏東海勞盛山亦被吳王取出一通藏於石
碽山萬年方出將授伯長依前理水災(會稽山龍)
(瑞觀前有石碽山是也)屬會稽至吳太極左仙公年十
三於㑹稽山陽石巖下精思年十八感通後
於天台山精思太極三眞及太極法師徐來
勒重授靈寳諸法仙公因合成七部科戒威

儀齋法仙公以吳赤烏二年八月十五日於
天台山白日升天吳大帝孫權撰傳至宋文
明二帝時簡寂陸先生修靜更加增修立成
儀軌於是靈寳之教大行於世始於軒轅終
於簡寂法教圓通使後世得覩天儀傳習者
悉無疑慮於此教而成眞者不知幾極承襲
此教爲帝師者代有其人仙人韓衆傳樂子
長靈寳法是此源流子長修行得道者九人
(海陵懸樂眞觀即是舊宅)吳王使齎五符問仲尼仲尼不
發函託童謡龍威丈人名隱居獨入包山竊

禹書是也開元中玄宗皇帝於桃林縣所得
石符是尹眞人舊宅後改爲靈寳縣城南置
靈寳觀内庭置靈符殿皆是靈寶法遺跡世
人多疑靈寳度人經
天尊說經不與世間經書符同暗𦤺疑惑都
五十八卷其經旨在此度人經中其五十七
卷皆演說科儀齋法教戒縁起宗於自然天
書近代誦詠此經感應不少聊因暇日輒搜
經法源流以解世人疑惑眞正自漢巳前冩
用絹素漢順已後方用紙冩成卷軸耳


太上洞玄靈寳大綱鈔








