







元始无量度人上品經法卷之三
元洞玉厯(雙手玉文存神爲靈寶眞人誦之)
龍漢延康眇眇億劫
李少微註此章論劫運成敗也龜山元錄曰元洞上皇炁也
天尊結元洞之炁爲玉厯之書其厯以龍漢劫爲初劫開圖
曰赤明劫終曰延康劫循環无窮終而復始劫終之後三界
空壞萬物精爽長在太空故曰延康爲劫壊之稱赤明是開
圖之名二者交周是謂大劫其開皇上皇小劫名也
混沌之中上无復色下无復淵風澤洞虛金剛乘天
玄師曰此天尊說造道開天之本五劫生成之始也

李少微註風澤第八壘炁也風澤之炁堅剛如金故曰金剛
亦曰剛風劫盡之時能洞滿虛空承天不墜按九地内音素
靈丹經地下深億萬里得潤澤地其炁黃又二十億萬里得
色剛澤地其炁紫又二十億萬里得大風澤地其炁靑又下
无窮无極无邊无際洞淵綱維地其炁綠皆風梵綱維之故
能擎持地輪懸而不落九壘各有四皇合三十六皇九壘三
十六地上應三十六天若學者不知天上内音則天帝不領
兆名不知地下内音則土皇不奏兆籍終閉而不得仙也地
下三十六也
天上天下无幽无冥无形无影无極无窮溟涬大梵寥廓无光

赤明開圖運度自然(玉文坎挑)
法曰此正經六十四字
流化章
元始安鎮(玉文)敷落五篇(玉文)
卽五文開廓也
第一篇(五篇符形載大法)
明炁發育木精飛英仁惠之炁滋衍萬生天界地綱與時皆
正凝耀神鄉結爲靑書光映萬里號太淸九眞安化上愛玉
符
第二篇

太丹之炁衍光洞煥飄擲化火融鍊九陰赤字凝章其文甚
異敷映九億精明煥天號交神生明玉化之符
第三篇
黃眞之炁結精飛英中央虛落之炁混沌黃元之精交流厯
律化感生文光耀萬里光芒熀煜天端之間號眞皇混丹肅
玄符
第四篇
素威禁炁流化粹端飄權耀神凝結成書光映萬里其文甚
異列明凌芒威摧萬妖號八威禁龍制虎飛英太白玉化之
符

第五篇
玄精發耀萬物滋形生端不竭天厯有紀玉皇上相高觀靈
化接摘玄序開明天教册封萬帝玄眞感和天文敷炳典約
靑律天化大成凝結玉章光映九億號明綱玄兆太明九化
之符
皇人曰五篇者乃元始自然飛英至精虛无混沌之炁凝結
而成玉章鎮於大羅之上昔上皇元年星辰交錯惡曜加臨
上犯三天曾命眞梵眞人齎持五篇付於五帝以鎭天元以
制天政又命眞如眞人齎持五篇付於五嶽以鎭地紀以御
地祇又命妙行眞人齎持五篇付於名山主者以候成道之

士敷敭教法下度生死五篇之炁其功甚博上可以消於天
災中可以鎭安國祚下可以度於兆民如召三界五帝建諸
壇陛當以土王日靑素朱書五篇以敷落五方則萬靈振伏
以集羣仙召之卽至靡有不從 (詳載大法兹舉其畧)
赤書玉字八威龍文(玉文)保制劫運使天長存梵炁彌羅萬範開
張(玉文挑)
玄師曰无始祖炁從何先生玉字按靈寶玉字經云自三炁
之先溟涬之後其中眞精挺生玄炁玄炁之内有神曰元始
天王其炁混凝與元始同生流化結芳非色非相或舒或張
至延康開劫一炁分形而爲二炁虛无自然而生始炁二炁

凝結太空彌覆无極字方一丈八角垂芒莫知其理二炁混
沌而包藏玉字至龍漢開劫元始天王分隸二炁混沌開先
炁淸高澄成天炁降積滯成地二炁分合中有和炁名曰元
炁亦曰大梵之炁至赤明劫元始開圖中有眞陽之炁化爲
洞陽之火元始運洞陽之火冶鍊三炁混和玉字而成赤文
因而劫號赤明文號赤書玉字是也自三炁成文火鍊爲赤
書光明之炁陽光之精爲日靈光之精成月餘光布散分爲
萬象三炁之神分爲三淸之聖自後萬範皆出萬彙皆生莫
非玄元始三炁也至開皇劫分隸三炁化生諸聖至上皇劫
五劫同啟五行全形化生諸天應五劫之内產生玄中之精

精中之神故曰上皇劫自五劫開化之後玉淸洞眞上淸洞
玄太淸洞神三洞之經四輔符籙皆因赤書玉字而化稟靈
寶之炁而成火鍊成文爲赤書玉字之後元始命天眞皇人
書於其文名八威龍文亦曰諸天八會之書祕於上淸玄都
金闕七寶瓊臺紫微上宫蘭房金室東西華堂九天太霞之
府也
昇玄章
元綱流演三十二天
二十八宿訣東七宿自辰上起角亢左行卯上氐房心寅上
尾箕挑北七宿自丑上起斗牛子上女虛危亥上室壁挑西

七宿自戌上起奎婁酉上胃昴畢申上觜參挑南七宿自未
上起井鬼午上柳星張巳上翼軫挑
輪轉无色周迴十方旋斗厯箕
自丑至子文上四指中文過中指中文復至丑文從子厯亥
循至寅文挑
迴度五常
金木水火土五星也
三十五分
日月五星二十八宿是也
總炁上元(坎兌離震中文斜抹至亥文挑)

元綱者元炁之綱也明此梵炁演布三十二天輪轉无色之
境周匝十方自斗罡左旋經厯箕星迴運日月五星二十八
宿之分總入上元金闕之門
龜山丹皇紫文空洞靈章曰紫炁左迴與斗連厯度四七入
金門(明於元綱流演圖中)
八景冥合炁入玄玄
冥合玉淸八景之天炁入玄中之玄大梵天中之天也
元綱流演法
玄師曰西龜之山一曰龍山言木之道也金母居之言金之
體也乃九炁之根紐人之九宫之根也紐黃炁之淵府乃梵

炁之宫上之正府也在天西北亥子之地嬰孩之生根也周
迴四千萬里是不知其極出常數度量之外也高與玉淸連
界上通腦也脉通玉帝宫東南接丹陽之霞上承靑宫神虎
之門接通肺炁也又與大胃交通矣西北交寒穴之野上通
金闕神仙之庭與腎宫便穴交炁也南極太丹浮𥠖之鄉炁
協洞陽之光協於心也北指勾陳交關華蓋炁踐廣靈踐中
黃宫中央上衝玉京二十四節重樓十二也八達交鋒平天
三十萬里三炁之會也湧金爲墻結玉爲門眞土玉液之闕
也金臺玉樓同前議也九宫三田十二神室也上有流精紫
闕金華之堂瓊瑶之室傍通五穴卽是集五臟之精會門也

有自然紫雲之炁交帶鳳文九色落陳四肢八脉五臟六腑
赤華紫英五内生炁也崖生紫桂嶺秀瓊林結瑚爲條植玉
爲根騫林含實赤紫白環炁行无庇而生此寶也三華曜葩
於朱景返香流芳於太玄内視三明五香生五炁也八炁扇
飈以長鼓玉籟空唱而成音内之无器之音也龍嘷雲樓鳳
嘯絕岑毒獸萬羅長蛇千尋神宫堂堂仙靈紛紛巍巍元館
觸類吐津蓋元始之妙化實天元之靈根
此卽大行梵炁周迴十方也與東向誦經位次圖向背不同

























又法曰元綱流演比喻人身與天流演者同人之元炁發自
明堂宫右腎命門上爲九天之根屬西北乾方紐太淵府黃
炁上入於心心屬火絳宫左旋流循腦後風門玉枕宫循入
左目日宫右旋下厯東北箕宿足少陰大指流轉一身周迴
一帀旋轉右肩係无色界纏入右目月宫然後迴度五常從
三十五分脊骨流入下丹田左腎水宫衝入肝木纏脾土中
丹田次過肺金宫從十二重樓喉管通至泥丸宫上丹田顖
門靈谷總出上元所謂上通金闕之庭三宫昇降上下往來
无窮不息蓋人以經絡炁周於一身一日一夜百刻之中呼
吸昇降計一萬三千五百息大會於風府者也脉屬陰陰行

速猶太陰一月一周天息屬陽陽行遲猶太陽一年一周天
如人之息脉元炁則應天之常度也陰陽順則流演循度陰
陽和則天和脉息和則人和也
契玄章
玄中太皇上帝高眞
玄師曰玄中太皇者此西元王母八景玄妙之祖炁亦曰丹
皇君乃上帝之道君上皇之聖眞
泛景太霞嘯詠洞章
居西元太霞之府嘯詠空洞靈章以生其萬炁也
金眞朗郁流響雲營

左手執金眞玉光右手擲流金火鈴流響三十五天天中雲
營
玉音攝炁靈風聚煙紫虛鬱秀輔翼萬仙
玉音攝高上之炁靈風聚辟非之煙紫景蔚秀太虛萬仙輔
翼朝宗乃大洞迴風混合祕訣
成眞章
千和萬合自然成眞(玉文)
薛幽棲註言修眞之人千眞和神萬道合炁眞與神混體道
與炁合形自然成眞也
眞中有神長生大君(子文)

度命君也在臍下命門宫諱天眞液字飛生上英絳衣元始
狀嚴東註字吁員
李少微註字曰吁育
无英公子(丑未)
肝神也在肝制三魂也又號元靈素君諱玄玄字合符紫衣
蓮花冠
白元尊神(寅申)
肺神也在肺拘七魄也又號白元洞陽君諱鬱靈標字玄夷
絶素衣蓮花冠
薛幽棲註无英白元二神居洞房宫宫在眉間直入二寸无

英亦時在肝白元亦時在肺
太一(卯酉)
太一在腦總眾神也爲身中百靈之尊眾神萬炁之主故稱
太一諱務猷收字歸會昌又曰太一眞諱規英字化元如嬰
兒形黑上而赤下衣上紫繡下紫錦坐金牀與玉帳右手執
北極之星左手執北斗頭戴通天之冠腰帶流金之火鈴
司命(辰戌)
上帝司命也在心主炁納生元也諱理明初字玄度卿其形
白上而靑下面圓正等黃衣芙蓉冠元始狀
桃康(巳亥)合延(午)

兩腎之神也桃康住臍保精根也號合會神姓桃諱康紫衣
蓮花冠執長生玉籙在左下合延居腎守命門也號命門
君亦姓桃諱迴孩字合精朱衣芙蓉冠執天皇象符在右下
桃康合延二神諱字乃交互而言非的正也
存左手執北斗无英公子(肝蓮花冠在紫衣)桃康(下蓮花冠玉籙左臍紫衣執長生)

思太一(在靑冠錦衣腰頭帶流金火鈴)司命(在黃衣心元始狀)長生大君(在臍下命門宫)元始狀絳衣

圖右手執北極(一星不見)白元尊神(在素衣肺蓮花冠)合延(右臍朱衣執天皇下芙蓉冠象符)


執符把籙保命生根
並執兆玉符玉籙保兆命元生根
上遊上淸出入華房
上淸布三華離便之房以内言之身中華房心也
八冥之内
八脉冥會也
細微之中
細微之中以通元炁
下鎭人身泥丸(腦也)絳宫(心也)
此諸眞神以太一爲主皆是上淸太微宫中之神也分釋降

炁下入人身之中故時復上遊上淸出入三華之房大包八
極細入毫芒下鎭人身則或在泥丸或處絳宫
玄師曰太一含華如蓮太一之房如蓮華未開
太
一心包八脉上通
含
華九色内含五彩
之
圖太一含華如蓮


玄師曰上淸者心之華房也太一含華其形自然太一元君
居之如蓮華之房心未開之丹華入冥者身有八脉冥會之
處盡總於心也細微之中以通元炁同注泉源之所也如草
木肢脉比人身赤文血脉之道路一體經絡之榮衞也
中理五炁混合百神
玄師曰中理五炁者理五神之妙炁於中元五炁之中百神
混合於内也大洞囘風混合之法
十轉迴靈萬炁齊仙
萬炁者萬神也天尊說經十遍天關爲之十轉則迴百靈以
成性變萬炁以俱仙

玄師曰十轉之法天尊十遍說經五行生成之道也先五遍
則得五行之生數聾盲喑啞跛痾痼疾痊愈復形後五遍則
得五行成數乃至聖胎疑靈囘骸起死枯骨變仙更生成人
也(詳載大法)
此二章乃靈中之靈寶中之寶上品之首所謂玉晨道君云
受元始度人無量上品者是斯也
銜華章
仙道貴生无量度人上開八門飛天法輪罪福禁戒宿命因緣
八方法輪之門中有罪福之陽各有禁戒宿命因緣事迹具
載法輪經

普受開度死魂生身身得受生上聞諸天諸天之上各有生門
權道圖云開門人道乾宫通天之絳宫休門釋道坎宫通天
之明堂生門仙道艮宫通天之玉堂此三門在三天之上吉
道也出之遇福死門鬼道坤宫與死炁相通杜門業道巽宫
入死戸傷門地獄道震宫驚門畜生道兌宫此二門乃二炁
交分之路景門神道離宫在陽炁終絕之地然此八門有吉
有凶凶則死戸吉則生門故經云諸天之上各有生門雖凶
門亦有通天受生之吉道
已上正文元始天尊所說玉晨道君紀錄
三界章

中有空洞謡歌之章魔王靈篇辭參高眞
此玉晨道君紀述
第一欲界飛空之音
欲界六天自皇曾天至魔夷天也中有魔王諱郁默作飛空
之歌欲界最居下位故云第一
人道眇眇仙道莽莽鬼道樂兮當人生門天道貴生鬼道貴終
仙道常自吉鬼道常自凶高上淸靈爽悲歌朗太空唯願仙道
成不欲人道窮北都泉曲府中有萬鬼羣但欲遏人算斷截人
命門阿人歌洞章以攝北羅酆束送妖魔精斬馘六鬼峯
薛幽棲註斷首曰斬截耳曰馘酆山有六峯峯各一宫旣有

六宫故云六鬼峯六宫名見前章北都羅酆註 李少微註
作鋒六天鬼賊也鋒言其先鋒鋒銳也
諸天炁蕩蕩我道日興隆
第二色界魔王之章
自越𢖍天至曇誓天凡一十八天爲色界謂在欲界之上故
云第二魔王諱摩羅
落落高張
二十八宿也
明炁四騫
光華如此也

梵行諸天周迴十方(二十八宿訣)
元綱流演之法也
无量大神皆由我身我有洞章
誦洞章法按大法
玄師曰西元龜山元錄内有丹皇飛玄紫文空洞靈章是色
界魔王稱我有洞章者正此文也
龜山丹皇飛玄紫文空洞靈章
飛玄紫炁凝靈根(法曰飛玄自然紫雲之炁元始祖炁也天元之靈根見前元綱流演法)綱維
玉虛總萬神空中鬱勃結自然(飛玄之炁鬱勃自然凝結太空之中)上有稜層
十二傳玉樓峩峩耀景雲流精紫闕帶金軒瓊堂瑋鑠繞八

騫(八騫者八景也重樓十二金臺玉樓九宫三田十二神室上有流精紫闕金
華之堂瓊瑶之室有自然紫雲之炁見
前元綱流演法)中有靑金九靈仙丹房眞母號精延(按大法玄師曰中有梵炁之主
雌一眞母居焉九靈太妙白玉龜臺玉光金眞梵炁祖母元君靑金丹皇大道君也又曰下元梵炁之母合延之神也)
飛靑羽䙱晨嬰冠(服色也)手執玉節握靈旛五色命魔對帝尊
(存手握五色命魔寶旛乘空步虛至玉京山上朝元始也宗壇祕訣命魔蜜咒具載甚詳兹舉其畧)把持符籍
當生門(執符把籙保命生根)咀日嚼月噏醴泉(採日月之精華金醴玉泉見前章開明三景註)
離羅吐輝鍊五魂(卽中理五炁也)内充外溢絳府欣(内外蓊冥也絳府心也)金
光煥煥形正圓(圓象也)從朔入金色渾淪(朔北也腎屬北水宫金西也肺屬西金宫 按元綱流演法人之元炁發自明堂宫右腎命門上屬西北乾方紐太淵府黃炁上入於心心屬火絳宫左旋流循腦後
玉枕宫循入左目日宫右旋下厯足少陰大指流轉一身旋轉右肩入右目月宫然後回度五常從三十五分脊骨流入

下丹田左腎水宫衝入肝木經肝土中丹田次過肺金宫從十二重樓喉管通至泥丸宫上丹田顖門靈谷總出上元)
唯有開明曉此言(本經後序曰得道者乃當洞明至言也)日五月十朝北元(修其
道常以正月二月三月四月六月七月八月十月十一月十二月五月九月不在行持一年計十月每月三日五日七日
九日十五日一月五遍淸齋誦飛玄紫文内思如法一月計五日見註後)刻見華蓋領仙君紫炁
左迴與斗連厯度四七(二十八宿也)入金門(元綱流演之法存思北斗華蓋之中有紫
雲之炁從斗罡左迴厯度二十八宿竟還金門之上叩齒心拜)正是丹皇校萬仙有明此訣
加精勤祕念密思每令分妙景感會得要文三年當審保長
存九年乘空駕羽裙鳳衣輕翔昇龍山俯仰九靈謁玉晨得
爲靈寶大眞人(雙手玉淸訣頂碧玉七辰交泰冠靑羽飛雲之衣朱履絳裙佩靈寶三境神劒負五色圓
象修其道常以正月二月三月四月六月七月八月十月十一月十二月五月九月不在行持一年計十月每月三日五

日七日九日十五日一月五遍淸齋誦飛玄紫文一遍以夜半後露出中庭仰思北斗華蓋之中有紫雲之炁從斗罡左
迴厯度二十八宿竟還金門之上若天陰无光當於室内默 念内思如法每令分明思畢心拜四過叩齒三通仰祝日)
天庭朗淸(按大洞經云眉間入一寸爲明堂三寸爲丹田亦名泥丸宫明堂上一寸爲天庭宫紫微夫人咒曰
開通天庭使我長生)幽谷(一作靈虛)啟眞(幽谷下元腎宫也靈虛按大法西元王母内禁靈虛宮也)流雲
徘徊金華四騫(中元金華金華宫與龍山連宇三宫昇降之法也)丹皇敷輝雲飛紫
軿是夕開陳靑金校仙成我上願體應自然結命月華保年
日根三靈合景(卽開明三景也)永停龍山密行淸披請如所言(祝畢便口
引紫炁二十八嚥止行此三年刻有神仙降兆寢席也身有紫雲映絡一形九天書名九年必獲上仙也)
此章亦名鍊度金門大咒
萬遍成仙

按大法一月五遍依洞章法取斗中紫炁萬遍名外侍八瓊
丹一千遍夜有神光出没二千遍一身有光三千遍滿室有
光四千遍舊病新疾殘靨宿痕皆去色反嬰童五千遍地司
除死名玉淸書生錄百靈侍衞六千遍舉身有光洞照百步
夜可細書鬼物不隱預知未然七千遍吹噓百物可起死屍
八千遍呵咒五金皆成至寶光生圓象九千遍丹成如日面
生金容骨秀五香三天注仙萬遍道備位證眞人
仙道貴度鬼道相連天地眇莽穢炁氛氛三界樂兮過之長存
身度我界體入自然
體入自然證大洞也

此時樂兮薄由我恩龍漢蕩蕩何能別眞我界難度故作洞文
變化飛空以試爾身成敗懈退度者幾人笑爾不度故爲歌音
第三无色界魔王歌曰
自皓庭霄度天至秀樂禁上天爲无色界四天謂在色界之
上故云第三魔王諱韶
三界之上眇眇大羅上无色根雲層峩峩唯有元始浩劫之家
部制我界統承玄都有過我界身入玉虛
身入玉虛證大洞爲仙眞也
我位上王匡御眾魔空中萬變穢炁紛葩保眞者少迷惑者多
仙道難固鬼道易邪人道者心諒不由他仙道貴實人道貴華

爾不樂仙道三界那得過其欲轉五道我當復奈何
三界歌章乃魔王所述皇人所書道君所紀非二章也
此三界之上飛空之中魔王歌音音參洞章誦之百遍名度南
宫誦之千遍魔王保迎萬遍道備飛昇太空過度三界位登仙
公
玄師曰此是誦三界魔王歌章非二章也
敬形章
有聞靈音魔王敬形敕制地祇(戌文)
至受鍊更生三十二字敕制地祇之文黑書敕當處土地令
敬迎誦章學士也

侍衛送迎(某人)拔出地戸五苦八難七祖昇遷永離鬼官魂度
朱陵受鍊更生(戌文挑)
玄師曰心形皈信諦聽誦者遂獲九品善果敕制乃元始天
尊所降玉晨道君所述
是謂无量普度无窮有祕上天文諸天共所崇泄慢墮地獄禍
及七祖翁
天寶章
道言此二章
按大法玄師曰二章者前章自元始洞玄靈寶本章至列言
上淸是一章也後章自元洞玉曆至辭參高眞是二章也三

界歌章非二章止是魔王所述
並是諸天上帝及至靈魔王隱祕之音皆是大梵之言非世上
常辭言无韻麗曲无華宛故謂玄奥難可尋詳上天所寶祕於
玄都紫微上宫依玄科四萬劫一傳若有至人齎金寶質心依
舊格告盟十天然後而付焉
傳付授受之條上天之科立四萬劫乃舊劫之格
十天東方九炁靑天南方三炁丹天西方七炁素天北方五
炁玄天東北東南西南西北四梵炁天上方一炁昊天下方
一十二炁皇天告盟十天大券朱書面乎十天而分之
