






<md:KR5a0094_HFL_003-022b>
元始无量度人上品經法卷之<md:KR5a0094_HFL_004-001a>四
普度章
道言夫天地運度亦有否終
運是劫運度是度數
成玄英註否終者否是陽九百六終謂三界消亡陽九百六
者按周易大衍十九年爲一章四章爲一部二十部爲一統
三統爲一元一元四千六百二十年其中通有五十四年水
旱陽九者陽數奇極於九災<md:KR5a0094_HFL_004-001b>應之時大則九年之旱也其次
則七年五年三年一年之火也陰數偶極於八災應之時則
八年六年四年二年之水百六初入元一百六十年陽數奇

有小旱之災故云百六之災通論陽九百六之會者初入元
三百年爲小陽九小百六九百年爲大陽九大百六大則大
旱九年大水八年也漢書云四千六百一十七年爲一元數
盡三元爲大劫之終天地消亡也三元合一萬三千八百五
十一年初入元一百六十<md:KR5a0094_HFL_004-002a>年爲一小災故云百六否終之義
畧舉如前也
日月五星亦有虧盈至聖神人亦有休否末學之夫亦有疾傷
凡有此災同炁皆當齊心修齋六時行香十遍轉經福德立降
消諸不祥无量之文普度无窮
玄師曰六時者半夜平旦食時日中晡時黃昏六陽時也

陰鍊章
道言夫末學道淺或仙品未充運應滅度身<md:KR5a0094_HFL_004-002b>經太陰臨過之時
同學至人爲其行香誦經十過以度尸形如法
依五鍊生尸之法以度尸形其鍊度尸形之法出靈寶五鍊
生尸經九鍊生化章
魂神逕上南宫隨其學功計日而得更生轉輪不滅便得神仙
保鎮章
道言夫天地運終亦當修齋
修靈寶金籙齋
行香誦經星宿錯度日月失昏亦當修齋<md:KR5a0094_HFL_004-003a>

修天皇九曜齋
行香誦經四時失度陰陽不調亦當修齋
修五帝育物齋
行香誦經
請雨祈晴修洞淵五神齋
國主有災兵革四興亦當修齋
修太一聖眞齋
行香誦經疫毒流行兆民死傷亦當修齋
修長生保命齋
行香誦經師友命過亦當修齋<md:KR5a0094_HFL_004-003b>

修靈寶黃籙齋
行香誦經
玄師曰所立齋法世並有科此六條正是學士修誦大法功
行之要道凡遇一切厄會當修齋行香誦經必獲眞人之位
所謂得爲金闕臣也詳見大法
夫齋戒誦經功德甚重上消天災保鎭
帝王下禳毒害以度兆民生死受頼其福難勝故曰无量普度
天人
當默運慈心普及一切悉爲禳厄解難以<md:KR5a0094_HFL_004-004a>陰修善功也
至言章

道言凡有是經能爲天地帝主兆民行是功德有災之日發心
修齋燒香誦經十過皆諸天記名萬神侍衞
修齋誦者獲三品善果
右别至人尅得爲聖君金闕之臣諸天記人功過毫分无失天
中魔王亦保舉爾身得道者乃當洞明至言也
誦此經當周十遍體元始說經周迴之意<md:KR5a0094_HFL_004-004b>未通經中深義不
得懈怠退志功成之後心府虛靜塵穢不侵自然通達眞旨
自道言此二章至洞明至言也太上玉晨大道君後序
大洞章
諸天中大梵隱語无量音

此是題目也嚴東曰隱者有四一隱名二隱諱三隱事四
隱語也
李少微曰按内音經云元始天尊於赤明世界栢陵舍座是
時雲霧鬱勃三日三夜<md:KR5a0094_HFL_004-005a>玄陰不解五老上白天尊曰今日侍
座所未曾見天尊演教則河海靜默山嶽藏煙今日晝陰天
人惶懼不審何故天尊告曰今日諸天發端靈應自然玉字
煥爛障蔽天光咸令四座瞑目伏聽俄頃天炁頓啟冥暗消
豁五色光明洞照十方忽有靈書字方一丈於空玄之上文
彩爛煥八角垂芒精光亂目不可得看天尊普告曰此靈書
八會字无正形其趣宛奥難可尋詳可註筆解之於是天眞

皇人受天尊明命注<md:KR5a0094_HFL_004-005b>解其音分其分度三十二天天各八字
並飛玄自然之書合五方飛玄之炁以和八字之音名曰大
梵隱語无量洞章
道君撰
太上玉晨大道君爲靈寶教主撰此靈書中篇三十二天玉
字成經爲雲篆光明章
元始靈書中篇
此道君自標於題目之下
此正文大梵隱語之音
大法中篇是三十二天大梵玉字内音无<md:KR5a0094_HFL_004-006a>量隱語之旨乃元

始祖炁靈書中禁之篇玉晨道君所撰天眞皇人所書也内
隱大洞祕諱五劫開圖之旨凡二百五十六言分置三十二
天天各八字内按乾坤坎艮震巽離兌八卦支變八八六十
四卦一句按一卦也通貫六十甲子乾坤坎離四卦出於六
甲之表不在甲子之限
李少微曰今所註者一依天眞皇人内音訓釋或刪繁取要
或加字益明回互經文不依輪次者務使人速見其意也<md:KR5a0094_HFL_004-006b>
東方九炁靑天自然玉字
亶樓阿薈(丁丑)☳☷无惒觀音(戊寅寅文)☱☳
李少微註此八字皇曾天内音也亶者坦然廣遠貌樓者玉

京山下長樓亶遠廣遠上承玄都之宫亦謂之樓都阿者玄
都宫阿那之神名主大梵之炁阿那鳴樓都之鼓以集眾眞
上朝元始薈者帝君遊臺之名薈蔚華秀无者太无也言太
无之中自然生眞也惒者日月門戸之名觀者觀覺天中帝
君之諱音者八字之音人能誦八<md:KR5a0094_HFL_004-007a>字之音則眞人乘金輪以
開冥玉女揚華旛以披鈕觀覺主長夜之錄四冥拔九幽之
府七祖披朗朽骸還生也
須延明首(巳卯)☶☶法攬菩曇(庚辰丑文)☷☱
此八字玉完天内音也須延者玉完天西北闕名也大劫數
交須延開而玉眞上聖於是而回明首者元始之都候也元

始開運則都候啟道梵炁自朗法者法輪罪福之場攬者攬
覺天中帝君之諱菩者菩提曇者曇頤並上元眞人也人能
誦此洞章<md:KR5a0094_HFL_004-007b>則法輪引籍於司命攬覺度魂於更生菩提執九
色之麾以輪運曇頤旋十絕之旛以停椿天地得之則不傾
萬物得之以長存
稼那阿奕(辛巳)☴☷忽訶流吟(壬午中指中文)☲☳
此八字何童天内音也稼那者天中正圖先生之號領人生
死圖錄總主神仙治金華宫金華宫與龍山連宇煒燁玉淸
之上蔚勃洞虛之中阿奕者七寶林中樹名也實上聖之遊
圃眞人之戲園忽者覺也飛<md:KR5a0094_HFL_004-008a>天神王之諱訶者訶摩天中呼

元始天尊爲訶摩劫運終則訶摩開化教法普度天人將來
劫壊眞經隱藏天尊已知預爲流布歌吟也人能誦此洞章
正圖先生則削罪錄於長夜注生名於南宫也
華都曲麗(癸未)☶☲鮮菩育臻(甲申卯文)☶☷
此八字平育天内音也華都者天中太極宫靑華門之别名
曲者天中有梵天神人飛行太極之上爽靈風之炁歌洞章
之曲麗者太和玉女之名鮮者鮮雲卽慶雲也<md:KR5a0094_HFL_004-008b>菩者天中菩
樓也育者天中帝君之隱名臻者至也育帝常乘八景之輪
遊觀八極至於鬼神之家囘十絕之旛以召魔舉仙人能誦
此洞章飛天遥唱三界司迎七祖出夜上昇南宫也

答落大梵(乙酉)☷☳散煙慶雲(丙戌辰文)☰☳
此八字文舉天内音也答者天中玉闕名也落者宫闕落落
然也大者大宥天尊開運之初皆放大赦謂之大宥使三惡
道空九幽罷對梵者梵炁能開龍漢之劫散煙<md:KR5a0094_HFL_004-009a>者眞人散香
於玉闕慶雲者五色備也慶雲接乎紫館飛天舞乎空輪也
飛灑玉都(丁亥)☶☰明魔上門(戊子巳文)☶☳
此八字魔夷天内音也飛者飛天神人之名也天地改運淪
於延康冥冥无開飛天啟光於是散輝諸天受炁也灑者龍
漢一會倏欻而回也玉者玉眞魔夷天帝之諱主開度幽難
都者九幽之酆都也人有善功則玉眞開長夜之戸酆都度

八難之場明者解八字之義也魔者魔王也上者上<md:KR5a0094_HFL_004-009b>帝也門
者門下也人能明解八字之義則魔王敬伏上帝育養於始
生之神門門下韓君司錄度算於南宫慶流九族生死蒙恩
也
无行上首(己丑)☱☴回蹠流玄(午文)☵☵
此八字越𢖍天内音也无者上道也言元始之炁開明无上
之道行者天元之綱紀維羅八極梵炁彌布流行不息也上
首者北斗之罪宫也回者轉也蹠者履也劫運之初元始則
履空而輪轉布化十方流者<md:KR5a0094_HFL_004-010a>流晨之光照長夜之府玄者空
也越𢖍天上玄都之景有空峯之山萬聖之所遊生死之所

歸道未備足身應滅度魂升空峯受鍊而更生也
阿陀龍羅☲☲四象吁員(庚寅中指上文)☱☶
此八字濛翳天内音也阿者天中有九折之山連阿柏屬陀
者山上之樓上通玉淸之炁帝君常乘三素之雲上遊阿邱
之嶺下監萬生之罪龍者龍山與阿陀相去九億萬里羅者
日月之名玉緯曰上淸九天<md:KR5a0094_HFL_004-010b>眞人呼日爲濯曜羅言山勢相
交日月明於峯山四者四極之宫東華南極西靈北眞也四
極眞人主生死命籍象者象輪之車眞人常乘象輦遊行三
界校人生死罪錄開度學道之人吁者吁育天帝之諱爲南
宫度命君主鍊度朽骸員者日中生童主灌津於天人人能

誦此洞章則玉名入帝簿生死度南宫四極給自然之羽車
七祖歡於福堂也
誦畢叩齒九通卽臨目存九靈妙炁靑玉<md:KR5a0094_HFL_004-011a>之光從東方无極
玄虛中來良久微誦玉晨君祝
東方八天无量音玉晨君祝曰
森廓連華闕神尊帝一眞靈虛交日月
玄覺照冥津玉關囘運數梵炁啟都明
麾旛揚洞唱天君秉化輪金華領仙籙
鬱帶龍山宫寶秀煥珍景宴戲高上墉
霏煙散妙靄陶精養我形飛天觀劫會

贊詠元始文太極建靑籥晨輝布發生
爽耀應穹觀熙怡存玉嬰皇育旋景輿<md:KR5a0094_HFL_004-011b>
昇度七祖魂彌範流飛綱周維天地根
祥霞翳霄仞紫館眞人君軒奕靑玄府
滅試摧邪兇道應混高元神結泥丸精
靈邱三素雲羅耀交琳峯七九齊至用
三五合同功併協冲和德變鍊超仙宗
祝畢存前九靈妙炁靑雲九重覆帀身形
九色玄龍導從左右密咒曰
赤明開圖八炁回眞總統元關靑帝大神

流化九外纏綿我身靈音八書六十四篇
洞明天地與我合仙運致龍駕上昇帝轅<md:KR5a0094_HFL_004-012a>
咒畢引前九靈妙炁九嚥混合五臟如瑠璃映照之色行之
九年致靑芽九炁之精身生光明徹見虛无萬遍道成卽得
飛行七祖同福皆昇南宫
南方三炁丹天自然玉字
南爓洞浮(辛卯)☳☴玉眸詵詵(壬辰巳文)☰☶
此八字和陽天内音也南爓者南方有流火之庭飛焰煥乎
八方洞浮者洞陽宫炁炎而浮流也玉眸者流火之膏鍊身
體則生玉光明如眸子故曰玉眸諸學人始得<md:KR5a0094_HFL_004-012b>道者皆詣流

火之庭南極眞人以火膏洗鍊蕩除塵垢得與眞人爲侣詵
詵然眾多
梵形落空(癸巳)☳☰九靈推前(甲午辰文)☲☷
此八字恭華天内音也梵形者元始天尊在龍漢時號也至
赤明世號无名君上皇開運號元始丈人梵炁化形隨劫化
生以一神而見不受胎生故曰梵形落空者元始自空中而
生也九靈者九華眞人也理於南上宫中主九幽之下宿對
死魂推前者九華眞人主命錄推算死魂前生功德<md:KR5a0094_HFL_004-013a>有善功
者四斗眞人書延生之符而授與之則得拔度九幽也
澤𠗂菩臺(乙未)☷☲綠羅大千(丙申中指上文)☴☲

此八字宗飄天内音也澤者天中山窟也其山上有眾龍之
窟山有黃房之室一名玉容之堂也𠗂者玉晨道君之内名
也理於黃房之内混大劫而不終經龍漢而更明故幽中而
悅焉菩者飛天眞人之隱號有无數之眾臺者玉臺也處於
澤山之陽綠羅者月中夫人字羅英容色如玉著綠<md:KR5a0094_HFL_004-013b>帔靑衣
故曰綠羅上乘大羅之天梵行之炁運度之關以應天地之
數終於大劫旣受交於日月則會於玉臺之上也大千者世
界之數陸先生云以千數至千卽千千爲小千小千數至千
爲中千中千數至千爲大千千中之大故曰大千人能誦詠
洞章則得駕羽輪之車昇黃房之室遊玉臺之上覽大千之

境也
眇莽九醜(丁酉)☲☱韶謡緣邅(戊戌午文)☵☶
此八字皇笳天内音也眇者天書玉字淪<md:KR5a0094_HFL_004-014a>於延康之中翳而
不彰眇眇然也莽者龍漢開運其文復明莽莽然也遇其道
男女並皆壽三萬六千𡻕其運之極又經一劫九炁各生一
獸以害惡民其劫旣開而九獸號爲九醜之鬼北帝上眞主
生死圖籙故立九醜以輔三官數極九九八十一萬度天炁
之交九醜當得輔號爲九都使者韶者皇笳天神霄王之内
名神霄王是魔王之神主常試學道之人正與不正魔王作
謡歌以亂人心心固者王卽保舉徑昇<md:KR5a0094_HFL_004-014b>皇笳天中緣邅者南

北二斗君之内諱也人有善功列言於南斗南斗卽度三界
之難拔九幽之苦告下魔王不敢敗害也人行惡則三官列
罪於北斗北斗卽告下魔王滅魂付九幽之下充長夜之役
皇笳天上有金華之山學成得道皆詣金華山受太一之信
以制滅魔試然後得乘景輪之車遊宴八方九炁者按三天
正法經始炁生三炁一曰赤洞二曰白章三曰靑浩元炁生
三炁一曰綠昺二曰黃景三曰蒼混<md:KR5a0094_HFL_004-015a>又曰白遁玄炁生三炁
一曰紫融二曰碧炎三曰黑演謂之九炁也
雲上九都(己亥)☳☵飛生自騫(庚子未文)☶☱
此八字堂曜天内音也雲上飛天神王之諱開龍漢之劫啟

赤明之運敷自然之書立天地之根也九都者三象旣分而
有九層之臺處乎玉京之山煥乎空玄之上飛天神人常散
百合之香流五雲之華以觀飛天眞人臺上有太眞玉郎一
日三囘十絕之旛則諸天上帝三朝玄臺誦詠洞章<md:KR5a0094_HFL_004-015b>也飛生
南上更生之神名也學士能誦洞章諸天稱慶飛生爲開不
死之路流長生之炁下鍊五魂則八景存焉自從也騫者騫
林也旣共舉人上昇九層玄臺遊於騫林之下身佩天書口
誦洞章卽得上朝玄都之宫也
那育郁馥(辛丑)☴☳摩羅法輪(壬寅申文)☱☰
此八字端靖天内音也那者天王侍郎之内名也主天四時

之炁梵行虛无之綱以正端靖天中分度也育者天關空輪
之名<md:KR5a0094_HFL_004-016a>郁馥斗中靈童之名常運育輪於太无之中囘十轉以
召眞天關十轉則十方大聖上朝玉帝萬神齊到而郁馥唱
禮焉摩羅者天中大魔之内諱郁馥一唱魔王束形學者知
四時之炁十轉之關則入法輪之門乘八景之輿昇唱玉淸
之中上朝紫微之臺也
霐持无鏡(癸卯)☱☴攬姿運容(甲辰酉文)☱☷
此八字恭慶天内音也霐者天中都監神之内名也持者龍
淵之名眾龍蟠乎其中<md:KR5a0094_HFL_004-016b>衘金甖而運東井之華以灌天眞華
者日中黃華之精沃注東井之流津无窮之源也无鏡者飛

天神王諱也遊乎大羅之上出无色之光度學道之人攬姿
者三界之門名人之此號神王則開長夜之府拔九幽之魂
以度三界之門也運容者玄和玉女之名人得度三界之門
運容則以朱靈之炁導之于形太和之津灌之于神上昇福
德之堂保劫運之無窮矣
馥朗廓奕(己巳)☷☴神纓自宫(丙午四指上文)☱☵<md:KR5a0094_HFL_004-017a>
此八字極瑶天内音也馥朗者天中玉京玄臺之别號西靈
眞人常誦洞章以遊其上廓奕天中神公之内名與元始同
生爲玄炁之範教學仙之人神纓紫微宫靈童也主滅度之
尸若得神纓歌无量之章則反形於三鍊之房受自然之炁

有无窮之靈也人能明八字之音則神公爲開長冥之戸昇
更生之門上登玉京之臺
誦畢叩齒三通卽臨目存三靈妙炁赤輝之光從南方无極
玄虛中來良久微誦玉<md:KR5a0094_HFL_004-017b>晨君祝
南方八天无量音玉晨君祝曰
和陽煥明奕炎暉玉鍊顏虛梵隱玄邈
空朗昭神功九華破幽錄四極延生津
黃房晨景居綿綿保長存窈窕騰月妃
萬界超劫輪混洞翳玉書龍漢明耀晶
神文攝六天察制妖魔羣邪試莫我干

列名標上淸超度五苦難逍遙玄仞峯
飛神開大運明觀九雲重南上鍊我魂
旋蓋遊騫林汎靄纏虛綱十轉囘天關<md:KR5a0094_HFL_004-018a>
大魔咸來賓八景朝紫微龍淵注東井
黃華養我眞大羅无色光寂度无窮人
朱靈協至炁太和昇福堂玄臺映鬱蕭
誦洞遵西靈神公布玄範反嬰齊自然
祝畢存前三靈妙炁絳雲三重覆帀身形
朱雀鳳凰翶翔前後密咒曰
三炁徘徊靈鳳來飛玉音八字爛煥紫微

吉日大慶我道洞開朱丹哺飴仰吸靈輝
身生水火絳帔羽衣登空飛步足踐鳳梯
周旋八天七祖相隨<md:KR5a0094_HFL_004-018b>
咒畢引前三靈妙炁三嚥混合五臟如日輝映照之色行之
三年致朱丹三炁之精反白改容萬劫不傾七祖超昇上生
福堂反胎仙家卽得更生
西方七炁素天自然玉字
刀利禪猷(丁未)☴☴婆泥咎通(戊申申文)☱☲
此八字孔昇天内音也刀利者南方无極世界之號禪是刀
利之國亦曰禪𥠖其國有洞陽宫流火庭靈文始於流火受

鍊瑩飾光明之後刀利之國改爲福德之堂苦<md:KR5a0094_HFL_004-019a>魂得度入洞
陽之宫猷者南上好生君之名婆泥則火鍊池之靈童也咎
通是刀利世界魔神也常遏人生路若人知好生君名得度
洞陽之宫及詣火池受鍊卽更生福德之國則魔神奉焉人
能誦八字之音則刀利世界无極靈官侍衞其身徑詣南宫
仙人司迎上昇三炁之天也
宛藪滌色(己酉)☰☴太眇之堂(庚戌未文)☳☱
此八字皇崖天内音也宛藪者皇崖天帝内名也主開度太
漠之經以明八字之文<md:KR5a0094_HFL_004-019b>明道旣彰大羅之上蔚然澄淸也滌
色者色界上飛天眞人名也乘景雲之車駕九色之龍遊色

界之上出入玉淸之中蕩除穢炁開度善根之人太眇之堂
者化生堂也空洞之化結自然之章坦然廣大開度萬生之
厯也學人通八字之音則飛天眞人降景雲之車載兆上昇
化生之堂也
流羅梵萌(辛亥)☷☶景蔚蕭嵎(壬子四指上文)☶☲
此八字極風天内音也流者極風天帝諱也處乎紫霄之上
遊觀玉京之山羅者月<md:KR5a0094_HFL_004-020a>女之諱主王遊宴之儀流輝極風之
天洞照九玄之眞也梵者飛天眞人名也主回九天之關萌
者元始天神也固極風之根景者景皇四極上眞人也蔚者
蔚秀景霄仙人也並理玉京臺歷校長夜之中開度善根之

魂蕭者蕭仞白素元君之宫也嵎者蕭仞之嵎對賓之所也
人能常誦洞章乃得駕九色之霄上昇景皇之臺矣
易邈无寂(癸丑)☳☱宛首少都(甲寅酉文)☳☲
此八字孝芒天内音也易邈者始皇孝芒<md:KR5a0094_HFL_004-020b>天中天王之諱无
者虛无寂者寂寂是虛无寂寂之庭也言此天王從龍漢而
來至赤明而出居乎虛无之内處乎寂寂之庭也宛首太上
道君之内號駕八景玉輿策三素飛雲開元始玄奥演大法
以度人少都者日中靈童名也散日精以灌眞流飛華以拂
塵學人知八字之音則天王飛景雲之輿降三素之軿度身
三界之上進入寂寂之庭也

阿濫郁竺(乙卯)☲☶華漠延由(丙辰戌文)☴☴<md:KR5a0094_HFL_004-021a>
此八字翁重天内音也阿濫者翁重天帝諱也乘景霄之輪
遊九層之臺處玉樓之上唱洞章以伏魔王郁者郁默天中
魔王隱名也竺者欲也是魔王都伯恒在欲界之上誦空謡
之歌華者言色界光華也漠者欲界沙漠不可尋也延者束
鬼之庭由者禁鬼之防天王詠无量之章則天魔應響而束
首羣鬼詣由而伏形奉之者九祖開泰修之者灰骸更生也
九開自辯(丁巳)☱☱阿那品首(戊午亥文)☴☵<md:KR5a0094_HFL_004-021b>
此八字江由天内音也九開者大演之初天地未判輪轉三
炁開爲九分九度旣明九位乃列陰陽萬品於是而生自然

明辯也阿者阿邱江由天帝諱也乘九色之龍駕三素之軿
上登龍山之嶺遊觀九玄之中那者那邪飛天神人之隱名
也飛行三界厯校長夜之中拔度善人之魂有知八字之音
則天王品度兆身入飛天之眾首化枯骨成童子之顏矣
无量扶蓋(已未)☵☱浮羅合神(庚申子文)☴☱<md:KR5a0094_HFL_004-022a>
此八字阮樂天内音也无量者天中无量大聖之始神也總
統飛天神人受其品量而得昇遷扶者更生眞人之内名校
長夜之錄簡善惡之根蓋者玄中福堂之號也浮者幽夜之
魂受眞人開度謂之浮也乘運而歸上昇福堂也羅者大羅
也開大千世界召更生之賓詣大羅之天削死三官合者合

慶也神者神公也是大羅丞相人能知八字之音與神公合
慶受度爲更生之賓故曰合神<md:KR5a0094_HFL_004-022b>
玉誕長桑(辛酉)☳☶栢空度仙(壬戌四指中文)☱☲
此八字曇誓天内音也玉誕者曇誓天玉都名也長桑者天
中騫林亦名桑林覆廕東華之宫葉上有大洞之章紫書玉
字煥乎上淸下有扶桑之樹上森騫林之叢碧鷄鳴其蓋靑
霞翠其峯神風流反香之草鼓桑林百籟之音神風一鼓洞
章成音故曰栢空也度仙者飛天神人也常以鷄鳴之始登
玉臺之上來取五方雲芽仰咽三辰之光簡學仙之人生死
錄籍開度九幽<md:KR5a0094_HFL_004-023a>之魂昇入法輪之門也

誦畢叩齒七通卽臨目存七靈妙炁白華之輝從西方无極
玄虛中來良久微誦玉晨君祝
西方八天无量音玉晨君祝曰
洞陽映霄闕受度好生君靈童火鍊攻
福館涉生津太漠明道彰眞人翔景雲
高淸布元化蕩穢除妖氛接我琅碧輿
昇入微妙門揚輝浩極家洞耀九玄眞
造化囘幽關杳眇固靈根景皇連鬱秀<md:KR5a0094_HFL_004-023b>
檢校超仙魂蕭仞白元子同𢹂列帝賓
始皇天中王寂寂虛无庭玉晨張大範

流慶滌我塵穹樓演洞唱收魔束鬼形
三元分化祖九度悉宣陳阿邱馳素軿
那邪契所緣彌羅大聖神更生陞福筵
逸化乘運歸削死永合歡瓊府巍峩境
森扶靄華騫雲芽揖三暉享此億遐年
祝畢存前七靈妙炁白雲七重映覆身形
白虎獅子導引左右密咒曰
七炁金靈八天尊神白虎策輦獅子捧轅<md:KR5a0094_HFL_004-024a>
七炁纏綿鍊我成仙身發金光映照素雲
内外變化昇入洞門七祖出夜九幽放魂

三徒五苦長斬惡根同歡福會受慶自然
億劫開度隨運長存
咒畢引前七靈妙炁七嚥混合五臟如月晶映照之色行之
七年致太素七炁之精停年留世萬劫童顏慶及七祖昇度
南宫反胎更生世世生仙
北方五炁玄天自然玉字
玃无自育(癸亥)☲☱九日導乾(亥文)☰☰<md:KR5a0094_HFL_004-024b>
此八字霄度天内音也玃无是龍漢時飛天之神也元始始
開之炁溟涬无色之中玃无乘運而岀凝然而立霄度旣立
自抗不終之劫育者霄度天王之内名九者育王乘象輪之

車遊九玄之門轉九機之度應劫會之期日者天中日童導
者導引和炁天運之終日童停光拔度學者灌以水母之精
導以太和之炁洗鍊五神進入朱宫故曰導乾
坤母東覆☷☷形攝上玄(甲子戌文)☵☳<md:KR5a0094_HFL_004-025a>
此八字元洞天内音也坤母者太陰之都候九靈之母也理
東海扶桑暘谷之淵常總地機轉輪元炁上應天關天關轉
地軸動周天一度水則湧三千三百度天地炁交九海冥一
水則彌天東者東海受會制期河源也覆者水神也理於崑
崙之山填固巨海遏斷東井則地機不淪保劫長存形攝者
災交之時坤母形出東河之上攝召鳥母以鳳車迎學仙之

人上崑崙之墟鳥母乃水之候神也上者坤母上詣帝君<md:KR5a0094_HFL_004-025b>申
劫會之期度學仙之人言名於玄都之宫也
陀羅育邈(乙丑)☶☵眇炁合雲(丙寅四指中文)☵☰
此八字妙成天内音也陀者天帝之内名與妙成俱生在雲
阿之嶺羅是月始生之名陀在雲嶺之上抱月而明育者妙
成天神王名育生總統十方飛天之神邈者天中羽林監神
名神王常使匡御三界簡人生死之籍令魔王保度得道之
人眇者眇眇高遠也人得保度詣羽林受符而昇天<md:KR5a0094_HFL_004-026a>眇眇行
於雲宫也炁者雲炁也合者合景也既入羽林結雲炁以成
衣飛昇朱宫受福天堂遂與諸天合景而上飛也

飛天大醜(丁卯)☰☵總監上天(戊辰子文)☷☵
此八字禁上天内音也飛天者飛天神王也天上有飛玄之
炁結成空洞之經十方神王在空霄之上誦此經以和自然
之炁接引學道之人大者三界之都錄主生死圖籙醜者伯
也是三界之魔王受事於大醜學士識其音則魔王保眞身
騰三淸也<md:KR5a0094_HFL_004-026b>總是飛天都統之官常攝八會之炁以促天地之
運監領長夜之官開度九幽之魂學士知天中之音則天魔
列言大醜勒籍仙部而上昇天中也
沙陀劫量(己巳)☵☷龍漢瑛鮮(庚午丑文)☴☰
此八字常融天内音也沙者天中有沙蘭之宫是紫微之别

館處乎玉淸之上煥乎紫虛之中陀者陀邱也陀丘之眾有
巨萬人皆是新得道受度者也功德未備停散其中劫量者
每至劫運一交陀邱之眾計<md:KR5a0094_HFL_004-027a>功之量得昇朱陵之宫受福而
仙也龍漢者初劫之名是時大道淳朴徒有其化難可爲雜
也瑛者龍漢時飛天神名也常開度九幽之魂昇蘭宫之中
鮮者南宫之童學人得度而鮮童鍊其形容於朱陵之上
碧落浮𥠖(辛未)☰☱  空歌保珍(壬申寅文)☷☰
此八字玉隆天内音也玉隆天中常生碧霞之炁落者飛天
神王名也乘碧霞之輦遊玉隆之天一日三時引天中眾聖
上朝七寶之宫浮𥠖者天王内名也眾聖上朝<md:KR5a0094_HFL_004-027b>而天王稱慶

也空者天中侍晨之名歌者洞章之曲侍晨一嘯靈風旣奏
音成洞章故曰空歌保珍者學人知八字之音則昇上南宫
爲飛天之賓保此不終之劫珍其自然之文故曰保珍
惡奕无品(癸酉)☰☷ 洞妙自眞(甲戌卯文)☰☲
此八字梵度天内音也惡奕者天王之内名昔於龍漢之中
諸緣並盡而過度三界之庭昇入太虛之館受九仙之籙登
大聖之號赤明開運元始錫爲梵度天王无者<md:KR5a0094_HFL_004-028a>太无眞人也
受天王之符度長夜之魂品量幽魂之罪福洞明宿對也宿
對旣解乃入妙化之堂自者與也眞者天眞也太无眞人度
九幽之魂洞識宿命惡緣並盡度入妙化之堂與飛天而合

眞也
元梵恢漠(乙亥)☲☱ 幽寂度人(丙子玉淸文)☷☶
此八字賈奕天内音也元梵者元始大梵風澤之炁抗舉澄
漠之精高而洞浮懸而不落也恢漠者遠而无礙有而若无
微而不可名妙而不可尋也幽兮寂兮不可見<md:KR5a0094_HFL_004-028b>聞其中有眞
其中有精冥度天人也
誦畢叩齒五通卽臨目存五靈妙炁紫晶之霞從北方无極
玄虛中來良久微誦玉晨君祝
北方八天无量音玉晨君祝曰
開化无上神霄度凝玄炁陽華眞一精

太和育妙慧九靈鎮西崑機化停樞會
鳳車升羽輪越此大劫津雲阿擁圓皓
育生天神君受符羽林宫藹秀靈霞襟
空霄飛玄章接舉身超騰天統攝八耀<md:KR5a0094_HFL_004-029a>
開濟九幽魂蘭宫連紫微按格昇朱陵
南宫有妙童琅輝鍊我形蒼霞浮綠輦
稱慶拱高尊靈風泛洞響可寶无窮齡
九仙頒運籙釋散宿業根流綱抗虛梵
廓達歸无名大混百骸紀徊煙合紫雲
慶垂七葉孫禍塞三徒源解滯離塵網

齊轡逍遙賓倐忽登龍臺稽首玉帝前
祝畢存前五靈妙炁玄雲五重覆布身形
飛龜羽蓋蓊鬱前後密咒曰
玄天徘徊流景上淸大有啟運八字開明<md:KR5a0094_HFL_004-029b>
飛玄澄空洞陰自生五炁纏綿灌我身形
冠帶北單受鍊洞靈腎府仙化内外光精
飛行三界遊宴紫庭七祖同慶歡樂劫齡
七寶林中反胎更生長夜出離南宫記名
黃籙白簡世世生仙
咒畢引前五靈妙炁五嚥混合五臟如紫晶映照之色行之

五年致靈芝五炁之精還年留景保命三淸慶及七祖世世
生仙
