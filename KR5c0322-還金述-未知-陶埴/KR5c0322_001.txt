










二篇同卷如三
還金述
大丹鉛汞論


還金述并序
陶埴撰
埴甞讀金碧經至魏先生云三五與一天地
至精研思十霜妙㫖斯在謂一者水數爲五
行之始色禀北方包含五彩修之合道理契

自然故能生天生地爲牝爲牡然後還日精
於月窟結粹華於中氣靈運潜應與其合同
莫非人間術士所能窺竊見今時學者盛謂
水銀可以爲金丹砂汞可以爲河車殊不知
汞生於鉛砂産於金旣不辯眞遂假他物譬
如綴花以爲子斷體以安孕旣傷爾精氣莫
能全舉世作迷途之人漏器非混成之物茫
茫志士同歸有待或謂古人妄設終無此道
愚甚不取也故徵經義爲述上中下以質之
同志云爾

上篇
古之人所以假易象而爲經者謂至道與天
地配如太丄始分一氣爲二儀二儀判然後
有三才俾乾坤運而品彚貞坎離用而金水
并此道之樞也男冠女笄牝牡相得氣交體
合應變無方此道之用也日月運矣寒暑節
矣滋液潤澤施化流通此道之驗也隂伸陽
屈陽用隂潜一往一來推情合性此道之返
也此乃明乎剖一氣以法天象地自有爲合
於无爲者矣豈假他物而成之乎今謹按黄

白内經神農云知白守黑求死不得白者金
精非世間金黑者水銀非世間水銀又龍虎
經云故鉛外黑内懷金華金華者爲青龍爲
黃鉛爲乾居木位其數三又曰被褐懷玉外
爲狂夫玉者爲白虎爲汞爲坤居土位其數
五故曰三五旣和諧八石正網紀三五則土
木之位也合而言之其數有八又曰金爲水
母母隱子胎水者金子子藏母胞此言金水
自相含孕韞樍於母中須造化而生又曰長
子繼父體因母立元基此言砂産於金汞流

爲子以金養子繼體而榮道合自然事根至
妙不可不思也潜通訣曰玄白生金公巍巍
建始初此明丹砂生於鉛也金碧歌曰赤髓
流爲汞汞者弄明璫此明汞非別物也自是
乾坤交媾受氣而生欲生不生煥乎其有文
章故經云聖人不定生上觀顯天符天符者
信也天氣降地氣應是隂陽交接而流珠下
也流珠者亦謂之流汞矣經曰丹砂流汞父
戊己黃金母此數者足明砂汞合三才應五
行而非人間凡物也又參同契曰植禾當以

粟覆雞用其子此明情分於性於性紐乎情
情性相依還返自然是謂變化由鉛與水銀
非類不相爲用也且其分眞終始自相依矣
又爲乾坤也牝牡也金水也土木也情性也
龍虎也雖同出異名須與類合如其差謬不
相涉入矣故曰同類者相從事乖不成寳又
水以土尅金以土榮相殺相生更爲父母且
水銀不在五行正位朱砂非龍虎配合故曰
雜類不同種安能合體居救古歌曰莫壞我
鉛令我命全莫破我車令我還家又曰鉛斷

河車空所作必無功鉛破河車絶所作無處
出又五篇曰鉛中有金金中有寳見寳別寳
修心鍊形賢人得道又曰寧修鉛中金不修
金中寳此數者聖人明喻以示後學猶慮不
曉故鄭重而言之亦所以知龍虎二事本乎
一物者也得其理者喻諸返掌迷其逕者譬
彼上天但以世人未悟各從後學捨返掌之
易從上天之難用意逾切去眞逾遠紛紜雜
議眞假相亂或曰用鉛耶或曰用水銀耶若
以水銀爲之乾坤何可立乎剛柔其可分乎

必以雜鉛而爲之則金水何由而得生還返
何由而得行又焉能變化由其眞歟且古來
歌訣唯讃鉛之功効不說水銀之精妙必以
二事共成何得不兼而美之乎必以水銀爲
主但假鉛氣而成何得遺本而存末乎作者
之意旣其如彼後學之見且如此是欲耕石
種稻縁木求魚期於有獲難矣又況文字所
傳者非精妙之至口訣所授者非至人之遇
夫知與不知猶千里之與指掌耳自非眞人
曷辯眞理今特與衆人之論謂言者不知知

者不言又焉知道隱乎言與不言之間哉
中篇
凡言水銀可以爲金丹者妄人也言朱砂可
以駐年者不知道也以不知道或妄人之言
去眞逺矣朱汞者姹女之別名砂者鉛中之
至寳丹經所謂砂汞者此其眞訣也且鉛中
有砂汞猶人之有情性情性於人非外物也
砂汞於鉛非外類也三一之道修情合性然
後可以歸根復朴矣金液之術以金養汞然
後可以返魂還元矣若引外物爲情則性不

可合以水銀代汞則鉛不可親性不可合三
宫其可固乎鉛不可親八石其能妙乎夫言
八石是三五更名故參同契云名者以定情
字者以縁性言金來歸本性乃得稱還丹又
曰性主處内立置鄞鄂情主營外垣築城郭
是以砂汞者鉛之情性元氣者人之根本金
主營外故謂之情汞主治内故謂之性以金
制汞推情合性之義也含精養神修性合眞
之道也又曰龍呼於虎虎吸其精兩相飲食
俱相貪榮謂東方甲乙木青龍也西方庚辛

金白虎也龍爲情虎爲性情性相依還返之
義也古歌曰束身歛魂充虎飢虎來噉食生
髓脂則呼吸之理可明矣又曰太陽流珠當
欲去人卒得金華轉而相因化爲白液凝而
正堅金華先唱有頃之間解散爲水馬齒欄
干陽乃往和情性自然是知立乾坤運水火
應天符合三才然後得爲之丹砂矣妙言至
徑大道至簡譬如造化之於萬物非能大巧
使其青黃赤白一一之相類乎是禀性合眞
自然之理也若以丹砂木精得金乃幷又曰

白馬牙好丹砂又曰㓗白見寳可造黄金此
者皆非人間朱砂水銀之所爲也若以人間
朱砂水銀爲之有頃之間當爲白煙矣又焉
得解散爲水馬齒欄干乎明者省之可以一
言而得術士之眞僞耳術士可得則正性不
惑正性不惑則與道日親而根本自正豈假
外名遺俗絶粒丹壑然後希遇哉故再叙情
性原其砂汞重解先聖指象立喻之意諒母
結於後賢也
下篇

經曰白者金精黑者水基水者道樞其數名
一又曰知白守黑神明自來是知太玄之精
爲道根本當其樞紐天地鍜錬隂陽理契自
然功侔造化故定兩弦之數以二八合上下
得乾坤之體稽考六十四卦極天地之用卦
有六爻據摘符而三百八十四存神乎其中
矣乾之䇿二百一十有六坤之策一百四十
有四引而伸之觸類而長之緫萬一千五百
二十所以應萬物之數備剛柔之體又天數
二十五地數三十凡天地之數五十有五所

以成變化而還返也至若積陽爲天聚隂作
地天否地閉神明見焉雖元化一施妙用無
極亦在以金木水火合寒暑衰榮若春夏秋
冬日夜相易陽之用也以金生水水生木木
生火火生土隂之用也以土尅水水尅火火
尅金金尅木以其相生相殺迭盛迭衰合天
地四時而成實萬物夫日爲陽精月爲隂魄
金生於月即坎男也珠泫於日即離女也然
金爲月精以據陽位永合離氣以應隂爻以
天地之靈孕日月之精否極泰來陰盡陽生

救金入猛火色不奪光自開闢已來日月不
虧明是金木營於内水火應於外乾徤不息
所以致用也日彩不鑠所以益振也唯天地
日月能長且乆與萬物終始爲龍虎配合爲
道魁柄與天地準合陰陽數度俾元化潜應
如連珠合璧以軫於無窮前聖修之陶甄萬
靈故能生天地首萬物獨立長世而形神不
化亮夫妙用弘深希代莫測得之者若天地
在乎手造化由乎身自凡躋聖名列金簿與
黃帝老君爲先後達亦所以顧兹門而無別

徑也凡我同志庶幾於此者要在細求眞訣
務以師授不可以䛕聞淺說多言失中之義
所希企及矣噫今之人不達神明之意未通
天地之理但按文責實以意推校殊不知古
人與其不可學者去矣徒議枝葉不得根本
迷迷相指詎可復追埴林野鯫儒豈曰先覺
常給侍長者側聆斯義以爲砂汞無乾坤不
可得也龍虎捨金公無自入也故陳梗㮣以
備錯悞焉
歌曰

仙人拍手雪成圑黄花欲入紫河難子母一
時流作水變化還同九轉丹


還金述(終)
















