










太平經鈔己部卷之六外六
今天下所畏口閉爲不敢妄譚今日月星曆
親天之列宿神也尚相畏是故日出星輒逃
匿不敢見畏其威也夫四境之内有嚴帝王
天驚㤥雖京師大遠畏詔書不敢語也一州
界有强長吏一州不敢語也一郡有强長吏
一郡不敢語一縣有剛强長吏一縣不敢語
一閭亭有亭長剛强乃一亭部爲不敢語此
亭長吏之小者況其大者乎皆恐見害各取
解免而已雖有善心意不敢自達於上使道

斷絶一家尚親自共血脉同種類而生乃相
畏如此況異世乎自中古以來失道德反多
以威武相治威相迫脅有不聽者後會大得
其害傷深流子孫下古尤甚小有欲上書言
事自達帝王比近探其命者輒殺之不即時
害傷更相囑託而傷害之故臣民悉結舌杜
口爲喑雖見愁冤不得上達故令帝王聦明
絶也天變日多是明證效也今民親得生於
父母受命於天地以天地爲父母見灾變善
惡是天地之譚語欲有所言也且尚皆畏見

害乃相教勑共背皇天后土欲言共蔽冤天
地乃使辭語不通天地長懷悒悒而不達今
帝王雖神人之源乃據百重之内萬里之外
百重之内人欲往通言迫脅比進不得往達
也夫不得通天地大怒賊殺凡物乃毁天地
大凶之歲斷無聦明乃爲大危之國此罪不
可復名故當絶滅矣夫大災異變怪者是天
地大譚也中灾異變者是天地中譚也小灾
異變者天地小譚也比人事大事大言小事
小言不空見也而欺人也夫見大瑞應天地

大喜悅中瑞應中喜悅小瑞應小喜悅夫無
灾無瑞爲平也是故天將興祐帝王皆令自
有意從古到今將興祐之輒爲出竒文異策
可按以理故爲者悉大吉將不祐之也悉斷
竒文異策使不得見或得之又使愚不知策
而用之也將興行也使心曠然開通而受用
之此天祐法也不欺人也凡人將興者多好
善將衰者多好惡也將吉者易開導將凶者
好抵冒人也天者常祐善人道者思歸有德
天不肯祐惡人道不肯付愚人也天符還精

以丹書書以入腹當見腹中之文大吉百邪
去矣五官五王爲道初爲神祖審能閉之閉
門户外闇内明何不洞覩守之積久天醫自
下百病悉除因得老壽愚者捐去賢者以爲
重寳此可謂長存之道
獨貴自然形神相守此兩者同相抱其有竒
思反爲咎子失自然不可壽也嬰兒五精還
自保也
天君問天下何故難安哉五行神吏上對曰
今帝王乃居百重之内去四境萬萬餘里遠

者多冤結善惡不得上逹竒方異策斷絶不
得到帝王前民臣冤結不得自訟通也爲此
積久四方蔽塞賢良因而伏藏帝王不得竒
策異辭以安天下咎在四面八方遠界閉不
通也
人居天地之間開闢已來人人各一生不得
再生也自有名字爲人人者廼中和凡物之
長也尊且貴與天地相似今一死廼終古窮
天畢地不得復見自名爲人不復起行也故
悲之大冤之天地格法天地爲萬物父母恐

其中有自冤哭淚仰呼天俯叩地而自悲冤
得少年故天爲生真道竒方可以自防而得
小壽者物生皆有老終而愚人不肯力學真
道善方可以永享其年不死遲老者反各自
輕忽不求竒方而共笑賤真道反共作邪僞
以亂天道共欺其上爭致死地名爲冢修之
治以待死預作死約及凶服求死得死有何
冤哉年竟算盡此比若日出自有入也古者
聖人帝王時時有大自重愛而畏死者旦夕
思行求異聞殊方敬事道人力盡財空而已

至誠涕出感動皇天乃爲出瑞應道術之士
悉佐之故多得老壽或得度世今天地乃以
人爲子帝王乃最天貴子也不惜真道竒方
焉故深計遠慮知天下之財物會非久其有
也古者聖人聦明大達衆賢悉出上集爲輔
故冤結天地亦有其理況人倫乎帝王得以
垂拱無憂賢者亦得盡忠信上輔其君爲理
共解天地大憂萬民因而興豈不善哉
大集難問天地毁起日月星蝕人烈死萬二
千國策符子開神文三光何故得蝕也天地

之大怒天地戰鬥不和其驗見效於日月星
曆然亦蝕亦不可蝕咎在隂陽氣戰鬥隂陽
相姧迭爭勝服夫隂與陽本合相利祐共生
和氣而反戰鬥悉過在此不和調如使和調
不蝕也上古最善之時常在不蝕中古漸失
天地之意隂陽稍稍不相愛故致戰子以吾
言不然也使有德之君按行吾文盡得其意
戰鬥且止小得其意小止半得其意半止帝
王多行道德日月爲之不蝕星曆不亂比之
人先有相厚久不相覩相覩當大喜必能相

祐利及先不相與比卒相逢便戰鬥矣
請問旱而盡死民困飢寒烈而死此者太陽
皇天之殺也六陽具恨因爲害也何謂也六
方相極其中大綱俱人久爲亂惡之故殺也
其害於人何哉無有名字但逢其承負之極
大怒發不道人善與惡也遭逢者即大凶也
比若人大忿怒乃忿甲善人不避之乃賊害
乙乙何過也而逢人怒發如此矣故承負之
責最極故使人死惡不復分别也大咎在於
此矣

請問萬二千國之策各異意比當於何置之
各隨其國俗宜以何爲始以斗極東南火氣
起願聞其意訣何也火者陽也其符令主天
心和者主施開者主通明者主理火者爲心
王神和者爲化首萬事將興從心起心者主
正事倚仁而明復有神光萬二千國殊策一
通爲文書上章元氣且自隨而流行真人自
屬興之吉逆之喪天乃樂出書故使吾言古
者火行同當太平而不正神道令天師獨使
令火行正神道何也令乃火氣最盛上皇氣

至火氣盛者必正神道何也夫火者乃天之
心也心主神心主神當今明天氣不調帝王
爲之愁苦而人不得知其要子欲知此苦人
耳令邪人多居位則亂帝王之治令使正人
不得處天地爲邪氣失正夫邪氣多則共害
正正多則共禁邪此二者天地自然之術
請問洞極上平氣主治故天師乃考疽疥蟲
食人獨此驗之所謂蟲食人其爲灾最其劇
逆亂正也今皇平氣至不宜有此應付有德
之君欲知道洞洽未令民間悉移蟲主名大

小爲害疽疥從腹中三蟲之屬皆移主名此
蟲無不有名少耳蟲逃於内而竊食人象無
功之臣逃於内蠶食人矣深可畏之不畏之
則至於大害矣天受人命自有格法天地所
私者三十歲比若天地日月相推有餘閏也
故爲私命過此者應爲仙人天命上壽百二
十爲度地壽百歲爲度人壽八十歲爲度霸
壽以六十歲爲度仵壽五十歲爲度過此已
下死生無復數者悉被承負之灾責也故誠
冤乎此人生各得天算有常法今多不能盡

其算者天算積無訾故人有善得增算皆此
餘算增之欲知大效比若一里有十户户有
千畝田其九户爲惡盡死滅獨一户爲善并
得九户田業此之謂也不望隂陽祐人今人
或不得其數而望得天報者會不得天報也
今日食人而後日住食之不名爲食人名爲
寄糧今日飲人而後日往飲之不名爲飲人
名爲寄漿今日代人負重後日往寄重焉不
名代人持重乃名寄裝今日授人力後日往
報之不名爲助人名爲交功今人譽舉人後

日見譽舉不名爲譽舉人也乃名爲更迭相
稱如此比類者衆多不可勝記如此者皆無
天報也然人不祐吾吾獨隂祐之天報此人
言我爲惡我獨爲善天報此人人不加功於
我我獨樂加功焉天報此人人不食飲我我
獨樂食飲之天報此人人盡習教爲虚僞行
以相欺殆我獨教人爲善至誠信天報此人
人盡言天地無知我獨隂畏承事之天報此
人人盡隂欲欺其君上我獨隂祐利之不敢
欺天報此人父母不愛我我獨愛祐之天報

此人如是比類者衆多不可勝記真人自計
之上士求天報中士求人報下愚不施反求
報上善之人得天報者度也中善之人得人
報故愛利之而仕之下愚無功而强報故天
地人共惡而誅之故上皇皇天之氣悉下生
后土之氣悉上養五行之氣悉并力四時之
氣悉和合三光更明天下同心爲一天性爲
行最尊之重之愛之祐之天性旣善悉生萬
物無不置也地性善養萬物而無不置也聖
人悉樂理天地而萬物受其功大善神真仙

人助天地行不敢自苦也悉與元氣同與天
心相得故獨長吉而無凶也古者聖人賢人
深思遠慮乃知天道意但專隂行善不敢爲
惡也深覩皇天明禁下乃背而加之學問淺
劣復不信天禁故難移矣失而早亡矣願聞
天壽百二十歲地壽百歲人壽八十歲霸壽
六十歲仵壽五十歲三正起於東方天之首
端也歲月極於東北天極也夫天壽者數之
剛也東北物之始也一年大數終於此故百
二十爲象天也地者隂也常受施西北爲極

隂也隂者殺而陽生故亥者核也隂終西北
角也西北爲地之司命故地壽得百歲八十
六十者陽止隂起方立秋秋者白氣白虎持
事故霸命也五十者陽氣興長於上隂氣伏
起於下隂仵陽化故爲仵命過此而下悉曰
無常命誠冤結哉今且曉子一解可以終古
自養而極者不可忘也人欲去凶而遠害得
長壽者本當保知自愛自好自親以此自養
乃可無凶害也身得長保飲食以時調之不
多不少是其自愛自養也而撞門户閉之居

内不與俗事是自愛自養也而讀書無極安
貧樂賤無憂而已是其自愛自養也已前皆
如是而非也夫自愛爲言者誠誠自愛保自
念身無足㝠目亦還自視無足未常須臾離
之因思而憂之乃至不食而飽是爲自愛之
人也自好爲言者乃好念身形形容上下累
累可覩誠好愛不止面目生光明也晝夜不
能忘以爲經常因得肉飛而可强是爲自好
愛之道也今故使男女大小老少賢不肖共
集上書爲帝王通達聦明帝王比若中極星

默常居其處而衆星共往奏事也大者居前
中者居中小者居後一星不得輒有絶氣天
行爲傷夫星者乃人民凡物之精光故一人
不得通於帝王一星亦不得通也故天氣輒
爲乖錯地氣爲其逆也故教其吏民大小俱
共上書以通天氣以安星曆以除天病以解
帝王承負之責故示勑使三道行書者恐有
不通故各自其使宜長吏者記城郭之灾變
布道者記市道之灾變四野者記四野之灾
變各相取長短傳以相語共爭上之長吏亦

務上書邑民亦務上書行人亦務上書長吏
欲不上恐民上之民人不上恐行人上之行
人不上恐長吏上之故使民俱坐乃後且爭
上事也吏民有信者帝王仕之不負焉故吏
民樂爲也帝王得以爲聦明而稱王心而長
安其身吏民得以尊天地得以無病天地四
方俱有利故長吉爲萬萬世法也以付上德
之君使民知天意令以自安自全無爲迷惑
大集具正事考本天地之根以除天恐地咎
國之害立洞極經

又請問天師之書乃拘校天地開闢已來前
後賢聖文河洛圖書神文下及凡民之辭語
下及奴婢遠及夷狄皆受竒辭殊策合爲一
語以明天道普不大煩乎哉爲其遠煩而不
通故各就求善太平之宅於其所屬邑鄉主
備其遠不能自致故爲其立宅道上使投異
辭善策竒方於其中因取事持往獻有德之
君令群賢共定按之以類相求取上第一善
者去其邪辭以爲洞極之經名爲天洞極政
事乃令天地之病且悉除去也帝王之理且

一大安也承負萬世之灾厄會且却去也然
後萬物群神且化萬一可言而不復上白人
惡於天上也故勑使拘校之者乃天使吾下
言也雖煩安得不力爲之乎天下文書及人
各言一歲言十數而天下疑事悉自解亦無
大煩也但各居其處而言之傳持獻上是爲
天下集言而共語以通達天地之意以通天
地之氣以除帝王灾害以利凡民及萬物莫
不各得處其所者乃後天地一且大悅喜病
一除喜則祐帝王也令無事長遊也

願聞天地何故一時使天下人共集辭策及
古今神聖之文以爲洞極經平然天地有劇
病常疾亂未常得善理也故教示人集議而
共集出正語竒策以除病也故使其大共集
言事也
願聞天地亂而有病何不更生善聖人乎力
復生後聖人乃無益何也天師言行古聖人
有優劣各長於一事俱爲天譚地語而作殊
異是故衆聖前後出者所爲各異也俱樂得
天心地意去惡致善而辭不盡同大類相似

故衆聖不能悉知天地意故天地常有劇病
而悉不除故遣吾語以告真人所告真人者
天上諸神言天下有樂善欲稱天心獨有真
久耳行所以拘校上古神文中古神文下古
神文者或上古神文未及言之中古神文言
之中古神文未及言之下古神文言之因以
類相從相補共成一善辭故使集之然後天
地意可觀矣行上古聖人失之中古聖人得
之中古聖人失之下古聖人得之下古聖人
失之上古聖人得之以類相從因以相補共

成一善聖辭矣上聖或有短失之中聖得之
中聖失之小聖得之因復以類相從因而相
補共成一善聖辭矣大賢以短失之中賢得
之中賢失之小賢得之以類相從共成一善
賢辭矣帝王失之臣子得之臣子失之庶子
得之以類相從因以相補共成一善辭矣上
老失之丁壯得之丁壯失之少者得之以類
相補共成一善辭矣男子失之女子得之女
子失之奴婢夷狄得之以類相從因以相補
共成一善辭矣上古文失之中古文得之中

古文失之下古文得之以類相從因以相補
共成一善辭矣行或上古人失之中古人得
之中古人失之下古人得之以類相從以類
相補共成一善辭矣行或上失之而下得之
或下失之而上得之或上下失之中得之或
中失之上下得之或天神文失之反聖人得
之或聖人失之反賢人得之賢者又失之而
庶民反得之庶民又失之反夷狄得之或内
失之反外得之外失之反内得之會有得之
者會有失之者故上下外内尊卑遠近俱取

其文要語而集真長短以類相從因以相補
則且矣然後文書辭言通具也天地生出凡
事人民聖賢蚑行萬物之屬各有短長各有
不及各有所失故所爲各異大率俱欲得天
地之心而自安也故今天遣吾下爲上德君
更考文教吾都集合之神文聖賢辭下及庶
人奴婢夷狄以類相從合其辭語善者以爲
洞經名爲皇天洞極政事之文也然後天地
病一悉除去也
請問合衆類以相從然善正其言則吉不善

正其言則凶然後太平上皇之氣立來矣夫
人有病皆願速較爲善天地之病亦願速較
爲善矣夫邪文亂道經書道經亂則天文地
理亂矣天文地理亂則天地病矣故使三光
風雨四時五行戰鬥無常歲爲其凶帝王爲
愁苦縣官亂理民愁苦飢寒此爲邪文所病
矣夫邪文邪言誤辭以理國也日日得亂於
是臣爲枉法而妄爲民爲之困窮共汙天地
之理亂天官大怒哭泣呼冤不絶矣邪言邪
文誤辭以理家也則父子夫婦亂更相憎惡

而常鬥辯不絶遂爲凶家矣夫正言正文正
辭乃是正天地之根而安家國寳器父母也
而天下凡人萬物所受命也故當力正之也
故吾之爲道悉守本戒中而棄末天守本故
吾守本也天戒中故吾戒中也天棄末故吾
棄末也吾之爲文也乃與天地同身同心同
意同方同理同好同惡同道同路故令德君
按用之無一誤也萬萬歲不可去但有日彰
明無有㝠㝠時但有日理無有亂時但有日
善無有惡時也故號天之洞極正道乃與天

地心相抱故得其上訣者可老壽得中訣者
爲國輔得下訣者可常自安
請問陽何從獨得尊而貴隂獨名卑而賤哉
神人言陽所以獨名尊而貴者守本常盈滿
而有實也隂所以獨名卑而且賤者以其虚
空而無實也故見惡見賤也夫隂陽男女者
本元氣之所始起隂陽之門户也人所受命
生處是其本也故男受命者盈滿而有餘其
下左右尚有一實上者盈滿而有餘常施下
隂而積聚有餘上施者太陽行也無不生無

不能成下有積聚者太隂應地而有文理應
阡陌左實者應人右實者應萬物實核實也
則仁好施故陽得稱尊而貴也女所以卑賤
其受命處空而虚無盈餘又無實故卑也故
天道重本守始故當反本守元正守考文以
解迷惑也故能使天長地久安國寧民而陽
實好施故也陽天也君也隂地也臣也故敬
陽之施因而養之
請問神人天下凡有幾國然中部八十一域
次其外復一周天下有萬國遠出列洞虚無

表并合三部爲萬二千國皆禀受太平之教
今太平一歲人爲喜樂順善二歲地上爲大
樂三歲恩澤究洽於天下四歲風氣順行五
歲行神不戰妖惡伏滅六歲而究著六紀七
歲乃三光更明八歲而恩究達八方九歲隂
陽俱悅十歲萬物悉各其所爲數小終物因
而三合之乃天地人備故三十歲而太平今
上皇氣出真道至以理十年小太平也如力
行真道二十歲而中太平者乃謂帝王已下
乃臣民大小按行真道其却邪僞也

神人語真人言古始學道之時神遊守柔以
自全積德不止道致仙乘雲駕龍行天門隨
天轉易若循環真人專一老壽命與天連陽
道積專日有單至信所致無爭榮名而居高
官孝順事師道自來焉神乃知善人與語言
夫師開曚爲道之端君父及師天下命門能
敬事此三人道乃大陳不事此三人室閉無
門福德皆逃禍亂爲憐詳惟其事無失書言
父母生之師教其交居親仕之可不愼焉天
下至士去官就仙仙無窮時命與天連長吏

治民仙吏天官與俗何事其事異焉長吏治
民仙萬神天下之事各自有君努力思善身
可完全以是遂去不負祖先吾圖書已盡無
復可陳致勉學詳請其文神人將去故戒
真人愼之愼之亦無妄傳不得其人愼無出
焉藏之深淵幽㝠之間道不飲血無語要文
外内已悉無可復言
於此畫神人羽服乘九龍輦升天鸞鶴小
真陪從彩雲擁前如告别其人意









西壁圖上古神人真人戒後學者爲惡圖象
無爲隂賊不好順事反好爲嫉妬令人死凶
天道不可强劫劫之必致兵喪威之死滅世
亡盜神書必敗欲以爲利反以爲害此即響
應天地之性也乃致自然之際會審樂以長
存愼之愼之無好爲害善者自然惡者自敗
觀此二象思其利害凡天下之事各從其類
毛髮之間無有過差但人不自精自以不知
罪名一著不可奈何不守其本身死有餘過
乃爲惡於内精氣相召於外故前有害獄後

有惡鬼皆來趣鬥欲悔之不得因以忘身故
畫像以示後來賢明得之以爲大戒愚者不
信道自若忽事審而言不失銖分故守柔者
長壽好鬥者令人不存物事各從其類不復
得還悔之無益鬼以著焉見戒覺以時自還
今上未傷固可得爲善人善者乃上行惡者
乃下降天道無私乃有自然不失開達無閉
絶以稱天心地意轉天地之灾變暢天地之
譚使人民各居其處萬物不傷故天出文書
令使可遥行萬萬里得通其言以暢善人以

知惡人以解冤結故帝王乃居百重之内得
長自安聦明達遠方也由太上中古已來多
背叛天地共欺其上故灾害日興死者不以
數也帝王久愁不能拘制其下爲奸僞故天
置三道文出也通其氣樂知得失上下和合
諫及四遠卑賤令無冤結以稱皇天心樂灾
除去勿令天怒下古人心邪蔽不若太上古
之三皇人心質朴心意專一各樂稱天心而
忠信不欺其上故可無文也下古小人愚蔽
嬌妄文辭欺天地罔冒帝王故天地常忿怒

而灾禍之天地病除帝王安且壽民安其所
萬物得天年無有怨恨隂陽順行群神大樂
且喜悅故爲要道也夫子不孝不能盡力養
其親弟子不順則不能盡力順明師之道臣
不忠則不能盡力共敬事其君爲此三行而
不善罪名不可除也天憎之鬼神害之人共
惡之死尚有餘責於地下名三行不順善之
子也常以月盡明旦見對於天主正理隂陽
尊卑之神吏魂魄爲之愁苦至滅乃已天以
十五日爲一小界故月至十五日而折小還

以一月爲中部以一歲爲大部天地之間諸
神精當共助天生長養萬二千物故諸神精
悉皆得禄食也比若群臣賢者共助帝王長
養凡民萬物皆得禄食也故天爲法常諸神
以月十五日而小上對一月而中上對一歲
而大對故有大功者賜遷舉之其無功者退
去之或擊治此亂治者專邪惡之神也人半
爲子孝爲臣忠爲弟子順不離其身然後死
魂魄神精不見對也其二部界者讀吾道書
文合於古今於類相從都得其要意上賢明

翕然喜之不能禁止爲善也乃至於敢入茅
室堅守之不失必得度世而去志與神靈大
合洞不得復譽於俗事也其善乃洞究洽於
天地其神乃助天地復還助帝王化惡恩及
草木小微莫不被蒙其德化者是故古者賢
明得師能助帝王致太平者皆得此人也中
賢力共讀吾文書合於古今道文書以類相
從力讀而止其賢才者乃可上爲帝王良輔
善吏助德君化惡恩下及小微草木隂陽和
合無復有戰鬥者帝王長優游而無事群臣

下俱相示教力爲之莫不順善而忠信無刑
罰而理不善不可勝矣其民共讀吾書道文
上下通都合計同筴爲一無復知爲凶惡者
也拘校古今道文以類相從相因以爲世學
父子相傳無窮己也如三賢中賢下及民俱
爲之占天地惡氣畢去矣無復承負之厄會
也善乃合隂陽天氣和地瑞應畢出游於帝
王之都是皇天后土洽悅喜之證也故讀吾
文者宜精詳之其三部界者夫人得道者必
見神能使之其上賢明者治十中十可爲帝

王使辟邪去惡之臣也或久久乃能入室而
度世不復譽於俗事故守一然後具知善惡
過失處然後能守道入室精思然後能守神
故第三也賢者拘校古今神書以相證明也
中賢守一入道之且自覩神治十中九可爲
王侯大臣共辟去邪惡久久冀及入室矣其
小賢守一入道讀書亦或覩神可治十中八
可爲民共辟邪除惡也亦皆拘校古今道文
以自相證明乃愚者悉解信道也大賢中賢
下民俱守神道而爲之則天地四時之神悉

與邪自消亡此則天下地上四方六屬六親
之神悉悅喜天興善助人爲吉矣吾道乃爲
理天地安帝王生天地所愛者乃當愛真道
真德也夫天者乃道之真道之綱道之信道
之因而行也地者乃德之長德之紀德之所
因縁而止也故長爲萬物之母也常忍辱居
其下也不自言勞苦也吾之爲德君教化下
愚正以此天地二事爲祖故常按天地之法
度不失其門户也吾之書即天譚地語與神
祇深獨相應若表裏也天下之名今所屬皆

以類相從故知命其所屬故含五姓多者象
陽而仁含六情多者象隂而貪又受陽施多
者爲男受隂施多者爲女受王相氣多者尊
貴則專受休廢囚氣多者數病而早死又貧
極也故凡人生者在其所象五行之氣其命
者繫於六甲五曆以類古之萬不失一也古
者聖人深原凡事知人情者以此也真人知
之耶上視天而行象天可爲俯視地而行象
地德而移念天地使父母生長我不欲樂我
爲惡也還考之於心乃行心者最藏之神尊

者也心者神聖純陽火也行火者動而上行
與天同光故日者乃火之王爲天下正無不
照明故人爲至誠心中正疾痛心神聖上白
於日月乃上白於天故至誠於内者神靈也
可不愼乎天以至道爲行地以至德爲行至
德爲家共生萬物無所匿無可私古者聖人
象天地爲行以至道要德力教化愚人使爲
謹良令易治令世反多閉絶之故愚人共爲
狡猾爲失天道不自知非各在真道善德不
施行故人多天謫當死不除也今天師廣開

天道之路悉拘校古者道書之文以爲真要
祕道真道者多善其文乃入神故能覩神與
神爲治若神入神則真道也乃多成於幽室
或有使度於室中而去者或有一出一入未
能去者或有但見神而終古不去者行爲子
道學而得大官者决意凡人專問也今日入
學門用心專一常欲利愛而不妄語年少而
學至老窮無復知乃止不樂得官也但身好
學務欲知經道積爲善而不止行名立經道
成深知古今灾變所從起其行與學有益於

上有利於下爲善積聞不可蓋閉名聞四達
明王好之因而徴索詔取萬俱言善哉是其
人也傍人爲其悅喜足者即其善人學而度
世者也行復爲子說道其不度者意今日入
學門不樂思得真道善說但欲博聞多覩可
以行窮極聖人者又不欲推行作善反好浮
華之文可以相欺僞者或既得入經道又用
心不專一常欲妄語辯於口辭以害人爲職
不尊重上不利愛下復經道空虚未足以爲
帝王之良臣反行首長者傍人以財貨自助

欲得大官以起名譽因而盜採財利以公趣
私背上利下是即亂賊敗正治天地之害國
家賊也民之虎狼父母之惡子天地憎之鬼
神惡之故其罪當誅之於帝王以稱天心以
解民之大害是其抵欺而得官者也或有用
心不專實空虚無真守反積常思欲得官官
者天之列宿官也以封有德賞有功也不以
妄與無功之人也無功之人天地所忽神靈
所不愛也下愚不能深自知惡反妄思得天
官而不止邪鬼物因而共入其心使妄語因

而妖言而不能自禁止也故時有邪言而死
者此之謂也非獨爲道不得其意則凶也真
人努力自度之術矣古者聖賢覩天法明故
能行道守德也天乃專一晝夜行道而不言
故能長吉地乃晝夜行道而不言愛養萬物
故能獨吉也四時晝夜行道而不止故能常
獨興王而不止也三光乃獨行真道而不言
故能常明隨天運行也五行乃獨行真道而
不言故能與天地爲常也凡天下之爲道者
象此不可勝書也常能愛利口不妄言則道

可得也欲輕忽反吾言者爲道所賊也吾乃
爲天譚以戒上德之君夫德君天之興必且
好道萬民且象其君而爲之皆以此文爲戒
是故天之爲象法也乃尊無上反卑無下其
大無外反其小無内包養萬物善惡大小皆
利祐之受以元氣而生之終之不害傷也故
能爲天最稱神也最名天上之君也今上皇
氣至德君治當象此爲法故吾道一高一下
一沈一浮欲使衆賢共策之故東南地户乃
有天地之水不逆小流之力也善惡大小皆

歸之真人知之耶文書億卷中有能增人年
壽益人命者真文也其餘非也文書滿室中
有能得天心平治者真文也其餘非也臣子
滿朝廷中有能樂其君助其君致太平者是
帝王之真臣良吏其餘者佐職之臣子也人
生一子而父母常得其樂而不飢寒者是賢
孝之子其餘皆悉備數也積方重車中有皆
能益年者是真方也其餘非也天下若此類
衆多不可稱記預說也真人自深思其意吾
文以一推萬足以明天下之道矣故使真人

傳道於上德之君拘校凡文人辭聖書者明
以示衆賢使一俱覺解迷惑也拘校凡文之
後灾日去矣夫邪文邪言乃奸灾之主人也
夫正文正言乃遂邪奸惡之吏也以文正言
以吏正奸僞無主人則無止宿之所矣夫邪
言爲奸主人比若盜賊有舍止之所也主人
已死亡盜賊無縁復得來止息也
行天道之爲法以一況萬萬不可盡書也文
多使人眩惑不若舉一綱使萬目自列而張
之故萬人擾擾不若一帝王也衆星億億不

若一日之明也柱天群下蚑行之言不若國
一賢良也天道廣縱無復窮極不若一元氣
與天持命綱也賢者上德之君得思吾言壽
自長也後世共思吾言自父慈子孝日廣且
明也大小爭爲善後無彊也不知復有邪文
佞人國以藏也灾變盡除三光明也自然之
術天師共純也爲道如此何有傷遂以爲法
乃天行也垂書記之是思天地神明也以徴
之文與天地響應也是天合信符也上君賢
者宜共策此辭行之者日興與時宜爲朝得

天地之欲故吉哉吾爲太平德君制作法度
不限一人夫太平氣來有一人自冤不得其
欲者則上皇太平氣不得俱來至也故天教
吾廣開闢其路使自恣自擇可爲也賢明欲
樂活者可學吾文思其意入室成道可得活
賢柔欲樂輔帝王治象吾文爲之可以致太
平乎欲樂居家治生商財者思吾文可竟天
年各得其所願無大自冤也故德君以治大
平之氣來也所以然者乃天下無自冤者各
自得其所上德之君賢明者不奪所欲必得

天下之心欲承天意以歸之天之行不奪人
所欲地之行不奪人所欲明君象之故致太
平天地至神猶不奪所欲況人乎哉
上古神人戒弟子後學者爲善圖象隂祐利
人常吉其功增倍陽善者人即相冗答而解
隂者乃天地諸神知之故增倍也積德者富
人愛好之其善自來也人之所譽鬼神亦然
因而祐助之好道者長生乃與隂陽同其憂
順皇靈之行天地之性得其道理故天祐之
也失者亂天不好善人也夫求善以善無可

怪學以仁得之道之始也以德得之道之中
和也以道得之上也吾本少學而不止精神
念之涕常欲下爲此積久蒙皇天大恩今日
幸得逢天神人於曠野始學若虧思問小事
外浮華也本求守一養性之法凡三百首乃
見天師說而無極故敢問身寧可得長存否
子爲天來學問疑吾爲天授子也願聞其訣
意以何明之也今有德之君得吾書心解行
之與衆賢共議以化凡民必與立響相應是
其明證也吾道以誡成不設僞言行已訣矣

吾含此道久以無可與語者天冤結有劇病
變不絶此其悒悒不通天師何自往與付之
曰位不當也吾職在天真人職在地在地者
出萬物故天生者於地養之故吾傳道於真
人地生君王凡民萬二千物悉得陽施從隂
中出故子得傳於人也子以吾言不誠信也
夫天雖有所出不與人語情意同吾書承天
教令明若丹青也天數之始也是故天地未
分之時積氣都合爲一分爲二成夫婦天下
施於地懷妊於玄㝠字爲甲子布根東北丑

與寅始見於卯畢東南辰與已垂枝於南養
於午向老西南未與申成與西方日入酉畢
藏西北戌與亥故數起於一而止於十者五
千之始五行之本也數一以乘十百而備是
故天生内故畢終是故斗建於辰破於戌建
者立也故萬物欲畢生破者敗也萬物畢死
於戌數天地八方十而備隂陽建破故以此
往來復其故隨斗所指以明事吾書乃爲除
害氣故曰象天爲法
太平經鈔己部卷之六
