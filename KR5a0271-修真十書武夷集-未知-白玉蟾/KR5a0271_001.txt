










修眞十書武夷集卷之四十五
　　　　海　南　白　玉　蟾　著
　　　武夷重建止止庵記
武夷之爲山考古秦人列仙傳蓋籛鏗於此
鍊丹焉籛鏗進雉𦎟於堯堯封於彭城後謂
之彭祖年及七百七十七歲而亡生平惟隱
武夷山茹芝飲瀑能乗風御氣騰身踊空豈
非仙也耶鏗有子二人其一曰籛武其次曰
籛夷因此遂名武夷山三十六峰第一峰九
曲溪頭最初曲其地也始則有太姥元君即

其地以結廬次則張湛繼其蹤而入室其後
有如魚道超魚道遠皆秦時之女眞入此而
隱焉然此地其深邃不可言四圍皆生毛竹
人有樵採而見之者因毛竹而目此二魚焉
毛女至今稱之晋人婁師鍾唐人薛邴皆於
此地鍊眞養元而去本朝又聞東京李淘眞
洛濱李鐵笛燕山李磨鏡相踵於其地卜築
也丞相李綱亦嘗訪此三李而符其夙昔夢
雪之夢蓋欲於此而建吏隱亭焉由是而後
有尼師數代人名其庵曰禪庵號其地曰禪

巖嗚呼奇人異士不世而出自爾庵亦傾壞
地皆荆榛但聞所謂止止之名而無稽考之
迹山南曾孫詹琰夫其字美中蓋世代簪紱
而胸宇英傑之人也一旦嘆曰太史公窮九
嶷韓文公登太華是皆思古而感慨者焉豈
好奇之謂也濁世仕路多阨塞不知結方外
友以爲井竈砂汞之學夫其或者可飛昇焉
可尸解焉仙有可求豈不容力非曰能之願
學焉忽有瓊琯白玉蟾自廣閩出而至武夷
適有披榛誅茆之意蓋亦契劵詹美中之臆

素從而搜訪止止庵之地關幾百年不踐之
苔剗三五里延蔓之草於是得其地焉歲在
嘉定丙子之王春始鳩工斲梓僝夫運甓然
而開創之難未幾而白玉蟾拂袖天台雁蕩
矣玉蟾言旋而庵始成美中固欲挽之以爲
三李隱居之設玉蟾蓋憚朱紫之往來而膏
車秣馬適所以廢吾事而汨吾心且自謂美
中曰庵成皆子之餘財餘力故也不彈指頃
堂宇落就非霹靂手誰能如是今但擇其道
寧心耐志守素樂靜之士延而居之使其開

墾數時花木繁盛而玉蟾此去羅浮入室回
必永身以住持之美中曰然又曰然則生先
既去也寧不爲我記其庵而盟他日之再來
乎玉蟾曰唯然是庵背倚幔亭峯面對虎嘯
巖左則天柱峯右則鐵梘嶂入去不數舉武
則有朱晦庵仁智堂出來纔一唤地則有魏
王會眞廟其間有冲佑觀脩廊數百間層樓
數十所玉笈錦囊舉皆御書瓊櫝琅龕悉儲
仙蜕大雲金身之招提實左右乎止止之庵
側後則瀑布懸崖萬丈雪化前則碧流盈溪

龍湫蛟漭上有天鑑池可以通弱水下有昇
眞洞可以透蓬萊若武夷千巖萬壑之奇千
山萬水之勝莫止止庵之地若也雲寒玉洞
煙鎖琪林紫檜封丹清泉浣玉猿隨羽客鶴
唳芝田鐵笛一聲羣仙交集螺盃三飲步虚
泠泠蓋可以歌太空紫虚之洞章吟玉靈羽
翮之仙曲然則塵埃不礙眼古今皆一時而
絳幔虹橋之事猶宛然矣奇哉青草青百鳥
吟亦可碁亦可琴有酒可對景無詩自詠心
神仙渺茫在何許武夷君在山之陰孤舟隻

棹歸去來瓊花滿洞何處尋豈非止止庵清
絶勝妙處也詹美中定知玉皇將再宴白玉
蟾亦將鍊七返九還之丹此日此文不徒作
也則然若異日有異事猶見止止庵不徒建
也嘗記元祐盛時人在霍童山建一茅庵謂
之寂寂不數年而庵之東已蜕矣而此庵遂
泯至隆興間再有人啓之一二年而所啓之
人乃遇向日先創庵者於是皆仙去事皆集
仙傳今而美中之事又蹤跡頗類之蓋止止
者止其所止也周易艮卦兼山之義蓋發明

止止之說而法華經有止止妙難思之句而
莊子亦曰虚室生白吉祥止止是知三教之
中止止爲妙義有如鑑止水觀止月吟六止
之詩作八止之賦整整有人焉止止之名古
者不徒名止止之庵今人不徒復興必有得
止止之深者宅其庵焉然則青山白雲無非
止止也落花流水亦止止也啼鳥哀猿荒苔
斷蘚盡是止止意思若未能止止者參之已
有止止所得者政知行住坐卧自有不止之
止非徒殢枯木死灰也予特止止之輩也令

記此庵之人同予入止止三昧供養三清高
上天一切衆生證止止止止非止之止止實
謂止其止之止而已矣海南白玉蟾識先野
後人幔亭曾孫龜峰詹琰夫立銘
　　　贈知宫王南紀洞章
古熙策雲南飛庚伏正袢晴槐舞薰新蜩噪
晚止錫琳宫仰惟宫宰眞人江山態度風月
襟懷神仙中人不易得也嘗摭羣仙家譜奮
矣王祺則老聃之蘄著高弟也王楠則蒙莊
之函蘇道契也鬱單無量天則王雍御雷笈

梵監須延天則王紹識運曆魯人王碩鍊玉
雲丹於浮雍山秦人王喬鍊九神丹於天華
洞其後王長王敏出於漢晋王茂王載卿出
於魏唐近世雲鶴子作三一靈篇煙松子作
金丹樞要逍遥子作還丹結集清虚子作丹
道指迷皆其族人也其門天人隱顯殆莫一
二且云丹山之鳳必生鸞鷟赤澤之馬必生
麒麟有如仙裔繩繩名仙至人層見鱗出千
百歲下挺生眞人坐董洞天星弁左右葆毓
天粹扶剔幽奥咀太元之精採眞一之氣其

治心也如鏡内像其應世也如水中月休功
丕德光前絶後當世道俗曳手俯額目爭視
手爭指莫不曰其道如是其德如是乃作洞
章以歌之歌曰
黄道珠躔闕一點方寸無人洞門掩桑田未
變海水减琪樹開花緑苒苒小有瑶章落龍
虎月壇香冷宫誰主眞人颺下神霄鸞天騶
慘慘歸紫府千山萬山鎖青煙三樹兩樹啼
斷猿風飛楊花三月寒人在城門煙水村生
而神靈長威武笑携一卷黄庭去坐斷琳宫

主飦粥星弁霞裙滿堂廡四海横香航燭人
肘行膝步來如雲愛河翻波渺無際花生鐵
柱酆都春把握陰陽一呼吸長嘯一聲鬼神
泣仗劍唤雨輕撼環化篆召雷略舉筆當年
檄赴内道場黄麻紫墨星爭光歸來百廢喜
具舉規模輪奂重鋪張翻思龍漢元年事撞
破混元識行李滿鼎鉛霜火焰飛緑顔雪齒
君知否松竹瀟瀟生冷風白鶴一去草廬空
　　　謁仙行贈萬書記
嶰管飛葭方孟籥青女仍前夜行惡連日東

風生峭寒黄鸝聲斷梅花落客來武夷訪靈
蹤八字洞門無鎖鑰溪頭昨夜添新雨桃片
滿溪紅灼灼蒼苔滿地空緑匀芳草無言煙
漠漠搗藥聲乾丹井寒虹橋一斷收霞幕千
古松風學鳳笙向晩清客滿林壑山光不動
舊松竹洞中慘慘悲猿鶴機巖學館空無人
紫嶺丹丘乆蕭索霧暗平林虎長嘯碧潭生
花老龍躍峭崖飛鳥不敢過萬丈蒼瓊眞峻
削山中金蟾不可尋石邊且取黄芝嚼我生
逍遥事落魄泉石煙霞得眞樂身披緑麻戴

青篛横擔碧藜躡芒屩只愛山林猒城郭却
猒膏粱愛藜藿冷眼石上入華胥夢見太虚
無斧鑿竭來洞中未半餉轉盻又覺經旬朔
今朝雲頭雨收脚欲歸又被溪山縳欲作此
地三間茅朝餐紅霞慕飲瀑已有神仙分定
縁定知道外無乾坤只愁天上多官府九轉
丹成未敢吞
　　　畫中衆仙歌
不興飲盡孫權酒正欲畫屏筆脱手一點凝
墨狀生蠅剔之不飛心始驚獻之興來拈起

筆筆如解飛自鈎掣戲染松煙作牸牛脱似
偃角眠莎丘蕭賁深得鶴三昧胸中不與造
化礙一幅素綃如片天雪翎欲起凌蒼煙僧
繇醉後齁齁睡睡起濡墨作石塊擘山裂巖
而拏雲或如伏虎如露拳愷之畫蘭藏玉笥
開而視之已飛去安得翠葉成寒叢四景常
使飄春風聞道南齋宇文焕精筆妙墨掃蘆
鴈低頸吸水昂頸飛仿象荷枯沙瘦時唐有
處士吴道元丹青之餘多畫猿狀出抱子落
寒泉又如彎弓遶樹奔季成畫虎常作怒鬼

神不敢正眼覷但見紙上生淨獰開口解嘯
風悲鳴葉公好龍故學畫不覺心孔開一罅
紙上筆畫方似龍風髯浪鬛來爭雄韓幹畫
馬得滋味霜啼巧作追風勢可憐張口嘶無
聲只惜風稜瘦骨成江頭細草爲誰緑只有
風煙相管束阮瞻收拾草精神筆端與草私
爲春畫魚古有康靈叔擲頭擺尾萬鱗足紅
鱨紫鯉成隊行躍碎瑠璃跳上冰仁老胸中
有雪月畫出梅花更清絶魯直嗅之嫌無香
幻出江南煙水鄉張臻虚心而學竹風雨瀟

瀟生錦軸風枝雨榦欲化龍不堪裁杖扶葛
洪錢覲畫松掃煙雨松梢鶴立飛不去凌風
傲雪冷幾時翠色不改常清奇王維筆下多
山水千山萬水一彈指萬頃玻瓈碧欲流千
層翡翠波上浮有時畫出幾枯木一片落霞
間飛鶩有時畫出古澗泉浪花衮衮人不聞
有時花落鳥啼處正是千林俵秋雨有時日
暮鴉鳴時煙際鍾聲催月遲有時移却瀟湘
岸移入洞庭彭蠡畔有時掇過天台山相對
鴈蕩煙雨寒古人去後無人學學者往往得

皮殻鬼神却易狗馬難匠世未能窺一斑見
君丹青與水墨筆下剜出心中畫一發纔精
百發精留取後世不死名
　　　拙庵
笑携黎杖倚寒松現世神仙一拙翁冠簡投
關離玉闕天人推出鎮琳宫身居星弁露裾
上心在煙都月府中豈是摩挲令髮黑不須
服餌自顔紅百年嬴得十分訥萬事算來俱
是空解識蜘蛛空結網能言鸚鵡被樊籠閑
將世味閑中嚼靜把天機靜處窮學巧不如

藏巧是忘機不與用機同虚空不語虚空廣
造化無聲造化公六賊奈人閑不得十魔見
我懶相攻凝神多得佯呆力養氣無非守口
功欲雨只消呼瀣滉要雷略自召靊霳人間
若也不容住學騎白鶴乗天風



修眞十書武夷集卷之四十五　　













