








太上靈寳淨明中黄八柱經
中黄之道章第一
人生受正委和以生含純一之炁保至真之
元隂陽和而後疾疢不生形骸堅固而後丹
元可守不虧元炁故得大全是以中黄之道
適正為本知本者不反不側不乖不偏理上
下得四隅知所以在逹所以存知所在故不
失其方逹所存故不遺其想辨方知想是謂
正道深於道者能之苟不深於道則忘本務
末不歸正中而中黄之道乖矣中言其位黄

言其色知位不失識色不膠非位非色得其
所得今黄天之炁横于胸臆明其本真不迷
不忒此之謂信何謂至信信在其中黄鍾之
宫中炁所兆年穀以豐人生如是可以守一
守一既脩八柱以立八柱既立金丹赫奕三
千功成歩虚昇陟
黄庭之景章第二
渾淪闢而神洲之理明形骸生而五官之用
著天地立乾坤成如立蜂房如生蟻壤乾坤
之外亦有乾坤六合之内豈无六合惟乾坤

之理六合之義求之於身則一身之中天地
既位則青華之都肝之正宫赤明之府心之
正室素輝之景肺之正位黒玄之郡腎之正
樓脾位乎中名曰黄庭以金為屋以玉為門
門玉如㲄色如蒸粟有真人焉金縷之衣如
童子坐金蓮名蕊珠字瑶仙識其面者可使
與天齊年守其宫闕念之常存故能入於玄
玄
虚四谷章第三
眼為神光之谷耳為和聲之谷口為靈泉之

谷鼻為真香之谷知中黄之道者使眼无非
視而神光熒熒使耳无非聽而和聲殷殷口
无妄食而靈泉清鼻无妄聞而真香馨自然
而巳惡欲不至則正炁明正炁明謂之虚恬
虚恬者如槖籥可上可下而正炁交錯不忤
於中中扄廣漠洞然開闊不流於妄即是真
作既曰即真可以得道道非他求本自我身
四谷不虚所以失道虚以為用中扄圎融光
照内反發乎泰定如有巨室四窓髙明於中
居止可謂明白故正中黄中黄者虚四谷也

塞二兊章第四
二兊者炁精泄之門户也人之所以夭折易
衰者前兊傷其精後兊傷其炁傷精而精不
固則妄滛是名横流之兊䘮炁則炁易耗而
妄發是名賊流之兊善養精炁者以精出乎
思思本乎脾於是絶思以炁出乎食食本乎
脾於是絶食絶思則真精内固不以好色而
蕩揺絶食則真炁内全不以羙味而敗散識
二兊之正理則中田固而有養中田固矣所
以長夀故正中黄者必塞二兊

開二洞章第五
二洞者神宫之正位也仙藥之本原炁液之
道路頂為乾靈之洞能開之則炁出入之門
户也上腭為玉神之洞能開之則精液出入
之關鍵也能中黄者既四谷虚而外邪不侵
二兊塞而内正不發則无思絶食舉炁而向
上則慶雲出入於乾靈之門可以飛神取液
而漱咽則靈液出於玉神之泉可以灌溉金
鼎於此而嘉禾植善得中黄開洞訣方始名
為大列仙比其要知其要得道之本也

立八柱章第六
身者神之舍也以形言之謂之眉宇以炁言
之謂之炁宇以性言之謂之泰定之宇故身
者神之所舍欲神舍之長存者莫善於立柱
柱者屋室之主也元炁者礎也元炁為礎而
八柱立何謂八柱虚四谷謂之五明之柱塞
二兊謂之兩極開二洞謂之輔棟以元炁為
基以精神為覆幬而後居焉以安吾之性以
全吾之道道者大而无外也不沉不浮得所
住知所生知所定適所安正所正而賔主之

道立矣賔猶鉛汞也主猶心腎也心腎正鉛
汞生而後可以安金鼎為大烹也故善學者
以身為安宅以見聞覺知為風雨立八柱安
垣墉而風雨之患消矣所以先識其道次明
其景立基定方如王建國面南背北嚮明而
治此其道也
正位章第七
道者適乎正中得正中之道則洞然而已何
謂洞然如彼卜宅各安其居宜前堂後室各
適其居左青龍右白虎前朱雀後玄武各守

其方於是布八卦定三田知升降審節候明
自然也而吾以不明明白自白也而吾以不
染染則不明明則莫大之明不染染物不得
而染以之識正果全正眞超正路出正途泰
然圎融恰然不動此名正位之本識鼎之所
既識鼎所還丹可取
正性章第八
有正性有妄性性本一也未嘗有二守一去
二得其正性如性之正不失所正正而不泥
何事於正正者正也正所不正不正乃正隨

其所正合乎正真是名正性性自恬和以和
故通以通故逹以逹故明明明之性是謂正
性也
渾含章第九
中黄本非意立唯渾含斯識中黄八柱本非
精思唯中黄斯有八柱柱立而宅成礎堅而
柱穩推渾含而天地之理得矣天地之理得
而成立乎中正矣故不知中黄未可以言人
也一飲食之肥瘦亦中黄也一是非之絶累
亦中黄也知中黄而大道彰矣



太上靈寳淨明中黄八柱經


















