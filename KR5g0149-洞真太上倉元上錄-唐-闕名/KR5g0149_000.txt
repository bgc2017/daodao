








二録同卷廣八
洞眞太上倉元上錄一卷
洞眞太上上皇民籍定眞玉録一卷


洞眞太上倉元上録
倉元上錄一名太清内文又名玉鏡寳章又
名金圖瓊字又名破淹洞符又名玄覽寳籙
又名人鳥山經又名金生䇿文又名威武太
一扶命玉晨君所修祕素靈上宫得而奉行

能飛能沉能隱能顯位爲眞人也
元炁流化凝上爲天敷色翠碧故曰倉元文
明運度惡殺好生戒示禍福學者鏡焉占候
善惡即吉避凶出䖏得適動靜保全化導
功立積德道成不知此訣徒勞懃求習他小
益不免大災雖昇二十八天之上猶不免墮
落艸虫之中是以上眞寳祕尤宻子縁遇得
閉口修之一切含炁禀倉元而生不知感悟
更増善縁任性縱橫失其元炁蒼生之死皆
由恣惡積滅身蹔懽不乆嬰苦長夜未測還

期上聖哀愍演述妙炁標寫自然靈文題勒
修善要法佩之服之存之誦之施行如科念
念不怠不過九年必昇三清也
渺莾无極不可具言總號自然表名元炁元
炁善應化而爲形形象有稱大略目曰天地
天地覆載含育倉生生氣倉倉衆色第一仰
觀天形諦别其色精存其神乃得其氣氣降
周身内外洞浹長生不死變化无窮至於人
有利鈍平天有大中小小中大諸天羅列元
數重累諸地同亦无鞅旡數諸天各有三光

七真元央諸地各有五岳八溟崐崘須彌大
小不同隨人感得有无各因所居利害依業
受果有在濁而清有在清而濁有上智而位
卑有下愚而爵貴有境大而凋荒有域小而
豐實有居尊而憂慼有䖏賤而懽康有爲男
而頑懦有爲女而雄強有外明而内闇有内
照而外蒙或先下而後髙或先虚而後實或
首正末邪或前邪終正或獨或群或同或異
億品參差不可勝數旡數諸天共有此等唯
大羅三天清純唯一一炁具足旡所闕焉有

感斯應應迹億千有麄有妙有淺有深雖有
重輕同是清純分化殊形源本一也隨其感
縁依縁現迹有見氣候而悟者第一人也有
見光音而悟者第二人也有見符圖而悟者
第三人也有見文字而悟者第四人也有見
形相而悟者第五人也有見言談而悟者第
六人也有見影象而悟者第七人也有見華
貴而悟者第八人也有見素賤而悟者第九
人也有見顯通而悟者第十人也有見隱塞
而悟者第十一人也有見中間而悟者第十

二人也大品十二分階有三上中及下各有
四焉習業不同因果各異在地十二昇无極
三清之天諸天之上也上學逰乎十二精錬
宴乎三清宴乎三清无復爲也有爲爲物非
我所須也未登三清亦能爲物爲物爲巳參
雜行之或自爲䖏少爲物䖏多或爲物䖏淺
自爲䖏深深淺有差遂成十二无淺无深乃
昇三上上三本一應接三階𥘉來未至三名
未合至後旣合无復三名下知有之强號爲
一一亦非名爲衆名之主主不可无名故標

之爲一一統億兆嘉號羅生玄元始等太上
尊神皆學者所須存呼爲主並非實名名不
去也
上學之侣精解因縁體之无惑修之必專專
之必効所志必成成由遵法法有三乘乘十
二事事在經中上中下品三洞應運逓互出
焉或時同現攝一切文一切文圖皆屬三洞
三洞三清即是三乗三乗經戒各十二焉合
爲三十六部以度无量天人人縁厚薄得之
不同或多或少或淺或深自非至德名在玉

圖青録白簡不得具聞亦不具見亦不具解
亦不具行各隨所獲漸進昇階唯具足者乃
登三清矣三清者玉清上清太清也三洞者
洞眞洞玄洞神也三徑者洞眞上清也洞玄
靈寳也洞神三皇也十二事者演說衆法心
迹无爲爲不爲物物得其賴本不爲巳巳亦
自全爲之似關心迹心迹不在此爲不見乞
而施不見施而與不見之見見妙常存不可
思議逥邪使正應感而然然非我欲欲旣无
矣何有累哉无累之迹道之應形聖眞神仙

共所崇習習之合道第一事也心无爲迹有爲
忘我爲物爲物德髙第二事也心有爲迹无
爲閑居少務省繁就約至于垂拱守静无爲
而心思存想念是防非求善避惡第三事也
捨家而䖏人間去親愛之著同人于世修德
立功少𥝠寡欲第四事也携家入居山澤深
藏以避可欲課督尊卑消諠以寂弊衣麄食
研尋有无枕石漱流餐霞餌炁閴无出想第
五事也出世與人隔絶不復顧戀君親一切
都斷子巳孤棲修習師㫖第六事也在世和

光同塵婚官不殊炁𩔗晦明獨見華素不偏
自學教人通塞適運堅志不變第七事也斷
欲明斷去妻絶榖欲動即責躬窮居常禮懴
念念願斷第八事也不斷自斷精存不滯妻
妾羅列聲妓且陳尊卑懽樂調和以中无恣
无逸唯法是從貴賤之儀不相僣濫慶集纂
乎清風无滯以歸玄炁愼終如始第九事也
逰空中中爲志不著下不叨上怡性養神不
傷萬物餘睱濟衆不損我躬積漸自昇第十
事也在地下居洞中守静篤思神通隱淪旡

悶第十一事也住天上䖏顯章流恩澤濟倉
生挹元炁保長存尊嚴不虧第十二事也此
十二事備在三乗三乗之學各有其人倫多
受名乘成爲號上洞爲大乘中洞爲中乘下
洞爲小乘大略舉之以其事多者爲稱譬如
目錦亦以其綵多者立名也此十二事又各
有十二事一曰自然文字二名符䇿三曰注
訣四曰圖象五曰譜録六曰戒律七曰威儀
八曰方法九曰術數十曰記傳十一曰讃頌
十二曰表奏行十二事者各有此十二階在

三洞洞逹相通玄有少多隨因列導精解修
之感驗必速不解漫求効則遲應迷昧不精
行之无徴僻以望果更致考臻上學志人嚴
加詳愼也
破淹符如左
凡生有境清少濁多穢障相纒行善不立邪
氣來侵强魔玄試上學之人濁動徐清潔齋
存思禁隔囂塵非𩔗之子叨突去來家人他
室或有産乳中外親表或有喪凶牢獄闘訟
六畜驚奔鳥沉交接悲泣血傷諸如此等見

之不祥皆是穢濁淹藹生纒障結不𥼶闇昧
亂神急宜沐浴存思即消但精思難精精防
有法亦當擇日王相之辰清齋啓告受佩破
淹之符九天之炁化爲九鳳各首同身飛行
三界引三清之妙炁蕩九地之囂塵佩身出
入動静常清衆濁不能洿群塵不敢干諸厄
悉度延年无衰魂魄俱鎭同昇玊清也
某號太嵗某年某月朔某日某時某州郡縣
郷里男女姓名若干嵗謹請大度厄延年益
筭不衰破淹神符保守年命延度九厄明耳

目療關節安魂定魄萬淹不干急急如
太上九老律令







洞眞太上倉元上録
