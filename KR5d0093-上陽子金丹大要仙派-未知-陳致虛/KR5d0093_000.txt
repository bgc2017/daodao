








上陽子金丹大要仙派夫五
　　　　紫宵絳宮上陽子觀吾陳致虛撰
　　　仙派
太極先天老子
　妙無天帝太極之初出生三炁爲玄元始
　始炁化生先天老子自爾以來先天老子
　乃以玄炁時時而下生
萬法天師　　　　有古大先生
鬱華子　　　　大成子
廣成子　　　　隨應子

赤精子　　　　録圖子
務成子　　　　尹壽子
真行子　　　　錫則子
古邑先　　　　生籛鏗
商容
　先天老子雖世世化度而未顯誕生之迹
　乃於商十八王陽甲時寄胎于玄妙玉女
　身中八十一年方生武丁庚辰歲二月十
　五卯時降誕指李爲姓也
後聖玄元太上老子

東華紫府輔元立極大帝
正陽開悟傳道帝君鍾離權
純陽警化孚佑帝君吕巖
海蟾弘道純佑帝君劉操
重陽全真開化帝君王嚞
丹陽抱一無爲真君馬鈺
長真雲水藴德真君譚處端
長生輔化明德真君劉處玄
長春演道主敎真君丘處機
廣寧通玄太古真君郝大通

玉陽體玄廣度真君王處一
清淨淵貞順德真君孫不二
黄房公披雲德光真人宋有道
太虚栖真雙玉真人李珏
祖師紫瓊子張模字君範
縁　督　子　趙　友　欽
上　陽　子　陳致　虚

鍾呂二仙慶誕儀
　　　序班　法事　洒淨　行香
恭聞時維四月宜首夏之清和卦滿六陽喜
純乾之中正際聖師誕生之旦申後人朝賀
之誠清衆同聲香花奉請
　　　舉香花請三聲
　　　謹拜請
先天道祖太上老君三教得道先聖仙師
文始天尊尹先生　　　太和尹真人
太極杜真人　　　　　泰清彭真人

太清宋真人　　　　　西嶽馮真人
玄洲姚真人　　　　　八素周真人
太微尹真人　　　　　黄庭王真人
西嶽李仙卿　　　　　河上公丈人
安期生真人　　　　　馬明生真人
隂長生真人　　　　　徐從事真人
魏伯陽真人　　　　　劉金碧真人
三天大法師　　　　　玄中大法師
左玄王真人　　　　　右玄趙真人
太極葛仙翁　　　　　九州都仙太史

吴黄十一位真君　恭望仙慈降臨醮座
　　　謹拜請
祖師東華紫府輔元立極大帝
鍾離正陽開悟傳道垂教帝君
純陽演正警化孚佑帝君
海蟾明悟弘道純佑帝君
重陽全真開化輔極帝君
恭望仙慈降臨醮座
　　　謹拜請
祖師丹陽抱一無爲普化真君

長真雲水凝神玄靜藴德真君
長生輔化宗玄明德真君
長春演道全德神化明應真君
廣寧通玄妙極太古真君
玉陽體玄廣慈普度真君
清淨淵貞玄虚順化元君
恭望仙慈降臨醮座
　　　謹拜請
天台悟真紫陽真人　翠玄杏林真人
道光紫賢真人　　　泥丸翠虚真人

海南紫清真人　　　恭望仙慈降臨醮座
　　　謹拜請
祖師黄房公披雲宋真人
太虚李真人　　　紫瓊張真人
度師縁督趙真人　　度師谷雲劉真人
古往今來修真學仙得道一切聖賢恭望
仙慈降臨醮座
向伸啓請諒辱光臨仰冀迂留納兹皈敬今
遇純陽之瑞旦庸申朝賀之愚忱
夫燭者一點靈光古今不少十方世界幽顯

皆通不知者以爲火傳其知者是云性慧使
闇室萌心而知懼返照迴光信天堂有路而
可登超凡入聖再拜上進壽燭
　　　法事
夫香者粤從太古之初一枝挺出奚待三皇
之後幾劫流芳下愚有鼻而無聞上士聞香
而分臭如聖師之捻土處處苾芬以道德而
强名人人受用再拜上進壽香
夫茶者先春雀舌穀雨鎗旂斟蟹眼湯白花
浮於椀面酌龍泉水仙風引於蓬萊盧仝六

椀而通仙靈趙州一甌而叅佛性提惺瞌睡
漢發明矇𥋾仙再拜進茶
夫酒者天垂甘露地湧醴泉上味醍醐飲者
常醒而不醉聖人糟粕得之以有而歸無一
口吸西江容顔不老三盃通大道法體長存
再拜上進壽酒　　　法事
　　　諷心印經　　三十品功德經
具有稱賀表文謹當跪奏
　　　鍾離祖師賀表
大道弟子某今月十五日恭逢

祖師鍾離正陽帝君毓瑞之辰預向今辰十
四日謹奉表稱賀者
右伏以道尊德貴仰萬代之師繩隂盡陽純
際高仙之壽旦月圓天上瑞藹人間某頓首
再拜恭惟
祖師鍾離正陽開悟傳道垂教帝君自本自
根先天先地把乾坤爲鼎器鍊坎還離捉烏
兔爲藥材降龍伏虎道超太極恩溥群生劫
劫長存人人受度由純陽海蟾重陽繼授之
後列聖心心暨丹陽長春紫陽接濟以來爲

衆父父功非言辭之可頌仁與造化之相侔
某凡骨未靈真心於道幸蒙師㫖玄牝乃天
地之根詳在丹書精氣是隂陽之本華池神
水號曰乾金土釜流珠是名木汞兩弦合體
十月懷胎所切者妙用霎時最難者真靜應
物況首經至寳言之甚危而雄虎寡情爲之
深恐兹因朝賀並述危難仰冀慈悲俯怜微
賤與安身於方便俾入室以無魔仙家日月
長又何待塵凡之祝頌他年功行滿全依師
匠之陶成次期上士賢良俱明至道迷愚誑

誕悔發信心酥酪成河醍醐灌頂土皆碧玉
地遍黄金干冒師真不勝戰汗謹具表稱賀
以聞某誠懽誠抃頓首稽首再拜謹言
　　　　　年　月　日大道弟子某賀表
　　　純陽祖師賀壽表
大道弟子某今月十四日恭遇
祖師純陽帝君降誕令辰謹具表恭伸朝賀
者右伏以節届純陽月先圓於此夜天鍾元
氣行已滿於多年宇宙騰懽仙凡稱壽某頓
首再拜恭惟

祖師純陽演正警化孚佑帝君道高千古瑞
粹群靈内觀其心外觀其形故得全形之奥
有以觀竅無以觀妙咸歸衆妙之門挹水源
之至清鍊金丹而早就青蛇袖裏過洞庭而
朗吟黄鶴樓前隱市廛而吹笛戲執中而一
化仙女爲圖南而幾到華山跨青牛而入洞
天騎白鹿而過滄海高證帝君之位功亘古
而亘今廣傳道德之真派自南而自北公欲
濟世而人不識我欲求公而縁未諧伏念某
莫明玄牝之㫖歸幸遇真師之盟授乃悟道

非言顯方知事屬心傳當求八兩之乾金先
明賔主仍運半斤之木汞配合隂陽煉做一
團守成十月靜聽龍吟而虎嘯毋使水乾而
火寒得止於斯爲之甚恐忙忙罔措汲汲忘
餐倘蒙慈憫而獲飲刀圭活此衰殘而熟知
火候雖無可報所恃好生兹幸際於昌時且
忻逢於瑞旦敢陳凡悃遥拜仙丰諒尊居天
上之糾司想垂怜於末學雖不假人間之祝
頌因以訴於衷情冀隂相於凡軀俾早收於
物藥採首經之至寳内外不愆煉一氣之先

天始終盡善更無魔障會見心靈便下手以
速修夫誰不願與安身於方便作事易成次
期上士賢良俱明至道　與前同
　　　具有證盟文疏恭對敷宣
大道弟子某今月十四日恭逢
祖師純陽帝君瑞誕令辰十五日恭逢
祖師正陽帝君瑞誕令辰謹備香燭以今辰
十四日具表同申朝賀兹已周圓仰蒙高仙
衆聖同賜印盟虔貢楮財敬殫皈謝祈保學
道無魔修仙有分仰干慈憫隂佑危難俾入

室而功成不差火候早脫胎而神化高揖仙
斑次期上士賢良俱明至道迷愚誑誕悔發
信心酥酪成河醍醐灌頂土皆碧玉地遍黄
金干冒師嚴敷宣罔既右謹具疏頓首拜上
先天道祖太上老君
三教得道先聖仙師
文始天尊尹先生如前請神位次列寫無增減
　　　送神文
向來情悃冒瀆聦明仰冀矜原廣開接引屈
仙旆而來降於塵寰凌兢罔措返真遊而復

歸於蓬島攀戀惟勤兹當拜送之期負此虚
居之愧伏聞獨自行獨自坐姓名還動帝王
心無人會無人知詩句喧傳卿相耳凡夫肉
眼知多少金丹一粒定長生這回相見不無
縁衷情欲訴舉世盡皆尋此道此事難知下
手速修猶太遲世間誰是能行者此身已出
三千界昔尚贈於張僧許我同遊五帝鄉今
願怜於凡骨莫道凡流空命薄乞與貧儒换
骨丹真人已在玉清遊劎横雙水岸先生去
後應難老身在大羅天來無影去無蹤糾司

天上神仙籍聽不聞視不見臣事玉皇歸泰
清冒瀆惟深一心拜送


上陽子金丹大要仙派





