








元始洞真慈善孝子報恩成道經
道言左右中真結形之始分於元始无上大
道應化之氣孕靈瓊胎九萬大劫幽閑寥寂
九萬劫後法當應世結形理氣岀於瓊胎岀
胎之時九天雷震九地開裂舉歩之初登天
寳華身岀金光猶如初日二晨挾照晶彩朗
耀眸有斗心星前曰象縁髮駢齒紫氣連霄
所在之處七素之雲晨夕隂蓋隱龍負蓮以
爲牀座天燈天燭照明雲路天樂天梵萬音
齊鼔龍鳳撫節謡歌太平邕邕和雅非可名

目甘泉甘井飲之愈疾形如金玉无有衰老
无爲和化經九萬劫爾時三真化作嬰童託
附真母以漸長大隨世成立
无上大道元始天尊授此三真號曰至孝真
王治化中國傍攝四夷有生之類成來受事
教其慈孝敬天順地守一寳形憐憫萬物三
千百年後又更攺新所謂淘汰津穢水火治
錬是時三真孝工一治日中二治月中三治
斗中上持三晨晶矅幽夜玄治三氣㝠適空
有應變修忽不待呼召如形出影不由憶想

雖處上界道適下土无上无下无邊无際随
方設教友諸異類與其同好心无疑悞孝心
髙逺神力无比迴天轉地制御隂陽賖促運
度驅役千靈感動祥瑞无翼而飛瞬息九萬
屈伸之負巳周萬天皆由至孝慈順二親憐
愍一切動植之類孝道慈悲好生惡殺食肉
飲酒非孝道也男女穢慢非孝道也胎産屍
敗非孝道也毁傷流血非孝道也偷劫竊盜
非孝道也好習不善講論惡事非孝道也樂
處穢賤内外流汙心形踈懶不修生道信心

不篤輕浮彼好隨事放逐守一不專心氣離
散生老病死種種煩惱死入地獄窮劫受苦
永无出期无善因縁失吾孝道得種種苦下
世男女修吾孝道與道同徳既同徳巳與道
同光既同光巳與道同真既同真巳與道同
身既同身巳與道同神既同神巳與道同變
既同變巳與道同壽既同壽巳與道同有既
同有巳與道同无既同无巳无處不无无處
不无亦无處不有无處不有寂寥虛豁无處
不无隨心應變或爲帝王或爲忠臣或爲賢

人或爲孝子或爲道士或爲國師或棲寒林
清齋苦行誦經念道立功立徳或爲良將不
戰而勝或積榖帛濟惡飢寒或作明師除諸
疾疫種種利益一切生有或不燈燭照明積
夜或促萬劫以爲一刼或延一劫以爲百劫
或一毫瑞而勝大地或一毛孔盛九大河及
以四海不撓物性不覺不知或引十方世界
勝一針鋒來對目前有生之類皆見三真光
氣法身種種說法各得悟解奉吾孝道能入
不可思議處能爲不可思議事失吾孝道救

苦不睱生死相續不可思議奉吾孝道得无
畏果第一離生死怖畏得不生死果第二離
暗障怖畏得光明果晝明神光夜照天燈久
則身光无晝无夜第三離飢寒怖畏得天厨
天衣果第四離衆試怖畏一切魔王及諸猛
獸皆來受事而爲侍衞第五離有形怖畏得
入无形果入无形果者非滅非生而无形相
即此凡身得成道身身同光氣昇入无形同
於虚空是故謂之得无形果髙下自任聚教
隨心有无在意不待身心而所爲也孝治天

下不勞法今孝治其身志性堅正孝治百病
天爲醫之孝治萬物衆毒不害孝治山川草
永不枯孝營生業田蠶萬倍孝至於天風雨
以時孝至於地萬類安靜神芝靈术處處呈
瑞孝至禽獸龍麟鸞鳯翔集境內孝至淵澤
河侯獻珠魚龍踊躍靜息波浪但孝二親元
元大恩天地萬靈晨夕侍衞行道守一自然
得道孝道至大與无並生治於三光照曜幽
夜有生之類侍賴无窮爾時靈童稽首敢問
天尊下世世人多有不幸早喪二親孝心何

申於是
天尊答曰敬天順地朝禮三光如孝父母无
有異也成道益連所願從心又順地者順於
王氣朝禮五嶽大小便利不忤太歳順於四
時修日新道期於八節請生謝罪内外芳潔
披心露膽心香自熏洗滌荒穢精而復精猶
嫌不精真而彌真猶嫌不真不真爲真求吾
真道邪魅應之卒至退敗生入邪道魂魄被
縶顚狂惑亂自製一法敗黷道要以求利用
贓滿罪積生身被考種種苦惱死入地獄遍

遭湯炭永无出期縱得出世生墮六畜不如
意中或生下賤盲聾瘖瘂手足不具永不見
道求不聞法爲諸人畜之所𢷤役飢寒困苦
性命危脆一失大道長淪惡趣不可思議
道言有徳之人孝心髙逺道合天地故天不
能殺道不可滅故地不能埋如理瓊霜終成
金寳不可毀壞上天入地无所滯礙往昔有
人不識大道貪生畏死晨夕正念朝禮枯樹
以求不死積四十年大道愍之勤苦不懈求
其道氣如是枯樹一旦榮華此人歡喜彌加

精進採服其華身遂得道修道之士取於不
懈積功累徳心行日新神燈神香神光神通
是道之信其志不巳道來降之教其真要定
不虚也
道言下世邪俗覩道幽驗因以求用規他施
財入巳私費爲邪所中終不得道慳貪不捨
失慈悲道无孝順心爲利奉道益其詐僞詐
僞之罪天地不赦學道之士莫與共處應須
訶責舉其過咎擯出治罪勿許詐悔更次道
流收其贓賄以給貧病不得穢財以營神功

道言孝治堂宇粧嚴精舍无令穿敗流俗士
女卑賤熏臭瘡疣垢穢酒色喪産食啖魚肉
茹葷辛者永絶彼往勿相親近勿履齋厨
道言復有十惡五逆不孝隂賊誹謗毀訾破
敗善道嫉妬傲慢貪媱嗜酒好啖魚肉田獵
捕殺偷盜劫賊遵奉邪道心无慈孝志不平
筌捨貧親富喜好嘲調情愛戰闘習蓄器仗
无忍辱心利己傷物孝道所忌人畜所畏不
合聞道應須逺避勿相親近
无上大道說此教戒爲下世明王孝治天下

爲諸孝子報父母恩軌則家國使天下太平
八表歸一咸遵至孝有得之者晨夕誦持不
㨂男女无論貴賤皆令習誦以答二親元元
大恩說此經時天現神燈處處明朗天鐘天
磬天歌天樂空中自鼔天香天華隨風流轉
家國人人供養是經思其義趣奉行其事傍
勸木聞有用之者應精紙筆䟽潔澡沐焚香
抄寫百巻千卷流通供養香燈不絶心无懈
倦必得成道不可思議
元始洞真慈善孝子報恩成道經
