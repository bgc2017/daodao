










黄帝素問靈樞集註卷之十一
　　　師傳第二十九
黄帝曰余聞先師有所心藏弗著於方余願
聞而藏之則而行之上以治民下以治身使
百姓無病上下和親德澤下流子孫無憂傳
於後世無有終時可得聞乎岐伯曰遠乎哉
問也夫治民與自治治彼與治此治小與治
大治國與治家未有逆而能治之也夫惟順
而已矣順者非獨隂陽脉論氣之逆順也百
姓人民皆欲順其志也黄帝曰順之奈何岐

伯曰入國問俗入家問諱上堂問禮臨病人
問所便黄帝曰便病人奈何岐伯曰夫中熱
消癉則便寒寒中之屬則便熱胃中熱則消
穀令人懸心善饑臍以上皮熱腸中熱則出
黄如糜臍以下皮寒胃中寒則腹脹腸中寒
則腸鳴飧泄胃中寒腸中熱則脹而且泄胃
中熱腸中寒則疾饑小腹痛脹黄帝曰胃欲
寒饑腸欲熱飲兩者相逆便之奈何且夫王
公大人血食之君驕恣從欲輕人而無能禁
之禁之則逆其志順之則加其病便之奈何

治之何先岐伯曰人之情莫不惡死而樂生
告之以其敗語之以其善導之以其所便開
之以其所苦雖有無道之人惡有不聽者乎
黄帝曰治之奈何岐伯曰春夏先治其標後
治其本秋冬先治其本後治其標黄帝曰便
其相逆者奈何岐伯曰便此者食飲衣服亦
欲適寒温寒無凄愴暑無出汗食飲者熱無
灼灼寒無滄滄寒温中適故氣將持乃不致
邪僻也黄帝曰本藏以身形支節䐃肉候五
藏六府之小大焉今夫王公大人臨朝即位

之君而問焉誰可捫循之而後答乎岐伯曰
身形支節者藏府之蓋也非面部之閱也黄
帝曰五藏之氣閱於面者余已知之矣以支
節知而閱之奈何岐伯曰五藏六府者肺爲
之蓋巨肩陷咽候見其外黄帝曰善岐伯曰
五藏六府心爲之主缺盆爲之道䯏骨有餘
以候𩩲骬黄帝曰善岐伯曰肝者主爲將使
之候外欲知堅固視目小大黄帝曰善岐伯
曰脾者主爲衛使之迎糧視唇舌好惡以知
吉凶黄帝曰善岐伯曰腎者主爲外使之遠

聽視耳好惡以知其性黄帝曰善願聞六府
之候岐伯曰六府者胃爲之海廣骸大頸張
胷五穀乃容鼻隧以長以候大腸唇厚人中
長以候小腸目下果大其膽乃横鼻孔在外
膀胱漏泄鼻柱中央起三焦乃約此所以候
六府者也上下三等藏安且良矣
　便(平/聲)
　　　　決氣第三十
黄帝曰余聞人有精氣津液血脉余意以爲
一氣耳今乃辯爲六名余不知其所以然岐

伯曰兩神相搏合而成形常先身生是謂精
何謂氣岐伯曰上焦開發宣五穀味熏膚充
身澤毛若霧露之溉是謂氣何謂津岐伯曰
腠理發泄汗出溱溱是謂津何謂液岐伯曰
穀入氣滿淖澤注於骨骨屬屈伸泄澤補益
腦髓皮膚潤澤是謂液何謂血岐伯曰中焦
受氣取汁變化而赤是謂血何謂脉岐伯曰
壅遏營氣令無所避是謂脉黄帝曰六氣者
有餘不足氣之多少腦髓之虚實血脉之清
濁何以知之岐伯曰精脫者耳聾氣脫者目

不明津脫者腠理開汗大泄液脫者骨屬屈
伸不利色夭腦髓消脛酸耳數鳴血脫者色
白夭然不澤其脉空虚此其候也黄帝曰六
氣者貴賤何如岐伯曰六氣者各有部主也
其貴賤善惡可爲常主然五穀與胃爲大海
也
　溱(音/臻)
　　　　腸胃第三十一
黄帝問於伯高曰余願聞六府傳穀者腸胃
之小大長短受穀之多少奈何伯高曰請盡

言之穀所從出入淺深遠近長短之度唇至
齒長九分口廣二寸半齒以後至會厭深三
寸半大容五合舌重十兩長七寸廣二寸半
咽門重十兩廣二寸半至胃長一尺六寸胃
紆曲屈伸之長二尺六寸大一尺五寸徑五
寸大容二斗五升小腸後附脊左環迴周疊
積其注於迴腸者外附於臍上迴運環十六
曲大二寸半徑八分分之少半長三丈三尺
迴腸當臍左環迴周葉積而下迴運環反十
六曲大四寸徑一寸寸之少半長二丈一尺

廣腸傅脊以受迴腸左環葉脊上下辟大八
寸徑二寸寸之大半長二尺八寸腸胃所入
至所出長六丈四寸四分迴曲環反三十二
曲也
　　　平人絕穀第三十二
黄帝曰願聞人之不食七日而死何也伯高
曰臣請言其故胃大一尺五寸徑五寸長二
尺六寸横屈受水穀三斗五升其中之穀常
留二斗水一斗五升而滿上焦泄氣出其精
微慓悍滑疾下焦下溉諸腸小腸大二寸半

徑八分分之少半長三丈二尺受穀二斗四
升水六升三合合之大半迴腸大四寸徑一
寸寸之少半長二丈一尺受穀一斗水七升
半廣腸大八寸徑二寸寸之大半長二尺八
寸受穀九升三合八分合之一腸胃之長凡
五丈八尺四寸受水穀九斗二升一合合之
大半此腸胃所受水穀之數也平人則不然
胃滿則腸虚腸滿則胃虚更虚更滿故氣得
上下五藏安定血脉和利精神乃居故神者
水穀之精氣也故腸胃之中當留穀二斗水

一斗五升故平人日再後後二升半一日中
五升七日五七三斗五升而留水穀盡矣故
平人不食飲七日而死者水穀精氣津液皆
盡故也
　　　海論第三十三
黄帝問於岐伯曰余聞刺法於夫子夫子之
所言不離於營衛血氣夫十二經脉者内屬
於府藏外絡於支節夫子乃合之於四海乎
岐伯答曰人亦有四海十二經水經水者皆
注於海海有東西南北命曰四海黄帝曰以

人應之奈何岐伯曰人有髓海有血海有氣
海有水穀之海凡此四者以應四海也黄帝
曰遠乎哉夫子之合人天地四海也願聞應
之奈何岐伯答曰必先明知隂陽表裏滎輸
所在四海定矣黄帝曰定之奈何岐伯曰胃
者水穀之海其輸上在氣街下至三里衝脉
者爲十二經之海其輸上在於大杼下出於
巨虚之上下廉膻中者爲氣之海其輸上在
於柱骨之上下前在於人迎腦爲髓之海其
輸上在於其蓋下在風府黄帝曰凡此四海

者何利何害何生何敗岐伯曰得順者生得
逆者敗知調者利不知調者害黄帝曰四海
之逆順奈何岐伯曰氣海有餘者氣滿胷中
悗息面赤氣海不足則氣少不足以言血海
有餘則常想其身大怫然不知其所病血海
不足亦常想其身小狹然不知其所病水穀
之海有餘則腹滿水穀之海不足則饑不受
穀食髓海有餘則輕勁多力自過其度髓海
不足則腦轉耳鳴脛痠眩冒目無所見懈怠
安卧黄帝曰余已聞逆順調之奈何岐伯曰

審守其輸而調其虚實無犯其害順者得復
逆者必敗黄帝曰善
　　　五亂第三十四
黄帝曰經脉十二者别爲五行分爲四時何
失而亂何得而治岐伯曰五行有序四時有
分相順則治相逆則亂黄帝曰何謂相順岐
伯曰經脉十二者以應十二月十二月者分
爲四時四時者春秋冬夏其氣各異營衛相
隨隂陽已和清濁不相干如是則順之而治
黄帝曰何謂逆而亂岐伯曰清氣在隂濁氣

在陽營氣順脉衛氣逆行清濁相干亂於胷
中是謂大悗故氣亂於心則煩心宻嘿俯首
靜伏亂於肺則俯仰喘喝接手以呼亂於腸
胃則爲霍亂亂於臂脛則爲四厥亂於頭則
爲厥逆頭重眩仆黄帝曰五亂者刺之有道
乎岐伯曰有道以來有道以去審知其道是
謂身寳黄帝曰善願聞其道岐伯曰氣在於
心者取之手少隂心主之輸氣在於肺者取
之手太隂滎足少隂輸氣在於腸胃者取之
足太隂陽明不下者取之三里氣在於頭者

取之天柱大杼不知取足太陽滎輸氣在於
臂足取之先去血脉後取其陽明少陽之滎
輸黄帝曰補寫奈何岐伯曰徐入徐出謂之
導氣補寫無形謂之同精是非有餘不足也
亂氣之相逆也黄帝曰允乎哉道明乎哉論
請著之玉版命曰治亂也
　　　脹論第三十五
黄帝曰脉之應於寸口如何而脹岐伯曰其
脉大堅以澀者脹也黄帝曰何以知藏府之
脹也岐伯曰隂爲藏陽爲府黄帝曰夫氣之

令人脹也在於血脉之中耶藏府之内乎岐
伯曰三(一云/一字)者皆存焉然非脹之舍也黄帝
曰願聞脹之舍岐伯曰夫脹者皆在於藏府
之外排藏府而郭胸脇脹皮膚故命曰脹黄
帝曰藏府之在胸脇腹裏之内也若匣匱之
藏禁器也各有次舍異名而同處一域之中
其氣各異願聞其故黄帝曰未解其意再問
岐伯曰夫胸腹藏府之郭也膻中者心主之
宫城也胃者太倉也咽喉小腸者傳送也胃
之五竅者閭里門户也廉泉玉英者津液之

道也故五藏六府者各有畔界其病各有形
狀營氣循脉衛氣逆爲脉脹衛氣并脉循分
爲膚脹三里而寫近者一下遠者三下無問
虚實工在疾寫黄帝曰願聞脹形岐伯曰夫
心脹者煩心短氣卧不安肺脹者虚滿而喘
咳肝脹者脇下滿而痛引小腹脾脹者善噦
四支煩悗體重不能勝衣卧不安腎脹者腹
滿引背央央然腰髀痛六府脹胃脹者腹滿
胃脘痛鼻聞焦臭妨於食大便難大腸脹者
腸鳴而痛濯濯冬日重感於寒則飧泄不化

小腸脹者小腹䐜脹引腰而痛膀胱脹者小
腹滿而氣癃三焦脹者氣滿於皮膚中輕輕
然而不堅膽脹者脅下痛脹口中苦善太息
凡此諸脹者其道在一明知逆順針數不失
寫虚補實神去其室致邪失正眞不可定粗
之所敗謂之夭命補虚寫實神歸其室乆塞
其空謂之良工黄帝曰脹者焉生何因而有
岐伯曰衛氣之在身也常然并脉循分肉行
有逆順隂陽相隨乃得天和五藏更始四時
循序五穀乃化然後厥氣在下營衛留止寒

氣逆上眞邪相攻兩氣相搏乃合爲脹也黄
帝曰善何以解惑岐伯曰合之於眞三合而
得帝曰善黄帝問於岐伯曰脹論言無問虚
實工在疾寫近者一下遠者三下今有其三
而不下者其過焉在岐伯對曰此言陷於肉
肓而中氣穴者也不中氣穴則氣内閉針不
陷肓則氣不行上越中肉則衛氣相亂隂陽
相逐其於脹也當寫不寫氣故不下三而不
下必更其道氣下乃止不下復始可以萬全
烏有殆者乎其於脹也必審其胗當寫則寫

當補則補如鼓應桴惡有不下者乎



黄帝内經靈樞集註卷之十一




























