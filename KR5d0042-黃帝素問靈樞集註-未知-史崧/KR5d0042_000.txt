








黄帝素問靈樞集注序業二
昔黄帝作内經十八卷靈樞九卷素問九卷
乃其數焉世所奉行唯素問耳越人得其一
二而述難經皇甫謐次而爲甲乙諸家之說
悉自此始其間或有得失未可爲後世法則
謂如南陽活人書稱咳逆者噦也謹按靈樞
經曰新穀氣入於胃與故寒氣相爭故曰噦
舉而并之則理可斷矣又如難經第六十五
篇是越人標指靈樞本輸之大略世或以爲
流注謹按靈樞經曰所言節者神氣之所遊

行出入也非皮肉筋骨也又曰神氣者正氣
也神氣之所遊行出入者流注也井榮輸經
合者本輸也舉而并之則知相去不啻天壤
之異但恨靈樞不傳乆矣世莫能究夫爲醫
者在讀醫書耳讀而不能爲醫者有矣未有
不讀而能爲醫者也不讀醫書又非世業殺
人尤毒於梃刃是故古人有言曰爲人子而
不讀醫書由爲不孝也僕本庸昧自髫迄壯
潜心斯道頗涉其理輒不自揣參對諸書再
行校正家藏舊本靈樞九卷共八十一篇增

修音釋附於卷末勒爲二十四卷庶使好生
之人開卷易明了無差别除已具狀經所屬
申明外準使府指揮依條申轉運司選官詳
定具書送秘書省國子監今崧專訪請名醫
更乞參詳免誤將來利益無窮功實有自時
宋紹興乙亥仲夏望日錦官史崧題








