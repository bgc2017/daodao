










黄帝素問靈樞集註卷之十六(十七同卷)業十二
論痛第五十三
黄帝問於少俞曰筋骨之强弱肌肉之堅脆
皮膚之厚薄腠理之踈宻各不同其於針石
火焫之痛何如腸胃之厚薄堅脆亦不等其
於毒藥何如願盡聞之少俞曰人之骨强筋
弱肉緩皮膚厚者耐痛其於針石之痛火焫
亦然黄帝曰其耐火焫者何以知之少俞答
曰加以黑色而美骨者耐火焫黄帝曰其不
耐針石之痛者何以知之少俞曰堅肉薄皮

者不耐針石之痛於火焫亦然黄帝曰人之
病或同時而傷或易已或難已其故何如少
俞曰同時而傷其身多熱者易已多寒者難
已黄帝曰人之勝毒何以知之少俞曰胃厚
色黑大骨及肥者皆勝毒故其瘦而薄胃者
皆不勝毒也
天年第五十四
黄帝問於岐伯曰願聞人之始生何氣築爲
基何立而爲楯何失而死何得而生岐伯曰
以母爲基以父爲楯失神者死得神者生也

黄帝曰何者爲神岐伯曰血氣以和榮衛已
通五藏已成神氣舍心魂魄畢具乃成爲人
黄帝曰人之壽夭各不同或夭壽或卒死或
病乆願聞其道岐伯曰五藏堅固血脉和調
肌肉解利皮膚緻宻營衛之行不失其常呼
吸微徐氣以度行六府化穀津液布揚各如
其常故能長乆黄帝曰人之壽百歲而死何
以致之岐伯曰使道隧以長基墻高以方通
調營衛三部三里起骨高肉滿百歲乃得終
黄帝曰其氣之盛衰以至其死可得聞乎岐

伯曰人生十歲五藏始定血氣已通其氣在
下故好走二十歲血氣始盛肌肉方長故好
趨三十歲五藏大定肌肉堅固血脉盛滿故
好步四十歲五藏六府十二經脉皆大盛以
平定腠理始疏榮華頽落髮頗斑白平盛不
摇故好坐五十歲肝氣始衰肝葉始薄膽汁
始滅目始不明六十歲心氣始衰苦憂悲血
氣懈惰故好卧七十歲脾氣虚皮膚枯八十
歲肺氣衰魄離故言善誤九十歲腎氣焦四
藏經脉空虚百歲五藏皆虚神氣皆去形骸

獨居而終矣黄帝曰其不能終壽而死者何
如岐伯曰其五藏皆不堅使道不長空外以
張喘息暴疾又卑基𤗼薄脉少血其肉不石
數中風寒血氣虚脉不通眞邪相攻亂而相
引故中壽而盡也
逆順第五十五
黄帝問於伯高曰余聞氣有逆順脉有盛衰
刺有大約可得聞乎伯高曰氣之逆順者所
以應天地隂陽四時五行也脉之盛衰者所
以候血氣之虚實有餘不足刺之大約者必

明知病之可刺與其未可刺與其已不可刺
也黄帝曰候之奈何伯高曰兵法曰無迎逢
逢之氣無擊堂堂之陣刺法曰無刺熇熇之
熱無刺漉漉之汗無刺渾渾之脉無刺病與
脉相逆者黄帝曰候其可刺奈何伯高曰上
工刺其未生者也其次刺其未盛者也其次
刺其已衰者也下工刺其方襲者也與其形
之盛者也與其病之與脉相逆者也故曰方
其盛也勿敢毁傷刺其已衰事必大昌故曰
上工治未病不治已病此之謂也

逢(蒲蒙切)熇(呼木切)
五味第五十六
黄帝曰願聞穀氣有五味其入五藏分别奈
何伯高曰胃者五藏六府之海也水穀皆入
於胃五藏六府皆禀氣於胃五味各走其所
喜穀味酸先走肝穀味苦先走心穀味甘先
走脾穀味辛先走肺穀味鹹先走腎穀氣津
液已行營衛大通乃化糟粕以次傳下黄帝
曰營衛之行奈何伯高曰穀始入於胃其精
微者先出於胃之兩焦以溉五藏别出兩行

營衛之道其大氣之搏而不行者積於胷中
命曰氣海出於肺循喉咽故呼則出吸則入
天地之精氣其大數常出三入一故穀不入
半日則氣衰一日則氣少矣黄帝曰穀之五
味可得聞乎伯高曰請盡言之五穀秔米甘
麻酸大豆鹹麥苦黄黍辛五果棗甘李酸栗
鹹杏苦桃辛五畜牛甘犬酸猪鹹羊苦鷄辛
五菜葵甘韭酸藿鹹薤苦葱辛五色黄色宜
甘青色宜酸黑色宜鹹赤色宜苦白色宜辛
凡此五者各有所宜五宜所言五宜者脾病

者宜食秔米飯牛肉棗葵心病者宜食麥羊
肉杏薤腎病者宜食大豆黄卷猪肉栗藿肝
病者宜食麻犬肉李韭肺病者宜食黄黍鷄
肉桃葱五禁肝病禁辛心病禁鹹脾病禁酸
腎病禁甘肺病禁苦肝色青宜食甘秔米飯
牛肉棗葵皆甘心色赤宜食酸犬肉麻李韭
皆酸脾色黄宜食鹹大豆豕肉栗藿皆鹹肺
色白宜食苦麥羊肉杏薤皆苦腎色黑宜食
辛黄黍鷄肉桃葱皆辛
水脹第五十七

黄帝問於岐伯曰水與膚脹鼓脹腸覃石瘕
石水何以别之岐伯答曰水始起也目窠上
微腫如新卧起之狀其頸脉動時咳隂股間
寒足脛腫腹乃大其水已成矣以手按其腹
隨手而起如裹水之狀此其候也黄帝曰膚
脹何以候之岐伯曰膚脹者寒氣客於皮膚
之間𪔣𪔣然不堅腹大身盡腫皮厚按其腹
窅而不起腹色不變此其候也鼓脹何如岐
伯曰腹脹身皆大大與膚脹等也色蒼黄腹
筋起此其候也腸覃何如岐伯曰寒氣客於

腸外與衛氣相搏氣不得榮因有所繫癖而
内著惡氣乃起瘜肉乃生其始生也大如鷄
卵稍以益大至其成如懷子之狀乆者離歲
按之則堅推之則移月事以時下此其候也
石瘕何如岐伯曰石瘕生於胞中寒氣客於
子門子門閉塞氣不得通惡血當寫不寫衃
以留止日以益大狀如懷子月事不以時下
皆生於女子可導而下黄帝曰膚脹鼓脹可
刺邪岐伯曰先寫其脹之血絡後調其經刺
去其血絡也

賊風第五十八
黄帝曰夫子言賊風邪氣之傷人也令人病
焉今有其不離屏蔽不出室穴之中卒然病
者非不離賊風邪氣其故何也岐伯曰此皆
嘗有所傷於濕氣藏於血脉之中分肉之間
乆留而不去若有所墮墜惡血在内而不去
卒然喜怒不節飲食不適寒温不時腠理閉
而不通其開而遇風寒則血氣凝結與故邪
相襲則爲寒痹其有熱則汗出汗出則受風
雖不遇賊風邪氣必有因加而發焉黄帝曰

今夫子之所言者皆病人之所自知也其毋
所遇邪氣又毋怵惕之所志卒然而病者其
故何也唯有因鬼神之事乎岐伯曰此亦有
故邪留而未發因而志有所惡及有所慕血
氣内亂兩氣相搏其所從來者徴視之不見
聽而不聞故似鬼神黄帝曰其祝而已者其
故何也岐伯曰先巫者因知百病之勝先知
其病之所從生者可祝而已也

黄帝内經靈樞集註卷之十六












