










黄帝素問靈樞集註卷之十四(十五同卷)業十一
五變第四十六
黄帝問於少俞曰余聞百疾之始期也必生
於風雨寒暑循毫毛而入腠理或復還或留
止或爲風腫汗出或爲消癉或爲寒熱或爲
留痹或爲積聚奇邪淫溢不可勝數願聞其
故夫同時得病或病此或病彼意者天之爲
人生風乎何其異也少俞曰夫天之生風者
非以私百姓也其行公平正直犯者得之避
者得無殆非求人而人自犯之黄帝曰一時

遇風同時得病其病各異願聞其故少俞曰
善乎哉問請論以比匠人匠人磨斧斤礪刀
削斫材木木之隂陽尚有堅脆堅者不入脆
者皮弛至其交節而缺斤斧焉夫一木之中
堅跪不同堅者則剛脆者易傷况其材木之
不同皮之厚薄汁之多少而各異耶夫木之
蚤花先生葉者遇春霜烈風則花落而葉萎
乆曝大旱則脆木薄皮者枝條汁少而葉萎
乆隂淫雨則薄皮多汁者皮潰而漉卒風暴
起則剛脆之木枝折杌傷秋霜疾風則剛脆

之木根摇而葉落凡此五者各有所傷况於
人乎黄帝曰以人應木奈何少俞答曰木之
所傷也皆傷其枝枝之剛脆而堅未成傷也
人之有常病也亦因其骨節皮膚腠理之不
堅固者邪之所舍也故常爲病也黄帝曰人
之善病風厥漉汗者何以候之少俞答曰肉
不堅腠理踈則善病風黄帝曰何以候肉之
不堅也少俞答曰膕肉不堅而無分理理者
粗理粗理而皮不緻者腠理踈此言其渾然
者黄帝曰人之善病消癉者何以候之少俞

答曰五藏皆柔弱者善病消癉黄帝曰何以
知五藏之柔弱也少俞答曰夫柔弱者必有
剛强剛强多怒柔者易傷也黄帝曰何以候
柔弱之與剛强少俞答曰此人薄皮膚而目
堅固以深者長衝直揚其心剛剛則多怒怒
則氣上逆胷中畜積血氣逆留臗皮充肌血
脉不行轉而爲熱熱則消肌膚故爲消癉此
言其人暴剛而肌肉弱者也黄帝曰人之善
病寒熱者何以候之少俞答曰小骨弱肉者
善病寒熱黄帝曰何以候骨之小大肉之堅

脆色之不一也少俞答曰顴骨者骨之本也
顴大則骨大顴小則骨小皮膚薄而其肉無
䐃其臂懦懦然其地色殆然不與其天同色
污然獨異此其候也然後臂薄者其髓不滿
故善病寒熱也黄帝曰何以候人之善病痹
者少俞答曰粗理而肉不堅者善病痹黄帝
曰痹之高下有處乎少俞答曰欲知其高下
者各視其部黄帝曰人之善病腸中積聚者
何以候之少俞答曰皮膚薄而不澤肉不堅
而淖澤如此則腸胃惡惡則邪氣留止積聚

乃傷脾胃之間寒温不次邪氣稍至穡積留
止大聚乃起黄帝曰余聞病形已知之矣願
聞其時少俞答曰先立其年以知其時時高
則起時下則殆雖不陷下當年有衝通其病
必起是謂因形而生病五變之紀也
臗(音寬)杌(音兀)懦(音儒)漉(音鹿)
本藏第四十七
黄帝問於岐伯曰人之血氣精神者所以奉
生而周於性命者也經脉者所以行血氣而
營隂陽濡筋骨利關節者也衛氣者所以温

分肉充皮膚肥腠理司關闔者也志意者所
以御精神收魂魄適寒温和喜怒者也是故
血和則經脉流行營覆隂陽筋骨勁强關節
清利矣衛氣和則分肉解利皮膚調柔腠理
緻宻矣志意和則精神專直魂魄不散悔怒
不起五藏不受邪矣寒温和則六府化穀風
痹不作經脉通利支節得安矣此人之常平
也五藏者所以藏精神血氣魂魄者也六府
者所以化水穀而行津液者也此人之所以
具受於天也無愚智賢不肖無以相倚也然

有其獨盡天壽而無邪僻之病百年不衰雖
犯風雨卒寒大暑猶有弗能害也有其不離
屏蔽室内無怵惕之恐然猶不免於病何也
願聞其故岐伯對曰窘乎哉問也五藏者所
以參天地副隂陽而連四時化五節者也五
藏者固有小大高下堅脆端正偏傾者六府
亦有小大長短厚薄結直緩急凡此二十五
者各不同或善或惡或吉或凶請言其方心
小則安邪弗能傷易傷以憂心大則憂不能
傷易傷於邪心高則滿於肺中悗而善忘難

開以言心下則藏外易傷於寒易恐以言心
堅則藏安守固心脆則善病消癉熱中心端
正則和利難傷心偏傾則操持不一無守司
也肺小則少飲不病喘喝肺大則多飲善病
胸痹喉痹逆氣肺高則上氣肩息欬肺下則
居賁迫肺善脅下痛肺堅則不病欬上氣肺
脆則苦病消癉易傷肺端正則和利難傷肺
偏傾則胸偏痛也肝小則藏安無脇下之病
肝大則逼胃迫咽迫咽則苦膈中且脅下痛
肝高則上支賁切脇悗爲息賁肝下則逼胃

脇下空脇下空則易受邪肝堅則藏安難傷
肝脆則善病消癉易傷肝端正則和利難傷
肝偏傾則脅下痛也脾小則藏安難傷於邪
也脾大則苦湊䏚而痛不能疾行脾高則䏚
引季脇而痛脾下則下加於大腸下加於大
腸則藏苦受邪脾堅則藏安難傷脾脆則善
病消癉易傷脾端正則和利難傷脾偏傾則
善滿善脹也腎小則藏安難傷腎大則善病
腰痛不可以俯仰易傷以邪腎高則苦背膂
痛不可以俯仰腎下則腰尻痛不可以俯仰

爲狐疝腎堅則不病腰背痛腎脆則苦病消
癉易傷腎端正則和利難傷腎偏傾則苦腰
尻痛也凡此二十五變者人之所苦常病黄
帝曰何以知其然也岐伯曰赤色小理者心
小粗理者心大無𩩲骬者心高𩩲骬小短舉
者心下𩩲𩨗長者心下堅𩩲骬弱小以薄者
心脆𩩲骬直下不舉者心端正𩩲骬倚一方
者心偏傾也白色小理者肺小粗理者肺大
巨肩反膺陷喉者肺高合腋張脅者肺下好
肩背厚者肺堅肩背薄者肺脆背膺厚者肺

端正脇偏踈者肺偏傾也青色小理者肝小
粗理者肝大廣胸反骹者肝高合脇兔骹者
肝下胸脅好者肝堅脅骨弱者肝脆膺腹好
相得者肝端正脇骨偏舉者肝偏傾也黄色
小理者脾小粗理者脾大揭唇者脾高唇下
縱者脾下唇堅者脾堅唇大而不堅者脾脆
唇上下好者脾端正唇偏舉者脾偏傾也黑
色小理者腎小粗理者腎大高耳者腎高耳
後陷者腎下耳堅者腎堅耳薄不堅者腎脆
耳好前居牙車者腎端正耳偏高者腎偏傾

也凡此諸變者持則安減則病也帝曰善然
非余之所問也願聞人之有不可病者至盡
天壽雖有深憂大恐怵惕之志猶不能減也
甚寒大熱不能傷也其有不離屏蔽室内又
無怵惕之恐然不免於病者何也願聞其故
岐伯曰五藏六府邪之舍也請言其故五藏
皆小者少病苦燋心大愁憂五藏皆大者緩
於事難使以憂五藏皆高者好高舉措五藏
皆下者好出人下五藏皆堅者無病五藏皆
脆者不離於病五藏皆端正者和利得人心

五藏皆偏傾者邪心而善盜不可以爲人平
反覆言語也黄帝曰願聞六府之應岐伯答
曰肺合大腸大腸者皮其應心合小腸小腸
者脉其應肝合膽膽者筋其應脾合胃胃者
肉其應腎合三焦膀胱三焦膀胱者腠理毫
毛其應黄帝曰應之奈何岐伯曰肺應皮皮
厚者大腸厚皮薄者大腸薄皮緩腹裏大者
大腸大而長皮急者大腸急而短皮滑者大
腸直皮肉不相離者大腸結心應脉皮厚者
脉厚脉厚者小腸厚皮薄者脉薄脉薄者小

腸薄皮緩者脉緩脉緩者小腸大而長皮薄
而脉衝小者小腸小而短諸陽經脉皆多紆
屈者小腸結脾應肉肉䐃堅大者胃厚肉䐃
麽者胃薄肉䐃小而麽者胃不堅肉䐃不稱
身者胃下胃下者下管約不利肉䐃不堅者
胃緩肉䐃無小裏累者胃急肉䐃多少裏累
者胃結胃結者上管約不利也肝應爪爪厚
色黄者膽厚爪薄色紅者膽薄爪堅色青者
膽急爪濡色赤者膽緩爪直色白無約者膽
直爪惡色黑多紋者膽結也腎應骨宻理厚

皮者三焦膀胱厚粗理薄皮者三焦膀胱薄
踈腠理者三焦膀胱緩皮急而無毫毛者三
焦膀胱急毫毛美而粗者三焦膀胱直稀毫
毛者三焦膀胱結也黄帝曰厚薄美惡皆有
形願聞其所病岐伯答曰視其外應以知其
内藏則知所病矣
尻(枯高切)骹(敲)𩩲(結)骬(于)


黄帝内經靈樞集註卷之十四
