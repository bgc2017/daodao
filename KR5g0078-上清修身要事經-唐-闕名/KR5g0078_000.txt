








上清修身要事經吹四
太微靈書紫文拘三魂之法一
道士當先檢制魂魄消滅尸鬼常以月晦朔
之日及庚申甲寅之日當清齋入室沐浴塵
埃正席而坐得不眠者益佳當以真朱筆點
左目眥下以雄黃筆點右鼻孔下令小半入
谷裏點畢叩齒三通祝曰
二景飛纏朱黃散煙氣攝虛邪尸穢沈泯和
魂鍊魄合形大神令我不死萬壽永全聰明
徹視長享利津畢又叩齒三通嚥液三過并

以右手第二指捏左目眥下又以左手第二
指捏右鼻孔下各七過當隂按之勿舉手於
是都畢按此二處是七魄遊尸之門户妖精
賊邪之津梁矣故受朱黃之精塞尸鬼之路
致二景之薰滅淫亂之氣此太極上法常能
行之則魂魄安和尸穢散絶長生神仙通靈
徹視行之三年色念都泯也此日名曰尸鬼
競爭之日也男女不得同席而坐愼之
凡研味至道及誦讀神經十言二十言輙當
三過舐唇嚥液百言五十言輙兩三過叩齒

以招神㑹靈安和血氣使靈津凝滿帝一欣
宅所謂冲氣不勞昏而不泄
凢道士之法不可泣淚及唾泄此皆爲損液
漏津使喉腦大竭是以眞人道士常以吐納
嚥味以和六液
凡道士常當存思識巳之形容極使髣髴對
在我前使面上恒有日月之光洞照一形使
日在左月左右去面前令九寸存畢乃啄齒
三通祝曰
元胎上眞𩀱景二玄右抱七魄左拘三魂令

我神明與形當存畢又叩齒三七過嚥液七
過此名爲帝君存形拘魂制魄之道使人聰
明神仙長生不死若不得祝者亦可單存之
耳
凡上清叩齒嚥液之法皆各有方先後有次
不得亂雜使眞靈混錯也夫叩齒以命神嚥
氣以和眞納和嚥六液以運入制神須鳴法
鼓而行列矣
凡存修上法禮祝之時皆先啄齒上下相叩
勿左右也一呼一吸令得嚥諸氣液耳此名

爲呼神和眞以求昇仙者也
月三日月十三日夕是此時也三魂不定爽
靈浮遊胎光放形幽精擾喚其爽靈胎光幽
精三君是三魂之神名也其夕皆棄身遊遨
飈逝本室或爲他魂外鬼所見留制或爲鬼
物所得收録或不得還反離形放質或犯於
外魂二氣共戰皆躁競赤予使爲他念去来
無形心悲意悶也學生者皆當拘而留之使
無遊逸矣拘留之法當安眠向上下枕申足
交手心上冥目閉氣三息叩齒三通存心有

赤氣如雞子從内仰上出於目中從目中出
外赤氣轉大覆身下流身體上至頭項變而
成火因以燒身使帀一身令内外洞徹有如
燃炭之狀都畢其時當覺體中小熱乃大叩
齒三通畢存呼三魂名爽靈胎光幽精三魂
急住因微祝曰
太微玄宫中黃始青内鍊三魂胎光安寧神
寳玉室與我俱生不得妄動監者太靈若欲
飛行唯得詣太極上清若欲饑渴唯得飲廻
泉玉精都畢也

大微靈書紫文制七魄之法二
月朔月望月晦夕是此時也七魄流蕩遊走
穢濁或交通血食鬼神往来或與死尸相共
關入或淫惑赤子聚姦伐宅或言人之罪詣
三官河伯或變爲魍魎使人厭魅或將鬼入
身呼邪殺質諸殘病生人皆魄之罪樂人之
死皆魄之性欲人之敗皆魄之疾道士當制
而厲之錬而變之抑而止之攝而威之其第
一魄名尸狗第二魄名伏矢第三魄名雀隂
第四魄名吞賊第五魄名非毒第六魄名除

穢第七魄名臭胇此皆七魄之隂名也身中
之濁鬼也制檢之法交手於項中閉息七過
叩齒七通存鼻端有白氣如小豆須㬰漸大
以冠身九重下至兩足上至頭上旣畢於是
白氣忽又變成天獸使兩青龍在兩目中兩
白虎在兩鼻孔中皆向外朱鳥在心上向人
口蒼龍在左足下靈蛇在右足下兩耳中有
玉女著玄錦衣當耳門兩手各把火光良久
都畢又嚥液七過叩齒七通呼七魄名畢乃
微祝曰

素氣九迴制魄邪凶天獸守門嬌女執關鍊
魄和柔與我相安不得妄動看察形原若汝
饑渴聽飲月黃日丹都畢也於是七魄内閉
相守受制若恒行之則濁魄下消反善舍形
上和三宫與元合靈也
太素眞人敎始學者辟惡夢法三
若數遇惡夢者一曰魄祅二曰心試三曰屍
賊厭消之方也若夢覺以左手捻人中二七
過啄齒二七通而微祝曰
大洞眞玄張鍊三魂第一魂速守七魄第二

魂速守泥丸第三魂受心節度速啓太素三
元君向遇不祥之夢是七魄遊尸来恊萬邪
之源急召桃康護命上告帝君五老九眞皆
守體門黃闕神師紫戸將軍把鉞握鈴潰滅
惡津反凶成吉生死無縁畢若又卧必獲善
應而向造爲惡夢之氣則受閉於天關之下
也三年之後唯神感㫖應乃有夢也夢皆知
見將来之明審也無復惡占不祥之想矣若
夜遇善夢者吉應好夢而心中自以爲佳則
吉感也卧覺當摩自二七過叩齒二七通而

微祝曰
太上髙精三帝丹靈絳宫明徹吉感告情三
元柔魄天皇授經所向諧合飛仙上清常與
玉眞俱㑹紫庭畢此大洞祕法以傳於始渉
津流者矣
太素眞人得吉夢法四
凡學士夢想有婦女人衣紫羅衣持案食来
受而食之勿畏惡之也此食盡是東海眞彩
之屬或是嵩髙五嶽中眞草甚妙之藥食之
可致壽延也

凡道士白日眠卧先以兩手按目四眥三七
過叩齒三七通乃卧也
凡道士暮卧當以左手按鼻兩孔三七過叩
齒三七通乃卧也
太上黃素道士安眠祝法五
道士臨眠手撫心三過閉目祝曰
太靈九宫太一守房百神參位魂魄和同長
生不死塞滅邪凶畢而寢
玉清消魔制祝鬼魅法六
凡道士行来獨宿有魔精惡鬼之地當叩左

齒三十六通閉氣微祝曰
太帝陽元四羅幽關千祅萬毒敢當吾前巨
獸重吻刳腹屠肝神公使者守衞營畨黄衣
師兵斬伐祅魂馘滅千魔摧落凶姦絶種滅
類取令梟殘玉帝上命清蕩三元畢又叩齒
三十六通名爲太帝揮神内祝塞滅萬魔之
法
太上黄素齋見不祥之物法七
道士齋入室有不祥之物者當行北帝祝鬼
方先叩左齒三十六通祝曰

二象廻傾玄一之旌七靈護命上詣三清𩀱
皇驅除嚇伯羅兵三十萬人侍衞神營巨獸
百丈吐威攝精揮劔逐邪馘落魔靈神伯所
祝千祅滅形畢又叩齒三十六通
青腰紫書鍊祝死尸法八
凡修上清之道兆身父毋伯叔兄弟於世上
死亡兆身未得絶跡故在人中身履死殗者
三日當取清水一瓫眞硃一兩投於水中兆
於中庭南向臨水上叩齒九通祝曰
氣化成神尸變入玄三化五錬昇入九天九

天之劫更度甲身甲身更化得爲眞人畢男
死思玉童三人女死思玉女七人盛瓫水以
灌死人之尸畢取水目洗手面仰天㖹漱畢
又隂祝曰
天氣已清人化巳生得生上天九變更形五
苦三塗斷落死名超度窮魂還反南庭止如
此亡人即更受化生於九天之上九年得昇
玉清之宫其法妙於大洞度七祖之法玉帝
所祕不傳非眞有金名帝圖緑字紫文得見
此文勿輕施用妄告於人七祖父毋長閉鬼

官三塗五苦萬劫不原四極明科七百有年
眞人聽傳
青腰紫書行道見他死尸法九
凡上學之士遊更世路忽於道次遇見死尸
穢氣千身兆當行二十四歩止北向叩齒九
通男尸思玉童三人女尸思玉女七人来請
兆玉谷之中黃芝素水以灌彼死尸之上須
㬰存死尸化生成人便隂祝曰
巳枯復榮巳滅復生得生上天更禀太靈九
天之劫反覆胎嬰穢累盪滅白尸反生畢以

手拭目二七過止如此穢氣即解死人即更
受化後爲靈人兆遇二十四過行此鍊祝功
滿德加名標上清二十四年克乗靈輪飛行
九玄也
外國放品占居山宅吉凶法十
洞淵九地三十六音内銘
第一壘色潤地正音行音遊音梵音各一




第二壘剛色地正音行音遊音梵音亦各一
下同



第三壘音石脂色澤地正音行音遊音梵音



第四壘音潤澤色地正音行音遊音梵音





第五壘音金粟澤色地正音行音遊音梵音




第六壘音金剛鐵色地正音行音遊音梵音



第七壘音水制澤色地正音行音遊音梵音


第八壘音大風澤色地正音行音遊音梵音



第九壘音洞淵無色剛維地氣正音行音遊

音梵音



欲登山住止及安居宅審地吉凶當以戊巳
之日黄書九地三十六音文白紙上置所住
中央以瓫覆之三宿開看若有黃色潤紙大
吉若有青色則下有死靈之尸若有白色者
凶若有赤色者驚恐若有黒色者則有財寳
若有紫色者得神仙都不異則正可三年安

過此必折傷
太上靈寳八威施用神䇿祝法十一
元始太眞五靈髙尊太帝皓映洞朗八門五
老吿命無幽不聞上御九天中制酆山下領
河海十二水源八威神呪靈䇿玉文召龍負
水收氣聚雲束魔送鬼掃蕩祅群萬精摧落
所誅無蠲日月五星北斗七元諸天諸地諸
水諸山玉眞所部冥靈大神仙王遊宴五帝
杖旛天丁前驅金虎後奔玃天猛獸羅備四
門所呼立到所召立前赤書煥落風火無間

有所攝驗金龍驛傳畢叩齒九通仰天三嘯
引天氣三嚥八威䇿文指所告之地閉氣九
息而止
太上靈寳八威施用神杖法十二
道士欲施用神杖法當叩齒三十六通思五
帝直符吏各一人衣隨方色有五色之光流
煥杖上五帝玉女各一人合侍衞杖左右微
祝曰
太陽之山元始上精開天張地甘竹通靈直
符守吏部御神兵五色流煥朱衣金鈴輔翼

上眞出幽入冥招天天恭攝地地迎指鬼鬼
滅祅魔束形靈符神杖威制百方與我俱成
與我俱生萬劫之後以代我形影爲五解神
昇上清承符告命靡不敬聽畢引五方氣二
十嚥止以杖指天天神設禮指地地祇司迎
以杖指東北萬鬼束形
青腰紫書救𦔳日蝕法十三
紫書訣言是日當露出中庭以明鏡向日兆
身操大刀一口南向叩齒三十六通仰祝曰
日暉童子陽光赤精耀羅眞人影中玉靈歴

運乗氣上下肅清隂貟内謀上侵日庭天鑒
操杖帝臣輔兵三五正位陽光洞明天地代
食何假敢生各反其位無使虧盈玉帝告命
靡不敬停便引氣二十四息止如此則天地
復位三五齊光童子感恱日暉廻靈流光玄
注陶降兆身列名紫簡記篇玉清九年之内
得乗緑𨊻乗空駕虛飛行上清也
青腰紫書救𦔳月蝕法十四
紫書詇言月蝕之日是其夕當出中庭取清
水一瓫兆身操刀一口臨水向月叩齒十六

通仰祝曰
天地離合圓氣乗虧侵蝕月廬上千黃輝帝
臣操杖玉晨捕非天兵羅成神公放威有何
假生附景乗微速反初位無使有違三過向
月祝如此以刀右還瓫水三過止臨水引氣
十六息畢月蝕即解天景肅清三五齊耀萬
宫安寧也月中眞人夫人靈光感恱意歡迴
靈玄映降子之情即記北帝落子死名注上
青宫玉篇給子玉女十二人侍衞兆身九年
如此得乗飛霞上造月庭其道至妙不行於

世得者寳祕愼勿輕傳
太上黃素解殗穢法十五
凡道士見死尸血穢之物當以朱一銖散内
水中以洗目漱口洗手足畢入室正寢交手
心上叩齒二七通心拜四方祝曰
三元上道太一護形司命公子五神黃寧血
尸散滅凶穢沈零七液纒注五藏華生令我
神仙長享利貞祝畢閉兩目并氣良久身中
小熱爲候竟又叩齒七通嚥液三過此三元
解穢内法也

太上黄素理髪及沐頭祝法十六
凡道士理髪將髻及沐頭將散髪之時先啄
齒七通乃祝曰
太帝散華玄隂大神今日吉日理髪沐塵辟
惡除患長生神仙畢乃髻之竟又叩齒七通
都畢此名爲太帝散華理髮内法令人終年
不病耳目聰明頭腦不痛
太上黃素浴身及手面法十七
凡道士浴身及洗手面之時先臨水啄齒三
通乃祝曰

四大開朗天地爲常玄水澡穢辟除不祥𩀱
星守門七靈安房雲津鍊灌萬氣混康内外
利貞保兹黃裳祝畢又叩齒三通乃洗手面
此名爲澡穢除凶七房祝法常能行之者使
人神明血淨辟諸凶氣
太上黃素齋食先祝法十八
凡道士入室齋戒之時臨食常以左手持筯
啄柈三通乃祝曰
二玄上道四極清泠太一帝君百神黃寧受
粮三宫灌漑脾靈上饗太和飡味五馨魂胎

受命七液流停百關通和五藏華明𩀱星合
景飛行上清食畢又啄柈三過此名爲魂胎
受馨百神饗粮之道常能行之令人神明氣
和魂魄安寧辟惡除試常保利津未食祝之
凡道士臨於盛饌皆正心存一目想一先飲
食然後兆乃食之食畢心微祝曰
百穀入胃與神合氣填補血液尸邪亡墜飛
登金闕長生天地役使六丁靈童奉衞止恒
如此者則邪氣遠退真氣来前也食竟祝之
太上黄素道士自按摩頭面法十九

求道要先令目清耳聰爲事主也且耳目是
尋眞之梯級綜靈之門戸得失繫之而立存
亡須之而辯也大鈔相示可施用也以手按
兩眉後小穴中三九過又以手心及指摩目
下顴上又以手旋耳行三十過次以手逆乗
額三九過口傍嚥液多少無數也如此常行
耳目清明於人中宻爲之勿語其狀次以兩
手乗頭四面順髪就髻唯多也於是頭血流
散風濕不凝都畢以手按目四眥二九覺令
見光分明是檢眼神之道常爲之得見百靈

太上黄素道士傳授先求感法二十
凡傳授上法之時有經之師當先求感應然
後傳之當入室燒香宻願神明乃心拜經前
微祝之曰
太上元君仙都大神今日吉日八願開陳欲
傳申上法敢告靈元未知可否須應乃宣祝
畢便寢必獲靈應子自知其善否之心審可
授之方也
玉清消魔玉帝祝鬼衞靈上法二十一
玉帝祝曰

九天有命上命玉清促召千眞俱㑹帝庭太
一下觀雙皇翼形鑒察萬邪理氣攝生若有
不祥干試神明請帝之道勑整神兵七神秉
鉞天鋒右征揮劒前驅煥擲火鈴檄命甲騶
武卒天丁風火齊戰伐邪校精上威六天下
攝魔靈旣威旣攝萬凶滅形神戈電掃姦祅
無生仙皇秉節有令敢停拒節違令是誅是
形各警各慎保兹黄寧九天告命萬神敬聽
畢兆若夜行畏恐心震意怯或惡夢之時魔
鬼試人犯眞干氣欲疾病害人者急行玉帝

祝鬼衞靈之法兆當心存至道求濟於帝一
乃北向叩齒三十通閉氣宻祝祝畢又叩齒
如上嚥液十過於是姦惡消摧群魔伏滅七
神纒綿太一鑒攝萬靈衞眞外威凶氣亦可
日日諷習振響唱誦坐卧隨意以塞百邪之
来試閉姦鬼之凶跡當卧寢亦常可誦之令
人神安意明辟夢除厭消諸毒惡使終身不
恐諷習之日不復北向閉氣也以閉氣宻祝
者謂鬼魔巳試其左右祅精巳干其神室故
勑靈命真以収其凶跡耳而寢卧之祝不復

同之於此法也
玉清消魔道士叩齒節度法二十二
凡上清叩齒嚥液之法皆各有方先後有次
不得亂雜使眞靈混錯也夫叩齒以命神嚥
氣以和眞納和嚥六液以運入制神須鳴鼓
而行列矣
凡存修上法禮祝之時皆先啄齒上下相叩
勿左右也一呼一吸令得嚥諸氣液耳此名
爲呼神和眞以求昇仙者也其法叩齒上下
相叩名曰天鼓左齒相叩名曰天鐘右齒相

叩名曰天磬也制鬼召魔可叩鐘磬行道求
眞叩天鼓也
太上素靈道士聞耳鳴祝法二十三
聞耳鳴者錯手掩耳而祝曰
赤子在宫九眞在房諸神聽命亦察不祥太
一流火以滅萬凶畢以手掩耳門一七過當
聞面熱即佳候也若聞頭頸間色色寒者惡
氣入也當急卧臨目存玄丹宫太一眞君以
流火之鈴煥而擲之令惡氣即出耳外火光
亦隨之在後烱烱然以照一身良久平復也

太上素靈審察耳鳴吉凶法二十四
耳中忽聞瀬水聲雷霆及鼓鳴者是體中勞
損心藏極弊不能味眞注生而淫放䘮亂使
六府失攝魂魄哀號盖將結疾致死亡之兆
矣是以泥丸縱法九宫失常悲擾翻錯鳴鼓
亂行將欲舍其居館以棄一身也聞之者當
精念大一眞君反迷還專眞心若罪未深者
自聽改也所以耳聾者耳神亡之故也
耳中忽聞金聲玉音者眞氣来入道欲成也
忽聞絃樂之聲者六丁玉女来衞子道也當

隱靜專修所行勤至之心愈彌於往也眞人
因是遂有形見之漸矣自非爾師且勿言於
他人也
耳中聞簫角之音吉象貴至也聞呌喚號呼
之聲者凶象賤至也聞臭氣者必有殗穢之
事急更衣沐浴燒香掃除寢宇以答之此是
帝君將戒勸於人者也
若聞血氣者及無故見聚血者兵凶也急遁
人間守三元帝君求救自藏齋三月禍亦止
也此皆帝君先告人吉凶以令懼誡其禍福

耳夫見凶象當行隂德營於惠救爲人所不
能爲行人所不能行者始免乎必死之候也
子其勗之勿守常而已
金眞玉光施安齋堂五方符法二十五
書符都畢北向叩齒三十六通微祝曰
九天有命普吿萬靈三代相推五氣交并玉
帝顯駕匡轡霄庭施布正法収魔東精剪戮
元祅萬道齊平道流後學帝君記名招眞洞
幽氣交無形變景錬道昇上三清得迅飛輿
上造玉庭畢隨位置符真仙立降身無禍殃

學無此道鮮不喪身可謂妙法不學自仙也
金眞玉光行道服氣存思三眞法二
十六
上元宫泥丸中腦是也其神赤子字三元先
一名仲玄生帝卿
中元宫絳房中心是也其神眞人字子南丹
一名中光堅
下元丹田宫臍下三寸是也其神嬰兒字元
陽昌一名谷下玄此三一之神矣欲拘制魂
魄時皆先隂呼其名存三神皆玉色金光有

嬰兒之貌中上二元皆衣赤下元衣黄頭如
嬰兒始生之狀行道服氣時亦存名字
七聖玄紀仙禁七傷法二十七
凡學士玄紀有名身合仙相則應自然合眞
而有
第一之傷帶眞行僞淫色喪神魂液泄漏精
光枯乾氣散魄零骨空形振神泣窮府上聞
天關眞仙逺遊則與九塵結因土府同符豈
復得仙
第二之傷外形在道皮好念眞而心抱隂賊

凶惡内臻願人否敗嫉能妬賢口美心逆面
歡内嗔形論得失妄造罪原毀謗同學攻伐
師根三官所記標爲惡門仙眞髙逝邪魔攻
身走作形影飛散體神故令枉横極其惡原
考滿形灰滅巳九泉徒有玄名豈保自然
第三之傷飲酒洞醉損氣喪靈五府攻潰萬
神振驚魂魄飛散内外朽零本室空索赤子
悲鳴眞仙髙逝邪魔入形如此之學徒損精
誠雖有玄紀空失玉名神昇上宫身灰幽冥
恍惚求延年焉久停

第四之傷行不弘物責人宗仰心忿口形罵
詈無常瞋喜失節意性乖恒氣激神散内眞
飛揚魄離魂遊九孔塵埃五府奔喪皆由性
之不純行之不祥眞仙髙逝外痾入形如此
之學將欲何蒙雖有玄圖不免斯殃望仙日
悠地里日長
第五之傷或玄圖表見得受寳經或運遇靈
師啓授神文或不依科盟形泄天眞未經九
年投剌名山使青宫有録金闕結篇便傳於
人流散世間輕眞泄寳考結巳身徒有玄名

反累七玄仙道髙逝身死幽泉長充鬼責萬
劫不原
第六之傷身履殗穢形影不香内無清虚外
無蘭芳清靈失仙神不居房氣擾精混靈元
失光五神飛散赤子騫揚邪魔来攻内外交
喪如此之學望成反傷眞仙髙逝空景獨行
淪於混濁仙乎可蒙
第七之傷啖食一切舍生之肉殺害足口之
美臭氣充於臟腑伐生形於非巳眞氣擾於
靈門遊神駭於赤子魂魄遊於宫宅濁滯纒

於口齒仙眞登髙於玉清巳身沈頓於地里
徒有玄名於帝簡亦不免於必死
髙聖帝君曰爲學道之本當以七傷爲急旣
得瞻眄洞門披覩王篇不犯七傷之禁將坐
待靈降白日昇晨如外勤在學内不遣於七
傷者將望仙而反敗期生而反亡希吉而反
凶期飛而反沈靈仙逝於髙清五神散於八
荒赤子號泣於中宅逰魂悲鳴於玄空故仙
相有成敗上學有七傷篤尚之士孰清其眞
靈書紫文仙相十敗法二十八

第一敗勿好淫淫則魂液外漏精光枯竭神
焦魄散骨薄髓穢魂號靈府上聞天閣三宫
權爭胎英悲錯此一敗仙相
第二敗勿爲隂賊凶惡凶惡則黄庭競亂三
尸好殺魂神窺姦魄鬼干室目光亡敗口生
傷氣此二敗仙相
第三敗勿醉酒醉酒則形質淪壞神眞交錯
魂忘本室魄遊邪宅赤子飛鳴喉腦火灼此
三敗仙相
第四敗勿穢慢不淨穢慢不淨則清靈失眞

精魂不居三宫生蟲赤子浮游血濁髓臭神
光失廬魄走邪門求我死書此四敗仙相
第五敗勿食一切含生之肉則元形䘮始根
本亡度胎神號咷綘君呌慕三魂慘毒魄素
丘墓此肉入口命墜長夜此五敗仙相
第六敗勿食一切水中有生之肉則形神犯
眞泥丸滅落三宫閉門嬰兒交錯魂爽飛遁
魄求棺槨此六敗仙相
第七敗勿食飛鳥肉則氣形聲臭精靈濁滯
腦黄齒枯脾育死氣魂不受眞魄生邪勃身

沈長淵骨髓亡沒此七敗仙相
第八敗勿食五辛之菜則五臟惡臭三華潰
亂神不上達精胎下淪魂魄生離赤子煩頓
飛靈失守眼光流遁此八敗仙相
第九敗勿殺昆蟲以上則兵對萬物束骸血
怨形暴魄凶魂氣交戰胎靈仿偟嬰兒逃散
泥丸姦狂赤子棄叛尸形湯鑊水煮火爛此
九敗仙相
第十敗勿北向便曲仰視三光勿北向理髮
解脫衣裳勿北向唾罵犯破毀王破謂歳下

辰也王謂王氣之所在也
勿怒日月星辰勿以八節日行威刑勿以月
朔日怒恚
勿以六甲日傷龜龍鱗甲之物勿以丙午日
傷雉勿以丙子日傷黒獸勿以庚申日别有
他念當存思念眞勿以乙卯日飲酒食肉當
齋潔靜心
勿以正月殺生勿以二月九日食肉勿以三
月三日食諸百草心勿以四月八日殺草伐
樹勿以五月五日見血勿以六月六日起土

勿以七月七日思存惡事勿以八月四日市
獲履屐諸附足之物勿以九月九日起牀席
勿以十月五日罰責人物勿以十一月十一
日不沐浴勿以十二月晦内三日不齋燒香
念眞也
諸如此忌天人大禁三官告察以是爲重罪
矣或令人三魂相疾七魄流競或胎神所憎
三宫受惡之時也是以惡夢交於丹心祅魁
乗其朱闕精液觸犯神眞恍惚流變多禁莫
識忌術子能奉修則爲仙才不奉天禁則爲

傷敗者也
太上黄素上清法服法二十九
上清法服紫青作帔紫於外青於内帔廣四
尺九寸以應四時之數長五尺五寸以法天
地之氣表裏一法表當令二十四條裏令一
十五條以應三十九帝眞之位爾者身佩帝
皇之服故也無此服不得妄動寳經此法服
給玉童各十二人不得妄借異人并犯殗穢
輕慢神服
女子紫紗之褐令用二丈四尺身袖長短就

令取足當使兩袖作十六條身中二十三條
合三十九條又作青紗之帬令用四十五尺
作八幅幅長四尺九寸餘作攀腰分八幅作
三十二條此則飛青之帬也無此法服不得
詠於上清寳經此服給玉女十二人不得妄
借異人并犯殗穢輕慢神服
玉清消魔道士遊行山澤祝法三十
道士遊行王嶽履渉川澤當行三天正一之
祝威試召靈致仙之法登山之初當先於山
外叩齒九通閉眼思五色之雲勃勃四㑹奄

冠一山及我身在雲氣之中良久見五嶽仙
官及山形林中草木禽獸萬物悉來朝巳仰
祝曰
上帝出遊日吉時良玉華覆盖太一扶將左
翼白元右輔無英八帝九眞陵梵履昌導我
送我與我同光履行五嶽羣仙奉迎出入河
海萬道開張役御六丁足躡五行三天有命
盪除萬凶豁落掃穢流金滅殃正法清通嚴
如威霜華精奕奕龍輿昻昻流青翠羽飛錦
羅裳所向所之靡不吉昌萬眞来朝齊昇玉

京畢引氣三十六嚥止行此千日得五嶽眞
仙降雲車羽盖飛行太空
凡道士入山良月吉日禁忌之法
道士欲入山以三月七日吉又法春不東山
及西山夏不南山北山秋不西山東山冬不
北山南山
入山良日保義專日吉制伐日並凶
甲子丙寅丁卯巳巳辛未壬申癸酉乙亥庚
辰辛丑庚戍戊午此是義日吉
丁丑丙戍甲午庚子壬寅癸卯乙巳丁未戊

申已酉辛亥丙辰此是保日吉
戊辰巳丑戊戍丙午壬子甲寅乙卯丁巳巳
未庚申辛酉癸亥此是專日吉
乙丑甲戍壬午戊子癸巳甲辰庚寅辛卯乙
未丙申丁酉已亥此是制日凶
庚午丙子戊寅巳卯辛巳癸未甲申乙酉丁
亥壬辰癸丑壬戍此是伐日凶
道士若卒遇凶惡不祥當打天鐘三十六過
叩左齒也
道士若經山辟邪威神大祝當槌天磬三十

六過叩右齒也
若存思念道致眞招靈當鳴天鼓三十六過
叩上下齒也
凡道士獨宿山林而多爲山精惡鬼所犯試
者當叩齒二七通閉氣祝曰
吾昨被帝召攝領眞元令我封掌北嶽摧割
酆山萬靈受事俱㑹帝前七神啓别三元司
眞若有小祅即時梟殘山精澤尉速来奉迎
神師口命上聞三清一如大洞之法不得稽
停祝畢又叩齒二七通此爲帝君補神祝伐

山精百鬼之法諸山神地祇房祠主正之神
聞此之祝皆執鞭奉迎神兵侍衞若與萬人
同宿矣
凡受三品上道或未得上登三清受號仙主
者多爲天魔所試萬靈所干也冝詠拂魔之
祝上動上天之靈音下召三界之威神束萬
精於天鍾斬祅魔於洞章行此之法常當北
向先存項生圓象如日左有朱鳳右有玄龍
紫霞覆盖光明身形仙童玉女執五色之節
從三界萬神前嘯九鳳後吹八鸞白虬啓道

太極參軒畢叩左齒三十六通次叩右齒二
十四通次叩上下齒十二通而祝曰
羅天毒獸備巨四門吞沈割誓山醜萬群張
喉玃天猛馬髙奔毒龍奮爪金頭横吞威兵
巨萬受符校仙六天不拘合凶成群祅魔鼓
洋穢氣紛紛謡歌空洞亂音鄣雲小鬼賈刑
當人生門神王所告無幽不聞上攝六氣下
檢河源五嶽四瀆善惡速分萬萬千千來對
我前五帝校録有功者原凶魔千眞束形帝
君敢不從命所誅無蠲屠肝刳腹斬首滅根

北鑊漬湯南陵火燌金眞録氣流鈴捕魂祅
爽無遺極盡形源身佩天書道行正文滌蕩
九氣清明三元玄虚舉眞上合自然莫有干
試攺動上聞畢引氣十二嚥止
右智慧拂魔之祝
凡是學士遊行名山在百鬼之間獨宿振怖
及嬰抱疾病群鬼守門誦之一過將似鑊湯
之消氷炎火之洋金也魂神澄正氣安體强
目非禀命之應終求死不可得矣
上清修身要事經











