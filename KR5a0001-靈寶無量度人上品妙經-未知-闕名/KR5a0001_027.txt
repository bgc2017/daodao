







元始无量度人上品妙經
元始洞𤣥靈寶本章紫光丹靈上品妙首九轉度人太一隱韻
玉丹自然混洞赤晶華元上眞生育天地造化羣靈太有𤣥宮
燿光彌綸開導九淵交絡天根太一蔚微萬物生神熒熒丹景
圓照通明外連四虛包含玉嬰元始大劫五緯流形是爲靈瑞
紫極高清鬱嶽蕭山太上𤣥京上通圓曜瑤闕飛精神運廣筵
昌玉純英方臨帝仞元化開生太微明堂青霞碧城安鎭十方
貫氣八冥下連列宿降妙羣星巍巍上帝安坐玉垣中有紫陽
大範之眞中有光飛𤣥極之君中有丹華符應元君中有靈通
上妙眞人中有開天化氣司生司育九微八道皇老尊神丹靈

上範宸極度人載天持地列聖開生共宣洪化度劫回津今日
降鍊萬神臨軒
東方无極紫光丹靈神王長生大聖无量度人
南方无極紫光丹靈神王長生大聖无量度人
西方无極紫光丹靈神王長生大聖无量度人
北方无極紫光丹靈神王長生大聖无量度人
東北无極紫光丹靈神王長生大聖无量度人
東南无極紫光丹靈神王長生大聖无量度人
西南无極紫光丹靈神王長生大聖无量度人
西北无極紫光丹靈神王長生大聖无量度人

上方无極紫光丹靈神王長生大聖无量度人
下方无極紫光丹靈神王長生大聖无量度人
十方至眞紫光丹靈神王長生度世无量大神並乘紫光飛雲
丹霞寶輿綠璟神輦方蓋圓輪驂駕白虎綠鳳丹鸞建八元神
節明飈羽旛前列三天大仗後從朱陽萬兵鬱單玉眞遊空步
虛三師啟塗九仙捧轅億乘萬騎浮空而來傾光回駕錫丹度
生統仙丞相太極元宮九垣玉輔皇老大神執簡持章齊會帝
宸俯閱教科下頒幽扃變化梵氣周流五行隨所飛奏開導諸
天普告神洲仙境靈鄉洞天福地海嶽河源三元曹局九淵化
城關紐綱維閬風崑崙瑤闕三眞𤣥華帝臺劫仞彌羅大經玉

輪元皇詔命時刻飛升開度先祖受對苦魂逍遙解脫隨光上
賓玉眸鍊質素暉蕩形上登流火仙變生身合景太霄與運長
存因緣輪轉劫劫無傾永斷衰凶勝伏尅害之厄超凌玉虛受
化洞陰過度生關飛神絳垣之天天帝洞丹無色之境梵行
東方八天
旌房簡宮天帝伯弓思臧
慶德昭符天帝正車燕良
用靈希祕天帝契岸孔沖
求𤣥絜聞天帝持時明
利陽開華天帝招仙圖休

勝穆問宗天帝叔洪藴都
降華極光天帝規童倚賢
寵猷清儀天帝梁部央畸
南方八天
紹經師濟天帝靜敷樂襄
火洞薦隆天帝勅陀除魔
燿神司丙天帝華魂錄靈
特靜淪化天帝確啟紋嵩
廉聖廣明天帝謁通俟會
極陽遠靈天帝將維卑光

純修至感天帝兆用無兼
杳冥普居天帝黨南式回
西方八天
光遼慈息天帝蒙擊還俅
神燿總靈天帝顓多鄰洙
碧蕚璇珍天帝鐸妙田幷
定籍朱宮天帝胡堂祕公
虎章考錄天帝阿韓吕全
太無眞首天帝儲能捨祇
錄皇寂根天帝瀹仲息完

平虞夙野天帝資緣景班
北方八天
𤣥晨昌化天帝獨勤王
眞極康庸天帝離文逸恭
備神息尤天帝釋乾次開
道覺遊靈天帝奠𤣥池侖
瑤虛漢霞管眞天帝達匪報祥
霄墟厯皇紫光天帝略淵詞皐
文欽哲員天帝格涂𤣥
昌都萬華秀宗天帝冒嘉龍周

三十二天三十二帝諸天隱諱諸天隱名天中空洞自然靈章
太一隱韻丹靈之音丹靈之尊紫光之神紫光玉垣正憲丹靈
六運十飛變化九清无量隱妙神不可量敷落三華普度天人
太一玉丹化育生民民有元命實丹之靈奕奕紫光入體生眞
以劫爲晝生滅無輪授書玉臺招眞命神今日欣慶受度厯試
萬天請滅種惡斷絕胎根飛運五行上列太冥御省注籍紀功
仙官眞王監察過度天門東斗保生西斗降神南斗注籍北斗
化精中斗混合紫光丹靈青帝順行白帝司金赤帝炎燿黑帝
主成黃帝立極正氣交幷化生寶丹九道鬱凝青霞神王覺除
虛開赤霞神王孟都昌期白霞神王玉光凌罙黑霞神王紫扉

密回黃霞神王金郯靈晞五方神王萬氣之宗佐天丹靈飛行
九宮持幢仗節遊化高空紫光赫奕列聖齊功上天濟生開度
北酆神王受命掃蕩不祥青龍左持白虎右張朱雀前驅𤣥武
後防四象纒結丹符洞章擲火流鈴揮擊十方敢有妖魅干我
黃房𤣥鉞斬滅天吏定刑屠割鬼爽風火飛騰千千馘首萬萬
誅形魔無考試鬼無祅精三元九司嚴校雲營不容怠縱飛章
奏呈普告三界諸地八冥九宮𤣥師言功太清
靈符大籙太上眞文三光妙氣浩劫生成崑崙𤣥嶽巨液之明
開張𤣥化火燿金升赤白旣顯元神鬱凝天廓澄高覆周九冥
太一王境爲丹之靈上連下接非色非淵風轉至陰虛動神源

源神合道植立億天天上天下泛景浮沉元光浩蕩玉極無形
溟涬太一𤣥丹赤明皇運金華景晶彌綸宣布洪京元始瑤篇
赤書寶符合氣成仙安制九方使命長延梵氣騰飛包絡交纒
紫光散分爲緯爲經元風流演三十六門輪轉太虛周結生根
旋紐厯綱回度飛輪六十九氣總御三元二景冥符氣降𤣥泉
𤣥泉太眞帝道洪軒八威萬華安鎭綿綿七關四維與天齊并
絳霄鬱單煇映無傾皇一三帝大洞徊風伯史育嬰千景𤣥童
千交萬和自然成眞眞中有神萬境居尊紫光眞人丹天上靈
長生大帝青華玉君太一務猷司命無英白元赤子制魄拘魂
桃康合延布氣營精執册運關保度天民上遊清微內居琳琅

太極寶洞大經明堂下鎭人身六府五宮中理百神混合飛空
十詠洞章與氣俱仙道貴眞丹紫光度人神鑪八門運天三輪
陳羅禁戒宿化因緣咸獲開濟無量生身身得受生舉形上升
升入玉垣俾各應丹靈大勳羣魔吟詠謠音九華隱篇辭參高
眞
第一紫光丹靈飛空之音
天谷靈泉眞光絳煙飛霞挹芒
雲周九淵回遶崑崙萬景合仙
升騰紫虛灌鍊交纒妙有空無
降氣𤣥丹𤣥丹化生無極眞關

九道神輝下燭酆山眞功昭著
開度七𤣥采煇登晨飛升玉軿
金華變體遊行八騫永超神府
大福綿綿
第二紫光丹靈仙王之章
天垣玉霞九和育嬰丹章上道
宸極珠英太華大寶化爲玉京
𤣥元祖範紫光煥明人有元象
中藏至精變化沖妙升入皇寗
元始眞氣肇立生根青琅丹碧

徊水玉晶濯羅結璘絳天奔星
周旋三景流飛火鈴蕩蕩帝氣
巍巍劫城雙元合應大朴構形
普天安鎭億劫無傾
第三紫光丹靈眞王歌曰
金闕啟靈扉眞光遍諸天萬仙集帝宮
鳴鐘藹飛煙一唱召萬神再歌來眾眞
茫茫化八圓珠樓竦琳庭太上攝千精
元始命伯華令奔紫晨煇長生引眞牙
妙範祕𤣥嶽碧落回雲霞端坐九霄中

天墉羅九門日月列其傍下有層雲屯
紫光化丹靈驂駕舞龍軿自然玉清帝
瓊岳請元尊宣布玉丹道太一天皇文
普使諸天境悟𤣥爲種民設此大法梁
正憲永流行
此三界之上飛空之中眞王歌音音參洞章誦之百遍名度南
宮誦之千遍眞王保迎萬徧道備飛升太空過度三界位登仙
公有聞靈音眞王敬形勅制地祇侍衞送迎拔出地戸五苦八
難七祖升遷永離北陰魂度朱陵受鍊更生是謂無量普度無
窮有祕上天文諸天共所崇泄慢墮地獄禍及七祖翁

道言此二章並是諸天上帝及紫光丹靈隱祕之音能知太一
玉丹爲己元命存而保之不使陰穢邪妄昏觸返歸心源紫光
照燭逆知彊名寓於心相非心非神非丹非靈𤣥關脫畧悟而
得道旣得道已卽心卽神卽丹卽靈生死往還並無所礙天宮
上境遂性遊嬉謂之眞人亦曰神仙七祖飛升逍遙億劫皆是
大梵之言非世上常辭言無韻麗曲無華宛故謂𤣥奧難可尋
詳上天所寶祕於高上神霄玉清王府東室寶藏之內依科三
萬七千年運應下傳若有至人齎金寶質心依舊格告盟十天
然後而付焉
道言夫天地運度否終日月五星虧盈至聖神人休否末學之

夫疾傷凡有此災同氣皆當齊心修齋六時行香十徧轉經福
德立降消諸不祥無量之文普度無窮
道言夫末學道淺或仙品未充運應滅度身經太陰臨過之時
同學至人爲其行香誦經十過以度屍形如法則泥丸中太一
諱重冥空字幽寥無吐玉丹之英返兆生氣魂神徑上南宮隨
其學功計日而得更生輪轉不惑便得神仙
道言夫天地運終星宿錯度日月失輝四時失度陰陽不調國
境有災疫毒流行兆民死傷師友命過同氣災殃皆當修齋行
香誦經夫齋戒誦經功德甚重上消天災保鎭帝王下禳毒害
以度兆民生死受賴其福難勝故曰无量普度天人

道言凡有是經能爲天地帝主兆民行是功德有災之日發心
修齋燒香誦經十過皆諸天記名萬神侍衞右別至人克得爲
聖君金闕之臣諸天記人功過毫分無失天中眞王亦保舉爾
身得道者乃當洞明至言也
諸天中大梵隱語无量音道君譔
元始紫光丹靈玉篇
東方八天
乙羅刹賔䖍跽恆微祕裝則泯
高牙輦綏仗毅秦役瑤眞元岐
洞嶽勅玉琅卿簡瓖幽流互曾

越田正催頗惟澤柄推察冥稽
趙品逸鐸梁辭變機郝完賜鉤
洪延伯龜
南方八天
品慈盈菌戞和淩京燕翳洛巓
祝勿幻平離皇遠寅欹輪夷恒
旦奏屏約車塗石扃道辯驛別
熙都索明慶備河湄奚梅趙眞
記益瞢弼烏靈交兵赤旃胡陀
摩求默湻

西方八天
教飛瓊格厯本日箕論伫明席
延閩次鈞長儀並敷閻披江薰
祕露忽漠餘棠已門察落正梵
依畢嵯純勤裒曜比杓範交幷
闡第委媚斗紐升行君支陽微
隕作常呈
北方八天
關師時昌聯將易蕭碧斷幽根
霞激邊毫原趨遲昺季學明刀

政霜堅濤杞南惟商漸胙華敵
晶焰求興丁𦍑把房族英猷卿
綠冥使裔焦昻步汀兌臨其雩
爵述撩靈
道言此諸天中大梵隱語无量之音舊文書高上神霄玉清王
府紫光丹靈之閣金門左扉之上以盟諸眞亦傳東極宮中已
成眞人者使知妙道字皆廣長一丈天眞皇人上眞道君昔書
其文以爲正音有知其音能齋而誦之者諸天皆遣飛天神王
下觀其身書其功勤上奏諸天萬神朝禮地祇侍門大勳眞王
保舉上升道備克得遊行三界升入金門此音無所不辟無所

不禳無所不度無所不成天眞自然之音也故誦之致大魔下
觀上帝遙唱萬神朝禮三界侍軒羣祅束首鬼精自亡琳琅振
響十方肅清河海靜默山嶽吞烟萬靈振伏招集羣仙天無氛
穢地無祅塵冥慧洞清大量𤣥𤣥也
