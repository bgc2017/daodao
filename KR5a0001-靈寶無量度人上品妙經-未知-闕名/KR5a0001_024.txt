







@fw元始无量度人上品妙經卷之二十四
神變氣化品
道言昔於太素天中皓景霄虛凌空曜土受元始度人神變氣
化无量上品
元始天尊當說是經周囘十過以召十方始當詣座天眞大神
上聖高尊妙行眞人無鞅數眾乘空而來碧虛扇霞鳳輿瓊輪
綠蓋華軿流彩降霄八景交輝洞煥太空三日三夜諸天玉籙
寶光上照𤣥都宮闕森羅元綱臺觀朗然徹見刼仭巍峩飛輪
煥赫一國地土山川林木緬平一等無復高下土皆作瑞玉無
有異色眾眞侍座

元始天尊𤣥坐空浮神化萬炁寶闕之上說經一遍諸天大聖
同時稱善是時一國男女知道變化悉由神炁乃至天城紫殿
碧閣黃房萬聖千眞皆是神變法身氣化眞境說經二遍金龍
吐雲寶臺千柱說經三遍宸霞散縷結空成字說經四遍大音
輕震甘露敷和說經五遍地發寶蓮萬葉凝光說經六遍玉京
金闕神輝洞虛說經七遍萬神混一出有入無說經八遍神氣
變微秋毫同體說經九遍地獄消滅死魂受生說經十遍神變
氣化洞入太冥是時一國是男是女莫不傾心皆受護度咸得
長生
道言是時元始天尊說經一遍東方无極无量品始陽大神無

鞅之眾浮空而至說經二遍南方无極无量品炎輝大神无鞅
之眾浮空而至說經三遍西方无極无量品少陰大神无鞅之
眾浮空而至說經四遍北方无極无量品太一大神无鞅之眾
浮空而至說經五遍東北无極无量品保鎭大神无鞅之眾浮
空而至說經六遍東南无極无量品通生大神无鞅之眾浮空
而至說經七遍西南无極无量品沖厚大神无鞅之眾浮空而
至說經八遍西北无極无量品運關大神无鞅之眾浮空而至
說經九遍上方无極无量品主變大神无鞅之眾浮空而至說
經十遍下方无極无量品持化大神无鞅之眾浮空而至十遍
周竟十方无極變化大神一時同至一國男女傾心歸仰雖未

聞法各悟三界十方諸天高眞乃至宮殿臺觀未有一名不從
神變氣化而有今覩天尊眞王宣眞演道聖容煒煥光徹諸天
无量世界一一國中各有天尊眞王宣演大法故知神變無窮
氣化無極我等今身色相根塵動轉音影皆是神變氣化所成
來者億量無鞅之眾迮國一半土皆偏陷非可禁止於是元始
示現神氣變化之道從𤣥坐起踴身虛空高齊刼仭在飛雲浮
景之上去地千丈元始登引天眞大神上聖高尊妙行眞人十
方无極變化大神无鞅數眾俱入浮景之中天人仰看惟見勃
勃從虛空中入旣入空內不知所在國人廓散地還平正無復
欹陷元始卽於飛雲浮景之上說經都竟眾眞監度以授於我

當此之時喜慶難言法事粗悉諸天復位倐歘之間寂無遺響
是時天人遇值經法普得濟度全其本年無有中傷傾土歸仰
咸滅有心極妙極𤣥極洞極眞極化極用極變極通極神極靈
心悟至道合體虛明齊同慈愛異骨成親國安民豐欣樂太平
經始出教一國以道預有至心宗奉禮敬皆得度世
道言元始天尊說經中所言並是諸天上帝神變氣化內名隱
韻之音亦是眞王內諱變化百靈之隱名也非世之常辭上聖
已成眞人神氣通𤣥能悉其章誦之十過諸天遥唱神氣合應
變化倐忽河海山嶽俄爾亡存日月璇璣周流隱顯神之所變
萬聖齊臨則羣魔束形鬼精滅爽氣之所化則囘屍起死白骨

成人至學之士誦之十過則神變五帝氣化三界魔精喪眼鬼
祅滅爽濟度垂死絕而得生所以爾者學士穢氣未消體未洞
眞召制十方威未制天政德可伏御地祇束縛魔靈但卻死而
已不能更生輕誦此章身則被殃供養尊禮門戸興隆世世昌
熾與善因緣萬災不干神明護門斯經尊妙獨步玉京度人无
量爲萬道之宗巍巍大梵德難可勝
道言凡誦是經十過諸天齊到神感氣會變化自然不同起心
作諸幻妄神氣混合無道不生億曾萬祖幽魂苦爽皆卽受度
上昇朱宮格皆九年受化更生得爲貴人而好學至經功滿神
變德就氣化皆得神仙飛昇金闕遊宴玉京也上學之士修誦

是經神氣鍊化皆卽受度飛昇南宮世人受誦神不去身眞氣
內營則延壽長年後皆得作屍解之道魂神暫滅不經地獄卽
得返形遊行太空此經微妙普度無窮一切天人莫不受慶無
量之福生死蒙惠上天所寶不傳下世至士齎金寶效心盟天
而傳輕泄漏慢殃及九祖長役鬼官侍經五帝玉童玉女各二
十四人營衞神文保護受經者身
道言正月長齋誦詠是經神變發生氣化敷榮內景煥彩玉雲
結城爲上世亡魂斷地逮役度上南宮七月長齋誦詠是經神
變道體內景明潔神嬰正位身得神仙諸天書名黃籙白簡削
死上生十月長齋誦詠是經神變深密氣化安寗內景齊仙遊

宴玉華爲國王帝主安鎭國祚保天長存世世不絕常爲人君
安鎭其方民稱太平八節之日誦詠是經神變順常氣化循經
內景調衍金池玉霐得爲九宮眞人本命之日誦詠是經神變
九宮氣化九眞混一自然與帝同盟魂神澄正萬氣長存不經
苦惱身有光明三界侍衞五帝司迎萬神朝禮名書上天功滿
德就飛昇上淸
道言行道之日皆當香湯沐浴齋戒入室東向叩齒三十二
通上聞三十二天心拜三十二過閉目靜思身坐靑紫白三
色雲氣之中內外蓊冥有靑龍白虎朱雀𤣥武獅子白鶴羅
列左右日月照明洞煥室內項生圓象光映十方次思太空

之中洞眞神氣如紫光雲冉冉來覆兆首雲氣彌室內有萬
神森然如視目中瞳子對兆面前次思兆九竅氣出如白烟
烟雲右旋纒繞兆身象罔之中紫雲白烟亘遍天地良久覺
見己身肝中有碧玉宮殿中有神人衣靑龍華羽之服口中
吹氣成風吹此雲氣左囘約九九數周乃見空中所存來者
萬神與兆身中百神合爲一身狀如嬰兒繡衣錦裳對兆面
坐聽兆誦經訖還入兆口中上泥丸中晝面向外夜面向內
此爲神變氣化之道如此分明密咒曰
无上𤣥元太上道君召出臣身中三五功曹左右官使者侍香
玉童傳言玉女五帝直符直日香官各三十六人關啟所言今

日吉慶長齋淸堂修行至經无量度人願所啟上徹徑御
无上三十二天元始上帝至尊几前(畢)
引炁三十二過東向誦經








元始无量度人上品妙經
元始洞𤣥靈寶本章神變氣化上品囘混度人百魔隱韻離合
自然洞空無形神氣爲眞神非恍惚氣非氤氲是道妙本於空
爲神太空爲氣神生萬神氣生萬氣萬神歸一萬氣合一一萬
之變神爲道機氣爲道樞機變樞化三界乃生元始祖神變生
萬眞元始祖氣化生諸天開明三景是爲天根上無復祖惟道
爲身神變赤書氣化玉文五文開廓普植神靈無文不光無文
不明無文不立無文不成無文不度無文不生是爲大梵天中
之天變化生成鬱羅蕭臺玉山上京上極无上大羅玉淸眇眇
刼仭若亡若存三華離便大有妙庭金闕玉房森羅淨霐神霄

梵炁周囘十方中有神變氣化之神中有南極長生大帝君中
有度世司馬大神中有好生韓君丈人中有南上司命司錄延
壽益算度厄尊神囘骸起死无量度人今日校錄諸天臨軒
東方无極飛天超𤣥神王長生大聖无量度人
南方无極飛天升炎神王長生大聖无量度人
西方无極飛天易皓神王長生大聖无量度人
北方无極飛天生神神王長生大聖无量度人
東北无極飛天司變神王長生大聖无量度人
東南无極飛天主化神王長生大聖无量度人
西南无極飛天遷氣神王長生大聖无量度人

西北无極飛天換質神王長生大聖无量度人
上方无極飛天至有神王長生大聖无量度人
下方无極飛天妙無神王長生大聖无量度人
十方至眞飛天神王長生度世无量大神並乘玉虹萬寶之輿
結綠千眞遊𤣥之車泛蓋旋羽驂駕丹鳳九色眞龍建召神攝
氣變化之節三元囘命保生靈旛前詠洞文齊唱後吹部曲同
音獅子白鶴嘯歌嗈嗈五老啟途羣仙翼轅億乘萬騎浮空而
來傾光囘駕變化度人諸天丞相南昌上宮韓司主錄監生大
神神變天司明令四張氣化神人據位持兵執籙把籍齊到帝
前百億變化神氣自然官府在左刑罰著邊隨所應度嚴校諸

天普告三界无極神鄉泉曲之府北都羅酆三官九府十二河
源上解祖考億刼種親疾除罪簿落滅惡根不得拘留逼合鬼
羣元始符命時刻昇𤣥北都寒池部衞形魂制魔保舉度品南
宮死魂受鍊仙化成人神氣無窮變化無終無極神鄉變化所
從神氣合空無所無容十方皆變一神混同十方皆化一氣普
通變化生身生身受度刼刼長存隨刼輪轉與天齊年保度三
塗五苦八難超凌三界逍遥上淸上淸之天天帝洞輪無色之
境梵行
東方八天
神變九眞天帝梵靈虛泉

角應震生天帝京繿婁虛
曲眞啟元天帝混奇迎隆
厯陳蒼華天帝明耀芒
動緣仁宥天帝閣龍景盈
嶽判紀靈天帝述蘭棲
翠闕寶輝天帝飛英預嘉
綠粹秀和天帝離如祕公
南方八天
薰微炎照天帝嗇運通
陽光混虛天帝寶主輔元

南玉化闕天帝部俞慶言
耀景丹靈天帝祖簡尊猷
朱明景平天帝伯舉沖幾
安變澤神天帝曜華奉靈
龍變慶元天帝廓都良
赤氣定初天帝平披昌
西方八天
雲極素靈天帝正寶仙明
正化觀行天帝時保基常
帝靜順康天帝滋殊聿光

竺珞道封天帝崇昇眞墟
皛明虎寶天帝象日囘景
思度逸沖天帝祝郭友
太瑤葆存天帝道鑒沖升
感羽浩名天帝極那輪
北方八天
紫度靜明天帝忱伯次恭
句魂除邪天帝尾房忌侯
正察高𤣥儀眞天帝島基錄開
𤣥符虛轄天帝密觀赴靈

德芳曜圓露神天帝超𤣥濟昏
鍾陽溟混天帝曾微子都
治化政安天帝寂浩素覺
智冥洞空九常天帝本光希先
三十二天三十二帝諸天隱諱諸天隱名天中空洞自然靈章
諸天隱韻天中之音天中之尊天中之神天中大魔天中之靈
神和氣合變化上淸无量之奧深不可詳敷落神眞普度天人
今日欣慶受度厯關諸天神變萬眞請滅三惡氣化百靈斬絕
地根飛度五戸名列太𤣥眞王監舉無拘天門東斗運機西斗
司氣北斗𤣥樞南斗生神中斗混合總監眾靈神變五帝下領

天人靑帝施仁白帝明義赤帝司禮黑帝生智黃帝主信萬神
無越靑神魔王拘魂定華赤神魔王守神立慧白神魔王定魄
蕩穢黑神魔王溺邪安正黃神魔王總監萬氣五神眞魔萬靈
之宗飛行鼓從氣化神兵麾幢持節遊觀太空神變赫奕諸天
齊功上天度人嚴攝北酆神王受命普掃不祥收神攝氣變化
飛仙金精吐毒天馬四張神兵前驅流煙八衝敢有干試拒遏
上眞金鉞前戮巨天後刑屠割鬼爽風火無停千千截首萬萬
翦形魔無干犯鬼無祅精三官北酆明檢鬼營不得容隱金馬
驛呈普告無窮萬神咸聽三界五帝列言上淸
天元洞極生化無窮眇眇億刼混沌之中上無復神下無復氣

風澤洞虛虛極變𤣥𤣥生爲神神薄氣眞氣爲神子神爲氣母
神氣合一萬變可取萬變萬化金剛乘天剛風爲氣風動爲神
動生知識梵氣爲身神變氣化三界自成陽神爲天陰氣爲泉
無極無色泉極無淵神氣冥冥地藏爲天天上天下無幽無冥
無形無影無極無窮神降氣升流精鬱寥溟涬大梵遼廓無光
赤明開圖運度自然元始安鎭敷落五篇赤書玉字八威龍文
保制刼運神氣長存梵氣彌羅萬範開張元綱流演三十二天
輪轉無色周囘十方神氣普運四達皇皇旋斗厯箕囘度五常
三十五分總氣上元八景冥合氣入𤣥𤣥𤣥中太皇上帝高眞
亦從神氣變化生成泛景太霞嘯詠洞章金眞朗郁流響雲營

玉音攝氣靈風聚烟紫虛鬱秀神氣囘旋變化陰陽輔翼萬仙
千和萬合自然成眞眞中有神神中有氣附景纒光返復氣神
南極帝宮長生大君無英公子白元尊神太一司命桃康合延
執符把籙保命生根上遊上淸出入華房八景之內細微之中
下鎭人身泥丸絳宮中理五氣混合百神十轉囘靈萬氣齊仙
仙道貴生无量度人上開八門飛化神氣往來無窮轉此法輪
罪福禁戒宿命因緣普受開度死魂生身身得受生上聞諸天
諸天之上各有生門中有空洞謠歌之章眞王靈篇辭參高眞
第一道𤣥神變飛空之音
無形無名獨立太空合混萬神

變化莫窮萬物咸賴神運圓通
生天生地把握洪濛廓散無邊
視之無蹤泛然自應名曰至神
三界仙眞諸天雲宮神變周流
皆由道身此道幽祕得之乃眞
歌此沖妙𤣥中之天中有造化
浩刼至神冥會樞運斡旋皇極
萬炁長存保之勿息
第二道𤣥氣化眞王之章
空爲眞氣眞氣如空我其辨之

與道皆同物得之生捨之則窮
能生者何曰氣與神一切諸天
神仙聖人乃至六道諸凶鬼神
天地宮府呼吸屈伸是皆氣化
無逃此輪如神守氣千刼無傾
三界俱壞我獨長存九天停運
神升太微攜盻玉京巔映日金華西
願參空洞歌駕龍耕瓊芝
第三神變氣化眞王歌曰
俯軾東桑仰觀逮臺下有長樓

刼海崔嵬億萬里兮超遙鑒開
嗟此大道境攝之方寸規神變而氣化
妙有相徘徊控轡玉龍駕奔雲太淸下
無鞅繡衣人非若世幻假神變氣化成
千刼忘衰薾笑爾榖仙輩區區辨靑黃
垂白無所成咎道爲不祥自昧神氣元
不知道有方歌此太上篇翛然禮眞王
此三界之上飛空之中眞王歌音音參洞章誦之百遍名度南
宮誦之千遍眞王保迎萬遍道備飛升太空過度三界位登仙
公有聞靈音眞王敬形勅制地祇侍衞送迎拔出地戸五苦八

難七祖升遷永離地官魂度朱陵受鍊更生是謂无量普度無
窮有祕上天文諸天共所崇泄慢墮地獄禍及七祖翁
道言此二章並是諸天上帝及至靈眞王隱祕之音神變氣化
杳然難名皆是大梵之言非世上常辭言無韻麗曲無華宛故
謂𤣥奧難可尋詳上天所寶祕於神霄玉淸王府東藏經室運
應壬辰大法當傳若有至人齎金寶質心依舊格告盟玉府然
後而付焉
道言夫神有不變氣有不化則爲天地運度否終日月五星虧
盈至聖神人休否末學之夫疾傷凡有此災同氣皆當齊心修
齋六時行香十遍轉經福德立降消諸不祥无量之文普度无

窮
道言夫末學道淺或仙品未充運應滅度身經太陰臨過之時
同學至人爲其行香誦經十過使神變爲仙氣化爲眞以度屍
形如法魂神徑上南宮隨其學功計日而得更生轉輪不惑便
得神仙
道言夫神變氣化神氣能變化於物非神氣自變化也神氣剛
大不可變化變而化之神氣使之非變化神氣也神氣不和則
不能變化與物爲災故曰天地運終星宿錯度日月失明四時
失度陰陽不調水旱兵災疫毒流行兆民死傷師友命過皆當
修齋行香誦經夫齋戒誦經功德甚重上消天災保鎭帝王下

禳毒害以度兆民生死受賴其福難勝故曰无量普度天人
道言凡有是經能爲天地帝主兆民行是功德有災之日發心
修齋燒香誦經十過神氣變化轉爲福祥諸天記名萬神侍衞
右別至人尅得爲眞王玉府之臣左華記人功過毫分無失玉
淸眞王亦保舉爾身得道者乃當洞明至言也
八天之大梵隱語无量音道君譔
元始靈書神變氣化玉篇
東方八天
明麤室寅宛奏滌澮阿留梵萌
提覺辭外演羅丘微對境平施

加那握温毗德佑機洞洛次禰
原襄資連陳岡閼夏厯數惟年
當著逸濳蒙祺益兼亟馳賓陀
氣不汝偏
南方八天
秀旨峙滿偏登球敦炎井投枚
八道耿英邈野駢路崔慈梁賓
太極𤣥素尤難檢欹莽司馳微
表師覽兌康達鈐宜碧圓漪外
趣仙恭塗旦昌昭隨正華玉纂

道戸祕持
西方八天
參諱投綿蔚羅大千妙乙丙族
乾定婁弦舒騫魔堂逸變坤𤣥
文定柳齊上剛思元圖靈祕寂
部丹凝宣略要紀呈令商自全
邈奎狼都竟邊普傳浪馬永儲
希天怙專
北方八天
龍芤燕宮洞庭𧊚沖閣靜化極

列賓慈洪乘聖逾棘召倫愷攻
大藏敻莫厯泉己穹道度冥瓘
力丁霞容冀翼房穴軫迹幾雄
瑞廣靈約莊地萬鋒純澤固賢
鄙開策空
道言此諸天中大梵隱語无量之音舊文刻書蕭臺天樞玉衡
之上神變氣化以正萬天无極世界三元眞皇莫不由其道知
而鍊之神氣永留大刼成壞小刼生死皆爲之解顏傲視之也
字皆廣長一丈天眞皇人昔書其文以爲正音有知其音能齋
而誦之者神府皆遣飛仙天人下觀其身書其功勤上奏諸天

萬神朝禮地祇侍門大勳眞王保舉神霄道備尅得遊行三界
昇入金門此音无所不辟無所不禳無所不度無所不成天眞
自然之音也故誦之致飛仙下觀上帝遙唱萬神朝禮三界侍
軒羣祅束首鬼精自亡琳琅振響十方肅淸河海靜默山嶽吞
煙萬靈振伏招集羣仙天無氛穢地無祅塵冥慧洞淸大量𤣥
𤣥也
