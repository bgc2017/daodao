







元始无量度人上品妙經
元始洞𤣥靈寶本章蠲化水火災癘十迴度人百魔隱韻離合
自然三天澄明霐寶不分元胞未開或浮或沉浮者爲陽沉者
爲陰浮者炎上沉者潤下性成質具名曰水火有形无質若氣
非氣爲至道祖爲太空精上水下火神濟其中上火下水氣營
其門水火相交風爲之神變化天地生養乾坤金氣生明剛性
發堅水潤成木木中成炎水火旣具眞土爲主土爲空母玉山
上京黃房紫庭上聖九品帝極三眞是由水火和感而生鬱伏
彊弱變爲災癘頑敗朽惡氣撓神驚火精爲日水精爲月月成
歳功日制晷刻三界萬物乃遂利亨五行六氣水火爲先大氣

鍊養九萬九千赤明開圖運度自然厯水過火眞得其眞上无
復祖惟道爲身水火交胎普植神靈靈文結篆龍鳳飛雲无文
不光无文不明无文不立无文不成无文不度无文不生是爲
大梵天中之天鬱羅蕭臺太微太階上極无上大羅玉淸恍惚
存亡水火眞君行天運度畢觜昴參行人厄會水火漂焚行地
爲癘土䧟山傾氣有逆順劫有壞成上眞蠲化生道謐甯水火
二氣周迴十方中有度人不死之神中有南極長生之君中有
蠲化災癘之神中有度世司馬大神中有好生韓君丈人中有
南上司命司錄延壽益算度厄尊神迴骸起死无量度人今日
校錄諸天臨軒

東方无極太𤣥神王長生大聖无量度人
南方无極赤帝神王長生大聖无量度人
西方无極九溟神王長生大聖无量度人
北方无極洞海神王長生大聖无量度人
東北无極火藏神王長生大聖无量度人
東南无極絳府神王長生大聖无量度人
西南无極水藏神王長生大聖无量度人
西北无極黑穴神王長生大聖无量度人
上方无極海空神王長生大聖无量度人
下方无極元火神王長生大聖无量度人

十方至眞飛天神王長生度世无量大神並乘三素流雲八瓊
丹輦風輪霞帳虎葢虯軒驂駕朱鳳五色𤣥龍建七燿之節九
色靈旛前嘯萬舞齊唱後吹千籥同鳴朱鳳蒼虯嘯歌噰噰𤣥
獸神禽喙音宛宛五老啟途羣僊翼轅億乘萬騎浮空而來傾
光回駕監眞度生水火二相南昌上宮韓司主錄監生大神執
籙把籍齊到帝前蠲平水火災癘無干隨所應度嚴校諸天普
告𤣥都玉京天闕十二宮分六甲之元水不濫溢火不焚然𤣥
精守位絳章伏潛水火合氣不得流遷大小劫運九六之天消
平災癘三界咸安无極神鄉泉曲之府北都羅酆三官九府十
二河源水怪弭息洪波靜淵九靈奉書𡨚負明伸上解祖考億

劫種親疾除罪簿落滅惡根不得拘留逼合鬼羣元始符命時
刻昇遷北都寒池部衞形魂制魔保舉度品南宮死魂受鍊僊
化成人生身受度劫劫長存隨劫流轉與天齊年永度三塗五
苦八難超淩三界逍遙上淸上淸之天天帝玉眞无色之境梵
行
水火災癘卽大小陽九百六之變也惟種民天已上三災不
及自紫微垣至九壘重陰皆災害所及之處雖聖賢眞宰不
能變遷亦如日月之蝕也惟昇入无形方免水火之患此天
亦三界之天與靈寶同法
東方八天

大濟榮稽天帝楚凡流阿
邵眞梵光天帝求何宗都
靈觀陽符天帝彭樓提眞
淵鎭扶搖天帝伯嶽原殊
太微正度天帝師聰恥明
八景洞眞天帝曷甯晶魁
會昌延化天帝司典公樞
紫津燿神天帝辨俁稱
南方八天
雲瓊憫𤣥天帝定思顯權

玉闕禁盈天帝獨俾滋嚴
敷靈帝眞天帝輔華資臣
冲裕慧孚天帝覺爽元祺
九華變空天帝山麗玉相
𤣥剛降生天帝察監領神
晶明廣善天帝啟蒲昌光
晃朗太元天帝烈智攜
西方八天
洞浮正樞天帝監鬱蒼
五英和育天帝慮巴提文

離明遘容天帝難洞申摽
玉靈康濟天帝綠寶宗
紫雲𤣥昇天帝才輔氐回
𤣥緒慶猷天帝賜禺景方
極眞號名天帝僊釐總皇
初神顯祐天帝域圖檣
北方八天
𤣥洞祕神天帝居賓汪
邱緒演眞天帝韓司秉觚
元虛隱符天帝治極紫邙

七變無極天帝震文啟𤣥
高素昇聞天帝尹述希寂
𤣥雲羽華天帝滔師越浪
𤣥淸豁落天帝頤典宥方
北華斗揺天帝龍几承倡
三十二天三十二帝諸天隱諱諸天隱名天中空洞自然靈章
諸天隱韻天中之音天中之尊天中之神天中大魔天中之靈
九和十合變化上清𤣥化之奥深不可詳調運水火普告天人
今日欣慶受度厯關諸天請滅漂焚流蕩燒爇劫運之災大小
陽九大小百六之會旺否勃蝕貽毒三元飛度厄難名列太𤣥

魔王監舉无拘天門東斗建杓西斗生氣北斗水神南斗火帝
中斗大空爲劫之會靑帝化木白帝烹金赤帝孕火黑帝飛泉
黃帝靈寶變化无邊靑天魔王母本太𤣥赤天魔王眞土成天
白天魔王水德自然黑天魔王靑陽發煙黃天魔王剛粹冲淵
五帝大魔萬神之宗飛行鼓從總領鬼兵麾幢鼓節遊觀太空
自號赫弈諸天齊功水劫浩浩驚波萬重火劫炎熾惡煙渾蒙
激流烘爓三界災凶元始正道養育和融蠲化陰陽毒惡莫從
災癘却除時明國豐神公受命降世福祥日月合拱四斗明張
𤣥瑞僊雲靈鳳飛翔水火作寶金玉凝堅六氣夷平四景回旋
金不剋金木火降陰土爲水防木受土生五行旣協水火無偏

致民夀慶心无忸𡨚魔鬼滅爽殺戮萬千三官北酆明檢鬼營
不得容隱金馬驛呈普告无窮萬神咸聽三界五帝列言上淸
鬱羅天關中環八門眇眇億劫祖氣未分上无復色下无復淵
水火洞虛金剛乘天天上天下无幽无冥无形无影无極无窮
赤明開圖日月麗天水火合濟運度自然元始安鎭水火爲丹
內生玉字赤書五篇十方寶篆八威龍文保制劫運二氣長存
梵氣彌羅萬範開張元綱流演三十二天輪轉水火周迴十方
旋陰厯陽回度五常三十五分分氣三元八景冥合氣入𤣥𤣥
𤣥中太皇上帝高眞泛景太霞嘯詠洞章金眞朗郁流響雲營
玉音攝氣靈風聚煙紫虛鬱秀輔翼萬僊千和萬合自然成眞

眞中有神長生大君𤣥帝水德丹元火君太一守氣司命留神
桃康捧鑪合延命精執符把籙保命生根上遊上淸出入華房
八冥之內細微之中下鎭人身泥丸絳宮中理五氣混合百神
十轉回靈萬氣齊仙僊道貴生无量度人水火交分飛天法輪
罪福禁戒宿命因緣普受開度死魂生身身得受生上聞諸天
諸天之上各有生門中有空洞謡歌之章魔王靈篇辭參高眞
第一欲界蠲化大小劫運陽九百六水火災癘飛空之音
玉京爲樞輪轉諸天龍樓鼓鳴
九千餘周水開洪源炎飈九州
陽勝陰伏木往金酬水火爲王

激勃滂流燎山毀玉民物振憂
水始上帝虎冠龍斿握策佩符
呼攝酆幽啟靈寶篇黑帝布籌
火神檢考萬靈速勾災害平甯
无待无求
第二色界魔王蠲化大小劫運陽九百六水火災癘之章
元氣爲日陰母爲月日行月隨
成歳分節天關運動水衝火蒸
斗車其行三千有餘陽九百六
爲世卷舒陰陽百六數之堂隅

一十二度鼓鳴三周水火氣行
日月傍流水勝河溢火熾焚舟
至學无爲我神天游數極筭竭
水火交結世號災癘物爲勦絕
九復爲一混沌重生元始天王
出沒變更兆度我界玉淸妙庭
第三无色界魔王水火災癘不及玉淸神化歌曰
雲營廓落浩蕩帝靑龍母九目
萬里蟠形黑煙蓊鬱太音雷霆
屈繞玉山八十萬層俯觀日月

熒熒火星下臨九天玉闕金城
我界自然无有火兵九靈眞母
諸惡不經道空大妙无上僊眞
昇入無形不染六塵與神氣合
湛然長存天谷綿綿智覺不分
知本无爲浩劫爲尊
此三界之上飛空之中魔王歌音音參洞章誦之百遍名度南
宮誦之千遍魔王保迎萬遍道備飛昇太空過度三界位登仙
公有聞靈音魔王敬形勑制地祇侍衞送迎拔出地戸五苦八
難七祖昇遷永離鬼官魂度朱陵受鍊更生是謂无量普度无

窮有祕上天文諸天共所崇泄慢墮地獄禍及七祖翁
道言此二章並是諸天上帝及至靈魔王隱祕之音皆是大梵
之言非世上常辭言无韻麗曲无華宛故謂𤣥奧難可尋詳上
天所寶祕於𤣥都紫微上宮依𤣥科四萬劫一傳以其調制水
火保固劫運使天關之度數軌无終與天長存禁重之限不容
宣泄若有至人齎金寶質心依舊格告盟十天然後而付焉
道言夫天地運終則水火激戾洪流滔天金石焦朽於民爲疫
癘寒熱之疾水起土壞風騰火炎於民命終亦猶劫焚水蕩數
會運終之時也末學之夫亦有疾傷凡有此災皆當建立壇墠
敷五方眞文三時行道制御水火蠲化災癘祈告上靈災害平

息同氣皆當齊心修齋六時行香十遍轉經福德立降消諸不
祥无量之文普度无窮
道言夫末學道淺或仙品未充或四大燔灼眩惑躁競或則羸
薾瘦枯寒窘跛痺此皆水火凌戰勝所不勝運應滅度身經太
陰臨過之時同學至人爲其行香誦經十過以度屍形如法魂
神徑上南宮隨其學功計日而得更生輪轉不滅便得神仙
道言夫天地運終星宿錯度日月失昏四時失度陰陽不調國
境有災兵革四興疫毒流行兆民死傷師友命過皆水火爲之
災癘水火爲太微紫微兩極都曹主司人命總括禍福當依法
建壇醮南北二斗水火尊帝奏詞懇願心香上達神眞自降亦

當修齋行香誦經夫齋戒誦經功德甚重上消天災保鎭帝王
下禳毒害以度兆民生死受賴其福難勝故曰无量普度天人
道言凡有是經能爲天地帝主兆民行是功德有災之日發心
修齋燒香誦經十過皆諸天記名萬神侍衞右别至人剋得爲
聖君金闕之臣諸天記人功過毫分无失天中魔王亦保舉爾
身得道者乃當洞明至言也
諸天中大梵隱語无量音道君撰
元始靈書中篇
東方八天
蘋璣无玗珍華肆極辨祖幽池

魔靈滋直𠃔被盧康景麗縛弈
乾司燿帝禁離蒙辟猛牛涂巔
侯闘魯僊障祅殿容典蓄魁哿
梵流牡綦智泉隱嶽旅師戰瓏
秀宛僅涂
南方八天
炎爍純瑶澄彭覩韶昭濟雲虛
緣功鄙刀逸液興心巖温密潯
毳巒芝茂瓊溜𥥆岑復察混洞
露微悅愔化蹟罔圖生妙眞森

和感混化乳珊朶丹茹道含祥
中奇莫忱
西方八天
鑄交火水遘華噏邃嬉胞一醎
氣淵賁蘂抱空意圖𤪽光素齒
稽覆匪垠韞息優視神壘萬合
天津寥致龍涓金瀝田根浹被
光回燁驛太𤣥雌宮偶雄誕珠
固肇奚窮
北方八天

晦默退樊稀賓徐安鼓釜爕種
忽芒烏完蹈持夷廓明塊九還
靜坦隳識霞都矚觀茅渙菁麗
馥蘭帝韓冲龎符規劫眇黃壇
徊度汗諧度寶期聯斗閣錄文
巨籍紫元
道言此諸天中大梵隱語无量之音舊文刻碧玉𤣥臺紫微太
微二極之館以正水火之運蠲化三界劫數運度災癘奇變之
殃使日月含華陰陽冲泰以成萬物之自然无爲而冥化字皆
廣長一丈金霞煥曜蔚翠映圖天眞皇人昔書其文以爲正音
