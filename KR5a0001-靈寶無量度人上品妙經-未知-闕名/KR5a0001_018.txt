







元始无量度人上品妙經
元始洞𤣥靈寶本章素景燿靈上品妙首開天度人虛皇隱韻
混合自然大洞元金空𤣥至眞堅剛明决神化彌綸不壞無染
變境高清包含太虛內生九元無形眞妙道性靈𤣥元皇布炁
肇立諸天剛風內鼓素燿外旋至陽凝質梵炁流泉結爲大器
二象乃分開明素景是爲靈根上無復祖惟道爲身燿華流結
普植神靈无上玉篇安鎭丹城無文不光無文不明無文不立
無文不成無文不度無文不生是爲大梵天中之天鬱羅蕭峯
金闕瓊山上極𤣥上大赤清源眇眇浩劫若亡若存三煇帝室
大有黃庭瑤刃朱宮天眞玉房太素化炁同徧十方中有素景

燿靈之眞中有南極九𤣥之君中有度世皇老大神中有太霄
成妙眞人中有紫庭眞帝元素道君中有南昌定命司變主錄
運化保鎭尊神回骸起死无量度人今日校錄諸天臨軒
東方无極華林神王長生大聖无量度人
南方无極赤文神王長生大聖无量度人
西方无極帝符神王長生大聖无量度人
北方无極元景神王長生大聖无量度人
東北无極青精神王長生大聖无量度人
東南无極圓珠神王長生大聖无量度人
西南无極廣霞神王長生大聖无量度人

西北無極金華神王長生大聖无量度人
上方无極紫霄神王長生大聖无量度人
下方无極靈都神王長生大聖无量度人
十方素景燿靈神王長生度世无量大神並乘層雲金霄八景
之輦玉輿羽軿素蓋飛輪驂駕九光神虎𤣥甲蒼龍建流金之
節招靈大旛前列太𤣥寶仗後從三天化兵白鳳麒麟嘯歌噰
噰七燿啟塗三眞翼轅億乘萬騎浮空而來傾光回駕召靈度
生西崑上空瑤闕高仙九微太妙黃景元君執符把籙齊到帝
前原兆生胎禀道以來業識念想纒思億𡨚汩亂素境燿靈翳
昏神光正性曠劫冥頑元始洞火冶鍊純堅金華變體當爲眞

人粗辱毀敗逐愛散分隨所應度嚴校神靈普告洞淵无極名
山泉沙之嶽北闕寒庭神州五鎭十二溪源三河四瀆溟海咸
池疾除罪簿落滅惡根不得留滯怠縱魔羣元始開化隨運升
遷六天陰官拔度沉魂制𤣥監舉鍊度朱陵太清降炁仙變成
眞生身受度劫劫長存隨劫輪轉與天齊年永度三塗五苦八
難超淩三界逍遙上清上清之天天帝妙𤣥無色之境梵行
東方八天
玉岐英實天帝伯戊景勳
秀峯翠華天帝眇珍叢池
寶林燿光天帝芳霄宛驛

眞元靈韞天帝冥成妙沂
𤣥符顯靈天帝肇啟元皇
集瑞慶皇天帝方稽生
瑶瑰暎虛仙穴天帝澤嶽匠靈
汶波碧洞神宮天帝道光仙
南方八天
陽台化景鍊眞天帝寶宣紀延
南明洞陽天帝劾章測神
司炎治明天帝護生極言
檢眞定厯天帝執機主民

降炁大光天帝嚴威四衝
冲和總領天帝化令正行
溟无赤景天帝奉皇玉尊
變化定籍天帝鑑英皓定
西方八天
主福定生天帝巽都景陽
素景燿靈天帝綿觀典常
閬圃瑶琳天帝露溥順華
西臺玉匣天帝寶當元畸
靈玉治方天帝訊先求爽

剛山頂龍天帝奮光紫神
七絶神虎天帝力關威京
梵炁金乘天帝嚴幾靜山
北方八天
𤣥老海藏天帝宅神岳羅
龍光萬虛天帝燿金爓剛
雲營周華天帝微𤣥部清
忠嶽洞波碧琳天帝絶崿珠
瓊宮无極天帝昭高璿佪
蒼目化山天帝拔方起雲

京臺海穴天帝濯上慈眞
五神泛洋召靈天帝宛令西波
三十二天三十二帝諸天隱諱諸天隱名天中空洞自然靈章
諸天隱韻天中之音天中之尊天中之神大化眞魔合變之靈
九復於一十還於九九合十遷素景生煇金無結滯與神同并
神無變壞鍊之卽鮮燿光爲澤共名火宮神金鼓冶合會太清
无量之奥杳不可詳敷落三華普鍊神人今日欣逢化度厯試
諸天請降至妙大慶因緣飛步五辰名列高𤣥眞王監察拘制
元關東斗授神西斗化形北斗注籍南斗開生中斗黃華合景
燿靈三眞之炁發爲金英青帝執規白帝御兵赤帝守衞黑帝

結凝黃帝演化萬道乃成蒼華天王攝炁舉仙丹霄天王上炎
流煙素景天王開天召山𤣥燿天王通導百川混極天王坐鎭
崑山五天眞王萬神之宗飛行六合遊宴天宮總炁燿靈敷散
太空自號赫奕諸天齊功上天鍊眞同會明堂神王震威掃蕩
不祥青霞布天電火施張丹靈扇飊收滅遊光域中大帥擲劍
剛風騰燿萬里流鈴八衝敢有干試拒抗三官𤣥鉞前戮神金
後刑屠割祅魅風火無停千千斬戮萬萬誅形邪無侵犯保護
生民六天九宮明檢鬼營不得怠縱金馬交呈普告羅酆無間
溟泠三界大魔飛章玉京
元洞玉冊五炁混淪金炁爲骨木炁爲筋水炁爲血火炁爲神

土炁爲意物乃化形虛皇妙道三象告成𤣥元建立羅列神靈
明以燭物烈以辨眞動則成禮靜則晦温神光變化火復依金
金體無變運斡飛輪員華震燿風扇於明乃成大象皇極高清
元微大素金現長庚紫融灌虛白章洞旻流結五炁生育七𤣥
大洞消魔玉惠靈篇共敷至化天晶妙光九龍大劫數極延康
眇眇億劫混化堅剛五炁爲色五精爲淵風水相包泰極無邊
黃臺杳邈朱闕沉冥無形無影無極無窮鴻濛太朴遼廓開生
芒華流彩運度自然虛皇保劫元素玉章丹景結璘大布青房
赤燿至靈演炁十方旋斗厯箕囘度五常三垣化闕明列元綱
八景赤文攝炁高𤣥𤣥中太眞上帝飛仙素景金霞嘯詠洞虛

燿靈綠羅交響雲輿玉音泛霄黃華執符紫清鬱岳轉翼元居
金爲神液流貫蒼圖千和萬合自然成眞眞中至神南昌上靈
通班元老安寶帝尊𤣥一九輔司命眞君簡閱玉章變化飛根
上遊清單出入華源八冥之內細微之中下極重泉九壘淵宮
中治生民萬物混同十轉囘靈與炁俱仙仙道貴生无量度人
上開八門燿景天輪罪業禁戒考校因緣普受開度死魂生身
身得受生上聞諸天諸天之上各有生門中有升遷顯燿之章
黃素靈篇辭參高眞
第一素景顯妙飛空之音
太虛生至眞太空成有形運轉無津涯

普育諸神靈𤣥清化圓羅混黄沉杳冥
錯謬散爲物沖和構人倫朗朗諸天境
持握生道根蕩蕩大化基八冥歸玉京
元始顯眞妙素景融神金旣悟重𤣥旨
合體通靈明七祖升天堂南昌朝帝尊
五苦永解脫天魔詠謠音齊樂眞王化
羣類皆長生
第二燿靈常照眞王之章
龍漢立劫仭丹光建元圖大聖𤣥一帝
敷落飛天書高仙受天命正道祕清都

洞章下玉京靈光煥八隅元尊示神變
億天藏蘂珠故以常明金冶鍊貪愛徒
神金眞化炁灌注度凡軀明明無濁汚
𤣥精當不枯燿靈玉景源常照成空無
巍巍大慈尊宣演開生符妙微上清旨
眞悟合𤣥虛鍊炁登種民玉篇從此敷
第三成道變化之歌
百魔樂沉溺飛仙唯好生神炁常堅完
三界無死生旣悟上清道與化相順成
宴景常陽宮東井浥天津逍遙度剛風

三垣朝帝尊茫茫大輪下俯世何營營
一瞬爲虛空浩劫焉有程擕手誦大範
素景永清澄運轉法輪綱變化通神靈
東桑觀濯羅西崑眄長庚使爾見眞教
靈府長虛明刻名玉眞檢削落酆泉名
振衣淩太霄稽首虛皇庭
此三界之上飛空之中飛仙歌音音參洞章誦之百遍名度南
宮誦之千遍眞王保迎萬遍道備飛昇太空過度三界位登仙
公有聞靈音魔王敬形敕制地祇侍衞送迎拔出地戸五苦八
難七祖升遷永離冥關魂度朱陵受鍊更生是謂无量普度無

窮有祕上天文諸天共所崇泄慢墮地獄禍及七祖翁
道言此二章並是諸天上帝及至靈眞王隱祕之音發明至眞
妙本生元大神雖因元始洞陽九鍊赤炁𤣥空眞火以爲明識
覺了能知之體殊不知堅固不壞經劫不變今古常存湛然定
觀全依無上清淨不動至大至剛眞金爲質能生能動木風爲
助金風相耀遂成炎景洞然而明名曰純一妙靈之炁爲道之
𤣥奥成立混沌生育三才無不由此兆若體之瑩我靈根以自
神力徧無窮界仙靈鬼神人龍萬物自我陶鎔十方諸天不從
外得皆是大梵之言非世上常辭言無韻麗曲無華宛故謂𤣥
奥難可尋詳上天所寶秘於𤣥都神霄玉清玉府東寶經室依

科三萬七千年應運下傳若有至人齎金寶質心依舊格告盟
道君然後而付焉
道言夫天地運度否終日月五星虧盈至聖神人休否末學之
夫疾傷此皆神炁內虧素金不靈故燿空有待則制殃衰凡有
此災同炁皆當齊心修齋六時行香十徧轉經福德立降消諸
不祥无量之文普度無窮
道言夫末學道淺或仙品未充運應滅度身經太隂臨過之時
同學至人爲其行香誦經十過以度屍形如法素景還復燿靈
更明魂神徑上南宮隨其學功計日而得更生輪轉不滅便得
神仙

道言夫天地運終星宿錯度日月失昏四時失度陰陽不調國
土生災水火風劫疾毒流行兆民死傷師友命過同學終亡皆
當修齋行香誦經夫齋戒誦經功德甚重上消天災保鎭帝王
下禳毒害以度兆民生死受賴其福難勝故曰无量普度天人
道言凡有是經能爲天地帝主兆民行是功德有災之日發心
修齋燒香誦經十過皆諸天記名萬神侍衞右別至人克得爲
聖君金闕之臣諸天記人功過毫分無失天中眞王亦保舉爾
身得道者乃當洞明至言也
諸天中大梵隱語无量音道君撰
元始素景燿靈玉篇

東方八天
奎都出陌化揚入參霞虛激璘
延謌沂涔萬竦柘宿淇華幾欽
轉蘭彩望晨精典尋昭盈靈肆
溢卜奚登擎莊荷露龍蚑捐沉
靜佐亟道劉彬緒忱秷稂蕩卑
里適逾金
南方八天
蓬整絕力赫難志外寅珞尤趣
延需利瑾琢華透方儀奔汾郡

哲疆仙稀珍異寔進燎灘盪虞
色離弼應杳坤陳歆祕野桓定
角聻敕戮陽山𦤺信風演孔雄
厯帝充仭
西方八天
素景奠生紏都佳萌健納甲竺
誓攻本神迮東獻威相妃蘄尊
敬罷欽役奴軍總雲吉堂洄侶
至戈鼎熒萬鑑獨持化師九成
便良日辟斗往岡生浪恥達隨

珪山啟兵
北方八天
闠程鋏遼景生系郎𤣥進紫玉
投遠趣光董眞樞靈星侔箕羗
遁履太幽北昆杳房庇夜軍利
氐瑟齊邦度濳倚霞命旗洒藏
桑碧螭首洞𤣥辭皇律躋魔丑
臺止賓祥
道言此諸天中大梵隱語无量之音舊文刻書玉臺西眞素景
之堂以開三辰之光太一典經紫靈醮香元帝命神萬靈聿章

目見口言神金流剛舉天承地使兆慧良總持冥機恍惚存亡
鬼入神出變化無方帝之寶書豈世所聞字皆廣長一丈天眞
皇人昔書其文以爲正音有知其音能齋而誦之者諸天皆遣
素景神王下觀其身書其功勤上奏諸天萬神朝禮地祇侍門
大勳魔王保舉上眞道備剋得遊行三界升入金門此音無所
不辟無所不禳無所不度無所不成天眞自然之音也故誦之
致素景下觀上帝遙唱萬神朝禮三界侍軒羣祅束首鬼精自
亡琳琅振響十方肅清河海靜默山嶽吞煙萬靈振伏招集羣
仙天無氛穢地無祅塵冥慧洞清大量𤣥𤣥也
