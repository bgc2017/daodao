






<md:KR5a0001_HFL_058-019b>
@fw元始無量度人上品妙經卷之五十<md:KR5a0001_HFL_059-001a>九
　　化屍受形品
道言昔於洞光天中空化飛歌太𤣥育土受元始度人化屍受
形無量上品元始天尊當說是經周迴十過以召十方始當詣
座天眞大神上聖高尊化屍受形妙行眞人無鞅數眾乘空而
來浩氣排還策空扇景紫輿黃蓋絳霄瓊輪曲晨垂蔭丹精靈
光眾彩騰燿蓊靄鬱勃洞煥太空三日三夜諸天星根日華珠
綱月燿一時停輪和風卻煙彩雲布瑞天<md:KR5a0001_HFL_059-001b>無浮翳四氣朗淸一
國地土山川林木緬平一等無復高下土作柔碧交煇紋玉無
有異色眾眞侍座元始天尊𤣥坐空浮九氣梵光瓊臺之上說

經一遍諸天大聖同時稱善是時一國男女屍穢殄殛受形變
仙說經二遍雲華邏虛金容爍日說經三遍花凝仙露萬蘂呈
珠說經四遍生神鍊骨屍化形完說經五遍大結開通神氣併
會說經六遍名錄上淸靈津灌體說經七遍靈儀擲火洞照泥
丸說經八遍天馬馳風易屍革故說經九遍三<md:KR5a0001_HFL_059-002a>官命誥脫謝陰
尸說經十遍神華定保生氣海澄是時一國是男是女莫不傾
心皆受護度咸得長生
道言是時元始天尊說經一遍東方無極無量品道寂大神無
鞅之眾浮空而至說經二遍南方無極無量品神力大神無鞅
之眾浮空而至說經三遍西方無極無量品攝精大神無鞅之

眾浮空而至說經四遍北方無極無量品𤣥運大神無鞅之眾
浮空而至說經五遍東北無極無量品尸魔大神無鞅之眾<md:KR5a0001_HFL_059-002b>浮
空而至說經六遍東南無極無量品靈儀大神無鞅之眾浮空
而至說經七遍西南無極無量品胎靈大神無鞅之眾浮空而
至說經八遍西北無極無量品機用大神無鞅之眾浮空而至
說經九遍上方無極無量品化屍大神無鞅之眾浮空而至說
經十遍下方無極無量品受形大神無鞅之眾浮空而至十遍
周竟十方無極天眞大神一時同至一國男女傾心歸仰明曉
大道深契神源咸言得生皆有夀紀算厯千萬不免有期𤣥極
威<md:KR5a0001_HFL_059-003a>神施布大法使令一心開達根本知未生時復是何狀太空

之中以何因緣忽生知覺及以見聞五行寒暑無不備識生道
將去氣散神離尸穢徒在元始神智蓋養羣生一感至靈化此
尸朽受形更生上爲眞人必有妙藴是當敷宣如是天人其眾
無量扶𢹂幼耄若賢若愚若凡若聖皆願傾聞雖彼天中尚繫
愛欲所染輕微然於道妙未得虛明皆承勝化蓬靉雲集來者
有如細雨密霧無鞅之眾迮國一半土皆偏䧟非可禁止於是
元始普<md:KR5a0001_HFL_059-003b>知眾念頂出祥光其光九色照徹十方無極國土三十
二天三十二帝無不明煥於此光中普現億劫眾生迷妄癡習
遞相爲種展轉生滅不見道眞無量業果無量報對無量𡨚債
一一瞭然如對心目元始俯觀大眾發言告曰玉淸之道妙出

萬天神氣回光尸滅形鍊形鍊爲氣抱神含虛隱顯自由出沒
無礙回觀世界細於一滴乃攝祥光所現境界摶爲寶珠大如
黍米在空𤣥之中去地七丈元始登引天眞大神上聖高尊化
尸受形妙行<md:KR5a0001_HFL_059-004a>眞人𤣥默靈仙無鞅數眾俱入寶珠之中天人仰
看惟見勃勃從珠口中入旣入珠口不知所在國人廓散地還
平正無復欹陷元始卽於寶珠之內說經都竟眾眞監度以授
於我當此之時喜慶難言法事粗悉諸天復位倐歘之間寂無
遺響是時天人遇值經法普得濟度全其本年無有中傷傾土
歸仰化屍受形不晦不明不伐不侵不淨不穢不用不驚不戒
不分化除尸質受度生形齊同慈愛異骨成親國安民豐欣樂

太平經始出教一<md:KR5a0001_HFL_059-004b>國以道預有至心宗奉禮敬皆得度世
道言元始天尊說經中所言並是諸天上帝化尸內名隱韻之
音亦是眞王受形內諱百靈之隱名也非世之常辭上聖已成
眞人通𤣥究微化滌尸朽受易靈形能悉其章誦之十過諸天
遙感陳故改新萬帝歎嘉付形稟眞九海靜波五山吐雲日月
雙景華芒運精回雌轉雄凡變爲仙羣魔束形鬼魅滅爽化屍
受形白骨成人至學之士誦之十過則五臟返生三尸逃奔魔
精喪眼鬼祅滅爽濟度<md:KR5a0001_HFL_059-005a>垂死絕而得生所以爾者學士穢氣未
消體未洞眞以生制尸威未領天政德可伏御地祇束縛魔靈
但却死而已不能降眞輕誦此章身則被殃供養尊禮門戸興

隆世世昌熾與善因縁萬災不干神明護門斯經尊妙獨步玉
京度人無量爲萬道之宗巍巍大範德難可勝
道言凡誦是經十過諸天齊到億曾萬祖幽魂苦爽皆卽化尸
受形上昇朱宮格皆九年受化更生得爲貴人而好學至經功
滿德就<md:KR5a0001_HFL_059-005b>皆得神仙飛昇金闕遊宴玉京也上學之士修誦是經
皆卽受度形鍊尸滅飛昇南宮世人受誦則延夀長年後皆得
作尸解之道魂神暫滅不經地獄卽得返形遊行太空此經微
妙普度無窮一切天人莫不受慶無量之福生死蒙惠上天所
寶不傳下世至士齎金寶效心盟天而傳輕泄漏慢殃及九祖
長役鬼官侍經五帝玉童玉女各二十四人營衞神文保護受

經者身
道言正月長齋誦詠是經太淸傳靈紫皇帝<md:KR5a0001_HFL_059-006a>君爲兆上世亡魂
斷地逮役化屍受形度上南宮七月長齋誦詠是經上淸三眞
太微帝君爲兆化屍受形身得神仙書名紫籙金簡削死上生
十月長齋誦詠是經玉淸神素飛𤣥帝君爲兆化屍受形得爲
飛仙國王帝主君臣父子安鎭國祚保天長存世世不絕常爲
人君安鎭其方民稱太平八節之日誦詠是經九天化屍受形
帝君爲兆解度仙眞降庭得爲九宮眞人本命之日誦詠是經
九天眞王飛駕空洞爲兆化屍澡潔魂神受形太<md:KR5a0001_HFL_059-006b>𤣥百神飲丹
至命澄正萬氣長存不經苦惱身有光明三界侍衞五帝司迎

萬神朝禮名書上天功滿德就飛昇上清
　道言行道之日皆當香湯沐浴齋戒入室東向叩齒三十二
　通上聞三十二天心拜三十二過閉目靜思身坐碧紫白三
　色雲氣之中內外蓊冥有靑龍白虎朱雀𤣥武獅子白鶴羅
　列左右日月照明洞煥室內項生圓象光映十方如此分明
　密咒曰
無上𤣥元太上道君召出臣身中三五功曹<md:KR5a0001_HFL_059-007a>左右官使者侍香
玉童傳言玉女五帝直符直日香官各三十二人關啓所言今
日吉慶長齋淸堂修行至經無量度人願所啓上徹徑御
無上三十二天元始上帝至尊几前(畢)

　引炁三十二過東向誦經<md:KR5a0001_HFL_059-007b>










元始無量度人上品妙經
元始洞𤣥靈寶本章化屍受形妙感度人百魔隱韻離合自然
元氣赤上火鍊成眞元始祖劫化屍受形神去曰屍不覺不聞
神附曰形動起屈伸是皆道機太上所尊無不化屍無不受形
形動屍靜神運至均化屍成形精氣自生同本天地開明三景
是爲天根神無相狀以道爲身五行之精神炁氤氲隨情感色
因色賦形五色眞氣結爲五文五文開廓普植神靈無文不光
無文不明無文不立無<md:KR5a0001_HFL_059-008a>文不成無文不度無文不生招靈眞符
白骨成形人皇內書尸形更生鍊故反新眞得其眞化屍受形
形固能存小大無常飛登太淸是爲大梵天中之天鬱羅蕭臺

玉山上京上極無上大羅玉淸眇眇劫仞若亡若存三華離便
大有妙庭金闕玉房森羅淨霐大行梵氣周迴十方中有化屍
受形之神中有南極虛和變生長生大君中有易質降精受形
司馬大神中有𤣥文化尸好生韓君丈人中有南上司命司錄
延壽益算度厄尊神化尸受<md:KR5a0001_HFL_059-008b>形無量度人今日校錄諸天臨軒
東方無極藴光神王長生大聖無量度人
南方無極開明神王長生大聖無量度人
西方無極大氣神王長生大聖無量度人
北方無極子育神王長生大聖無量度人
東北無極感德神王長生大聖無量度人

東南無極慶生神王長生大聖無量度人
西南無極母道神王長生大聖無量度人
西北無極元父神王長生大聖無量度人
上方無極生尸神王長生大聖無量度人<md:KR5a0001_HFL_059-009a>
下方無極囘形神王長生大聖無量度人
十方至眞飛天化尸受形神王長生度世無量大神並乘三素
飛雲珠光洞霄靈輿翠輦羽葆驂駕白獸碧鳳麒麟建太微囘
黃之旗無英命靈朱旛前嘯洞章齊唱後奏內音同和𤣥鶴靑
鸞嘯歌噰噰七眞導前八靈翊後千乘萬騎浮空而來天光朗
耀洞徹重昏方諸仙相南水左宮主生眞宰太陽火官執籙把

籍齊到帝前隨業考校咸使升遷符告北帝太陰諸神九水佐
理𤣥滋靈君雷電陰景<md:KR5a0001_HFL_059-009b>豁落七元九映威劒六天大魔司錄司
命司察司功冥關幽府泉曲河源眞王有命普度沈骸太𤣥起
尸黃水浴魂流火蕩穢紫融鍊形施靈合氣仙化成人不厯胎
垢澄淨光明因緣輪轉與天齊年永離風刀塗炭魔試之難飛
行遊宴逍遙上淸上淸之天天帝洞陽無色之境梵行
　　　　　　東方八天
　　　　利慶昭華天　　　　　　帝玉剛棲羣
　　　　浮輿秉衡天　　　　　　帝紹元子宗<md:KR5a0001_HFL_059-010a>
　　　　汩沱灧流天　　　　　　帝保仙宜逢

　　　　少正除皇天　　　　　　帝辨宛通
　　　　角滌聚蚿天　　　　　　帝每承符公
　　　　記淀蕕休天　　　　　　帝綠方旋容
　　　　道治區𤣥天　　　　　　帝樂慈昇
　　　　洞幽浚微天　　　　　　帝魯希伯文
　　　　　　南方八天
　　　　錫華紫眞天　　　　　　帝梵澤雲
　　　　商廬蕆文天　　　　　　帝覺蒲宛婁
　　　　壯枝閱芒天　　　　　　帝奢維遲仝<md:KR5a0001_HFL_059-010b>
　　　　報遵陽彭天　　　　　　帝茂唐敖𤣥

　　　　火藏照沙天　　　　　　帝極道嗣聽
　　　　黃靈𠟡湧天　　　　　　帝福孳决生
　　　　谷羅應仙天　　　　　　帝八冥杜防
　　　　覩佃幼明天　　　　　　帝甘都求征
　　　　　　西方八天
　　　　鎭混洞香天　　　　　　帝伯上杲卿
　　　　乾庇邈虛天　　　　　　帝紫雲仲枚
　　　　烈命周隅天　　　　　　帝緬堲慷呼
　　　　誾正雅樞天　　　　　　帝益㑆慈忸<md:KR5a0001_HFL_059-011a>
　　　　濯幹紇化天　　　　　　帝梵閔阿巴

　　　　浩囘奉靈天　　　　　　帝常招顯童
　　　　夜河司靈天　　　　　　帝倩侍衢璫
　　　　太紫輪眞天　　　　　　帝閔俞至晨
　　　　　　北方八天
　　　　寶聚紫陽天　　　　　　帝𤣥方九靈
　　　　暴映神變天　　　　　　帝燎庠燕元
　　　　瀆望昇持天　　　　　　帝雷智道開
　　　　太始珍煇天　　　　　　帝璧明雲璲
　　　　朝衞尊景天　　　　　　帝阿龍長<md:KR5a0001_HFL_059-011b>
　　　　妙禁霄址天　　　　　　帝握仙法王

　　　　典教厯紀天　　　　　　帝億宇𡜍飛
　　　　照罪解尸天　　　　　　帝善勝祈門
三十二天三十二帝諸天隱諱諸天隱名天中空洞自然靈章
諸天隱韻移氣之音復命之尊囘生之神化屍大魔受形之靈
九散十合變化上淸無量之奧深不可詳敷落神眞普度天人
今日欣慶受度厯關諸天請滅三惡斬絶尸根飛眞受形名列
太𤣥眞王監舉無拘天門東斗主算西斗記名北斗落死南<md:KR5a0001_HFL_059-012a>斗
上生中斗大魁化尸受形靑帝召魂白帝制魄赤帝還氣黑帝
返血黃帝復命萬神持節速徵太一起尸復生形具神備調理
三關神風入穴泉溢崑山玉童一呼六丁威南變化恍惚登仙

隔凡神境具前黃誌金顏賜兆虎弁丹衣碧欄佩籙九霄仰視
泥丸三五斗綱紫雲流煙尸化形鍊飛昇太淵坐鎭九戸嘯攝
百靈靑天魔王斬絶遊尸赤天魔王金印玉螭白天魔王元海
素龜黑天魔王𤣥光老師黃天魔王絳帳紫嬰風令火勅急急
化<md:KR5a0001_HFL_059-012b>尸天尸皇君奏帝寶章地尸皇君殺鬼伏藏人尸皇君截戮
死殃尸作生形綠海霞漿八萬四千華室曲房神靈畢至返一
混芒骨有靑霜髓如碧琅爲其化尸叱逐魔𡨚五帝大魔萬神
之宗飛行鼓從總領神兵麾幢鼓節遊觀太空仗衞赫奕天錄
敷功化尸受形嚴攝北酆天機上相玉淸神公恭受帝命普掃
不祥雷雹激戾龍虎蹶張天丁驅邪大帥橐風黑雲萬里電火

八衝敢有干試拒遏眞魂金鉞前戮巨蟒吞精屠割鬼爽風火
無停千<md:KR5a0001_HFL_059-013a>千截首萬萬剪形魔無干犯鬼無祅精天中隱勅除籍
勾名三官北酆明檢鬼營不得容隱金馬驛呈普告無窮萬神
咸聽三界五嶽列言上淸
𣹟混昊曆龍漢儀康俶台莽劫號滉之中上立無色下開九淵
風鼓波蕩三萬六千外堅中虛金鎖流𤣥𤣥極上下無幽無冥
無形無影無極無窮若有大神虎齒龍脣六目八角乘駕風雲
手托混沌狀如卵形三寸五分圓白如銀內有三界日月乾坤
山海草木老父<md:KR5a0001_HFL_059-013b>幼孫生者受形滅者化屍往來輪轉氣常運機
尸化爲鬼鬼化爲人是道還返秋轉爲春帝吐玉符化尸斷死

受形生眞眞無比倫太空浩氣北斗南辰合爲至無𤣥白不分
溟涬大梵遼廓無光赤明開圖運度自然元始安鎭敷落五篇
赤書玉字八威龍文保制劫運使天長存梵炁彌羅萬範開張
元綱流演三十二天輪轉無色周迴十方旋斗厯箕囘度五常
三十五分總炁上元八景冥合炁入𤣥𤣥𤣥中太皇上帝高眞
泛景太霞嘯詠洞章<md:KR5a0001_HFL_059-014a>金章明郁豁落擊摧尸鬼奔逃魂來魄歸
流響雲營虛寂聚炁律呂生神鳳舞鸞吟玉音雲熾風囘雨施
帝一在離羣眞列位捧璧跨璫龍虎俠傍靈風聚煙青眞護肝
紫虛鬱秀三官瓊堂輔翼萬仙千百相連千和萬合自然成眞
眞中有神長生大君無英度籍白元執經太一禀生司命主盟

桃康好生合延育形執符把籙保命固根上遊上清出入華房
八冥之內細微之中下鎭人身泥丸絳宮中理五氣混合百神
十轉囘靈萬炁齊仙仙道<md:KR5a0001_HFL_059-014b>貴生無量度人上開八門飛天法輪
罪福禁戒宿命因緣普受開度死魂生身身得受生上聞諸天
諸天之上各有生門中有空洞謠歌之章眞王靈篇辭參高眞
　　第一欲界飛空化尸之音
聚氣因精　　　　變形因風　　　　風通𤣥智
造化之宗　　　　重閬九膜　　　　實由道功
生而爲人　　　　巧笑雌雄　　　　仙聖鬼神
往來其中　　　　慾海漫漫　　　　心波渺瀰

意逐則往　　　　莫測所因　　　　生氣等秋毫<md:KR5a0001_HFL_059-015a>
結形如冰澌　　　輔弼分斗光　　　入兆雙目瞳
見量出太虛　　　至神一與同　　　偕道數受增
形死再童蒙　　　數盡呼吸止　　　委口但形容
七魄攜三彭　　　六道循無窮　　　眞人自入妙
化尸白日沖　　　太一召百神　　　稽首重冥空
洞妙得天氣　　　紫雲囘九宮　　　七祖生九霄
保身如靈松
　　第二色界眞王受形之章
染空爲色　　　　色化爲空　　　　色化無常

空卽非空　　　　未形名空　　　　受形爲色<md:KR5a0001_HFL_059-015b>
形化色盡　　　　命謝歸空　　　　空亦無來
形本不住　　　　形住色住　　　　空非來去
以妄見空　　　　妄緣名色　　　　皆是大道
何可詮擇　　　　寓空成形　　　　杳冥中精
誰𤣥何受　　　　陽動而生　　　　空非陰陽
陰陽非空　　　　認空爲道　　　　網中死禽
非道非空　　　　象外飛龍　　　　能知此者
受形無窮　　　　受形化尸　　　　不合不離
化尸無相　　　　恍惚有象　　　　此非業道

生化長養　　　　是吾道𤣥　　　　眞王靈篇<md:KR5a0001_HFL_059-016a>
告爾羣氓　　　　非人勿傳
　　第三無色界玉淸王空洞歌曰
梵炁无无　　　　玉淸鬱羅　　　　下直神邱
環洄海波　　　　七劫金山　　　　萬天瓊柯
日月兩曜　　　　浩劫經過　　　　吹則陰生
呵乃陽至　　　　香風紅雨　　　　寶樓瑤址
元始流精　　　　壘雪積酥　　　　遇火成液
鑄彼玉京　　　　巨山崇石　　　　比兆泥丸
內藴黃赤　　　　天潢奔注　　　　尾閭固塞

洶洶洪濤　　　　湛有天德　　　　比兆脊節<md:KR5a0001_HFL_059-016b>
內有九眞　　　　白雲滔滔　　　　神風八面
無英靑巾　　　　御氣成雷　　　　玉女吹笙
五音勃興　　　　七情啼笑　　　　道有至精
無形無名　　　　化尸與受形　　　仙籙書紫靈
歌此空洞歌　　　至理升無名　　　世不悟眞道
轉輪更復多　　　去來何幾數　　　永沈慾海河
此三界之上飛空之中眞王歌音音參洞章誦之百遍名度南
宮誦之千遍天眞保迎萬遍道備飛昇太空過度三界位登仙
公有聞靈音魔王敬形勅制地祇侍衞送迎拔出地<md:KR5a0001_HFL_059-017a>戸五苦八

難七祖昇遷永離考官魂度朱陵受鍊更生是謂無量普度無
窮有祕上天文諸天共所崇泄慢墮地獄禍及七祖翁
道言此二章並是諸天上帝及玉淸眞王隱祕之音皆是化易
委尸受度生形成道登眞換氣囘生自然大梵之言非世上常
辭言無韻麗曲無華宛故謂𤣥奧難可尋詳上天所寶祕於神
霄玉淸王府東華玉堂應上帝誥命流傳若有至人齎金寶質
心依舊格告盟十天然後而付焉<md:KR5a0001_HFL_059-017b>
道言夫遠道則失生離精則散氣炁寂神逝所遺肉骨齒髮形
狀塊息尸居以其不能留神養炁儲精但同木石無知覺動起
挺逕于是則謂之尸至聖神人將還氣招神慧生於尸歘爾而

知旣受故形若返故都百神來歸遊宴金堂玉室之內若見世
緣情欲所至心意所感不知其由仰視三辰俯觀萬類欣然自
得得道高眞化尸受形物理皆如是已凡運度否終日星虧盈
人有休否死亡疾傷凡有此災同氣皆當齊心修齋六時行香
十遍<md:KR5a0001_HFL_059-018a>轉經福德立降消諸不祥無量之文普度無窮
道言夫末學道淺或仙品未充運應滅度身經太陰臨過之時
同學至人爲其行香誦經十過化尸受形如法魂神徑上南宮
隨其學功計日而得更生轉輪不惑便得神仙
道言夫化尸受形不但秪於人身可同等於天地迎生續氣致
福請年與道無爽至若天地運終星宿錯度日月失昏四時失

度陰陽不調國境有災疫毒流行兆民死傷師友命<md:KR5a0001_HFL_059-018b>過皆當修
齋行香誦經夫齋戒誦經功德甚重上消天災保鎭帝王下禳
毒害以度兆民生死受賴其福難勝故曰無量普度天人
道言凡有是經能爲天地帝主兆民行是功德有災之日發心
修齋燒香誦經十過蕩滅尸穢身獲飛仙皆諸天記名萬神侍
衞右别至人尅得爲聖君金闕之臣諸天記人功過毫分無失
天中眞王亦保舉爾身得道者乃當洞明至言也
諸天中大梵隱語無量音　　道君撰<md:KR5a0001_HFL_059-019a>
元始靈書化尸受形玉篇
　　　　　　東方八天

　　　　潮瑜激瑛　　珍予交懷　　冠祕攸尚
　　　　晞煥嶤經　　緣原珞珂　　宛翠肆陳
　　　　撲乾邦都　　異嶧方岷　　蔽婁祠𣢾
　　　　鬱丹儀迎　　便綠酆佑　　祈斗遙森
　　　　明孺芽合　　淋津濤淋　　馥廓阿奕
　　　　司茨奏雷
　　　　　　南方八天
　　　　烘炘烈光　　炯霞爛宿　　珥瑞韓司<md:KR5a0001_HFL_059-019b>
　　　　機詮陰煜　　力縉維南　　剛勅燿逐
　　　　魚柄連題　　萬嶽官笛　　隷正籍契

　　　　眷龍慈職　　勉湯句沙　　鐸神延繫
　　　　倫極指徐　　邀魂返策　　化受涓煙
　　　　宅輅展澤
　　　　　　西方八天
　　　　翼衞星棟　　鍊化莫綿　　軫常遄羅
　　　　蹟運巴延　　電治肇零　　晶劒离田
　　　　崿㽵乞池　　岵古登連　　忽息囘火
　　　　帝符靈𤣥　　承咸拱風　　竇牢瀆淵<md:KR5a0001_HFL_059-020a>
　　　　费陽宣洽　　動龍朗端　　混鎖溢負
　　　　道命空觀

　　　　　　北方八天
　　　　驕舒𤣥佳　　婁突灌生　　交精忻蛇
　　　　野鑿泛流　　蜃淮湧嶽　　流洄愬庚
　　　　靈帶併火　　識覺轉周　　太虛𤣥漠
　　　　素台冰渾　　執交機印　　造育仙謀
　　　　循軌罔商　　日馳妙虛　　尸毛山斬
　　　　耳魁東居
道言此諸天中大梵隱語無量之音舊文靈<md:KR5a0001_HFL_059-020b>祕琅函眞王勅太
𤣥司命上淸靈虛眞人以丹筆書之佩服化尸受生疾癘殃禍
應當滅解如風揚塵世間異寃尸怪一切不祥朱書火化服之

或禁勅廟社立應天書寶圖字皆廣長一丈天眞皇人昔書其
文以爲正音有知其音能齋而誦之者諸天皆遣侍眞靈官下
察其身書其功勤上奏諸天萬神朝禮地祇侍門大功眞王保
舉洞妙德廣尅得遊行三界昇入金門此音無所不辟無所不
禳無所不度無所不成天眞自然之音也故誦之<md:KR5a0001_HFL_059-021a>致飛天下觀
上帝遙唱萬神朝禮三界侍軒羣祅束首鬼精自亡琳琅振響
十方肅清河海靜黙山嶽吞煙萬靈振伏招集羣仙天無氛穢
地無祅塵冥慧洞清大量𤣥𤣥也
