







@fw元始無量度人上品妙經卷之六十
鍊氣變仙品
道言昔於始青天中碧落空歌大浮黎土受元始度人鍊氣變
仙超神上淸之品元始天尊當說是經周迴十過以召十方始
當詣座天眞大神上聖高尊妙行眞人十方鍊氣變仙生神道
君化骨住命功曹天吏主錄仙名應眞得度鍊氣變仙無量度
人諸天大神無鞅數眾御氣而來其氣徘徊非空非有非形非
色混洞無極雲霞霄霧難喻其體九色不定乍光乍明或絳或
靑煥爛九空映燿三界自非諸天神靄靈華仙雲瑞彩之可比
類發於元始玉京翠房淵巖冥竇之中靡靡布散中有百千無

量光景各現丹輿綠輦羽蓋瓊輪龍旌鳳軒夜光神馬九絶猛
獸玉蕤停空紫蓋高蔭流精玉光浩氣鬱勃洞煥太空三日三
夜諸天日月星宿垂象之輪金璣玉關瑤樞寶纂靈綱雲域宿
舍絳岐一時運動行度流移不與常等是時天司上官主典掾
司各守輪轂推紐轉括不能循軌以應常次咸各驚駭而相謂
言是何瑞因覩此奇變卽建天鼓以候斗車鳴鼓九通下觀玉
京之傍一十二山靈海碧濤神津潮應龍虯出沒其聲沸雷大
淵汪洋涓流湮汩不與天鼓鳴時機會相應諸天帝宮未識何
緣以致斯異賡料簿籍黙會簡籙將詣帝臺質其所疑速命威
神分雲掃途攝炁治道驂駕龍虎秉執旌旗時未當行神煙四

起天風灑灑三辰迴照妙炁澄廓方輿圓蓋左行右旋天籟揚
音洞歌宛奏千界流光八騫高欒靜覩羣眞咸得侍座元始天
尊𤣥坐虛浮紺碧蓮花之上其花萬葉蘂珠周遶一葉下廣遐
覆一天一蘂之珠各現金色天妙世界一一界中各有天仙帝
王首冠寶華衣搖仙彩乘鶴駕鸞往來無礙於此蓮榦明如水
晶其直參空根蟠玉海圓徑萬里中有寶樓琛闕瓊宮瑰殿層
壘鬱峩所現靈觀不可思說及以比量以近言之猶於太倉遙
瞻積粟元始天尊安坐蓮花下觀諸天而是身相大小齊等不
有偏陷說經一遍諸天大聖同時稱善是時一國男女身光影
相互相涉入說經二遍神現無極玉京崑崙等一塵芥無有限

際說經三遍萬象羣類一時同聲讚歎經法淸詠道眞說經四
遍上淸九空三萬六千日月一時同明九陰腐骸未度之骨還
起成人說經五遍金龍神獸競吐風雲合沓九色洞妙混淪說
經六遍一國男女含炁之倫童嬰其顔金玉其身不知有死食
炁游神說經七遍天垂碧玉地變黃金紅露飄注甘醴沖盈說
經八遍金翅不生神龍夜鳴五嶽收煙八景現形說經九遍玉
海揚波碧山秀榮飛仙來朝雲輅鳳旌說經十遍地藏甘露七
寶均生頑堅濁礎瑞光化成是時一國是男是女莫不傾心皆
受護度咸得長生
道言是時元始天尊說經一遍東方鍊炁變仙至眞大神無鞅

之眾浮空而至說經二遍南方鍊炁變仙至眞大神無鞅之眾
浮空而至說經三遍西方鍊炁變仙至眞大神無鞅之眾浮空
而至說經四遍北方鍊炁變仙至眞大神無鞅之眾浮空而至
說經五遍東北鍊炁變仙至眞大神無鞅之眾浮空而至說經
六遍東南鍊炁變仙至眞大神無鞅之眾浮空而至說經七遍
西南鍊炁變仙至眞大神無鞅之眾浮空而至說經八遍西北
鍊炁變仙至眞大神無鞅之眾浮空而至說經九遍上方鍊炁
變仙至眞大神無鞅之眾浮空而至說經十遍下方鍊炁變仙
至眞大神無鞅之眾浮空而至十遍周竟十方鍊炁變仙天眞
大神一時同至一國男女傾心歸仰來者聞於妙炁彌塞普遍

泛此浩蕩無量俱來形同於氣氣同於形無有東西及以涯涘
種種人物男女相貌忽出忽沒忽隱忽顯遍一大國炁皆散滿
非可禁止於是元始含笑出紫金光明寶掌五指手相望炁歛
約瑩然開顯卽見諸天一切眾生聽法眞寮無量大道威神冥
空天界一切神司大俱吒鬼皆在光氣之內稽首作禮旋匝座
下願聞法要眇眇之中去地百丈元始登引天眞大神上聖高
尊妙行眞人十方鍊炁變仙至眞諸大神王無鞅數眾俱入光
炁之內一切天人見元始天尊上聖高尊如處寶珠及淨瑠璃
天海交映渾渾空碧光照內外潔無纎翳見十方空湛同天眼
一切眞仙仰看歌詠步虛禮拜惟見拂拂出入來往光融炁化

不知所在國人廓散天境平正虛通踈徹元始卽於炁觀有無
之中說經都竟眾眞監度以授於我當此之時喜慶難言法事
粗悉諸天復位恍惚之間空炁合體寂無遺響是時一切天司
三辰二景主運轉機一切眞神始悟異因炁變神移莫知所緣
乃識元始欲說鍊炁變仙最上妙道先現斯瑞諸天眞仙一切
天人遇值經法普得濟度全其天年無有中傷傾土歸仰識道
忘心炁鍊炁明炁大炁剛炁空炁淵炁沖炁運炁有炁無炁變
炁仙言不唱宗口不命物齊同慈愛異骨成親國安民豐欣樂
太平經始出教一國鍊氣悟十二法以炁合道以道合心心合
於神神變爲仙宗奉禮敬皆得度世

道言元始天尊說經中所言並是諸天上帝鍊炁變仙生神易
骨隱韻之音亦是十方變氣變仙至眞大神內諱鍊炁變仙之
隱名也非世之常辭上聖已成眞人通𤣥究微能悉其章炁已
超登聖地升入無形猶固鍊之誦之十過諸天召炁萬帝變仙
天地返元氣如淵泉山鍊爲炁地鍊爲炁天鍊爲炁人鍊爲炁
三景萬象皆鍊爲炁炁無形端恍惚存亡人能識之變神爲仙
未能識氣未知鍊道齋戒誦經眞炁自生鍊炁自然天地自應
三辰不行羣魔束形鬼精滅爽囘屍起死白骨變仙至學之士
誦之十過則精血化炁炁達百川五臟六腑不逆無偏自有入
無炁鍊綿綿綿綿永存變神爲仙則五帝列侍三元發煙魔精

喪膽鬼官揚鞭滌蕩九醜炁極通𤣥濟病度死絶命更生所以
爾者學士鍊氣未明體未洞眞召制萬炁炁登天門炁還天門
不知無形德可伏御地祇束縛魔靈但卻死而已氣鍊得生輕
誦此章炁不光揚流精玉化塞閼明堂𤣥曹記言注子餘殃供
養尊禮門戸興隆世世昌熾與善因緣萬災不干神明護門斯
經尊妙獨步玉京度人無量爲鍊炁變仙萬道之宗巍巍大範
德難可勝
道言凡誦是經十過諸天氣到億曾萬祖幽魂苦爽旣滅之後
皆化爲炁炁不經鍊冥漠不生受誦氣鍊皆卽受度上升朱宮
格皆九年受化更生得爲貴人而好學至經功滿德就鍊炁變

仙飛昇金闕遊宴玉京也上學之士修誦是經皆卽受度飛昇
南宮世人受誦則延壽長年後皆得作尸解之道形隨炁出化
入無門魂神合氣氣結成神不經地獄卽得返形泛氣太空此
經微妙普度無窮一切天人莫不受慶無量之福生死蒙惠上
天所寶不傳下世至士齎金寶效心盟天而傳輕泄漏慢殃及
九祖長役鬼官侍經五帝玉童玉女各六十四人營衞神文保
護受經者身
道言正月長齋誦詠是經鍊炁鬱青爲上世亡魂故炁鍊新斷
地司牽役復連冡訟度上南宮七月長齋誦詠是經氣鍊空白
身變神仙諸天書名玉籙素契削死上生十月長齋誦詠是經

炁鍊太黃爲國王帝主君臣父子召炁九天天福炁冥安鎭國
祚保天長存世世不絶常爲人君安鎮其方永享太平八節之
日誦詠是經炁鍊九星化爲九色戴九履一左三右七二四扶
肩六八挾足氣遶九宮變爲眞身得爲九宮眞人本命之日誦
詠是經氣鍊太微自干入支六甲從官一炁化奇魂神澄正萬
炁相隨不經苦惱神變希夷三界奉輪五天揚麾萬神朝禮名
書上天功滿德就飛昇上清
道言行道之日皆當香湯沐浴齋戒入室東向叩齒六十四
通上聞六十四天心拜六十四過閉目靜思身坐靑黃白三
色雲氣之中內外蓊冥有靑龍白虎朱雀𤣥武獅子白鶴羅

列左右日月照明洞煥室內項生圓象光映十方如此分明
密咒曰
無上𤣥元太上道君召出臣身中三五功曹左右官使者侍香
玉童傳言玉女五帝直符直日香官各六十四人關啓所言今
日吉慶長齋淸堂修行至經無量度人願所啓上徹徑御
無上六十四天元始上帝至尊几前(畢)
引炁三十二過東向誦經




元始無量度人上品妙經
元始洞𤣥靈寶本章鍊炁變仙九變度人道氣隱韻離合自然
混洞太无混无爲虛虛爲空體炁與空俱炁爲太眞妙入𤣥無
炁爲道性不屬有無變化通神神與炁俱炁非氤氲炁非呼吸
炁無蒸出炁非雲煙炁非形質眞炁無體彊有炁名炁能生化
炁能變遷炁能堅剛炁能返還炁能長久炁能綿綿我炁非物
能生眾物我炁無情能化有情炁爲道母炁爲大神動而爲有
靜而爲空化生玉京蕭臺鬱峩大羅玉淸金闕玉房紫閣朱庭
眞炁流間化結上眞無炁不光無炁不明無炁不立無炁不成
無炁不度無炁不生是爲大梵𤣥中之𤣥派分支析如環相連

蟠延屈囘紫炁白煙上下無常剛柔有方高聖靈仙萬帝千眞
混化一炁鍊而變仙譬諸世間山海樓闕萬物榮繁智蠢賢愚
上宰下官皆從炁生受鍊變遷炁無生死炁無頗偏隨感而應
炁妙相傳若亡若存眇眇三便虹京瓊池日澤蘂淵大行梵炁
周迴十方化生度人不死之神化生南極長生大君化生鍊炁
變仙大神化生道炁自然威神化生上淸神炁紫君鍊化元炁
始生變仙至眞尊神炁存不死無量度人今日校錄諸天臨軒
東方無極鍊氣變仙長生大聖無量度人
南方無極鍊氣變仙長生大聖無量度人
西方無極鍊氣變仙長生大聖無量度人

北方無極鍊氣變仙長生大聖無量度人
東北無極鍊氣變仙長生大聖無量度人
東南無極鍊氣變仙長生大聖無量度人
西南無極鍊氣變仙長生大聖無量度人
西北無極鍊氣變仙長生大聖無量度人
上方無極鍊氣變仙長生大聖無量度人
下方無極鍊氣變仙長生大聖無量度人
十方至眞鍊氣變仙長生度世無量大神並乘梵炁變成紫雲
碧琳之輦瓊鳳之輿黃蓋素輪驂駕九龍三炁之軿景雲之幟
流火之鈴鳴金考革撼響帝鐘前鳴玉童齊唱後吹玉女笳鳴

獅子辟邪嘯歌噰噰八極開圖五帝奏煙億乘萬騎浮炁而來
含空降光監眞度生諸天丞相太素上宮主道攝炁變仙大神
執籙把籍齊到帝前隨所應度嚴校諸天普告三界無極神鄉
泉曲之府北都羅酆三官九府十二河源上解祖考億劫種親
陰屍滯魄萬炁魔魂身謝三官魂炁久凝宿業如風飄流惡根
炁無生死但有杳冥識念憑炁遊停何依善化福堂惡化炎池
性因識迷隨炁所之一如在世驚喜笑啼魔炁爲吏聿來訊之
魂炁飄揚憶念含悲元始道恩攝炁鍊持積𡨚成和積故成新
死炁蕩化落滅罪根不得拘留逼合鬼羣元始符命時刻昇遷
返炁太无混道元胚天魔六合火獄冰池業盡炁鍊玉光洞微

寂然空廓獨存希夷死魂受鍊仙化天奇道爲我身炁爲我神
念世迷妄徒取悲辛鍊炁變仙無量度人生身受度劫劫長存
隨劫輪轉與天齊年永度麤染漏念輕欲業道天牢魂魄不經
超淩三界逍遙上清上清之天天炁至眞無色之境梵行
東方十六天(此炁大梵初無起止皆是道性元神所現天境本無體象道化爲眞)
(此名炁觀亦非鍊變而現天眞自然太空之𤣥妙也不厯星度次舍在無色之境出陰陽之分)
(皆上聖之居)
宛空明梵天帝空沖嬰
紫元伯无天帝明子歸
燕景鬱需天帝虛父自康

冲正洞極天帝耀朱駢羅
明辨元黃天帝太無留延
理重淵虛天帝道時建華
覺眞權眾天帝弗泰用師
淸微黃羽天帝鬼度監
救明望世天帝常遊江因
越甫問時天帝蘇來鳩生
炁靈昭浦天帝慶皇上宗
𤣥虛光範天帝招集女魂
上極四種天帝𦍑陳燄

易化正鎭天帝杜常生
孤罡八範天帝孔堅明婁
九延玉定天帝智定嚴
南方十六天
丹摩逸化天帝崇眞斯臺
斗鑑虛輿天帝沙劫子安
帝光無濟天帝望期明
朱陵耀光天帝洞雲無眞
紫景斷白天帝宛醯羅
降仙台元天帝呼牛演池

爽至謝深天帝鹿堂子家
鬱江斯蟬天帝日曜春
估侯利眞天帝曾和太空
谷𤣥道用天帝吐明芝生
李步明微天帝圖何部多
神廬昌應天帝隨宮祕主
度正克宗天帝舜角明基
大火赤衣天帝翰覺賢
青帝洞遙天帝江平延孫
亥城百化天帝奚流夜陁

西方十六天
金離光啓天帝敷妙丙昌
極皇𤣥運天帝𥙿主洪肇
周延靜平天帝光明王
寶宋榮滋天帝明梵子璫
慶眞美元天帝廬姜上明
祭無神肆天帝允知賢成
高降質華天帝柏監文英
道期延紀天帝屈墮彌
童利帝鋤天帝西隅周微

鼎神化微天帝龍恒師
太安順極天帝震恭孝文
窮熙耀仙天帝綠羅千
紫都月廣天帝世諸叢名
崔康節時天帝款魚夏瓊
境碧落珉天帝絳飛酬京
普海洞幾天帝酉子都
北方十六天
魚泗統眞天帝禽來護
虎伽霹方天帝咸茱半武

仇淵落余天帝台眞囘元
金皛正濟天帝總靈司幾
皇利孔修天帝燄牢夫
堯樞精靈天帝構華伯皇
神吟蕭都天帝定思狂
慶著嶽符天帝燕仙壽躬
琛明除苦天帝琴頤歌
酆信考孚天帝希淸然甯
政入豹部天帝脫喬孟嬰
耿壘瀝泉天帝瀆庭九公

鬼儲史樂天帝路熙載靈
靈馥海輪天帝神文屈兵
上極霄埴天帝召天提平
碧常洞元天帝珞池宋程
六十四天六十四帝諸天隱諱諸天隱名天中空洞鍊炁靈章
諸天隱韻氣中之音氣中之尊氣中之神氣中大魔氣中之靈
九變十鍊合化上淸道性爲炁炁與空淪子未能鍊誦此洞文
子若知鍊鍊爲至精氣本無鍊鍊爲假名以子不精欲染愛憎
業爲穢垢情爲玷痕害子道炁去子華榮靜以鍊炁正以守成
鍊久炁定油然太淸炁經鍊持坦夷四平內視八景六虛流明

鍊去人道邈同道眞無量之奧深不可詳敷落神眞普度天人
今日欣慶受度厯關諸天請鍊炁惡斬戮邪根飛度三宮變仙
太𤣥氣中眞王監舉保鍊出入無門東斗炁靑西斗炁素北斗
炁黑南斗炁赤中斗黃庭炁鍊五斗寓變色形色形至眞非幻
滅稱惟道所適變仙齊靈靑炁護魂白炁侍魄赤炁養和黑炁
通血黃炁中胎萬道無越靑炁仙王淨光幽潔赤炁仙王沖淵
帝極白炁仙王浩庭凝密黑炁仙王北𤣥景蔚黃炁仙王子丹
詡陸五炁仙王萬神之宗泛駕遊空總領天眞道炁爲龍麟車
虎旗霹靂靊霳幟纛煒赫興大天功上天度人變攝飛空摧魔
束祅嚴攝北酆變仙受命下掃不祥六天故氣腥血八衝鬱勃

無光盤結橫攻慘慘穢氣神鬼伏蹤隱形其間與世爲凶帝命
九老勅攝羅酆電火前驅鞭虎呵龍遍天靉靆擲火九重害炁
千里鍊爲碧空大帝嘯咤玉眞騁容寶輪軋霄紫景溶溶敢有
干試拒遏上眞钁天斬頭金斧戮形天運地旋風號火噴震撼
神邱紫微攝京萬萬千千檢鬼姓名三官鼓筆五嶽竦庭不得
容隱金馬驛呈普告無窮萬神咸聽三界五帝列言上淸
洞无玉明龍變神剛眇眇億劫混沌之中上氣無色下亦無淵
中乃洞虛鍊炁成天天上天下無幽無冥無形無影無極無窮
溟涬大梵遼廓無光氣鍊赤明運度自然元始安鎭九空變仙
氣鍊成有雲霞霧煙氣鍊成無神境變仙氣凝大梵靈書洞篇

火鍊水瑩十華麗鮮八角垂芒金字碧天玉文煥室虎臥龍潛
鳳炁鶴迹星鉤綱連三元正體萬天盟傳保制劫運使天長存
梵炁彌羅萬範開張元氣流演六十四天輪轉無色周迴十方
旋空厯常迴赤流𤣥八十一分總炁上元九光混合氣入𤣥𤣥
𤣥中太皇上帝高眞泛氣妙庭吟詠玉梁柱火冶鍊流響雲營
妙空涵炁神風合煙紫素瓊荑黃白變仙少靑朱精和合成眞
自然鍊變神眞自成眞中有神長生大君扶𢹂靑華顧接帝嬪
愷宴九華三天玉賓太一泥丸司命住心桃康合延布炁生神
黃老鍊變保命生根上遊上清出入華房八冥之內細微之中
下鎭人身泥丸絳宮中合太虛空爲道母炁偕空居變化無常

混合百神九變迴靈萬炁變仙仙道貴生無量度人神蓋腦宮
上開天門飛天命魂罪福禁戒宿命因緣普受開度死炁生神
神變爲仙上聞諸天諸天之上各有生門中有空洞鍊氣之章
仙聖靈篇辭參高眞
第一天眞帝皇鍊炁洞碧眞王之音
天光眇微靈氣無期飛騰洞空
左右流之碧濤漪漪鍊此瓊蕤
策虛維何跨斗躡箕
第二太眞帝皇鍊炁洞靑眞王之音
神馬無行我氣非征道爲氣天

王宮連連靈娥帶月龍車朝發
掇雲飛香平海蒙雪
第三𤣥眞帝皇鍊炁洞紺眞王之音
上帝九門日光其暾氣嚥晨霞
鍊之長存靑紅紺光注我黃房
洞芝可羹餔嬰慶良
第四妙眞帝皇鍊炁洞蒼眞王之音
天玉其蒼拊球琅琅炁鍊入空
與形相忘變神變仙外𤣥內黃
道受邃妙非世所藏

第五極眞帝皇鍊炁洞黃眞王之章
鳳車虎璋東揖扶桑紫書龍蟠
仙伯垂璫陽氣如吹仰御朱光
謁帝變仙鍊炁中黃
第六素眞帝皇鍊炁洞紫眞王之章
赤黑未分求卵於鷄咽彼金色
氣合希夷鍊骨爲空氣與形通
我道妙微陋仙何知
第七虛眞帝皇鍊炁洞赤眞王之章
白虎銜璧轉此赤日氣鍊彭亨

知三得一仙人玉顏變此九七
混洞無光端坐瓊室
第八帝眞帝皇鍊炁洞綠眞王之歌
靑黃變綠不疾而速我神爲車
披雲轣轆玉女華殊我乘東驅
一笑墮珥淵有雙魚
第九玉眞帝皇鍊炁洞白眞王之章
絳臺千級飛仙可入氣鍊如繩
龍腰玉缾雲液返童氣成八風
朝宴崑崙名登錦邱

第十金眞帝皇鍊炁洞𤣥眞王之歌
我持橐籥鍊氣消息星垂金弧
綱流五尺披雲俯光吸𤣥咀液
道成變仙帝家淵碧
此三景之上飛空之中眞王歌音音參洞章誦之百遍名度南
宮誦之千遍眞王保迎萬遍道備飛昇太空過度三界位登仙
公有聞靈音魔王束形勅制九天侍衞送迎拔出地戸故氣黑
赤百結大關三刑四殺五道六害祖炁升遷永離鬼官魂度朱
陵炁鍊更生是謂無量普度無窮有祕上天文諸天共所崇泄
慢墮地獄故氣沒祖翁

道言此洞章並是諸天上帝及鍊氣變仙眞王隱祕之音皆是
大梵之言非世上常辭言無韻麗曲無華宛故謂𤣥奧難可尋
詳上天所寶祕於𤣥都紫微上宮依𤣥科四萬劫一傳若有至
人齎金寶傾心依舊格告盟上淸然後而付焉
道言天地鍊炁亦有終窮三光鍊氣亦有虛盈至聖神人亦有
氣數末學之氣亦有絕傷凡有此災同契皆當齊心修齋六時
行香十遍轉經福炁立降害炁流祥無量之文普度無窮
道言夫末學道淺或鍊炁未功運應滅度氣停太陰臨過之時
同學至人爲其行香誦經十過以鍊屍炁如法魂神徑上南宮
隨其學功計日而得更生轉輪不滅變神爲仙

道言天地氣終亦當修齋行香誦經星炁錯度日月失明亦當
修齋行香誦經四氣失度陰陽不調亦當修齋行香誦經國土
有災兵氣四興亦當修齋行香誦經疫氣流行兆民死傷亦當
修齋行香誦經師友氣絶亦當修齋行香誦經夫齋戒誦經功
德甚重上消天災保鎭帝王下禳害炁以度兆民生死受鍊其
福難勝故曰無量普度天人
道言凡有是經能爲天地帝主兆民行是功德氣災之日發心
修齋燒香誦經十過皆諸天記名萬神侍衞右别至人剋得爲
聖君金闕之臣諸天記人功過毫分無失炁中眞王亦保舉爾
身得道者乃當洞明至言也

諸天中大梵隱語無量音道君撰
元始洞𤣥鍊炁變仙玉篇
東方八天
潭無景憐起寂洞珉太極竟羅
𤣥牡犒澠玉幾纏眸碧畢完辰
霞廓益眇昆池鏡騰虛蕩醜訐
華延目君法達幽演逗雲离寅
吹昴葛希樊堂普澄愛祕曲賴
滋球侍巾
南方八天

金基明俞控志煙陵清都閬文
舒馘屏迎暮孤燕飛赤冀懋層
宛利皇建喬强預侁辨淨普徒
微邱霸形花祈若龍道羅韻聲
薦巴耶尼九日𤣥京烏佳求嵋
碧除隱彌
西方八天
泉曲監阿齒精浮黎覺逸湛定
絳闃侔兮帝忽兹投鉤圖建施
流育律逐桑殊巷非林振卽盧

苟旨元衣崪岧天山黳樓綿披
僅房遠交軒多瓊曲爓絕送治
䰟動太儀
北方八天
蔚蘭未司局丹燿禧崿龍煙梁
精泓蘇𢌿氣道神散空中煩璀
德鎭洞后題鉏乾羅霞落美太
敕淵捧猊璧瑤員月追冥素旗
出氣度玉金道八埤黃臺四空
虎首澆欹

道言此諸天中大梵隱語無量之音鍊氣變仙九宮𤣥文天眞
皇人知氣之元得氣之根氣化廓落縱橫成文丹筆書之八角
垂輝疊玉排瓊其方一丈四景燿明昔書其文以爲正音有知
其音能齋而誦之者道炁鍊眞神隱冲冥諸天眞王下觀其身
書其功勤上奏諸天萬神朝禮地祇侍門大勳眞王保舉上眞
道備剋得遊行三界昇入金門此音無所不鍊無所不營無所
不化無所不明鍊炁變仙自然之音也故誦之致飛天下觀上
帝遙唱萬神朝禮三界侍軒羣祅束首鬼精自亡氣激神宮玉
音自鳴天球振響道空鬱淸海平嶽竦碧煙金城鶴觀壘壁仙
都虛盈萬仙駢擁紫蓋丹旌天地鍊炁變化昊京冥夷超忽大

量𤣥𤣥也





















@fw元始无量度人上品妙經卷之六十一
永斷輪轉品
道言昔於始靑天中大浮洞歌𤣥明黎土受元始度人永斷輪
轉無量上品元始天尊當說是經周迴十過以召十方始當詣
座天眞大神上聖高尊妙行眞人無鞅數眾乘空而來玉馬雲
軺彩霞流靄丹輿彤轂陣蕚飛香三景蔚淸合映太空七日七
夜諸天日有龍文月呈寶字星樓鶴觀宿舍機躔一時停輪龍
風兼雨鳳氣成山天無浮翳四象高明一國地土山川林木緬
平一等無復高下土軟紫金外涵水火淨瑩交徹無有異色眾
眞侍座元始天尊𤣥坐空浮無色海光之上金山不動瑞相儼

如說經一遍諸天大聖同時稱善是時一國男女見道眞形厭
捨生死說經二遍覺悟三業猶彼火聚說經三遍觀身穢壞願
證法體說經四遍悲憫三界轉覆如輪說經五遍世間妄見囘
念正道說經六遍道可飛神不染麤惡說經七遍自知宿命不
貴通靈說經八遍住此眞常永斷輪轉說經九遍壽過天地得
眞長生說經十遍證位昇𤣥永無生化是時一國是男是女莫
不傾心皆受護度咸得長生
道言是時元始天尊說經一遍東方無極無量品多聞大神無
鞅之眾浮空而至說經二遍南方無極無量品多目大神無鞅
之眾浮空而至說經三遍西方無極無量品堅住大神無鞅之

眾浮空而至說經四遍北方無極無量品定海大神無鞅之眾
浮空而至說經五遍東北無極無量品神用大神無鞅之眾浮
空而至說經六遍東南無極無量品權化大神無鞅之眾浮空
而至說經七遍西南無極無量品道聰大神無鞅之眾浮空而
至說經八遍西北無極無量品𤣥藏大神無鞅之眾浮空而至
說經九遍上方無極無量品永生大神無鞅之眾浮空而至說
經十遍下方無極無量品息化大神無鞅之眾浮空而至十遍
周竟十方無極天眞大神一時同至一國男女傾心歸仰於所
住天所居宮殿咸見元始升座威儀說經演法無量十方光明
照見宮殿赫如朝日各相謂言我等位證諸天未出輪轉壽過

五劫未免生死身相光明未免衰滅今聞天尊欲說大法永斷
輪轉始得開悟入眞法門出生死網來者有如細雨密霧無鞅
之眾迮國一半土皆偏䧟非可禁止於是元始振衣凭几頂出
大明普照十方世界無極仙眞國土一一國中見諸仙王將引
臣從來赴法席又見諸天各持奇華異果玉芝仙草以爲供養
有諸仙王居大宮殿而修仙業領理天政心厭欲樂或奔采光
華嚥味眞景勸教諸眞種種妙事會中天人心知目矚不敢陳
議元始徐啓雷音遍告大眾欲免生死不入流浪先當無心爾
若無心卽無三業眾生迷妄指識爲心分別有無計度生死心
本妄名以妄取名心則虛幻覺了能知本是道元何關心事認

心著境卽住生死若無妄心不住生死卽永斷輪轉乃至諸大
天仙高眞帝王以無心故證位聖眞自然得道依心取舎趣死
趣生終非究竟乃至服氣鍊化餌藥延年並爲小乘功用感應
皆非解脫昇入無形之道爾若不爲心所遷易隨念用情心迹
兩忘卽見道體永斷輪轉不住生死與我今者在此無色海光
說如是法若以有心則一切護法天人龍鬼悉各遠離不應來
此頂禮欽奉故知無心是道眞形是無等法則身所行事十聖
莫知口所出言是天帝勅心若計度則魔精來附終歸惡道元
始忽從海光混入無色太𤣥空中懸一寶珠大如黍米在太虛
之中去地千丈元始登引天眞大神上聖高尊妙行眞人十方

无極大道威神無鞅數眾俱入寶珠之中天人仰看惟見拂拂
從珠口中入旣入珠口不知所在國人廓散地還平正無復欹
䧟元始卽於寶珠之內說經都竟眾眞監度以授於我當此之
時喜慶難言法事粗悉諸天復位倐歘之間寂無遺響是時天
人遇值經法普得開悟𤣥默虛明不著空見傾土歸仰咸行善
心不殺不害不嫉不妬不淫不盜不貪不欲不憎不𡜍言無華
綺口無惡聲齊同慈愛異骨成親國安民豐欣樂太平經始出
教一國以道預有至心宗奉禮敬皆得度世
道言元始天尊說經中所言並是諸天上帝內名隱韻之音亦
是眞王內諱百靈之隱名也非世之常辭上聖已成眞人通𤣥

究微能悉其章誦之十過諸天遙唱萬帝設禮雲煙靜默海嶽
深靈二象澄廓三景輝明一切有情心契眞道永斷生死輪轉
休停至學之士誦之十過則五帝侍衞三界稽首魔精喪眼鬼
祅滅爽神飛形固遂其永生所以爾者學士穢氣未消體未洞
眞召制十方威未制天政德可伏御地祇束縛魔靈但濟兆身
而已不能普度羣靈輕誦此章身則被殃供養尊禮門戸興隆
世世昌熾與善因緣萬災不干神明護門斯經尊妙獨步玉京
度人無量爲萬道之宗巍巍大範德難可勝
道言凡誦是經十過諸天齊到三界停輪兆得至眞明曉生根
不著有無不滯亡存若有大物爲生死門兆無物相混洞不分

永斷輪轉與道杳冥億曾萬祖幽魂苦爽皆卽受度上昇朱宮
格皆九年受化更生得爲貴人而好學至經功滿德就復歸無
名出離陰陽無犯剋并不屬生死永斷輪轉變化不化更生不
生與道合體皆得神仙飛昇金闕遊宴玉京也上學之士修誦
是經皆卽受度飛昇南宮世人受誦則延壽長年廓爾得悟𤣥
解之道神識不昧應物無窮卽得運形遊觀太冥此經微妙普
度含靈一切天人莫不受慶無量之福生死蒙惠上天所寶不
傳下世至士齎金寶效心盟天而傳輕泄漏慢殃及九祖長役
考官侍經五帝玉童玉女各二十四人營衞神文保護受經者
身

道言正月長齋誦詠是經契道眞極止息生機於諸天中無去
來因不住滅定得大乘門爲上世亡魂斷地逮役度上南宮七
月長齋誦詠是經惡心消解仇對和平不爲人緣徃返相因寓
形黜明元精天成不死不生身得神仙諸天書名黃籙白簡削
死上生十月長齋誦詠是經不住永滅不欣長存乘物以遊爲
光爲塵示兆大慈無量度人出教演法寶書天經爲國王帝主
君臣父子安鎭國祚保天長存世世不絶常爲人君安鎭其方
民稱太平八節之日誦詠是經挺然獨觀八風無傾兆出死生
駕馭瓊輪得爲九宮眞人本命之日誦詠是經眞氣虧盈不亡
不存永斷輪轉逍遙妙庭魂神澄正萬氣長存不經苦惱身有

光明三界侍衞五帝司迎萬神朝禮名書上天功滿德就飛昇
上淸
道言行道之日皆當香湯沐浴齋戒入室東向叩齒三十二
通上聞三十二天心拜三十二過閉目靜思身坐黃綠青赤
蒼黑碧紫白九色雲氣之中內外蓊冥有靑龍白虎朱雀𤣥
武獅子白鶴羅列左右頭上有无无上眞道君頂七曜交泰
寶冠面若瓊瑤方瞳素髯威耀光明身被綠霞絳章飛裙手
執神劒斷生死魔三天殺鬼乘紫素雲住立嶷然身長九尺
上應九眞日月照明洞煥室內項生三氣圓象光映十方如
此分明密咒曰

无上𤣥元太上道君召出臣身中三五功曹左右官使者侍香
玉童傳言玉女五帝直符直日香官各三十二人關啓所言今
日吉慶長齋淸堂修行至經無量度人願所啓上徹徑御
無上三十二天元始上帝至尊几前(畢)
引炁三十二過東向誦經

















元始無量度人上品妙經
元始洞𤣥靈寶本章永斷輪轉周迴度人洞眞隱奧緣起自然
赤混靈根空無化成太虛朗徹肇生諸天流演三氣大機彌綸
中有虛皇是爲我身𤣥文散落普育萬靈赤景爲陽黃華爲陰
圓光森列羅布諸星太一紫房瑤簡綠編啓運元造𤣥中之𤣥
圓羅大梵靈闕瓊宮下包黃氣洞淵綱維眇眇蕩蕩六闢九開
招靈化人體備百關神變無方與道俱隆顧盻八垣端居玉京
中有𤣥極至道之尊中有主生象帝之君中有開天龍蹻大神
中有九皇天眞丈人中有把握元紀斡運機紐至妙尊神生成
二象无量度人普告一切悟道之元永斷輪轉得爲種民今日

校錄諸天臨軒
東方無極淸信神王長生大聖無量度人
南方無極明感神王長生大聖無量度人
西方無極堅立神王長生大聖無量度人
北方無極海空神王長生大聖無量度人
東北無極聖仙神王長生大聖無量度人
東南無極妙慧神王長生大聖無量度人
西南無極定常神王長生大聖無量度人
西北無極證眞神王長生大聖無量度人
上方無極無影神王長生大聖無量度人

下方無極不迴神王長生大聖無量度人
十方至眞飛天神王永斷輪轉無量大神並乘瓊光綠雲八景
琅輿丹霞玉輦驂駕碧鳳九色神龍建交眞之節素虎靈旛前
按九章齊奏後吹六竽同鳴靑鸞白鵠和鳴噰噰九靈控飊七
眞乘煙謠歌步虛浮空而來傾光迴駕召生命仙南昌上宰總
御朱宮韓司主錄堅固大神執籙把籍齊到帝前隨所應度嚴
校諸天普告三界無極神鄉泉曲之府北都羅酆三官九府十
二河源守識本眞悟見自然無有生死不著變遷道無去來形
爲寶山智火鍊之金光玉混比之晝夜日月常懸往還非妄眇
眇綿綿法體虛明象外眞仙永斷輪轉昇入太𤣥上解祖考億
