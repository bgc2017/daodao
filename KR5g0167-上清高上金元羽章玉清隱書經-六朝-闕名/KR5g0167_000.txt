








上清髙上金元羽章玉清隱書經承四
如是羽章玉清隱書萬靈隱音髙上玉帝藏
之玉清上宫瑶臺瓊房之内侍經蘭庭玉女
安緑梵皇明基等七百人北漠金仙玉童齡
慧聰王定雲等五百人執夜光寳明常散三
氣返香之華以拂神經之上品是五帝萬仙
衆聖一月皆三登玉清上宫散香朝眞禮於
神經也北臺金玄洞微玉清消魔大王生乎
始刧之中二儀分判三象植靈天地翳莽幽
幽冥冥正誕於北漠廣寒之庭平丘中域寒

谷之濵元爲我父玄爲我母始結我身以三
氣爲字諱曰
　　　　　我脫落紫胞而六眼煥精竦身
九千萬丈體生百變之光七元交絡洞暎玉
形三景待以朗曜日月爲之開明於是受命
髙上玉皇授以金眞玉光紫文丹章玉璽鳯
函命魔靈幡封掌九玄總領五岳檢攝北酆
匡正三五馘斬六天受任上宫威制萬靈太
上以瑶臺玉女七千人金仙玉童二千四百
人執華散香侍衛於王金頭巨獸備於玉闕

治北帝寒郷廣靈之宫時乗碧霞九色流鈴
飛輿紫蓋從桑林千眞上昇太虚遊宴玉清
東詣青華校定方諸西遊龜山定録天眞南
方之洞陽南極上元削死注生勒籙安昌中
禮金闕太上玉京受事於無極總司於五方
典生死於圖籍制羣妖於北酆上統無上下
領無淵五嶽四瀆十二河源萬仙羣靈莫不
咸𨽻於王焉消魔大王治天北廣寒七寳宫
下領北羅酆山山在北方癸地髙二千六百
里周廻三萬里其山並有七寳珠宫皆鬼神

所住山下有萬丈之谷名曰丘寒之泉則是
鬼神之獄北帝大魔王即住在山上紂絶隂
天宫中有大魔王姓宛躬諱
　　　　産生官屬三萬八千人名悉𨽻屬
於消魔大王凡後學成仙消魔大王皆使大
魔王保舉列言然後乃得飛行上清大魔王
常欲敗人之學惡人得仙得仙便成大魔王
之上眞故學常爲大魔王所試多有不過皆
是大魔所敗學者有知大魔王秘名所住宫
府則不被試校亦自然得保舉於上清也兆

爲學常當誦消魔王百神之呪則禳於大魔
之試魔試旣滅眞靈尅降得見眞形便白日
飛騰上昇玉清之宫大魔王衣玄文之裘頭
戴横天之冠腰帶龍頭之劒常乗羽輪之車
飛行雲中常作謡歌有三千言亂敗於後學
故太上具書其曲在消魔寳眞經中有知其
曲則試敗不行無復有傷壞之患
東方青帝大魔王姓迫落諱
　　　　萬形頭戴横天之冠衣青羽之裘
腰帶青綬虎頭鞶囊或著絳章單衣或化爲

青赤二色之光領官屬九千人住在東方安
大堂郷納善之世常以春分之日乗青輪羽
車飛行雲中遊宴五岳試敗學仙之人凡修
仙之道當以此日入室西向誦玉清紫道虚
皇上君消魔呪一遍則天魔自滅又不被試
九年則致紫道虚皇上君降形於兆身修行
自致感應仙道自成也髙上玉形之道輕泄
滅身亡命
東方青帝玉司君常於春分之日攝東方青
帝大魔王上詣鬱恱那林昌玉臺天紫閣之

下受事於玉清紫道虚皇上君也當此之日
亦應誦消魔智慧百神呪一遍也
西方白帝大魔王姓鄧諱
　　　　兒呼頭戴横天素冠衣白羽之裘
腰帶素靈之綬五色虎頭鞶囊或著皂紈單
衣或化爲老嫗巾白巾手執金板或化爲紫
蒼二色之光領官屬七千人住在西極福堂
州盛行之世常以秋分之日乗白輪羽車飛
行雲中遊宴五嶽試敗學仙之人凡修仙之
道當以其日入室南向誦玉清翼日虚皇上

道君消魔呪一遍則天魔自滅又不被試一
十二年則致翼日虚皇上道君降形於兆身
修行自致感應仙道自成也髙上玉祕之道
輕泄身滅鬼官
西方白帝玉司君常以秋分之日攝西方白
帝大魔王上詣髙桃厲冲龍羅天玉闕之下
受事於玉清翼日虚皇上道君也當此之日
亦應誦消魔智慧百神呪一遍也
南方赤帝大魔王姓赭諱
　　　　上栢頭戴横天朱冠衣青羽之裘

腰帶丹靈之綬虎頭鞶囊或著黄羅之衣或
爲人頭鳥身身如鳯凰或化爲玄黄二色之
光領官屬八千人住在宛梨城境弃賢之世
常以夏至之日乗赤輪羽車飛行雲中遊宴
五嶽試敗學仙之人凡修仙之道當以其日
入室北向誦玉清昌陽姬虚皇元君消魔呪
一遍則天魔自滅又不被試一十八年則致
昌陽姬虚皇髙元君降形於兆身修行自致
感應仙道自成也髙上玉祕之道輕泄滅身
南方赤帝玉司君常以夏至之日攝南方赤

帝大魔王上詣碧落空歌餘梨天朱閣之下
受事於玉清昌陽姬虚皇髙元君也當此之
日亦應誦消魔智慧百神呪一遍也
北方黑帝大魔王姓梟諱
　　　　摇公頭戴横天玄冠衣玄羽之裘
腰帶玄靈之綬虎頭鞶囊或著青紗單衣或
爲人身蛇頭或化爲青白二色之光領官屬
五千人住在鬱亶野清靜之世常以冬至之
日乗黒輪羽車飛行雲中遊宴五嶽試敗學
仙之人凡修仙之道當以其日入室西南向

誦玉清七靜𨗳生髙上虚皇君消魔呪一遍
則天魔自滅又不被試十五年中則致七靜
導生髙上虚皇君降形於兆身修行自致感
應仙道自成也髙上玉祕之道輕泄滅命
北方黒帝玉司君常以冬至之日攝北方黑
帝大魔王上詣𨚧摩坦婁于翳天玄閣之下
受事於玉清七靜導生高上虚皇君也當此
之日亦應誦消魔智慧百神呪一遍也
西北方浩帝大魔王姓光明諱
　　　　法明頭戴横天紫冠衣紫羽之裘

腰帶紫綬虎頭鞶囊或著白紗單衣或爲女
子作飛雲髻手執金杖𢦙化爲紫白二色之光
領官屬萬人住在西北福德之野延賢之世
常以立冬之日乗紫輪羽車飛行雲中遊宴
五嶽試敗學仙之人凡修仙之道當以其日
入室東南向誦玉清太明虚皇洞清君消魔
呪一遍則天魔自滅又不被試十二年中則
致太明虚皇洞清君降形於兆身修行自致
感應仙道自成也高上玉祕之道輕泄滅身
西北方浩帝主司微君常以立冬之日攝西

北方浩帝大魔王上詣扶刀盖華浮羅天紫
閣之下受事於玉清太明虚皇洞清君也兆
當此之日亦應誦消魔智慧百神呪一遍也
東南方昊帝大魔王姓方生諱
　　　　災展頭戴横天黄冠衣黄羽之裘
腰帶黄綬虎頭鞶囊或著紫紗單衣或爲人
頭蛇身口銜素綬或化爲蒼緑二色之光領
官屬六千人住在東南元福田用賢之世常
以立夏之日乗黃輪羽車飛行雲中遊宴五
試敗學仙之人凡修仙之道當以其日入

室西北向誦玉清始元虛皇太霄君消魔呪
一遍則天魔自滅又不被試十五年則致始
元虚皇太霄君降形於兆身修行自致感應
仙道自成也髙上玉祕之道輕泄滅身
東南方昊帝主司微君常以立夏之日攝東
南方昊帝大魔王上詣具渭耶渠初黙天黄
閣之下受事於玉清始元虚皇太霄君也當
此之日亦應誦消魔智慧百神呪一遍也
東北方倉帝大魔王姓邵諱
　　　　無量頭戴横天青冠衣青羽之裘

腰帶青綬虎頭鞶囊或著緑紗單衣或龍頭
人身手執青節或化爲火精領官屬九千人
住在福集都長安之世常以立春之日乗蒼
輪羽車飛行雲中遊宴五岳試敗學仙之人
凡修仙之道當以其日入室西南向誦玉清
七觀無生虚皇金靈君消魔呪一遍則天魔
自滅又不被試十年則致七觀無生虚皇金
靈君降形於兆身修行則自致感應仙道自
成也髙上玉祕之道輕泄殃連七祖已身亡
命東北方蒼帝主司微君常以立春之日

攝東北方蒼帝大魔王上詣沖容育鬱敵沙
天青閣之下受事於玉清七觀無生虚皇金
靈君也當此之日亦應誦消魔智慧百神呪
一遍也
西南方黄帝大魔王姓五烏盈諱
　　　　通勃頭戴横天緑冠衣緑羽之裘
腰帶緑綬虎頭鞶囊或著黄紗單衣或爲一
人九頭手執金㦸或化爲紫皂二色之光領
官屬七千人住在西官延福郷仁靜之世常
以立秋之日乗緑輪羽車飛行雲中遊宴五

岳試敗學仙之人凡修仙之道當以其日入
室東北向誦玉清八觀髙元虚皇停景君消
魔呪一遍則天魔自滅又不被試九年則致
八觀髙元虚皇停景君降形於兆身修行自
致感應仙道自成也髙上玉被之道輕泄被
考滅身殃及七玄西南方黄帝主司微君常
以立秋之日攝西南方黄帝大魔王上詣單
縁察寳輪法天紫閣之下受事於玉清八觀
髙元虚皇停景君也當此之日亦應誦消魔
智慧百神内呪一遍也八方大魔王皆與六

天同生而其官屬皆有萬衆遊行則從鬼兵
幡蓋麾節五色玄黄飛行雲中或在五嶽下
歴八間妬害仙道試敗學仙之人不欲令得
仙故髙上八帝君以消魔神呪威而制之學
者徒知上皇至諱不知天魔之名仙道終不
得成有知魔王祕諱而以神呪制之魔王便
自連名保舉列言於玉清仙道無不成也其
法玄妙髙上藏之於幽匱七寳金堂萬劫一
宣自無金名玉字列圖帝籍終不得見其文
有得此法不學自仙髙上以左官執殺侍衛

檢慢輕泄非眞七祖充責已身滅命幽執三
塗萬劫不原玉清消魔大王金玄百神内呪
隱文
髙虚撫閒四氣肅恭玄玄八㑹金磬朗空玉
慧逸霄洞微發衝四景敷靈六度休冲錬化
合變飛歩霞峯髙㑹玉清三元上宫朝宴九
帝八朗丹窻明上開道七元煥通清波遐鏡
精散玉房髙眞森羅鬱若流光金仙執華素
靈散芳飛天巨獸僃衛玉皇二象停虚三暉
翳昏神符萬變七星交奔九帝顯蓋徘徊洞

門峩峩髙虚巍巍徳尊混生萬化隂察聖源
檄命五帝徴召上元消魔變威廻風迅雷掃
除妖祟收攝魔群束精捕靈受命帝君有罪
者戮有功者原勒名三天主司大神金玄玉
慧皆如玉文鬱羅廣都兆生私存玄幄總命
乗空無輪百神之宗日發易遷悟逹之門度
法含光運長彌劫速離開神華寢明賔皆是
北酆魔王謡歌玄音亂我雲營仙按名檢察
付玉晨髙上之命悉如太眞於是五老䇿轡
髙秀皇庭羽裙玉袂錦帔流鈴金冠紫佩日

華吐精靈光曜輪八暉玄清五帝翼輿輔輪
四明洞天盻觀妙景雲營天扉解關靈禁開
明翶騰紫霄八塗合冥道妙逺暢遊夢上清
七聖同符理命長生三廻五轉㧞度七星太
一務猷勒録仙庭淩𣑽履昌五氣合并十絶
牢張開度丹名玄毋歡熈永保常生白元無
英日㑹黄寧五老齊契枝秀華榮保録南仙
莫不胎嬰三氣觀光金仙浴形朽尸騰飛上
昇三清太一校魔天元攝精滅試消㐫不得
妄生六師揚電放擲火鈴威振八界十方肅

霐龍飛鳯翔上披四明丹文録字金書羽經
世保景龍運契仙庭九眞纒綿上願剋成制
魔保舉飛登玉清消魔金玄百神内篇皇上
寳祕藏之瓊宫授於上聖不傳下仙有金名
玉字列圖朱軒胃藏生華當得此文修行萬
徧駕景乗雲飛騰三清出入帝晨上開七祖
解㧞宿根度生録於南宫保紫胞於胎元攝
生道於十方命玉慧於金房希靈霞於妙感
撫八㑹於九空爾乃招眞景以曲降覩神顔
於玉皇期徽章於蘭庭制天魔於北酆

凡行此道常以八節及本命太𡻕之日轉經
行道履行名山皆當北向叩左齒三十二通
切聲而誦篇誦詠一篇神朗氣清天魔滅景
仙道自成輕泄此法七祖充責已身亡命終
不得仙
玉清紫道虚皇上君鬱恱那林昌玉臺天中
消魔智慧呪隱文金玄羽章
玉天四張八世髙靈二羅煥落玉慧洞清金
唱虚音振響紫瓊百和結眞檢制魔名三波
夷恬瀆格賈生吐毒納善嘯命鬼兵北酆不

拘放浪雲營玉帝唱嘯羣魔摧傾六天滅景
三道布靈皇上散暉我道已明太一勒籍務
猷保生公子度符㧞解七星五苦咸散朽骨
仙榮滅試保眞羽服鬱青帶金佩玉交落流
鈴廻合玉霄同入黄寧萬禁開塗飛騰紫庭
玉清翼日虚皇上道君髙桃厲冲龍羅天中
消魔智慧呪隱文金玄羽章
髙桃奕奕龍羅昂昂金暉騫張四明煥光景
雲秀虚朱蘭洋洋玉房紫階交雲四通離羅
翼翼神宇堂堂金靈曜虛暎帶神王五老八

景上合牢張神昌玉慧嘯朗彂空飛精羽蓋
儛輪空洞三入北清二謁上宫勒命北帝檢
攝魔王斬滅六天嚴勑北酆束精縛妖受事
玉皇玃然飈蝭萬萬皆崩道布三眞成我仙
公陵梵履昌守固絳宫司命保筭丹書南昌
解㧞七玄腐骨更蓊起度三塗翶翔霄峯滅
試召靈消魔同功道合帝一乗景策龍飛登
髙桃龍羅天中
玉清昌陽姬虚皇髙元君碧落空歌餘梨天
中消魔智慧呪隱文金玄羽章

北帝放大魔謡歌繞雲陳氛氛翳空洞蓊蓊
亂天眞飛行九玄霞肆羣數萬千乘虚叅天
氣試或干我仙髙上命玉慧羽章朗金玄十
絶廻朱景神唱自成眞靈幡徴萬魔肅若風
拂塵束精滅賈生封檢北酆山▲皛配祅端
絶景消魔篇五老度符籍司命定命年幽寥
伯吏車合景錬我身靈暉暎帝席𢹂提髙上
人赤子招神公降致八帝賔飛豋碧落庭飄
颻入三便抜觧五苦根返胎生七玄朽骨皆
昇飛同入虚无煙

玉清七静導生髙上虚皇君𨚧摩坦婁于翳
天中消魔智慧呪隱文金玄羽章
七靜乗劫廻飛虚入北元隱息洞清館曖曖
陵景雲飛行盻隂房日月植靈根推度三象
運七星煥以分天魔横雲宫穢氣何紛紛宛
勒當道生稱爲大魔羣謡歌蓋空洞亂惑學
仙門虚皇命八帝上披于翳關金玄朗玉慧
清誦消魔篇催檢攝北帝上對玉清君束魔
滅祅試悉如九天文洞陽鬱靈摽閉固死戸
源解胞散滯血百節生正神正神輔我身制

魔命長存靈福充七祖返胎生来仙保眞𨚧
摩天世爲道徳尊
玉清太明虚皇洞清君扶刀蓋華浮羅天中
消魔智慧呪隱文金玄羽章
飛皇盻雲輿洞清暎浮羅玄湄散朱軒朝靈
朗太霞汎眞玄霄上晃晃曜景華三清保劫
用同此億椿柯蕭蕭乗神清握節檢天魔五
老徴北帝收攝鬼神家赭鄧掩天眞壅塞萬
仙阿金玄洞玉慧羽章滅謡歌命篇束群祅
受事詣消魔𢹂仙廻帝席汎此玄津波秀朗

寳太暉眞人㸦翻葩五靈度符籍延昌固命
柯保我萬劫功誰測天紀多七祖上生天解
脫度幽羅洞清滅仙試身飛昇玄都
玉清始虚皇太霄君具渭耶渠初黙天中消
魔智慧呪隱文金玄羽章
皓暎太霄乗虚而廻金華曜晨龍景空飛玉
仙俠侍五老扶麾太陽啓津七元煥開五帝
齊眞三景徘徊宴輪雲房上披朱機徴命八
天總攝四垂萬靈束帶受事太微擔天折頟
承間吐威謡歌飛空試惑我懷勒名北帝檢

剪無遺神眞出遊天地傾摧羣魔降伏仙仙
皆飛沖成曲文與我同暉元父玄母萬神總
歸超歩玉霞身豋金梯㧞出三塗七玄散披
保仙太霄福慶巍巍
玉清七觀無生虚皇金靈君冲容育鬱敵沙
天中消魔智慧呪隱文金玄羽章
沖虚暎晨燈暐曄廣陵堂寳雲扇九嶺玉房
坐虚皇紫賔表玄籍廻風孩道康金符召渡
卿靈幡攝魔王器霐滅萬試合仙成我功于
景寳命生運珠守上宫靈灌七關府返老化

嬰童㧞出地户難保此日月光七祖離幽夜
受福南極房金符入玄室身飛昇沖容
玉清八觀髙元虚皇渟景君單縁察寳輪法
天中消魔智慧呪隱文金玄羽章
渟景輪法天八觀暎玉清飛華落散景返香
流金庭虹暎煥玄臺三帝合啓明蕭刃侍金
門保此累劫生北元促天運杖幡徴五靈禁
閉北酆宫宴麾檢雲營髙上觀八荒謡歌從
何生郁育鼓洋道稱號灑八冥羽書攝羣祅
金玄束萬精魔王並受事滅試消魔經玄命

應符㑹五帝勅已清公子執五符太一固我
形三元摽籙籍刻書東華瓊七玄皆昇飛同
歡八觀庭
消魔智慧呪金玄隱文皆結飛玄自然之氣
以成其章煥乎八天之上鬱乎玉清之中制魔
定眞滅試招仙金音逸朗於紫虚玉慧振響於
霞庭故髙上浮輪以嚴試虚皇䇿轡以觀眞
輔玉仙以侍衛命五老以檢靈上摽玄妙之貴
行下崇巍巍乎難稱福慶充於玄葉重廕流
於種躬朽骨蒙其玄頼受更生於胎仙髙難

可名神難可宣故上聖置篇稱爲隱文焉
八天虚皇帝君受之於九空以傳玉清玉帝
君消魔大王大王以傳五帝上眞君以傳髙
上玉皇君髙上玉皇君以傳太帝太帝以傳太
上大道君太上大道君以傳太微天帝君太
微天帝君以傳後聖九玄金闕帝君帝君以
付上相青童君皆眞眞相承集爲靈文依科
皆七千年聽傳合仙之人自無金名帝圖録字
上清不得妄宣輕泄此道殃及七祖已身亡
命明愼而奉焉若有簡名紫臺應得此文當

以信立心交齎上金八兩丹錦八十尺紫紋
六十尺師與對齋八十日𢦙二十七日告盟
而傳無盟而輕泄則愆天信罪延七祖殃鍾
後嗣世世盲聾身不得仙修行此道每至八
節之日當隨節各誦一遍又以本命甲子太
歳之日及當登齋行道誦經三十九章雌一
五老寳經玄母八門行間十二上願悉當並
誦八天智慧呪一遍若遊行名山或之方靣
求神仙之道當隨方誦一遍然後行事如此萬
試自滅魔王敬護所向皆合所作尅成眞人

降形致自然靈藥身暎玉光神仙内唱飛行
上清
玉清鬱恱那林昌玉臺天九暉太晨隱書金
玄内文





文始先生所佩以傳鬱絶眞人凡修神仙之

道當以白書青板上置東方以滅東方青帝
大魔王官屬招致東方仙官行之九年則青
眞上聖皇上丈人降形於兆身役使仙官取
自然靈藥又以白書青繒佩身行來東方則
致安大堂郷納善之世界大魔王束帶稽首
禮迎仙官侍衛入東嶽則致青雲羽蓋九年
飛行上清宫無此文不得妄行東方青帝之
道輕召青帝仙官則爲大魔所傷失眞被殃
終不成仙
玉清髙桃厲冲龍羅觀靈元晨隱書金玄内

文




九老仙都所佩以傳廣靈丈人行神仙之道
當以赤書白板上置西方以滅西方白帝大
魔王官屬招致西方仙官行之十二年則白
景素靈七聖金靈君降形於兆身役使仙官
取自然靈藥又以朱書白繒佩身行來西方

福堂州盛行之世界大魔王束帶稽首禮迎
仙宫侍衛入西嶽則致素雲羽蓋十二年飛
行玉清宫無文則不得妄行西方白帝之道
及入西嶽輕召白帝仙官則爲大魔王所傷
失眞被殃終不成仙也
玉清碧落空歌餘梨天總晨九極隱書金玄内文





玉清髙上元君所佩以傳南極上元君行神
仙之道當以黒書丹板上置南方以滅南方
赤帝大魔王官屬招致南方仙官行之一十
八年則洞陽丹靈上眞景君降形於兆身役
使仙官取自然靈藥又以黑書絳文佩身行
之南方宛梨城境弃賢之世界則大魔王束
帶稽首禮迎仙官侍衛入南嶽則得南極寳
書致丹雲羽蓋一十八年飛行玉清宫無此
文不得妄行南方赤帝之道及入南嶽輕召
赤帝仙官則爲大魔所傷失眞被殃終不得

成仙也
玉清𨚧摩坦婁于翳天沓曜旋根隱書金玄
内文






九天眞王所受以傳太上道君行神仙之道

當以黄書黒板上置北方以滅北方大魔王
官屬招致北方仙官十五年則致北極玄上
玉眞君授兆髙上寳書役使仙官十五人又
以黄書皁文佩身行之鬱方鬱亶之野清靜
世界則萬靈束帶魔王稽首禮迎仙官侍衛
入北嶽則致玄雲羽蓋飛行玉清宫無此文不
得行北方黒帝之道及入北嶽輕召仙官則爲
大魔所傷被殃失仙
玉清扶刀蓋華浮羅天玄景晨平隱書金玄
内文





太素三元君受之於元始天王以傳太和玉
女行神仙之道當以紫華書黄板上置西北
方以滅浩帝大魔王官屬招致西北福德之
野延賢世界仙官十二年則致上宫玉女降
兆寢房授兆神眞之道又紫筆黄紋上佩身
行之西北延賢世界則萬靈束帶魔王稽首

禮迎得乗飛雲羽蓋遊行玉清宫無此文不
得輕行神仙之道呼召仙官則爲大魔所傷
身没失仙
玉清具渭耶渠初黙天合暉晨命隱書金玄
内文




扶桑大帝受之於太霄眞王以傳太微天帝

君當以黄筆書蒼板上置東南方以滅昊帝
大魔王官屬招致東南方福田用賢世界昊
帝仙官十五年則致玉女二十四人給兆驅
使取自然靈藥飛行之丸又以黄書緑紋上
佩身行之用賢世界則萬靈束帶魔王稽首
禮迎得乗緑雲羽蓋飛行玉清宫無此文不
得輕行神仙之道呼召仙官則爲大魔所傷
身被大殃不得仙也
玉清冲容育鬱離沙天齊暉晨玄隱書金玄
内文





西王母受之於北極皇上先生以傳赤精上
眞君當以青書紫板上置東北方以滅蒼帝
大魔王官屬招致東北方福集都長安世界
蒼帝仙官十年則致仙童十八人給兆驅使
取自然靈藥髙上飛玄羽章又以青書生紫
紋上佩身行之東北長安世界則萬靈束帶

魔王稽首禮迎得乗紫雲羽蓋飛行玉清宫
無此文不得輕行神仙之道呼召仙官則爲
大魔所傷身被大殃不得仙也
玉清單縁察寳輪法天髙上龍煙隱書金玄
内文




後聖九玄金闕帝君受之於髙元虚皇停景

君以傳上相青童君當以黄書緑板上置西
南方以滅黄帝大魔王官屬招致西南方延
福郷仁靜之世界黄帝仙官九年則八帝侍
眞玉仙降形於兆身授兆飛仙靈藥七十四
變光鍊化兆身也又以黄書緑紋之上佩身
行之西南延福郷仁靜世界則萬靈束帶魔
王稽首禮迎三元降下飛輿瓊輪迎兆豋三
元之房也無此文不得輕行神仙之道呼召
仙官則爲大魔所傷滅身失仙也
玉清八天中隱書金玄内文生於元始之先

結飛玄之氣以成於玉文即玉清天中之書
也字方一丈煥明太空制魔滅精召神攝靈
故上聖相承受之以威神此文隱藏不傳於
世自無金名蘭臺玉字紫房不得見聞得有
其篇髙上給以玉童十二人玉女八人侍眞
典經防衞有文者身糺於漏慢輕泄則七祖
受責於地獄巳身被考於三官鐘山虚無子
受之於黄老君佩身九年内外暎徹隱文自
明羅列一形之中光曜九府照明十方身所
佩本文飛入八天至開光元年正月一日於

鐘山脫身隱文以傳鬱靈眞人鮑世玄世玄
即秦穆公侍郎今受號爲鬱絶眞人治在九
疑山洞室之中後聖九玄金闕帝君下爲周
師改號爲老子以八天隱文授於幽王幽王
自謂居自然之運代五帝之氣錯隂陽之化
不崇天文老子知周文衰收文而去周西度
制作教化遇關令尹喜喜心結紫絡靣有圎
明項帶承天背負七元金名表於玄圖丹札
係於紫房氣叅太微觸形合眞即爲述道德
經上下二章於緑那之國老子張口於是隱

文從口而出以授於喜喜依盟奉受即致八
景雲輿洞逰八方竦身於虚無之内項生寳
明之光七十二相暎照一形隨運變化昇入
八天其道髙妙非可載稱凡以後學不得此
文便當絶思於遐望無煩損神於幽山也
上相青童君以此文傳西城王君位豋四極
眞人今封一通於西城山中若有金名紫字
當以庚子壬寅庚午戊午之歳四月八日七
月七日十月一日於八天之世界精思苦念
當得此文

上清髙上金元羽章玉清隱書經

　金玄羽章玉清隱書藏經有兩部文並同
　符則各異故附篆于後
　　　九暉太晨隱書金玄内文






　　　觀靈元晨隱書金玄内文




　　　總晨九極隱書金玄内文





　　　沓曜旋根隱書金玄内文




　　　玄景晨平隱書金玄内文





　　　合暉晨命隱書金玄内文




　　　齊暉晨玄隱書金玄内文





　　　髙上龍煙隱書金玄内文




















