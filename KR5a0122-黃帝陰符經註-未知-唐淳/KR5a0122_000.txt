








黄帝陰符經注序餘四
深達天機者乃能說天道之妙未造聖域者
烏能釋聖人之經何哉蓋聖人之言遠如天
非探賾索隱者豈能知哉如黄帝陰符經者
章纔止一二字不過於三百言雖約而㫖益
遠文雖簡而意彌深或以富國安民爲修鍊
之術或以强兵戰勝爲養攝之方包羅乎天
地總括乎陰陽視之無色聽之無聲冥冥然
熟察其精眞杳杳然莫窮其微妙自非内外
虚朗表裏玲瓏能提挈乎天地把握乎陰陽

者先剖析而註解之孰能窺其壺奥測其涯
涘矣然註此經者不啻十數家得聖人之微
㫖者唐公一人而已公諱淳號金陵道人不
知何代人也於是乃述己所聞依聖意而解
之傍引諸書而證之使後來觀者視其經則
雖至深而至遠求其註則誠易見而易知一
字所說如燈之破闇一言所解若龜之决疑
非唐公素識有無之源深窮造化之端達乎
天機造乎聖域安能爲此耶邇來瑩然子周
至明寔今之好事者因遊崆峒感黄帝故事

慨然有兼善之心懇求此本鏤板印行庶修
眞者亦得淘眞而去僞入聖而出凡握陰陽
乎掌上攝日月於胸中眞古人之用心也求
予爲序予欲不言蓋有美不揚友之辠也於
是援毫而書之以繼公之好事耳時正大己
丑濩澤孟綽然序















