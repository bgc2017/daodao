








陸先生道門科略儀九
夫大道虚寂絶乎狀貌至聖體行寄之言教
太上老君以下古委懟淳澆檏散三五失統
人鬼錯亂六天故氣稱官上號搆合百精及
五傷之鬼敗軍死將亂軍死兵男稱將軍女
稱夫人導從鬼兵軍行師止遊放天地擅行
威福責人廟舎求人饗祠擾亂人民宰殺三
牲費用萬計傾財竭産不蒙其祐反受其患
枉死横夭不可稱數太上患其若此故授天
師正一盟威之道禁戒律科檢示萬民逆順

禍福功過令知好惡置二十四治三十六靖
廬内外道士二千四百人下千二百官章文
萬通誅符伐廟殺鬼生人蕩滌宇宙明正三
五周天匝地不得復有淫邪之鬼罷諸禁心
清約治民神不飲食師不受錢使民内修慈
孝外行敬讓佐時理化助國扶命唯天子祭
天三公祭五嶽諸侯祭山川民人五臘吉日
祠先人二月八月祭社竈自此以外不得有
所祭若非五臘吉日而祠先人非春秋社日
而祭社竈皆犯淫祠若疾病之人不勝湯藥

針炙惟服符飲水及首生年以來所犯罪過
罪應死者皆爲原赦積疾困病莫不生全故
上德神仙中德倍夀下德延年而今之奉道
是事䫟倒無事不反余謹請爲出其疾病如
左天師立治置職猶陽官郡縣城府治理民
物奉道者皆編戸著籍各有所屬令以正月
七日七月七日十月五日一年三㑹民各投
集本治師當攺治錄籍落死上生隱實口數
正定名簿三宣五令令民知法其日天官地
神咸㑹師治對校文書師民皆當清靜肅然

不得飲酒食肉諠譁言笑㑹竟民還家當以
聞科禁威儀教勑大小務共奉行如此道化
宣流家國太平而今人奉道多不赴㑹或以
道逺爲辭或以此門不徃捨背本師越詣他
治唯髙尚酒食更相衒誘明科正教廢不復
宣法典舊章於是淪墜元綱既㢮則萬目亂
潰不知科憲唯信𧵥是親道民不識逆順但
肴饌是聞上下俱失無復依承相與意斷闇
斫動則乖䘮以眞爲僞以僞爲眞以是爲非
以非爲是千端萬緒何事不僻顛倒亂雜永

不自覺如此之師則滅後絶種如此之民則
天横破䘮雖來者令昧然過去甚昭然明白
君子可不鑒之
道科宅録此是民之副籍男女口數悉應注
上守宅之官以之爲正人口動止皆當營衛
三時遷言事有常典若口數増減皆應攺籍
若生男滿月齎紙一百筆一雙設上厨十人
生女滿月齎掃箒糞箕各一枚席一領設中
厨五人娶婦設上厨十人籍主皆齎宅録詣
本治更相承録以注正命籍三㑹之日三官

萬神更相揀當若増口不上天曹無名減口
不除則名簿不實今人奉道或初化一人至
子孫不攺三㑹之日又不投狀既無本末本
師不能得知爲依先上年或死骨爛籍猶載
存或生皓首未被紀録或納妻不上或出嫁
不除乃有百嵗童男期頥處女如此存亡混
謬有無不實至於疾病之日不歸本師而告
請他官他官不㝷所由便爲作章疾痛之身
録籍先無今章忽有非守宅所部三師不領
三天闕籍司命無名徒碎首於地文案紛紛

既不如法道所不濟如此之理可不思乎奉
道之科師以命籍爲本道民以信爲主師爲
列上三天請守宅之官依籍口保護禳災却
禍雖一年三㑹大限以十月五日齎信一到
治又若家居安全設上厨五人若口數減落
厨則不設齎信如故若命信不到則命籍不
上雖復别有重𧵥厨福不解此信之闕故教
云千金雖貴未若本齎之信命奉道之家不
齎命信動積年嵗如此三天削落名籍守宅
之官還天曹道氣不復覆蓋鬼賊所傷害致

䘮疾天横轗軻之家永不自覺反咎師怨道
可不哀哉
奉道之家靖室是致誠之所其外别絶不連
他屋其中清虚不雜餘物開閉門戸不妄觸
突灑掃精肅常若神居唯置香爐香燈章案
書刀四物而已必其素淨政可堪百餘錢耳
比雜俗之家床座形像幡蓋衆飾不亦有繁
簡之殊華素之異耶而今奉道者多無靜室
或標欄一地爲治壇未曽修除草莽剌天或
雖立屋宇無有門戸六畜遊處糞穢没膝或

名爲靜室而藏家什物唐突出入䑕大栖止
以此祈尊妙之道不亦逺耶
道家法服猶世朝服公侯士庶各有品秩五
等之制以别貴賤故孝經云非先王之法服
不敢服舊法服單衣袷幘籙生袴褶所以受
治之信男齎單衣墨幘女則紺衣此之明文
足以定疑巾褐及帔出自上道禮拜著褐誦
經著帔三洞之軌範豈小道之所預頃來纔
受小治或籙生之法𥨸濫帔褐巳自大謬乃
復帽褶對裙帔褐著袴此之亂雜何可稱論

夫巾褐裙帔製作長短條縫多少各有準式
故謂之法服皆有威神侍衛太極眞人云製
作不得法則鬼神罰人既非分僣濫禍可無
乎科教云民有三勤爲一功三功爲一德民
有三德則與凡異聽得署籙受籙之後須有
功更遷從十將軍籙階至百五十若籙吏中
有忠良質朴小心畏愼好道翹勤温故知新
堪任宣化可署散氣道士若散氣中能有清
修者可遷别治職任若别治中復有精篤者
可遷署遊治職任若遊治中復有嚴能者可

署下治職任若下治中復有功稱者可遷署
配治職任若配治中復有合法者本治道士
皆當保舉表天師子孫遷除三八之品先署
下八之職若有伏勤於道勸化有功進中八
之職若救治天下萬姓扶危濟弱能度三命
進上八之職能明錬道氣救濟一切消滅鬼
氣使萬姓歸伏便拜陽平鹿堂鶴鳴三氣治
職當精察施行功德採求職署勿以人負官
勿以官負人若學不由師成非根生不承本
名爲無根之草受道越次第謂之非根生不

縁本師起謂之不承本也而今人受籙無此
德受治無此才此德謂三德此才宣化之才
也或都無師籍人先雖奉道失師來乆不復
更屬或先是凡俗之民一身流寓浮好假信
道士不先依法化受而便授籙治如此之人
皆是虚妄徒爲道士緃復修勤服善三天無
名故不免於枉横矣況其放慢違逆者乎或
有師無籍謂雖有師主三㑹不到治命信不
上天曹削籍所以爲無或雖有師籍而無德
於時受籙之日越詣他官既不歸本又不縁

階妄相置署不擇其人佩籙惟多受治惟多
受治惟大爭先競勝更相髙上遂乃身受下
治署人上品謂自受天師平蓋玉局之徒乃
署人陽平鹿堂或自荷白板而加板於人謂
自受白板治既不詣天師除正遂以終身常
後白板於人縱横顚倒亂雜互起以積釁之
身佩虚僞之治籙絶無戸籍有逋信宿𧵥或
先是俗身負鬼祭饌越入道法不収結贓直
立身以來罪惡狼籍而抱釁帶咎永不肯攺
而詣狂僞之師受不眞之法也身無戒律不

順教令越科破禁輕道賤法夫受道之人内
執戒律外持威儀依科避禁遵承教令故經
云道士不受老君百八十戒其身無德則非
道士不得當百姓拜不可以収治鬼神其既
闇濁不知道德尊重則舉止輕脫賤慢法術
也恣貪欲之性而耽酒嗜食宣行道法不期
於功德救治之日非慈仁之意但希望財利
念在酒食永不以科禁示民惟課責重𧵥詢
求好食五辛之菜六畜之肉道之至忌噉之
巳自犯禁乃復宰殺雞㹠鵝鴨飲酒洪醉乗

以奏聞遂有寢臥靖壇吐嘔案側如斯之徒
徃徃有之背盟威清約之正教盟威法師不
受錢神不飲食謂之清約治病不針炎湯藥
唯服符飲水首罪攺行章奏而巳居宅安塜
移徒動止百事不卜日問時任心而行無所
避就謂約千精萬靈一切神祇皆所廢棄臨
奉老君三師謂之正教向邪僻祅巫之倒法
祭祀鬼神祈求福祚謂之邪稱鬼神語占察
吉凶謂之袄非師老科教而妄作忌諱謂之
巫書是圖占塜宅地基堪與凶咎之屬須上

章驅除乃復有暦揀日擇時愚僻轉甚正科
所明永不肯從法之所禁而競尊用背眞向
僞謂之倒也把持刀筆遊走村里道法廉退
應而不唱靜躬修術以待求者告訴慊至然
後撫接若遊行自衒法之所禁遇逋違之民
嬰考被災雖是道民失師來乆治無命籍家
無宅籙或有師主三吉之日不赴㑹齊信而
有急之時下𧵥願厨蒙息不解謂之逋雖奉
道法不遵科禁淫犯殺生信邪卜問百行不
良凶逆無狀謂之違凡逋違之民天曹奪筭

削籍三官遣考召君吏潜守門户考逮人口
令招災害罪重遭六害輕罪被五災故令死
䘮疾病官府牢獄水火盜賊如此之徒有急
師道道士皆當以科法折却考劾罪祟若能
柔伏反善吐罪投誓三官畫一爲信然後依
科次第拯救而愚僞道士既無科戒可據無
以辯劾虚實唯有誤敗故章謬脫之符頭尾
不應不可承奉而率思臆裁妄加攺易穢巾
垢硯辱紙汚筆草書亂畫葷以酒肉順口隨
意所索浮辭假語不依事實違源背理干觸

考官或濫収無罪之鬼枉劾非祟之神或宜
解而反結或應伐乃更遷換倒互錯事無准
的入靖啓奏不辯文句是其所識則洪聲鼓
響聞於四隣其所不解則咳吒吟呀抹略而
過如此之徒吏兵不爲使道氣所不降考逮
日更急病者轉就増虚益重脆卒無效驗客
主共迷不悟其非乃生謗毀怨道咎神或致
燌籙毀靖化廬凡事鬼種禍▲殃咎至於滅
門如此之失可不省哉
陸先生道門科略
