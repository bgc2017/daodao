








太上老君說益筭神符妙經
爾時
太上老君與天師眞人俱遊禪黎國土碧落
界中見諸衆生盡遭橫禍疾病災衰暴厄困
苦夭化者多於是眞人從座而起上白
太上老君曰如是衆生未審行何科法作何
功德可以濟度今生永夀無有災衰
老君曰是諸衆生爲身各有四大之苦不明
正道迷惑致此天師稽首踊躍請問罪源
老君爲說偈曰

　一爲前生不信道二爲夙世不修行
　三爲有身不回向四爲立身愛諸纒
　致使招災及衆禍疾厄衰病便聮綿
　若要扶衰禳災患無過清齋轉益算
　靈符佩帯常擁護得保長年驅惡緣
老君說是偈巳時上元甲子正月七日
老君乗紫雲之車與天師俱徃蜀都是月十
五日於赤石城敷座說法普濟衆生時有趙
昇王長信奉道法詣前長跪乞爲弟子於是
老君命天師召集諸天星官長生司命六甲

將軍天神地祇無鞅數衆俱來就坐同議靈
音將救衆生令各免難時即刻石爲信傳度
神符宣說妙經流通世間以爲益筭眞人於
是𠕅拜啓白雖䝉開暗衆生猶未暁了若乃
善男子善女人依憑齋戒能遵教法不負師
慈永脫諸苦如是毁謗不信之人復與何說
令得濟度
老君曰善哉爾心憫諸衆生啓問如是君有
世代奉道之者篤敬不渝燒香禮拜轉誦眞
經即得身心安泰夀筭延長福禄增崇日臻

至道
老君曰道能覆愛道能育養道能生成道能
救護若有命盡之者是道能增一萬二千九
百九十九筭與道齊堅天地合德萬物滋榮
眞君下世與弟千長生益筭災祟咸寧若有
諸迍衰危厄難一切苦病之者即命六甲將
軍諸天星官四萬八千聖衆俱来赦治甲子
將軍王文𡖖遣官一百二十人生弟子某身
筭萬二千道所護人身爲除百病甲戍將軍
展子江遣官一百二十人定弟子(某)心筭萬

二千道所護人身爲除魔惑甲申將軍扈文
長遣官一百二十人添弟子(某)禄筭萬二千
道所護人身爲除虚耗甲午將軍衞上𡖖遣
官一百二十人爲添弟子(某)福筭萬二千道
所護人身爲除横害甲辰將軍孟非𡖖遣官
一百二十人保弟子(某)財筭萬二千道所護
人身令無衰損甲寅將軍明文章遣官一百
二十人永弟子(某)夀筭萬二千道所護人身
令無夭折
老君曰六百甲子三元道泰君萬生益筭君

大慈曜明等三千五百眞人一時下降救護
人身得延萬歳昇入正眞
爾時諸天星宿大聖爲絶𡨚讎

北斗貪狼星君主祛惡氣




北斗巨門星君主祛伏屍






北斗禄存星君主祛百鬼




北斗文曲星君主祛悪夢




北斗廉貞星君主祛口舌




北斗武曲星君主祛官事






北斗破軍星君主祛虛耗




北斗左輔星君主人命筭

北斗右弼星君主人身形
三台星君共增禄夀令無禍殃



第一惡星第二良星第三碎星第四熒惑星
第五危星是諸衆星尊神各爲弟子(某)消災
度難辟除天下疫氣疾病姦媱𡜍妬妨害之
鬼各令速去千里萬里之外急急如
太上神符律令

老君曰吾令宣傳妙經廣說道法以符救人
佩帯之者當須精勤心常敬信無不安寧千
災萬禍俱時消化行藏動靜善瑞日臻所求
所願皆得遂心於是天師受得妙法而作頌
曰
神符神符泄自太無生天生地與道卷舒
佩奉之者厄難消除得成眞道身昇玄都
天師說是頌畢與弟子趙昇王長稽首奉辭
而退
太上老君說益筭神符妙經(終)











