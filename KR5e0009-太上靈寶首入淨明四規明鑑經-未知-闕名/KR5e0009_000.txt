








太上靈寳首入淨明四䂓明鑑經
章本章第一
道者性所有固非外而鑠孝弟道之本固非
強而為得孝弟而推之忠故積而成行行備
而道日充是以尚士學道忠孝以立本也本
立而道日生矣道混乎其同同於愚智愚智
不謂道而分也愚者昧智者巧昧則不明巧
則不真不明不真去道所以逺也知道則廓
愚以為明去智以成真明真而信於道道則
為汝有矣學道以致仙仙非難也忠孝者先

之不忠不孝而求乎道而冀乎仙未之有也
比干殺身以成忠生者人之所甚愛比干不
愛其身而捨生以求道信道有備知其不誤
其為仙也大舜終身以成孝勞者人所甚畏
大舜不憚其勞而服勞以求道信道有備知
其不誤其為信也忠孝之道非必長生而長
生之性存死而不昧列於仙班謂之長生有
曰養炁延年无功而多𡻕齒者特未得其一
二爾君子之致乎道八八極是也故善卷殺
身以成廉南容復圭以成慎勞期安貧以成

寛顔回簞瓢以為裕如是之人皆冠於仙卿
是豈山澤之癯者㢤後世失道之人不忠不
孝以亂其國家國家敗乃无所容其身乃入
山以學道是猶捨廈屋而入炎火也子不見
民之不忠天生聚歛之臣子之不孝婦生敗
宗之孫兵戈旱蝗非國之罪也君不忠不孝
於上臣民不忠不孝於下炁感而生天生兵
戈為亂者釁積於已惡心盈而罪貫積逆亂
萌於心天以此正其罪假手於其人殺之爾
而曰民之无辜豈知言㢤吾為弟子說忠孝

為本立本以成仙則天下之仙舉可數矣未
有不忠不孝而參天庭奉宸極也
修身章第二
忠孝則无罪戾去禍逺矣服錬則无妄偽无
妄偽則身安矣服錬者以心逹心以性逹性
心性洞逹其光煥發回丹田之炁而歸天宫
還元精之炁而歸大海不以外物累而形骸
不能拘也榮華不能誘也知足常足煩惱逺
矣知和而和是非消矣身不自有何有於物
外物不染何有於妄其心性真其精神足書

則无妄覺所為者真也夜則无妄夢所安者
固也攝意歸于身攝想得乎正其炁蒸然其
神廓然其見飛飛然以神交神神者自神以
炁奪炁炁出太空太空之中其神卓然卓然
不蕩也不蕩之心性也不蕩之性心也心性
調而符藥為筌蹄而可棄也上士非必入山
絶人事去妻子入曠野捨榮華而謂之服錬
服錬心性心明炁逹孝弟不虧與山澤之臞
童者異矣知吾道者不難行矣以心達心以
性化性性止於一心止於神心性圓融而自

長生得長生而自變化上道不難知上道則
甚易也小人捨易以求難初入淨明忠孝之
道當求其易得其易則不患其難也可則心
性之明徹洞達人所固有非偽為也得真常
之道道斯在也
建功章第三
天下有妙道聖功生焉神明出焉神明者心
出為神性出為明有功以達夫道不昧吾之
心性也无功以失乎道則去心性之道心不
明而性不神也上士得道之妙在心性即真

而妄者逺矣逺於妄所以成功也一思而鉛
汞生再想而黃芽茁三想而虎龍交寳鼎安
矣慶雲生矣心性之了辯故也於此而積所
習知所尚何謂所尚尚乎仁義忠孝忠孝備
而成本可以立功立功之道无陽福无隂愆
无物累无人非无鬼責所以上合於三元下
合於萬物也下士呼符水治藥餌巳人之一
疾救人之一病而謂之功非功也此道家之
事方便法門爾吾之忠孝淨明者以之為相
舉天下之民躋於夀措四海而歸太平使君

上安民自阜萬物莫不自然以之將舉三軍
之衆而神於不戰以屈人之兵則吾之兵常
勝之兵也以吾之忠使不忠之人盡變以為
忠以吾之孝使不孝之人盡變以為孝其功
可勝計哉何則有妄有真惟天下之至真可
以攝天下之人妄忠者盡忠殺身不畏孝者
盡孝雖勞不惡則天下之甚真也上士以真
冥妄妄自清矣則天下之功成況於人乎況
於鬼神乎
成終章第四

學貴乎始必有乎終天事始乎春至冬而𡻕
成地事始乎東至北而化成仙學始乎孝至
道而學成上士以文立忠孝中士以志立忠
孝下士以力致忠孝昧道者反比不有於忠
孝何謂上士以文立忠孝以言為天下唱何
謂中士以志立忠孝以行為天下先何謂下
士以力致忠孝以身為衆人率如此者南昌
上宫著名昇籍入仙而忠孝之道終矣昧者
反之不孝不忠故不成乎道生則犯禁死則
犯科犯禁者治於官有典刑犯科者治於幽

有反報不忠者有臣禍不孝者有子禍不廉
者辱不慎者横逆不寛者惱不𥙿者貪而常
不足不容者多所觸不忍者自罹其毒故生
而不㢘死之魂為人則倡優為鬼則順為物
則牛馬生而不怯死之魂為人則士卒為鬼
則戮為物則六畜凡即此可以𩔖推也是以
知道者畏之謹心誠八極立八極以為基立
基以明立性心性明則不期於神而神自神
謂之淨明淨明之習忠孝以為習積忠孝之
道備矣何謂淨不染物何謂明不觸物物不

染不觸忠孝自得生乎由是死乎由是忠孝
立而心性得矣


太上靈寳首入淨明四䂓明鑑經
















