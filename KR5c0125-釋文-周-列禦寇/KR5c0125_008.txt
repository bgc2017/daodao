






欽定四庫全書
列子卷八
晉張湛注
唐殷敬慎釋文
說符第八(夫事故無方倚伏相推言而驗之者攝乎變通之㑹)
子列子學於壺丘子林壺丘子林曰子知持後則可言持身
矣(老子曰後其身而身先)列子曰願聞持後曰顧若影則知之列子顧
而觀影形枉則影曲形直則影正然則枉直隨形而不在影

屈申任物而不在我此之謂持後而處先(物莫能與争故常處先此語以壺子)
(答而不條顯列子一得持後之義因而自釋之壺子即以為解故不復答列子也)關尹謂子列子曰
言美則響美言惡則響惡身長則影長身短則影短名也
者響也身也者影也(夫美惡報應譬之影響理無差焉)故曰慎爾言將有和之
慎爾行(下孟反)將有隨之(所謂出其言善千里應之行乎邇見乎遠)是故聖人見岀
以知入觀往以知來此其所以先知之理也(見言出則響入形往則影來報應之)
(理不異於此也而物所未悟故曰先知之耳)度在身稽在人人愛我我必愛之人
惡我我必惡之(禮度在身考驗由人愛惡從之物不負已)湯武愛天下故王

(于况反)桀紂惡天下故亡(此則成驗)此所稽也稽度皆明而不
道也譬之岀不由門行不從徑也(稽度之理旣明而復道不行者則岀可不)
(由戸行不從徑也)以是求利不亦難乎(違理而得利未之有)嘗觀之神農
有炎之徳稽之虞夏商周之書度(徒洛反量也)諸法士賢人
之言所以存亡廢興而非由此道者未之有也(自古迄今無不)
(符驗)嚴恢曰所爲問道者爲(于僞反)富(問猶學也)今得珠亦富矣
安用道(道富之夲也珠富之末有夲故末存存末則失夲也)子列子曰桀紂唯重
利而輕道是以亡(非不富失夲則亡身)幸哉余未汝語也人而無

義唯食而已(義者宜也得理之宜者物不能奪也)是雞狗也彊食靡角(韓詩)
(外傳云靡共也吕氏春秋云角試力也此言人重利而輕道唯食而已亦猶禽獸飽食而相共角力以求勝也)
勝者爲制是禽獸也(以力求勝非人道也)爲雞狗禽獸矣而欲人
之尊己不可得也(豈欲人之尊己道在則自尊耳)人不尊己則危辱及
之矣(樂推而不厭尊己之謂茍違斯義亡將至)列子學射中矣(丁仲反下同率爾自中非)
(能期中者也)請於關尹子尹子曰子知子之所以中者乎對
曰弗知也關尹子曰未可(雖中而未知所以中故曰未可也)退而習之
三年又以報關尹子尹子曰子知子之所以中乎列子

曰知之矣關尹子曰可矣守而勿失也(心平體正内求諸己得所以中)
(之道則前期命矣發無遺矣)非獨射也爲國與身亦皆如之故聖人
不察存亡而察其所以然(射雖中而不知所以中則非中之道身雖存不知所以存)
(則非存之理故夫射者能拙俱中而知所以中者異賢愚俱存而知所以存者殊也)列子曰色盛
者驕力盛者奮未可以語道也(色力是常人所矜也)故不斑白語
道失而況行之乎(色力旣衰方欲言道悟之已晚言之猶未能得而況行之乎)故自
奮則人莫之告人莫之告則孤而無輔矣(驕奮者雖告而不受則有)
(忌物之心耳目自塞誰其相之)賢者任人故年老而不衰智盡而不亂

(不專己知則物願爲己用矣)故治國之難在於知賢而不在自賢(自賢)
(者即上所謂孤而無輔知賢則智者爲之謀能者爲之使物無棄才則國易治也)宋人有爲(于僞)
(反)其君以玉爲楮葉者三年而成鋒殺(所拜反)莖柯毫芒
(音亡)繁澤亂之楮葉中而不可别也(别彼列反)此人遂以巧食
宋國子列子聞之曰使天地之生物三年而成一葉則
物之有葉者寡矣故聖人恃道化而不恃智巧(此明用巧能不)
(足以贍物因道而化則無不周)子列子窮容貌有飢色客有言之鄭子
陽者曰列禦冦盖有道之士也居君之國而窮君無乃

爲不好(呼報反)士乎鄭子陽即令官遺之粟子列子岀見
使者再拜而辭使者去子列子入其妻望之而拊心曰
妾聞爲有道者之妻子皆得佚樂今有飢色君遇(一夲作過)
(或作適)而遺先生食先生不受豈不命也哉子列子⬤謂
之曰君非自知我也以人之言而遺我粟至其罪我也
又且以人之言此吾所以不受也其卒民果作難(一作亂)
而殺子陽魯施氏有二子其一好學其一好兵好學者
以術干齊侯齊侯納之爲諸公子之傅好兵者之楚以

法干楚王王恱之以爲軍正禄富其家爵榮其親施氏
之鄰人孟氏同有二子所業亦同而窘於貧羡施氏之
有(有猶富也)因從請進趨之方二子以實告孟氏孟氏之一
子之秦以術干秦王秦王曰當今諸侯力争所務兵食
而已若用仁義治吾國是㓕亡之道遂宫而放之其一
子之衛以法干衛侯衛侯曰吾弱國也而攝乎大國之
間大國吾事之小國吾撫之是求安之道若頼兵權滅
亡可待矣若全而歸之適於他國爲吾之患不輕矣遂

刖之而還諸魯旣反孟氏之父子叩胷而讓施氏施氏
曰凡得時者昌失時者亡子道與吾同而功與吾異失
時者也非行之謬也且天下理無常是事無常非(應機則是)
(失㑹則非)先日所用今或棄之今之所棄後或用之此用與
不用無定是非也投隙抵時應事無方屬(音燭)乎智(雖有仁義)
(禮法之術而智不適時則動而失㑹者矣)智茍不足(一夲無不字)使君博如孔邱
術如吕尚焉徃而不窮哉(二子之所以窮不以其博與術以其不得隨時之宜)孟
氏父子⬤(音捨)然無愠容曰吾知之矣子勿重言晉文公

岀㑹欲伐衛公子鋤仰天而⬤公問何⬤曰臣⬤鄰之
人有送其妻適私家者道見桑婦恱而與言然顧視其
妻亦有招之者矣臣竊⬤此也公寤其言乃止引師而
還未至而有伐其北鄙者矣(夫我之所行人亦行之而欲騁己之志謂物不生心)
(惑於彼此之情也)晉國苦盗有郄雍者能視盗之貌察其眉睫
之間而得其情晉侯使視盗千百無遺一焉晉侯大喜
告趙文子曰吾得一人而一國盗爲盡矣奚用多爲文
子曰吾君恃伺察而得盗盗不盡矣且郄雍必不得其

死焉俄而羣盗謀曰吾所窮者郄雍也遂共盗而殘之
(殘賊殺之)晉侯聞而大駭立召文子而告之曰果如子言郄
雍死矣然取盗何方文子曰周諺有言察見淵魚者不
祥智料隱匿者有殃(此荅所以致死)且君欲無盗莫若舉賢而
任之使敎明於上化行於下民有恥心則何盗之爲(此荅)
(所以止盗之方)於是用隨㑹知政而羣盗奔秦焉(用聦明以察是非者羣詐)
(之所逃用先識以擿奸伏者衆惡之所疾智之爲患豈虚言哉)孔子自衛反魯息駕乎
河梁而觀焉有懸水三十仞圜(與圎同)流九十里魚鼈弗

能游黿鼉弗能居有一丈夫方將厲之(渉水也)孔子使人
並(蒲浪反)涯(音崖)止之曰此懸水三十仞圜流九十里魚鼈
弗能游黿鼉弗能居也意者難可以濟乎丈夫不以錯
(七故反)意遂度而岀孔子問之曰巧乎有道術乎所以能
入而岀者何也丈夫對曰始吾之入也先以忠信及吾
之岀也又從以忠信忠信錯吾軀於波流而吾不敢用
私所以能入而復岀者以此也孔子謂弟子曰二三子
識(音志)之水且猶可以忠信誠身親之而況人乎(黃帝篇中已有)

(此章而小不同所明亦無以異故不復釋其義也)白公問孔子曰人可與微言
乎孔子不應(白公楚平王之孫太子建之子也其父爲費無極所譛岀奔鄭鄭人殺之勝欲令尹)
(子西司馬子期伐鄭許而未行晉伐鄭子西子期將救鄭勝怒曰鄭人在此讐不逺矣欲殺子西子期故問孔)
(子孔子知之故不應微言猶密謀也)白公問曰若以石投水何如孔子曰
吳之善没者能取之(石之投水則没喻其微言不可覺故孔子荅以善没者能得之明物)
(不可隱者也)曰若以水投水何如孔子曰淄澠(音乗)之合易牙
嘗而知之(復爲善味者所别也)白公曰人故不可與微言乎孔子
曰何爲不可唯知言之謂者乎(謂者所以發言之㫖趣發言之㫖趣則是言之)

(微者形之於事則無所隱)夫知言之謂者不以言言也(言言則無微隱)争魚
者濡逐獸者趨非樂之也(自然之勢自應濡走)故至言去言(理自明化)
(自行)至爲無爲(理自成物自從)夫淺知(音智)之所爭者末矣(失夲存末事著)
(而後爭解鮮不及也)白公不得已遂死於浴室(不知言之所謂遂便作亂故及於難)
趙襄子使新稺穆子攻翟(音狄穆子襄子家臣新稺狗也翟鮮虞也)勝之取
左人中人(左人中人鮮虞二邑名)使遽人謁之(遽傅也謁告也)襄子方食
而有憂色左右曰一朝而兩城下此人之所喜也今君
有憂色何也襄子曰夫江河之大也不過三日(謂潮水有大小)

飄風暴雨不終朝日中不須㬰(勢盛者必退也)今趙氏之德行
無所施於積(無積德而有重功不可不戒懼也)一朝而兩城下亡其及
我哉(不忘亡則不亡之也)孔子聞之曰趙氏其昌乎夫憂者所以
爲昌也(戒之深也)喜者所以爲亡也(將致矜伐)勝非其難者也持
之其難者也賢主以此持勝故其福及後世齊楚吳越
皆嘗勝矣然卒取亡焉不逹乎持勝也唯有道之主爲
能持勝(勝敵者皆比國而有以不能持勝故危亡及之)孔子之勁能拓(一夲作招淮南)
(子作杓許愼云杓引也古者縣門下從上杓引之皆難也)國門之關而不肯以力聞

(勁力也拓舉也孔力能舉門關而力名不聞者不用其力也)墨子爲守攻公輸般(音班)
服而不肯以兵知(公輸般善爲攻噐墨子設守能却之爲般所服而不稱知兵者不有其態)
(也)故善持勝者以強爲弱(得爲攻之母也)宋人有好行仁義者
三世不懈(古賣反)家無故黒牛生白犢以問孔子孔子曰
此吉祥也以薦上帝居一年其父無故而盲其牛又復
生白犢其父又復令其子問孔子其子曰前問之而失
明又何問乎父曰聖人之言先迕後合其事未䆒姑復
問之其子又復問孔子孔子曰吉祥也復敎以祭其子

歸致命其父曰行孔子之言也居一年其子又無故而
盲其後楚攻宋圍其城民易子而食之析(音錫)骸而炊之
丁壯者皆乗城而戰死者大半此人以父子有疾皆免
及圍解而疾俱復(此所謂禍福相倚也)宋有蘭子者(史記云無淳博岀入爲䦨)
(應劭曰蘭妄也此所謂蘭子者以技妄遊者也疑蘭與闌同凡人物不知生岀者謂之蘭也)以技干
宋元宋元召而使見其技以⬤技長倍其身屬(屬音燭)其
踁(音脛)並趨並馳弄七劒迭而躍之五劒常在空中元君
大驚立賜金帛又有蘭子又能燕戲者(如今之絶倒投俠者)聞之

復以干元君元君大怒曰昔有異技干寡人者(謂先僑人)技
無庸適值寡人有歡心故賜金帛彼必聞此而進復望
吾賞拘而擬戮之經月乃放(此技同而時異則功賞不可預要也)秦穆公
謂伯樂曰子之年長(張丈反)矣(伯樂善相馬者)子姓有可使求馬
者乎(問伯樂之種姓有能相馬繼樂者不)伯樂對曰良馬可形容筋骨相
也(馬之良者可以形骨取也)天下之馬者若滅若没若亡若失(天下之絶)
(倫者不於形骨毛色中求故髣髴恍愡若存若亡難得知也)若此者絶塵弭(亡爾反)⬤
(跡也一夲作撤言迅⬤之極)臣之子皆下才也可告以良馬不可告

以天下之馬也臣有所與共(同也一夲作供)擔纒薪菜者(負索薪菜)
(蓋賤役者)有九方臯此(一夲作比)其於馬非臣之下也請見之(非臣)
(之下言有過於己)穆公見之使行求馬三月而反報曰已得之
矣在沙邱(地名)穆公曰何馬也對曰牝而黃使人往取之
牡而驪(力移反)穆公不說召伯樂而謂之曰敗矣子所使
求馬者(謂九方臯)色物牝牡尚弗能知又何馬之能知也伯
樂喟然太息曰一至於此乎是乃其所以千萬臣而無
數者也(言其相馬之妙乃如此也是以勝臣千萬而不可量)若臯之所觀天機也

(天機形骨之表所以使蹄足者得之於心不顯其見)得其精而忘其麤(與麄同)在其
內而忘其外(精內謂天機麤外謂牝牡毛色)見其所見(所見者唯天機也)不見
其所不見(所不見毛色牝牡也)視其所視(視所宜視者不忘其所視)而遺其所
不視(所不應視者不以經意也)若臯之相馬乃有貴乎馬者也(言臯之此)
(術豈止於相馬而已神明所得必有貴於相馬者言其妙也)馬至果天下之馬也楚
莊王問⬤何曰治國柰何(⬤何蓋隱者也)⬤何對曰臣明於治
身而不明於治國也楚莊王曰寡人得奉宗廟社稷願
學所以守之⬤何對曰臣未嘗聞身治而國亂者也又

未嘗聞身亂而國治者也故本在身不敢對以末楚王
曰善狐邱丈人謂孫叔敖(五勞反楚大夫也)曰人有三怨子知
之乎(狐邱邑名丈人長老者)孫叔敖曰何謂也對曰爵高者人妬
之官大者主惡之(惡烏路反)祿厚者怨逮之孫叔敖曰吾爵
益高吾志益下吾官益大吾心益小吾祿益厚吾施益
博以是免於三怨可乎孫叔敖疾將死戒其子曰王亟
(紀力反急也)封我矣吾不受也爲我死王則封汝汝必無受
利地楚越之間有寢邱者此地不利而名甚惡楚人鬼

而越人禨(音機祥也又音畿信鬼神與禨祥)可長有者唯此也孫叔敖
死王果以美地封其子子辭而不受請寢邱(在固始史記云孫叔)
(敖善優孟後優孟言於莊王王召其子封之寢邱)與之至今不失(漢蕭何亦云子孫無令勢)
(家所奪即此𩔖也)牛缺者上地之大儒也下之邯鄲遇盜於耦
沙之中盡取其衣裝車牛歩而去視之歡然無憂⬤之
色盜追而問其故曰君子不以所養害其所養盜曰嘻
賢矣夫旣而相謂曰以彼之賢徃見趙君使以我爲必
困我不如殺之乃相與追而殺之燕人聞之聚族相戒

曰遇盜莫如上地之牛缺也皆受敎俄而其弟適秦至
關下果遇盜憶其兄之戒因與盜力争旣而不如又追
而以卑辭請物盜怒曰吾活汝𢎞矣而追吾不已迹將
著焉旣爲盜矣仁將焉在遂殺之又傍害其黨四五人
焉(牛缺以無⬤招患燕人假有惜受禍安危之不可預圖皆此𩔖)虞氏者梁之富人也
家充殷盛錢帛無量財貨無訾(音髭言不可度量也賈逵注國語云訾量也)
登高樓臨大路設樂陳酒擊博樓上(擊打也如今⬤陸碁也韋昭博奕論)
(云設木而擊之是也古博經曰博法二人相對坐向局局分爲十二道兩頭當中名爲水用碁十二故法六白)

(六黒又用魚二枚置於水中其擲采以瓊爲之瓊畟方寸三分長寸五分銳其頭鑚刻瓊四靣爲眼亦名爲齒)
(二人互擲采行碁碁行到處即竪之名爲驍碁即入水食魚亦名牽魚毎牽一魚獲二籌翻一魚獲三籌若已)
(牽兩魚而不勝者名曰⬤翻⬤魚彼家獲六籌爲大勝也畟音測)俠客相隨而行樓上
博者射(爲句食亦反)明瓊張中(丁仲反)反(音翻)兩㩉(他臘反)魚而⬤
(凡戲争能取中皆曰射亦曰投裵駰曰報采獲魚也㩉字案眞經本或作魚案大博經作鰈比目魚也此言報)
(采獲中翻得兩魚大勝而⬤也鰈他獵反今本云㩉魚者是多一字也㩀義用鰈不用魚用魚不用鰈字○明)
(瓊齒五白也射五白得之反兩魚獲勝故大⬤)飛鳶適(音⬤)墜(音隊)其腐䑕而中之
俠客相與言曰虞氏富樂之日久矣而常有輕易人之

志吾不侵犯之而乃辱我以腐䑕此而不報無以立慬
於天下(慬勇)請與若等戮力一志率徒屬必滅其家爲等
倫皆許諾至期日之夜聚衆積兵以攻虞氏大滅其家
(驕奢之致禍敗不以一塗虞氏無心於陵物而家破者亦由謙退之行不素著故也)東方有人焉
曰爰旌目將有適也而餓於道狐父(父音甫下同)之盜曰邱
見而下壺餐(音孫水澆飯也)以餔(音晡)之爰旌目三餔而後能視
曰子何爲者也曰我狐父之人邱也爰旌目曰譆(音熈)汝
非盗邪胡爲而食我(音嗣)吾義不食子之食也兩手據地

而歐(一口反)之不岀喀喀(音客)然遂伏而死狐父之人則盗
矣而食非盗也以人之盗因謂食爲盜而不敢食是失
名實者也柱厲叔事莒敖公自爲不知己者居海上夏
日則食菱芰(一本作芡)冬日則食橡(音象)栗莒敖公有難柱厲
叔辭其友而徃死之其友曰子自以爲不知已故去今
徃死之是知與不知無辨也柱厲叔曰不然自以爲不
知故去今死是果不知我也吾將死之以醜後世之人
主不知其臣者也凡知則死之不知則弗死此直道而

行者也柱厲叔可謂懟以忘其身者也楊朱曰利岀者
實及怨徃者害來(利不獨徃怨不偏行自然之勢)發於此而應於外者
唯請(請當作情情所感無逺近幽深)是故賢者愼所岀(善著則吉應惡積則禍臻)楊
子之鄰人亡羊旣率其黨又請楊子之豎追之楊子曰
嘻亡一羊何追者之衆鄰人曰多岐路旣反問獲羊乎
曰亡之矣曰奚亡之曰岐路之中又有岐焉吾不知所
之所以反也楊子戚(子六反)然變容不言者移時不笑者
竟日門人怪之請曰羊賤畜(丑救反)又非夫子之有而損

言⬤者何哉楊子不荅門人不獲所命弟子孟孫陽岀
以吿心都子心都子他日與孟孫陽偕入而問曰昔有
昆弟三人游齊魯之間同師而學進仁義之道而歸其
父曰仁義之道若何伯曰仁義使我愛身而後名(身體髪膚)
(不敢毁傷也)仲曰仁義使我殺身以成名(無求生以害仁有殺身以成仁也)
叔曰仁義使我身名並全(旣明且哲以保其身)彼三術相反而同
岀於儒孰是孰非邪楊子曰人有濵河而居者習於水
勇於泅操舟鬻渡利供百口裹糧就學者成徒而溺死

者幾(音祈)半本學泅不學溺而利害如此若以爲孰是孰
非心都子嘿然而岀孟孫陽讓之曰何吾子問之迂夫
子荅之僻吾惑愈甚心都子曰大道以多岐亡羊學者
以多方䘮生學非本不同非本不一而末異若是唯歸
同反一爲亡得䘮子長先生之門習先生之道而不逹
先生之況也哀哉楊朱之弟曰布衣素衣(衣素之衣去聲)而岀
天雨解素衣衣緇衣而反其狗不知迎而吠之楊布怒
將扑之楊朱曰子無扑矣子亦猶是也嚮(音向)者使汝狗

白而徃黒而來豈能無怪哉(此篇明已身變異則外物所不逹故有是非之義不)
(內求諸己而厚責於人亦猶楊布服異而怪狗之吠也)楊朱曰行善不以爲名而
名從之名不與利期而利歸之利不與争期而争及之
故君子必愼爲善(在智則人與之訟在力則人與之争此自然之勢也未有處名利之衝患)
(難不至者也語有之曰爲善無近名豈不信哉)昔人言有知不死之道者燕君
使人受之不捷而言者死燕君甚怒其使者將加誅焉
幸臣諫曰人所憂者莫急乎死已所重者莫過乎生彼
自䘮其生安能令君不死也乃不誅有齊子亦欲學其

道聞言者之死乃撫膺而恨富子聞而⬤之曰夫所欲
學不死其人已死而猶恨之是不知所以爲學胡子曰
富子之言非也凡人有術不能行者有矣能行而無其
術者亦有矣衛人有善數者臨死以訣喻其子其子志
其言而不能行也他人問之以其父所言告之問者用
其言而行其術與其父無差焉若然死者奚爲不能言
生術哉(物有能言而不能行能行而不能言才性之殊也)邯鄲之民以正月之
旦獻鳩於簡子簡子大恱厚賞之客問其故簡子曰正

旦放生示有恩也客曰民知君之欲放之競而捕之死
者衆矣君如欲生之不若禁民勿捕捕而放之恩過不
相𥙷矣簡子曰然齊田氏祖於庭食客千人中坐有獻
魚鴈者田氏視之乃歎曰天之於民厚矣殖五榖生魚
鳥以爲之用衆客和之如響鮑氏之子年十二預於次
進曰不如君言天地萬物與我並生𩔖也𩔖無貴賤(同生)
(是𩔖但自貴而自賤)徒以小大智力而相制迭相食非相爲而生
之人取可食者而食之豈天本爲人生之且蚊蚋⬤(子臘)

(反)膚虎狼食肉非天本爲蚊蚋生人虎狼生肉者哉齊
有貧者常乞於城市城市患其亟也(亟去吏反數也)衆莫之與
遂適田氏之廏從焉醫作役而假食郭中人戲之曰從
馬醫而食不以辱乎乞兒曰天下之辱莫過於乞乞猶
不辱豈辱馬醫哉(不以從馬醫爲恥辱也此章言物一處極地分旣以定則無復廉恥况自)
(然能夷得失者乎)宋人有游於道(一本作宋有游於道)得人遺契者(遺棄)歸
而藏之密數其齒(刻處似齒)告鄰人曰吾富可待矣(假空名以求實)
(者亦如執遺契以求富也)人有枯梧樹者其鄰父言枯梧之樹不祥

其鄰人遽而伐之(言之雖公而失厝言之所也)鄰人父因請以爲薪
(又踐可疑之塗)其人乃不恱曰鄰人之父徒欲爲薪而教吾伐
之也(在可疑之地物所不信也)與我鄰若此其險豈可哉人有亡鈇
者(鈇鉞也)意其鄰之子視其行歩竊鈇也顔色竊鈇也言
語竊鈇也作動態度無爲而不竊鈇也俄而抇(胡没反古掘字)
(又其月反一本作相非也)其谷而得其鈇他日復見其鄰人之子動
作態度無似竊鈇者(意所偏感則隨念想而轉易及其甚者則白黒等色方圎共形豈外)
(物之變故語有之曰萬事紛錯皆從意生)白公勝慮亂(慮猶度也謀度作亂)罷朝而立

倒杖策錣(一音張劣反許愼注淮南子云馬䇿端有利鋒所以刺不前也)上貫頥(錣杖末鋒)
血流至地而弗知也鄭人聞之曰頥之忘將何不忘哉
意之所屬(音燭)著(直畧反)其行足躓(音致礙也)株埳(埳音坎)頭抵(丁禮)
(反)植木而不自知也昔齊人有欲金者清旦衣冠(並去聲)
而之市適鬻金者之所因攫其金而去吏捕得之問曰
人皆在焉子攫人之金何對曰取金之時不見人徒見
金(嗜慾之亂人心如此之甚也故古人有言察秋毫之末者不見泰山之形調五音之和者不聞雷霆之聲)
(夫意萬物所係迷著外物者雖形聲之大而有遺矣况心乗於理檢情攝念泊然凝定者豈萬物動之所能亂)

(者乎)






列子卷八
