






欽定四庫全書
列子卷七
晉張湛注
唐殷敬慎釋文
楊朱第七(夫生者一氣之蹔聚一物之蹔靈蹔聚者終散蹔靈者歸虚而好逸惡勞物之)
(常性故當生之所樂者厚味美服好色音聲而已耳而復不能肆性情之所安耳目之所娛以仁義)
(為闗鍵用禮教為衿帶自枯槁於當年求餘名於後世者是不逹乎生生之極也)
楊朱(或云字子居戰國時人後於墨子楊朱與禽滑⬤辨論其説在愛己不拔一毛以利天下與墨子相反)

游於魯舎於孟氏孟氏問曰人而已矣奚以名為曰以名
者為富既富矣奚不已焉曰為貴既貴矣奚不已焉曰為
死既死矣奚為焉曰為子孫(夫事為無己故情無厭足)名奚益於子孫
曰名乃苦其身燋其心(夫名者因偽以求真假虚以招實矯性而行之有為而為之者豈得)
(無勤憂之弊⬤)乘其名者澤及宗族利兼鄉黨況子孫乎凡為名
者必廉廉斯貧為名者必讓讓斯賤(此難家之辭也今有廉讓之名而不免貧)
(賤者此為善而不求利也)曰管仲之相齊也君淫亦淫君奢亦奢(言不重美)
(惡於己)志合言從道行國霸死之後管氏而已田氏之相齊

也君盈則己降君歛(收聚也)則已施(始⬤反此推惡於君也)民皆歸之
因有齊國子孫享之至今不絶若實名貧偽名富(為善不以為名)
(名自生者實名也為名以招利而世莫知者偽名也為名則得利者也)曰實無名名無實名
者偽而已矣(不偽則不足以招利)昔者堯舜偽以天下讓許由善卷
而不失天下享祚百年(偽實之迹因事而生致偽者由堯舜之迹而聖人無偽也)伯夷
叔齊實以孤竹君讓而終亡其國餓死於首陽之山實偽
之辯如此其省也(省猶察也)楊朱曰百年夀之大齊(去聲限也)得百
年者千無一焉設有一者孩抱以逮昬老㡬居其半矣夜

眠之所弭晝覺(音教)之所遺又幾居其半矣痛疾哀苦亡失
憂懼又幾居其半矣量十數年之中逌然而自得亡(亡音無)
介焉之慮者亦亡一時之中爾則人之生也奚為哉奚樂
哉為美厚爾為聲色爾而美厚復不可常猒(一本猒作饜音同)足
聲色不可常翫聞乃復為刑賞之所禁勸名法之所進
退遑遑爾競一時之虚譽規死後之餘榮偊偊爾慎(一本)
(作順耳)耳目之觀聽惜身意之是非徒失當年之至樂不
能自肆於一時重囚纍梏(手械也)何以异哉(异異也古字)太古

之人知生之暫來知死之暫徃(生實暫來死實長徃是世俗長談而云死復暫)
(徃卒然覽之有似字誤然此書大㫖自以爲存亡徃復形氣轉續生死變化未始絶滅也注天瑞篇中已具詳)
(其義矣)故從心而動不違自然所好當身之娛非所去也
故不爲名所勸(一夲作觀○爲善不近名者)從性而游不逆萬物所
好死後之名非所取也故不爲形所及(爲惡不近刑者)名譽先
後年命多少非所量也楊朱曰萬物所異者生也所同
者死也生則有賢愚貴賤是所異也死則有臭腐消滅
是所同也雖然賢愚貴賤非所能也臭腐消滅亦非所

能也故生非所生死非所死賢非所賢愚非所愚貴非
所貴賤非所賤(皆自然爾非能之所爲也)然而萬物齊生齊死齊賢
齊愚齊貴齊賤(皆同歸於自然)十年亦死百年亦死仁聖亦死
凶愚亦死生則堯舜死則腐骨生則桀紂死則腐骨腐
骨一矣孰知其異且趣當生奚遑死後(此譏計後者之惑也夫不謀其)
(前不慮其後無戀當今者徳之至也)楊朱曰伯夷非亡(音無)欲矜清之郵(音尤)
以放餓死(守餓至死)展季非亡情矜貞之郵以放寡宗(少宗系也)
清貞之誤善之若此(此誣賢負實之言然欲有所抑揚不得不寄責於高勝者耳)楊

朱曰原憲窶於魯子貢殖於衛(窶貧也殖貨殖)原憲之窶損生
子貢之殖累身然則窶亦不可殖亦不可其可焉在曰
可在樂生可在逸身故善樂生者不窶(足已之所資不至乏匱也)善
逸身者不殖(不勞心以營貨財也)楊朱曰古語有之生相憐死相
捐此語至矣相憐之道非唯情也勤能使逸飢能使飽
寒能使溫窮能使逹也相捐之道非不相哀也不含(音撼)
珠玉不服文錦不陳犧牲不設明器也晏平仲問養生
於管夷吾管夷吾曰肆之而已勿壅勿閼晏平仲曰其

目柰何夷吾曰恣耳之所欲聽恣目之所欲視恣鼻之
所欲向恣口之所欲言恣體之所欲安恣意之所欲行
(管仲功名人耳相齊致霸動因威謀任運之道旣非所宜且於事勢不容此言又上篇復能勸桓公適終北之)
(國恐此皆寓言也)夫耳之所欲聞者音聲而不得聽謂之閼(閼塞)
聦目之所欲見者美色而不得視謂之閼明鼻之所欲
向者椒蘭而不得嗅謂之閼顫(與羶字同須延反鼻通曰顫顫音舒延反)口
之所欲道者是非而不得言謂之閼智體之所欲安者
美厚而不得從謂之閼適意之所欲爲者放逸而不得

行謂之閼徃凡此諸閼廢虐之主(廢大也)去廢虐之主熈
熈(縱情欲也)然以俟死一日一月一年十年吾所謂養(任情極性)
(窮歡盡娛雖近期促年且得盡當生之樂也)拘此廢虐之主録而不⬤戚戚
然以至久生百年千年萬年非吾所謂養(惜名拘禮内懐於矜懼憂)
(苦以至死者長年遐期非所貴也)管夷吾曰吾旣告子養生矣送死柰
何晏平仲曰送死略矣將何以告焉管夷吾曰吾固欲
聞之平仲曰旣死豈在我哉焚之亦可沈之亦可瘞之
亦可露之亦可衣薪而棄諸溝壑亦可衮衣繡裳而納

諸石椁亦可唯所遇焉(晏嬰墨者也自以儉省治身動遵法度非逹生死之分所以舉)
(此二賢以明治身者唯取其奢儉之異也)管夷吾顧謂鮑叔黃子曰生死之
道吾二人進之矣(當其有知則制不由物及其無知則非我所聞也)子産(鄭大夫公)
(孫僑也鑄刑法於鼎事在昭六年)相鄭專國之政三年善者服其化惡
者畏其禁鄭國以治諸侯憚之而有兄曰公孫朝有弟
曰公孫穆朝好酒穆好色朝之室也聚酒千鍾積麴成
封望門百歩糟漿之氣逆於人鼻方其荒於酒也不知
世道之安危人理之悔吝室內之有亡(亡音無)九族之親

踈存亡之哀樂也雖水火兵刃交於前弗知也穆之後
庭比(頻密反)房數十皆擇稚齒婑媠者(婑音烏果切媠音奴坐反)以盈
之方其耼於色也屏(屏上聲)親眤絶交游逃於後庭以晝
足(即具反益也)夜三月一岀意猶未愜鄉有處子之娥姣(廣雅)
(云好也)者必賄而招之媒而挑(蒼頡篇云挑謂招呼也說文作誂相誘也誂大了反)
之弗獲而後已子産日夜以爲戚密造(夲作造七到反)鄧析而
謀之曰僑聞治身以及家治家以及國此言自於近至
於逺也僑爲國則治矣而家則亂矣其道逆邪將奚方

以救二子子其詔之鄧析曰吾怪之久矣未敢先言子
奚不時其治也喻以性命之重誘以禮義之尊乎子産
用鄧析之言因間(音閑)以謁其兄弟而告之曰人之所以
貴於禽獸者智慮智慮之所將者禮義禮義成則名位
至矣若觸情而動耼於嗜慾則性命危矣子納僑之言
則朝自悔而夕食禄矣朝穆曰吾知之久矣擇之亦久
矣(覺事行多端選所好而爲之耳)豈待若言而後識之哉凡生之難遇
而死之易及以難遇之生俟易及之死可孰念哉而欲

尊禮義以夸人矯情性以招名吾以此爲弗若死矣(逹哉)
(此言若夫刻意從俗違性順物失當身之蹔樂懐長愁於一世雖支體具存實鄰於死者)爲欲盡一
生之觀窮當年之樂唯患腹溢而不得恣口之飲力憊
而不得肆情於色不遑憂名聲之醜性命之危也且若
以治國之能夸物欲以說(一夲作爲辭)辭亂我之心榮禄喜
我之意不亦鄙而可憐哉我又欲與若别之(别之猶辨也)夫
善治外者物未必治而身交苦善治内者物未必亂而
性交逸以若之治外其法可蹔行於一國未合於人心

以我之治内可推之於天下君臣之道息矣吾常欲以
此術而喻之若反以彼術而敎我哉子産忙然無以應
之他日以告鄧析鄧析曰子與眞人居而不知也孰謂
子智者乎鄭國之治偶耳非子之功也(不知眞人則不能治國治國者)
(偶爾此一篇辭義大逕挺抑抗不似君子之音氣然其㫖欲去自拘束者之累故有過逸之言者耳)衛端
木叔者子貢之世也藉其先貲家累萬金不治世故放
意所好其生民之所欲爲人意之所欲玩者無不爲也
無不玩也牆屋臺榭園囿池沼飲食車服聲樂嬪御擬

齊楚之君焉至其情所欲好耳所欲聽目所欲視口所
欲嘗雖殊方偏(偏邊)國非齊土之所産育者無不必致之
猶藩牆之物也及其游也雖山川阻險塗逕修遠無不
必之猶人之行咫歩也賔客在庭者日百住(色主反一夲作往)
庖㕑之下不絶煙火堂廡之上不絶聲樂奉養之餘先
散之宗族宗族之餘次散之邑里邑里之餘乃散之一
國行年六十氣幹將衰棄其家事都散其庫藏珍寳車
服妾媵一年之中盡焉不爲子孫留財及其病也無藥

石之儲及其死也無瘞埋之資(逹於理者知萬物之無常財貨之蹔聚聚之非)
(我之功也且盡奉養之宜散之非我之施也且明物不常聚若斯人者豈名譽所勸禮法所拘哉)一國
之人受其施者相與賦而藏之反其子孫之財焉禽骨
⬤(墨子弟子也)聞之曰端木叔狂人也辱其祖矣叚干生聞
之曰端木叔逹人也徳過其祖矣其所行也其所爲也
衆意所驚而誠理所取衛之君子多以禮敎自持固未
足以得此人之心也孟孫陽問楊子曰有人於此貴生
愛身以蘄不死可乎曰理無不死以蘄久生可乎曰理

無久生生非貴之所能存身非愛之所能厚且乆生奚
爲(設令乆生亦非所願)五情好惡古猶今也四體安危古猶今也
世事苦樂古猶今也變易治亂古猶今也旣聞之矣旣
見之矣旣更之矣百年猶厭其多况久生之苦也乎(夫一)
(生之經厯如此而已或好或惡或安或危如循環之無窮若以爲樂邪則重來之物無所復欣若以爲苦邪則)
(切己之患不可再經故生彌乆而憂彌積也)孟孫陽曰若然⬤亡愈於乆生
則踐⬤(音⬤踐一夲作蹈)刃入湯火得所志矣楊子曰不然旣
生則廢而任之究其所欲以俟於死(但當肆其情以待終耳)將死

則廢而任之究其所之以放於盡(制不在我則無所顧戀也)無不廢
無不任何遽遲⬤於其間乎楊朱曰伯成子高不以一
毫利物⬤(⬤音捨)國而隱耕大禹不以一身自利一體偏
枯古之人損一毫利天下不與也悉天下奉一身不取
也人人不損一毫人人不利天下天下治矣禽子問楊
朱曰去子體之一毛以濟一世汝爲之乎(疑楊子貴身太過故發此)
(問也)楊子曰世固非一毛之所濟(嫌其不逹己趣故亦相荅對也)禽子曰
假濟爲之乎楊子弗應禽子岀語(魚據切)孟孫陽孟孫陽

曰子不逹夫子之心吾請言之有侵若肌膚獲萬金者
若爲之乎曰爲之孟孫陽曰有斷(音短)若一節得一國子
爲之乎禽子黙然有間孟孫陽曰一毛微於肌膚肌膚
微於一節省矣(省察)然則積一毛以成肌膚積肌膚以成
一節一毛固一體萬分中之一物柰何輕之乎禽子曰
吾不能所以荅子然則以子之言問老耼關尹則子言
當矣(耼尹之敎貴身而賤物也)以吾言問大禹墨翟則吾言當矣(禹翟)
(之敎忘己而濟物也)孟孫陽因顧與其徒說他事楊朱曰天下之

美歸之舜禹周孔天下之惡歸之桀紂然而舜耕於河
陽陶於雷澤四體不得蹔安口腹不得美厚父母之所
不愛弟妹之所不親行年三十不告(古沃反告上曰告發下曰誥)而
娶及受堯之禪年已長智已衰商均不才禪位於禹戚
戚然以至於死此天人窮毒者也鮌(古夲反禹父名夲又作⬤)治水
土績用不就殛諸羽山禹纂業事讐惟荒土功子産不
字過(音戈)門不入身體偏枯手足胼胝及受舜禪卑宮室
美紱冕戚戚然以至於死此天人之憂苦者也武王旣

終成王幼弱周公攝天子之政召公不恱四國流言居
東三年誅兄放弟僅免其身戚戚然以至於死此天人
之危懼者也孔子明帝王之道應時君之聘伐𣗳於宋
削迹於衛窮於商周圍於陳蔡受屈於季氏見辱於陽
虎戚戚然以至於死此天民之遑⬤者也凡彼四聖者
生無一日之歡死有萬世之名名者固非實之所取也
雖稱之弗知雖賞之不知與株塊無以異矣(觀形即事憂危之迹)
(著矣求諸方寸未有不嬰拂其心者將明至理之言必舉美惡之極以相對偶者也)桀藉累世之

資居南靣之尊智足以距羣下威足以震海内恣耳目
之所娛窮意慮之所爲熈熈然以至於死此天民之逸
蕩者也紂亦藉累世之資居南靣之尊威無不行志無
不從肆情於傾宫縱欲於長夜不以禮義自苦熈熈然
以至於誅此天民之放縱者也彼二凶也生有從欲之
歡死⬤愚暴之名實者固非名之所與也雖毁之不知
雖稱之弗知此與株塊奚以異矣(盡驕奢之極恣無厭之性雖養以四海未)
(始愜其心此乃憂苦窮年也)彼四聖雖美之所歸苦以至終同歸於

死矣彼二凶雖惡之所歸樂以至終亦同歸於死矣楊
朱見梁王言治天下如運諸掌梁王曰先生有一妻一
妾而不能治三畝之園而不能芸而言治天下如運諸
掌何也對曰君見其牧羊者乎百羊而羣使五尺童子
荷菙而隨之欲東而東欲西而西使堯牽一羊舜荷菙
而隨之則不能前矣且臣聞之吞舟之魚不游枝流鴻
鵠高飛不集汚池何則其極遠也黃鍾大吕不可從煩
奏之舞何則其音䟽也將治大者不治細成大功者不

成小此之謂矣楊朱曰太古之事滅矣孰誌之哉三皇
之事若存若亡五帝之事若覺(音敎)若夢三王之事或隱
或顯億不識(如字又音誌下同)一當身之事或聞或見萬不識
一目前之事或存或廢千不識一太古至于今日年數
固不可勝紀但伏羲已來三十餘萬歲賢愚好醜成敗
是非無不消滅但遲⬤之間耳(以遲⬤而致惑奔競而不已豈不鄙哉)矜
一時之毁譽以焦苦其神形要(一遙反)死後數百年中餘
名豈足潤枯骨何生之樂哉楊朱曰人肖天地之𩔖懐

五常之性(肖似也𩔖同隂陽性禀五行也)有生之最靈者人也人者爪
牙不足以供守衛肌膚不足以自捍禦趨走不足以逃
利害無毛羽以禦寒暑必將資物以爲養性任智而不
恃力故智之所貴存我爲貴力之所賤侵物爲賤然身
非我有也旣生不得不全之物非我有也旣有不得不
去之身固生之主物亦養之主雖全生身不可有其身
雖不去物不可有其物有其物有其身是横私天下之
身橫私天下之物其唯聖人乎(知身不可私物不可有者唯聖人可也)公

天下之身公天下之物其唯至人矣此之謂至至者也
(天下之身同之我身天下之物同之我物非至人如何旣覺私之爲非又知公之爲是故曰至至也)楊朱
曰生民之不得休息爲四事故一爲壽(不敢恣其嗜慾)二為名
(不敢恣其所行)三爲位(岀意求通)四爲貨(專利惜費)有此四者畏鬼畏人
畏威畏刑此謂之遁人也(違其自然者也)可殺可活制命在外
(全則不係於己)不逆命何羡壽不矜貴何羡名不要勢何羡位
不貪富何羡貨此之謂順民也(得其生理)天下無對制命在
內(外物所不能制)故語有之曰人不㛰宦情欲失半人不衣食

君臣道息周諺曰田父可坐殺晨岀夜入自以性之恒
啜菽茹藿自以味之極肌肉麤厚筋節㟡急(筋節急也或作䑏㟡)
(上音權下區位反暌醜筋急貌曰㟡音區位切)一朝處以柔毛綈幕薦以⬤肉
蘭橘心㾓(一錯反)體煩内熱生病矣商魯之君與田父侔
地則亦不盈一時而憊矣(言有所安習者皆不可卒改易况自然乎)故野人
之所安野人之所美謂天下無過者昔者宋國有田夫
常衣緼黂(房未反緼黂謂分弊麻絮衣也韓詩外傳云異色之衣也又音汾○黂亂麻)僅以
過冬曁春東作自曝於日不知天下之有廣厦隩室綿

纊狐狢(音鶴)顧謂其妻曰負日之暄人莫知者以獻吾君
將有重賞里之富室告之曰昔人有美戎菽甘枲莖(枲胡)
(枲也蒼頡篇云萛耳也一名蒼耳枲俗音此萛思上聲)芹萍(爾雅云萍䓑也又苹⬤蕭也郭注令⬤蒿)
(也初生亦可食也)子者對鄉豪稱之(鄉豪里之貴者)鄉豪取而甞之蜇
(蜇音哲)於口慘於腹(慘蜇痛也)衆哂而怨之其人大慙子此𩔖
也楊朱曰豐屋美服厚味姣(音絞)色有此四者何求於外
有此而求外者無猒之性無猒之性隂陽之蠧也(非但累正)
(身乃侵損正氣)忠不足以安君適足以危身義不足以利物適

足以害生安上不由於忠而忠名滅焉利物不由於義
而義名絶焉君臣皆安物我兼利古之道也鬻子曰去
名者無憂老子曰名者實之賔而悠悠者趨名不已名
固不可去名固不可賔邪今有名則尊榮亡名則卑辱
尊榮則逸樂卑辱則憂苦憂苦犯性者也逸樂順性者
也斯實之所係矣名胡可去名胡可賔但惡夫守名而
累實守名而累實將恤危亡之不救豈徒逸樂憂苦之
間哉








列子卷七
