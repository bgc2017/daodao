








三經同卷二
太上洞神三元妙本福壽真經
太上老君說解釋呪詛經
太上老君說五斗金章受生經

太上洞神三元妙本福壽眞經
開明三景章
爾時
大聖祖玄元道德天尊太上老君在太清仙
境紫微天宫時諸天天帝諸大天仙三元帝

眞無鞅仙聖列班朝元天丁力士金童玉女
侍衞羅列時有通玄至德大眞人出班奏曰
臣聞五太初分一眞造化雨儀健運五炁生
成皆由三元宰御三官統轄至四維八極三
界十方山川海嶽聖凡人物禽獸龍魚草木
昆蟲飛濳動植盈虚消息生生化化無有不
屬三元主運凡居境域上至帝王下及兆民
榮顯興衰冨壽康寧吉凶成敗禍福災虞皆
屬三元定分臣愚不知三元帝眞何因何德
掌握樞機古今運化歷劫常存靈感報應善

惡公私毫杪不差惟願大慈細㣲開示使諸
天人明了通達修崇皈向奏畢九拜長跪端
珪拱聽時
太上於金光中寂無音響端然㣲笑默視
無上文始妙道天尊金關帝君時帝君黙契
太上宻旨誡告通玄至德大眞人曰吾聞無
始無元先天先地道非常道而視之不見名
無可名而聽之莫聞玄之又玄希夷㣲之宻
契妙兮極妙虚靜極以冥符三元濳溟溟涬
涬之中五太胎寂寂寥寥之内中至眞於鴻

洞宰太一於混元不有不空無聲無象妙有
無有卓然如在眞無不無湛兮若存强名象
帝之先寓號元皇之始自太極肇而三元造
化從混沌鑿而一炁生成三極建中二儀定
位帝宰乎綱維神御乎樞紐故天始凝水地
統其源氤氲混一元炁中融化鈞宻運生意
綿存故三元帝君職任宰御廵歷考校凡仙
官眞人天神地祇水母三界萬靈君臣人物
善惡悉主隷焉
天官誠運章

原夫天官體精一而中正純粹主健運而元
亨利貞雷震風飄雲行雨施有無無有消息
如環釣陶造化融一炁生生不窮升降屈伸
運四時綿綿不息正令行乎少昊至仁發乎
暘谷鼓舞仁風草木山川咸秀麗化融元炁
飛潛動植悉冲和孔德成莫大之神功玄仁
變無窮之妙用主天曹大生之柄宰天府元
化之機帝德無方眞功罔極凡天下山嶽府
君城隍社令主職攸司一切不正神祇君臣
人物悉屬考校黜陟賞罰焉

地官厚本章
道乃萬物之奥坤爲羣類之基地官融五太
于窃窃冥冥之中坤宰育萬有于化化生生
之内上承天道體至柔而動則剛中藴元黃
用極廣而㣲之博包括八荒十壙乗載四海
九州含萬象而化光全生生之妙體貫九泉
之脉絡緫宻宻之玄機山澤通炁㑹風雲于
幽谷地天妙合激雷電干太空東至扶桑西
及細栁南極南維北届北都中載岱嶽名山
上御崑崙仙境推盪隂陽之復姤晦彰日月

之夷升否塞則成冬之收藏泰亨則發春之
化育無情有情之物緫理中黃巨象㣲相之
形咸生厚土故后土功髙莫極中帝德厚無
疆凡人素履行藏悉承厚載之德死生安止
咸庇含弘之恩凡世間九州八荒山川原野
不正神祇妖魔魍魎幽爽猖亡爲人民患害
者悉屬考校罰滅及無情有情生成長育悉
隷造造化化焉
水官歸源章
夫水官者大道一源弘通萬沠聖德淵澄于

滄海神功寂湛于瑶池深潛莫眹之鴻濛冲
漠未鑿之混沌㵿茫莫測滔騰混于太空澄
澈無涯静止息于先地能柔能順用莫之旣
可方可圓深不可量實滿而不自盈往來而
不失信其質柔而體至剛其性下而公用平
其海藏也韞金玉珠珍其源流也育鯤龍魚
蜄細無不入大無不包神其變化則傾山倒
嶽攻其堅强則貫金透石道濟天下載萬斛
之巨舟光澤世間印千川之皎月體之若此
升降自然故上善若水利萬物而不爭至神

如天歷千古而無變汪洋清潔漙博柔和與
天地大通共虚空同體滋生萬物澤育羣生
柰凡流莫暁洪澤之恩徒爲望洋之嘆凡江
海河瀆川源溪澗井谷潭池龍宫海藏一切
水淵神母毒龍蛟蜃魚鱉水怪諸妖與人爲
害者咸隷考校伐戮焉
三元體妙章
夫先天太玄至眞混元中黄之元炁洞淵清
澤之元精暘谷青華之妙道三元若此人亦
如然若夫世間善信賢良夙植功德得聞如

上妙㣲氷消幻妄清靜身心淵毓元精綿息
元炁寂照元神混神炁精冲凝天谷復無極
至眞之妙道劫運長存獲無量壽受無量福
其聖功玄德不可思議吾代奉
太上慈慧妙音宣揚重說三元呪曰
太哉玄元始妙道自然然眞陽冥赫赫
眞隂宻玄玄眞宰冲漠眹極肇生諸天
元皇析五太建極主三元三元融五炁
造化人坤乾三才氤氲混萬物生生焉
惟人最慧貴眞性體髙天無爲至清靜

秉道德全純粹如玉瑩剛明體金堅
如坤柔厚德如水善方圓性本無生滅
心生成倚偏四非縱八識愛惡生妄縁
苦海浪翻復滾滚䘮眞源太上憫慈救
强道作法船濟人登道岸無柰人狂顚
渾流無定止甘心墮幽泉輪回諸若趣
長劫業火然暴棄不自悔執昩深可憐
心息無生滅心清罪業蠲心空超八識
心淨絶諸愆心純無妄僞心明光慧圓
心通無障礙心了樂象先但肯回心正

火中生金蓮迷昧爲下鬼明悟登上仙
寳固精神炁三元復本然無量大功德
妙㣲難言宣洗心志專精齋心至敬誠
誠誠中應感自然咸利貞不空眞妙象
無色無臭聲神化妙難測寂明中洞明
釋一切罪厄消一切災迍行止常清吉
福禄壽康寧三元㣲妙道如意大光亨
稽首誠不二敬信力尊行心君常安泰
天下永和平
三官慈誓章

時三元三官帝君聞是經呪即九禮太上道
前端珪而誓曰臣然主任三元巡訪考校常
清靜體道無爲自然亦不自知己美今聞如
上法音誓願傳教世間凡良善男女有能受
持三元齋戒澡沐身心誦味是經敬持眞呪
精進力行臣如
太上勑命普告諸天仙聖三元官曹攸司三
界十方神祇等如有世間持誦是經呪者隨
其誠意即爲赴感護衞拯救水火兵盗病患
生産船栰苦厄災傷宥釋夙生見在一切𡨚

愆罪障保其精進無上至眞妙道即令夙疾
普消精神清健形質康安增延福夀奏畢再
拜是時通玄至德大眞人與諸天天帝天仙
三元仙聖無鞅仙眞同聲讃詠歷劫未聞如
上妙旨得悟三元大本三官願力皆眞歡至
樂天樂雍肅清音妙韻天花天香馥朗十方
仙聖神眞恭禮各復元所普願人天敬信奉
行

太上洞神三元妙本福夀眞經

本元天性清寂虚明了無慾情安有善惡
心念一起邪正區分嘗聞上古君臣民物
皆眞眞實實朴朴純純初無貳心咸有一
德自然三元融暢一性慧靈中古以來尚
機智聦明流心情妄貪嗔好勝嫉妬好爭
詐僞奸邪驕奢欺昧了無覺知終不改悔
人慾甚而天性䘮矣致𡨚枉罹禍良善受
殃苦屈無伸以其上下邪氣交征感生疫
癘兵兇飢荒奸盗鬼神隂毒魔怪興妖災
害並生以至病疾傷殘性命夭折苦哉我

太上慈憫上帝降衷職任三官天曹府司
毎遇三元廵訪考校昭彰功罪伸理曲直
赦罪救苦解厄拯危有功德者賜福禄壽
以至子孫賢哲榮顯作罪業者罰戮勦除
以至子孫愚頑淩替聖明公直報應如響
自然而然萬無一失此經太上妙玄三元
道德大體妙用聖力神功俾夫志士修眞
明本反朴還淳復上古之玄風證至眞之
妙道僕受授古本校正分章使夫易暁玄
理精明道心上祝

皇圖永固聖夀遐昌次願善信齋心誦持
誠意修奉庶不負
太上聖慈道濟天下三官願力福祐人間
仲庵王居士一見誠誦喜躍發心勸縁繍
梓普化人天同歸正道豈小補哉泰定甲
子陽至日金幱紫衣玄一髙士臣苗善時
頓首敬序














