








洞眞太上金篇虎符眞文經








右金虎眞符

太微天帝君以傳
金闕帝君朱書白素盛以紫錦囊佩之頭上
以行則制命天地群靈神仙敬伏玉華執巾
天丁衛軀山嶽稽精加敕威神之祝玉精之
章便得馘斬九魔千妖滅形矣此上清禁符
不傳於世得佩之者飛昇上清太元上㬌金
眞威神内祝以召使神兵斬滅邪魂當入室
燒香叩齒三十六通坐卧任意乃祝之曰
辟乾毒王震拾羅旍八仙秉鉞上帝五靈太
玄落景七晨衛庭黄眞曜符煥擲火鈴神虎

奮豪毒𨦟亂逞紫勃文儀四躍仰鳴九天六
天四天皛晶外纒玄炁内守帥兵左威右顧
風伐火征叱斬萬妖擢馘千精金眞啓震九
魔攝形北酆摧落所滅皆傾我佩眞符役使
萬靈三元告眞玄合帝誠太微上命上昇三
清太元上景威神内祝之法皆上清之禁經
也辟乾毒王者是六天大鬼之内名也震拾
羅旍者是北帝魔王之隱諱也四天皛晶者
是北酆鬼相之魂名也能知三鬼名者則千
妖竄跡萬鬼匿形九魔莫得而動試百邪弗

得而陳害山林獨䖏及在府廟神鬼之中便
可按而行事不必燒香入室也又以雌黄書
碧繒長三尺廣一尺二寸亦可都方圎一尺
二寸也又以四郭其外并以丹錦緑厠其裏
帶於腰中之右面也若登齋入室及朝宴八
九并制魔召靈驅策神眞便佩而行事也愼
不可臨見尸穢罪同漏泄七玄之祖拷于地
獄





太上神虎玉經神虎内眞符神虎眞符太眞
九天父母所出太眞丈人以傳東海小童九天
眞王以傳太上道君太上道君常所寳祕藏於
太微靈都瓊宫玉房之裏衛以巨獸捍以毒龍
神虎七千備于金闕金晨玉童素靈玉女各三
百人侍衛靈文玄暉空映散煙紫庭威振九
遐之域神光煥乎上清妙暢啓於自然洞惠
徹於無形神虎斑其像金虎亘其眞智慧標

其幹消魔演其源微㫖幽句妙趣難詳皆著
天魔隱諱或摽百神内名誦其章千精駭動
詠其篇萬妖束形以三天立政之始付太微
天帝君使威制六天馘斬萬妖攝山召海束
縛群靈威魔滅試逥轉五星於是太微天帝
君奉受消魔智慧神金二符佩遊上清乘虚
逸駕浮輪太微澄景太眞之館止足玉帝之
階静與天地合契動與七景齊暉匡落九玄
握節靈機領括萬度億津總歸激百陽以生
電運千隂以吐威神霞披道於金闕天關應

感而自開命八景以髙登騁神虎以昇飛群
仙啓路七星奔移玄光冥滯億變萬竒洞觀
無極之境周覽極天之崖流目眄於五濁哀
生死以告之可謂微乎靈化之妙哉
太微天帝君告上相青童君西城王君曰上
清大智慧文消魔眞經此太極之玉篇髙上
之寳訣神虎眞符九天太眞所寳章智慧可
以逐穢消魔可以束邪眞符可以制魔夫有
玉簡紫名得修上法者不爲衆妖所乘萬魔
所試也可謂萬害不能傷萬試不能干皆神

虎之威眞經之妙用也今以相付可傳後學
應爲眞人者當依太眞之科也七百年内聽
得三傳不得示非其人輕露眞文身被風刀
之拷殃及七玄若有金名東華緑字上清者
得吾此符便以玉童玉女三十六人侍衛子
身將可以經危冒險越山跨海召神制鬼封
掌靈嶽所之所向千妖伏側萬魔束形群仙
侍衛身生異光修未七年眞靈自當降子之
房飛輿緑軿白日登晨受者對齋九十日或
三十日或七十日皆資上金十兩以爲神眞

之信錦九十尺以誓九天青繒三十尺以盟
其心好道樂眞勤心注玄無恡財物軽財貴
道道無不存如此之士始可與言内愛財寳
外心浮好道赤巳照閉之玉笈加以金闕昇
度之後深藏名山









佩神虎上符以青爲地黄書文若之五嶽并
在厄難之中鬼魅之地皆當作威神大祝叩
左齒三十六通祝曰
九天玄音醜節秉和總綂幽張開神百華超
滯無迹三籃羅波逥素滿景珠鬱幄沙丹明
揔命梨祕劫阿含光映遂登來盈家伯樂乘
無運䇿天魔調更絶種滅形九羅虎變神威

攝制萬邪斬戮無大自小皆殂妖絶光隂禍
滅太和乘景䇿虚上躡飛霞出入帝庭長保
靈柯畢次咽炁三十六過止不受神虎上
符不得妄說此祝此祝皆九天大魔内諱一
呪九天駭動萬鬼束形千精喪目百神詣庭
不受而妄說皆亡魂失魄髙上滅魔之祝亦
如此明愼之焉又有消魔符及神虎之符在
消魔經中悉是九天魔王之隱音也亦應佩
祝制之時悉服一枚益佳興寧三年乙丑𡻕
七月一日桐栢眞人授許逺遊言至甲申乙

亥壬辰癸巳之𡻕九月一日七月七日四月
八日當有道士著七色法衣手持九曲䇿杖
或在靈壇之所或在人間告乞或詠經詩或
作狂歌子若見之勤請其道必授子神虎上
符此南嶽眞人太上常使其時下在人間察
視學道者之心



洞眞太上金篇虎符眞文經
