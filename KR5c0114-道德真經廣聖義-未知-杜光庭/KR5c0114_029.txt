










道德眞經廣聖義卷之二十八景四
唐廣成先生杜光庭述
大道汎兮章第三十四(䟽前章明賔服有道之君)
(由能自知自勝此章明能成光大之業皆爲法道忘功首標大道汎兮示)
(左右略無封畛次云功成不有明小大難與爲名是以聖人下舉聖人不)
(貴其身以成光大之業○義曰既明有道之君得自知自勝之用能致壽)
(而不亡今舉君之德行如大道之無滯不有其功不恃其物不爲其大故)
(能成其大業汎兮之道言可左可右不拘一方也封疆也畛田中道也物)
(生物成不辭不有非大非小聖行圓通不貴大其身故成其尊大也)
大道汎兮其可左右

注大道汎兮無繫而能應物左右無所偏
名
䟽汎兮者無繫之貌也言道之爲物非陰
非陽非柔非剛汎然無繫能應衆象可左
可右無所偏名故莊子曰夫道未始有封
義曰大道之體也凝而爲眞一融而爲萬
化汎然不繫諭彼虚舟無塊然之質不昩
然而昏者非陰也無赫然之象不皎然而
明者非陽也懸天載地乾健而龍行非柔
也委和順物細入毫芒非剛也能顯能晦

能微能章汎汎然無所繫著也刻彫類狀
無所不爲能應衆象也旁通萬境不局一
方可左可右也一以貫之爲天下式無所
偏名也未始有封無涯無略涣而散也無
所不無寂而歸也無所復有生化萬殊也
莊子齊物篇曰古之眞人其知有所至矣
惡乎至有以爲未始有物者至矣盡矣不
可以加矣未始有物其次以爲有物矣而
未始有封此言天地初分人生其内品物
咸遂性識眞淳心跡無爲故無封執其次

以爲未始有是非是非既彰道所以虧也
道即虧也則有偏名矣修身之士當體道
虚心無所執著以臻其妙理國當坦然無
爲以合於道通乎大方歸於至理也
萬物恃之以生而不辭
䟽言天地萬物皆恃賴大道通生之功以
全其生理而大道生化妙本無心雖則物
恃以生而道不辭以爲勞倦又解云物不
辭謝於道爾
義曰天之高也道氣蓋之地之厚也道氣

載之萬物之繁也道氣徧之非大道運氣
孰能致其高廣厚大繁多之功哉由道之
所化各得其生生生成成全備之理矣道
之生物也無爲而物自生道之化物也無
爲而物自化雖因道而生化而大道不以
生化辭勞物亦不以生化之恩歸功於大
道亦如雨露之施也物自潤澤於下物既
不辭謝雨露之德雨露亦不以灑潤稱功
所以聖主臨人達賢利物如大道生成雨
露膏潤爾聖人忘功於上民忘帝力於下

則合乎至化矣
功成而不名有
注言萬物恃賴冲用而生化而道不辭以
爲勞功用備成不名己有
䟽功者生成之功也言大道生物之功備
成而不以其物爲己之有又解道之生物
雖則功成其功雖成曾不名有言忘功也
義曰言於有也則萬物之形各禀道氣物
得成就皆道之功非夫道氣禀之則生成
之功廢矣而道之妙本無有無名道之妙

用無窮無已物成而道不恃其力物生而
道不有其功既不恃物爲我功亦不執物
爲我有有無皆泯功用都忘不獨忘生物
之功亦乃忘萬物之有也
愛養萬物而不爲主常無欲可名於小
注愛養群材而不爲主宰於物無欲可則
名於小言不可名小也
疏此聲解義也云可名於小者不可名小
爾夫道生萬物愛養熟成而不爲主宰於
彼萬物常無欲心豈是道之狹小耶故云

可名於小者言不可名於小耳
義曰聲解義者如修詞之人云其可得乎
是不可得也以是詳之則經所云可名於
小是不可名於小也道之生化萬億之類
和氣周徧巨細無遺畜之養之成之長之
愛護之功至矣茂養之恩普矣不爲主宰
各遂生成無心於物含育之恩大矣此聖
㫖所解也今釋云有情有形飛沉動植纖
芥之小丘山之大道氣覆育力無不周仁
愛畜養而不爲主物賴於道不以爲功雖

鵬鯤大軀固乘道而變化焦螟細品亦資
道以裁成故秋毫之小也道氣存則温柔
潤澤道氣去則枯瘁凋零秋毫不棄可謂
之小充塞天下可謂之大不爲主宰可謂
忘功斯則道之用也能小能大而非小非
大無所不小無所不大也
萬物歸之而不爲主可名於大
注愛養之故萬物歸之有萬不同而不爲
主可則名爲大言不可名大非小非大故
以難名矣

疏萬物歸之者歸道生成之功也言萬物
歸道道不爲主而有此萬物棄而不收豈
是道不廣大故云可名於大爾既云可左
可右所以非小非大非小非大固難與爲
名注云有萬不同者莊子文也
義曰道生成於萬物物禀生成之功各歸
功於道而道不爲主任物自遂非道之大
故聲解云可名於大乎所以可名於小是
非小也可名於大亦非大也非大非小難
可定名是難與爲名也有萬不同者莊子

天地篇孔子曰夫道覆載萬物洋洋乎大
哉君子不可不刳心焉無爲之謂也無爲
爲之之謂天無爲言之之謂德愛人利物
之謂仁不同同之之謂大行不崖異之謂
寬有萬不同之謂富此言有萬物之不同
我獨同之可謂富有天下也道無有二物
則萬形於物則有萬不同於道則統之惟
一此聖㫖所解也今釋云大道匿德藏名
怕然無象是可名於小也萬物生者自生
化者自化使各遂性不爲之主是可名於

大也亦猶帝王以道育物以德御民考六
氣之和順四時之令恩以篤之義以正之
仁以愛之禮以齊之信以教之賞以勸之
殺一草伐一木必以其時孜孜焉煦煦焉
恐其失所也可名於小矣及夫物遂其性
民得其宜上下交歡天地和泰謙恭端穆
讓德於天不爲己有不爲其主可名於大
矣
是以聖人終不爲大故能成其大
注是以聖人法道忘功不自爲光大故能

成其光大之業
䟽言理天下之聖人布德施惠淳風偃化
物遂生成法道忘功不自爲尊大故能成
其光大之業爾
義曰聖人之理天下也愛民恤物巨細申
恩若可名於小矣任物遂性歸功於天又
可名於大矣法道施化布德及人鼓以淳
和之風被以清靜之政忘功不有不自尊
高故其盛業可大聖德可大以其不爲大
故能此尊大理身之士汎然無著若雲之

無心水之任器可左可右隨方隨圓不滯
於常物來斯鑒物雖廣不拘應用之心利
物雖多不矜利濟之德仁逮蠢動未始爲
私衆善歸宗不爲之主是能彰非小非大
之德無自尊自伐之稱可以𢍆全眞之大
道矣
執大象章第三十五(䟽前章明道可左右則物被愛)
(養之功此章明王能用道則人歸平泰之化首標執象以明歸往之義次)
(明樂餌舉喻歸往之由道岀口下申明無爲不言之教以勸人君用道爾)
(義曰言理天下之聖人不自尊大而成其大業者由其執大象而天下歸)

(王所以成光大之業也象者道也亦猶恍惚中有象爾天下所歸各蒙其)
(澤聖人無察察之政以傷害之故能致天地交泰執大象而人歸者喻以)
(樂餌所以八音乍奏聞者悅其心百味交陳嘗者適其口則行客爲其駐)
(止矣天下之人歸於有道亦猶此也至言不文出口無味大象無狀視聽)
(莫求歷代用之其用日新而未嘗窮竭矣)
執大象天下往
注大象道也帝王執持大道以理天下萬
物往之矣
䟽執持也大象道也此言人君執大道以
理天下無爲無事物遂其生候日觀風皆

歸有道故云天下往
義曰執用也大道非形不可執有聖人用
道可以理人爲於無爲事於無事動植飛
走各遂其生則航海駿奔梯山麏至皆歸
用道之君矣候日觀風者昔聚窟洲在巨
海之中使者朝貢於漢言於武帝曰臣之
國去此三十萬里國中常占候於天若東
風入律百旬不休青雲干吕連月不散者
中國將有有道之君矣臣國之主所以仰
中土而慕道風薄金玉而厚靈物故乃步

天林而靖猛獸搜奇韞而出神香濟弱水
度飛砂而朝於闕下艱苦道途十三年矣
斯則有道之主其德動天風雲效祥遐遠
慕德矣
往而不害安平泰
注物往而不傷害則安於太平矣
䟽言天下四方之人慕化而往帝王以道
綏撫而不傷害之則安於太平矣平者言
政教之和平也太者功業之光大也
義曰綏宴安也撫安養也泰康泰也平和

平也害傷害也四方之人慕我道德觀風
候日歸於聖人聖人因而綏安養之不以
教令督責之不以刑法傷害之故遠近之
人安其太平之政矣政教和平人俗康泰
然後功業光大故曰安平泰也論語曰遠
人不服修文德以來之既來之則安之斯
則帝道皇風無遠不届矣
樂與餌過客止
注樂音樂也餌飲食也言人家有音樂飲
食則行過之客皆爲之留止如帝王執道

以致太平亦爲萬物歸往矣又解云樂以
聲聚餌以味聚過客少留非長乆也是以
蘧廬不可以乆處仁義覯之而多責故人
君體道清靜淡然無味始除察察之政終
化淳淳之人故下文結云用不可既也
䟽樂音樂也餌飲食也此舉喻也言人君
執大象而天下之人歸往亦如人家有音
樂飲食則行過之客皆爲留止爾
義曰人君有道天下慕之如行過之客遇
飲食聞音樂而爲留止莊子至樂篇云咸

池九韶之樂張之洞庭之野人卒聞之相
與還而觀之是也夫樂者歷代之所用也
樂以象天奏之圓丘則天神降奏之方澤
則地祇升鼓之以和八風摟之以政四時
黃帝有咸池堯有大章舜有大韶禹有大
夏湯有大濩文王有辟雍武王周公有大
武樂以和之人則安其性故爲人之所重
王者功成而作樂理定而制禮所以通天
地神明也然此舉喻者以道則長存樂餌
非乆所以樂悅於耳樂罷而人散餌以美

口食畢而衆離雖留止於一時故難期於
乆永唯無爲理國則衆歸而不可離有道
理身神全而不可散故下文云道出口淡
無味又言用不可既則非同樂餌有竭盡
之期也蘧廬者結草之舍非乆處之所仁
義者以兼愛而親不可以乆交非若體道
化人人歸於道淡然長乆詎可散乎察察
者苛急之政也淳淳者和樂之風也
道之出口淡乎其無味
注人君以道德清淨爲之教初出於口淡

乎其無味不如俗中言教有親譽畏侮等
爾
䟽道之岀口者言人君約道德清靜之法
以爲不言無爲之教者初出於口淡然無
味豈若俗中有親譽畏侮等以爲滋味乎
義曰甘言美詞所謂有味也無爲之理清
淨之訓至道之言其出淡然安有滋味乎
俗中親譽之說即此經第十七章之詞也
謂甘言以親之美詞以譽之或威令之言
以畏之狎慢之言以侮之雖其有味皆非

至道矣
視之不足見聽之不足聞用之不可既
注道以鎮靜初無言教故視不足見聽不
足聞而淳風大行萬物殷阜歳計有餘故
用不可既既盡也
䟽既盡也道化無爲澹然平正既不爲察
察之苛急又不爲滋彰之法令故視不足
見聽不足聞而歲計有餘淳風和暢動植
咸遂品物光亨故用不可盡也
義曰道之無言其於言也無味於口道之

無形其於形也無見於目道之無聲也無
聞於耳故咀嚼不得其滋味視聽不得其
見聞不同苛急滋彰之令驚民耳目矣物
得其所曰平直無私曰正法細曰苛徴賦
迫促曰急禁令太明察察也法外立辟滋
彰也滋多也彰顯也阜積也所以民之耳
目日有見聞畏淫苛狂暴之刑逾於履薄
懼督察滋彰之令甚若臨深投足措手不
知其所矣豈若以道臨御不可見聞淳風
潜行萬物和暢用之不可以窮盡矣歲計

有餘者莊子曰老聃之役有庚桑楚者得
老聃之道居㟪壘之山三年其俗大穰其
民相與言曰庚桑子之始來吾洒然異之
今吾日計之而不足歲計之而有餘庶幾
其聖人乎言其德惠潜及於物而致豐穰
況帝王奄有四海爲天下君以道垂衣天
下蒙其化信矣人之修道於身者心無思
慮則神氣全情無嗜好則愛惡息不感於
視聽不泊於恬和玄德潜充道可冀矣
道徳眞經廣聖義卷之二十八











