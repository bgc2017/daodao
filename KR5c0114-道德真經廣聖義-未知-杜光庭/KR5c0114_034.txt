










道德眞經廣聖義卷之三十三景九
唐廣成先生杜光庭述
道生一章第四十二(䟽前章明三士所聞之道能生)
(萬物此章明萬物生化之由必資三氣初明冲氣柔弱令萬物抱以爲和)
(次云孤寡不穀戒王公以謙自處結以强梁不得其死示其修學之元○)
(義曰天地不能自生者天地者大道大道運用惟一爲先故云生一則明)
(前章三士所聞之道也道惟一爾而愚智聞之不同由是有信有疑或勤)
(或笑乃顯明昧進退之㫖示世人修習之由又述谷辱偷渝之方表上士)
(謙虛之行既云善貸萬物彰萬物抱道而生是知謙虛卑下之基損之而)
(益夫格悍强梁之性益之而損焉必資三氣者即靈寳生神章經云玄氣)

(元氣始氣也始氣白凝爲清微天號玉清境天寳君所掌元始天尊統九)
(聖居之元氣黄凝爲禹餘天號上清境靈寳君所掌大道君統九眞居之)
(玄氣青凝爲大清境號大赤天太上老君統九仙居之以此三氣每氣復)
(各生三氣下爲九天通三境爲十二天又以十二天各分二天凡三十六)
(天也又以其精凝爲三才即始氣爲天玄氣爲地元氣爲人始氣積陽玄)
(氣積陰元氣積陰陽之華而總爲人倫散爲萬物冲氣者是元和冲寂之)
(氣也萬物得之以生失之以死人能寳之則返老還嬰革凡成道孤寡不)
(穀之義前章己明重成强梁益明柔弱爲契道之行也論語云禮之用和)
(爲貴是知和者陟道之徑不可忽也)
道生一一生二二生三

注一者冲氣也言道動出冲和妙氣於生
物之理未足又生陽氣陽氣不能獨生又
生陰氣積冲氣之一故云一生二積陽氣
之二故云二生三
三生萬物
注陰陽合孕沖氣調和然後萬物阜成故
云三生萬物
䟽道者虚極之神宗一者沖和之精氣生
動出也言道動出和氣以生於物然於應
化之理猶自未足更生陽氣積陽氣以就

一故謂之二純陽又不能生更生陰氣積
陰氣以就三故謂之三三生萬物者陰陽
交泰沖氣化醇則徧生庶彙也此明應道
善貸生成之義爾
義曰道以無形無名不無不有自然妙化
而生乎一一者道之子也天得以清地得
以寧人得以長存萬物得以生故此妙一
修道者守之抱之存之得之以爲證道之
根矣所言一者即前始氣爲天也一生二
者即玄氣爲地也二生三者即元氣爲人

也所以沖和妙氣生化二儀凝陰陽之華
成清濁之體然後人倫畢備品物無遺四
序調平五行運象若交感而順則物保其
常或否塞而逆則物罹其患故周易乾下
坤上爲泰天地交而萬物通也上下交而
其志同也内陽而外陰内健而外順内君
子而外小人君子道長小人道消也故陽
氣在上而下感於陰坤爲陰也陰氣在下
而上感於陽二氣交感而生萬物是則孤
陰孤陽不能生化其或反此則坤自居下

乾自居上二氣不交天地隔塞在易爲否
天地不交而萬物不通上下不交而天下
無邦亦不能生化故疏云陰陽交泰冲氣
化醇易曰天地絪緼萬物化醇也
萬物負陰而抱陽冲氣以爲和
注萬物得陰陽冲氣生成之故故負抱陰
陽合養沖氣以爲柔和
䟽言物之生也既因陰陽和氣而得成全
當須負荷陰氣懷抱陽氣愛養沖氣以爲
柔和故廣成子告黃帝曰我守其一以抱

其和故我修身千二百歲而形未嘗衰是
知元氣沖和群生所賴老君舉此者明人
既禀和氣以生則氣爲生本人當固柔和
守雌弱以存本也
義曰萬物之生也道氣生之陰陽氣長養
之一晝一夜一陰一陽更相遞代養育萬
物其大也陰爲寒陽爲暑其細也陽爲明
陰爲晦以寒暑明晦晝夜長育萬物各成
其形非妙道沖和之氣無以生也雖有寒
暑而無道氣者亦殂落矣二氣更爲内外

故萬物負之抱之不可離矣人之生也道
以元一之氣降之爲精爲神天以太陽之
氣付之爲動爲息地以純陰之氣禀之爲
形爲質生神經曰人之既生天神一萬八
千地神一萬八千故三萬六千神氣一時
生形夫向之者陽也背之者陰也故曰負
陰而抱陽至矣哉人生天地之間驚天駭
地三元育養九氣結形萬神恭諾司馬敬
順天眞鑒映擢形太陽亦不輕也但人得
生而自不能尊其氣貴其形保其命愛其

神自取死壞離其本眞豈不痛哉莊子在
宥篇黃帝於崆峒山問廣成子理身之道
柰何可以長乆廣成子蹶然而起曰善哉
問乎吾語汝至道之精杳杳冥冥至道之
極昏昏默默無現無聽抱神以靜形將自
正必靜必清無勞汝形無摇汝精乃可長
生目無所見耳無所聞心無所知神將守
形乃可長生慎汝内閉汝外多知爲敗我
爲汝遂於大明之上矣至彼至陽之原也
爲汝入於杳冥之門矣至彼至陰之原也

天地有官陰陽有藏慎守汝身物將自壯
我守其一以處其和故我修身千二百歳
矣而形未嘗衰此謂天有日月星辰地有
岳瀆百川皆有尊卑遞相運用帝王無事
物自昌壯矣豈在多事乎廣成子乃太上
所化之身應號於世以道授於帝王豈有
生死終始之數寓言千二百歲耳又曰得
吾道者上爲皇而下爲王失吾道者上見
光而下爲土又曰人其盡死而我獨存此
得沖和之妙也

人之所惡惟孤寡不穀而王公以爲稱
注萬物皆以沖和之氣爲本而沖氣柔弱
守本者當須謙卑柔弱故王公至尊而稱
孤寡不穀者以謙柔爲本
䟽沖氣柔弱爲生之本故舉王公謙卑以
敦其本孤寡不穀不善之名非尊崇之稱
人所惡之而王公以爲名者謙之至也言
王公爲風化之主存亡所繫天下具瞻若
不崇尚謙柔以安社稷則物所不歸故取
謙柔爲本以致巍巍之功

義曰守柔弱者生而不匱懷謙抑者高而
不危所以柔弱爲保生之元謙抑爲全高
之本故大國者宜爲下崇臺者固其基此
守道之常立身之要但人不能行之耳具
者衆也居尊高之位衆所瞻仰毛詩小雅
節南山篇赫赫師尹民具爾瞻既居高位
爲師長尹正故能宣行風化以育黎元詩
序云上以風化下言王侯以德風化於下
民論語曰君子之德風小人之德草草上
之風必偃言民從順其上之化也王侯行

道德四方之人歸從其化故曰歸往解云
民所歸往之謂王王公有道其功崇高如
山之固故曰巍巍乎其有成功巍巍者高
峻之貌也
故物或損之而益益之而損
注自損者人益之自益者人損之故朝宗
者善於下謙弱者德之柄孤寡而稱不亦
宜乎
䟽故者仍上之詞也損貶毁也言王公稱
孤寡以自毁損則爲百姓樂推尊敬而事

之而致益也或益之而損者若王公貴寵
其身居上而驕則下人離散而致損也書
曰滿招損謙受益斯之謂也
義曰理國以謙光爲本立身以柔弱爲先
易曰謙謙君子卑以自牧或反於此必貽
其損易說卦曰緩之必有所失故受之以
損損而不已必益故受之以益益而不已
必决故受之以夬則損益倚伏終始相循
若謙己不已物常益之故無顛覆修道之
士割榮華去繁盛捨悦樂甘寂寥損之甚

矣其得道也延景福享遐年逍遥無爲天
地齊永豈非益之乎滿招損者尚書大禹
謨舜曰咨爾禹惟時有苗不率汝往徂征
禹乃會群后誓師征之三旬苗人逆命益
贊禹曰惟德動天無遠不届滿招損謙受
益是乃天道禹拜昌言曰俞帝乃誕敷文
德舞干羽于兩階七旬而有苗格故理國
理身謙爲本也
人之所教亦我義教之
注老君曰人君所欲立教教人者當以吾

此柔弱謙虚之義以教之
䟽人謂人君也人君爲政教之首一國之
風繫乎一人而化故老君昌言之曰人君
欲行言教以化人者當須用我沖虚柔弱
之義以教之也
義曰理化之本其惟元首乎元首者人君
也尚書曰元首明哉股肱良哉庶事康哉
此言人君教之善也又曰元首叢脞哉股
肱惰哉庶事隳哉人君叢脞細碎而無大
略則臣下懈惰萬事隳廢此言人君教之

不善也政教由於元首可不慎耶詩序曰
一國之事繫一人之本謂之風天下之事
形于四方之風謂之雅風雅正也言王政
之所由廢興也人君以謙損柔弱以教於
人人醇朴而宗道矣以仁義苛察以化於
人人智詐而歸於亂矣理身者謙靜而事
簡事簡而心泰則生可保躁動而心競心
競而事繁則去道遠矣昌大也
强梁者不得其死
注强梁之人動與物亢求益而損物或繫

之故不得其死
䟽强梁謂剛暴屈强之人也剛暴之人失
養生之要必自夭其天素不得壽終而死
嚴仙人曰强秦以專制而滅大漢以和順
而昌
義曰老君所戒柔必勝剛弱必勝强故舌
柔則存齒堅則亡是則强梁非全身之道
爲失生之基耳剛暴非進道之階殊保壽
之㫖矣深宜戒之嚴仙人者蜀郡嚴遵字
君平常於成都巿以卜筮之道潜化於人

人有不正之問必以陰陽之理制而止之
日閲百錢而閉肆下簾以受老子乃作指
歸數萬言明理國理身之要其解此義云
强秦以專制而滅者言秦皇吞滅七國一
統天下威制四方殺伐無已違謙抑守柔
之道故子嬰降而祚滅不得其死理實然
乎秦嬴氏顓頊伯翳之後至非子與周孝
王養馬封於汧渭之間平王東遷秦襄公
衛助有功因命列爲諸侯至繆公乃下士
用賢得由余子桑百里奚乃强盛昭王五

十一年伐周取九鼎寳器三十六邑遷周
於憚狐昭王俾卒孝文王戍立一年戍死
莊襄王子楚立三年而卒始皇正立元年
乙卯至二十六年庚辰平諸侯滅六國自
號始皇三十八年卒二世胡亥立三年卒
子嬰立四十六日降漢於軹道項羽至斬
之國滅漢祖劉邦字季彭城豐沛人帝堯
劉累之後父太上皇端起布衣推賢用能
與項羽力戰而取天下德制强楚仁及生
靈智士爲之謀賢士爲之輔相三傑而成

帝業約二章而安疲人有長者大度之美
傳祚兩漢二十四帝四百餘年裔孫王蜀
亦及兩世此柔德制强之驗也理身理國
足爲鑒乎
䟽强梁者失道剛武者失神生主以退安
得長存注云動與物亢亢敵也物或擊之
者易益卦上九爻辭云莫益之或擊之
義曰理代者以强梁失國理身者以强梁
喪生與物抗敵豈能無患或擊之者易益
卦上九曰莫益之或擊之言處益之極過

盈者也求益無已是心無恒無厭而求人
莫之與獨唱莫和適是偏辭人道惡盈怨
者非一故或擊之也益與也擊傷也神爲
生主人爲神主相須而立闕一則亡用剛
失神故非善也
吾將以爲教父
注吾見强梁者亡柔弱者全故以此柔弱
之教爲衆教之父也
䟽父本也此句結修學之元老君舉强梁
者亡以之爲戒柔弱者全以之爲勸以爲

教父者父爲子本言吾將此柔弱之教爲
衆教之本如子之於父故云以爲教父
義曰父者尊也柔弱必全尊於衆教衆教
之末謙柔爲先故易曰謙尊而光卑而不
可踰言尊者能謙光而益明卑者能謙不
可踰越禮曰傲不可長慎以避禍恭以遠
耻敬讓以行皆謙慎之㫖也尚書曰願而
恭慤愿而恭恪也柔而立和柔而立事也
詩云靖恭爾位守柔敬也春秋曰使之以
和臨之以敬行之以禮守之以信奉之以

仁教之以務閑之以義經曰兵强不勝木
强則共强大處下柔弱處上高者抑之下
者舉之此衆教之中皆以柔弱謙敬爲本
也爲教之父豈虚也哉理天下修其身守
柔行謙無思不服矣



道德眞經廣聖義卷之三十三

