










道德眞經廣聖義卷之十五羊四
唐廣成先生杜光庭述
致虛極章第十六(䟽前章明玄通之士常保道而不盈)
(此章明守靜之人必歸根而復命復命爲知常之要守靜是致虚之由文)
(相次以轉明理同歸於用道故知常則明了行道乃乆長○義曰保道運)
(修前章得徐清徐生之用致虚内守此章明歸根復命之常雖公正以爲)
(王必法天而體道體道則乆故無殆危矣)
致虚極守靜篤
注虚極者妙本也言人受生皆禀虚極妙
本及形有受納則妙本離散今欲令虚極

妙本必致於身當須絶棄塵境染滯守此
雌靜篤厚則虚極之道自致於身矣
䟽虚極者妙本也言人受生皆禀虚極妙
本是爲正性
義曰虚極者妙本之道也人之受生禀道
爲本所禀之性無雜無塵故云正也既生
之後其正遷訛染習世塵淪迷俗境正道
乃喪邪幻日侵老君戒云修道之士當須
息累欲之機歸靜篤之趣乃可致虚極之
道爾篤厚也

䟽及受生之後六根受染五欲奔競則正
性離散失妙本矣
義曰禀道之性本來清靜及生之後漸染
諸塵障翳内心迷失眞道六根者一曰眼
根能見諸境二曰耳根能聞諸聲三曰意
根能生攀縁四曰鼻根能辨香臭五曰舌
根能知諸味六曰身根能生諸惱以此六
種生諸罪因展轉相生障弊眞性喻如草
木結花吐實相生不窮尋其所起不離六
種如根生物名曰六根五欲者眼欲諸色

耳欲諸聲鼻欲諸香口欲諸味心生衆欲
障弊五情煩惱縈纏皆由此起内心悦慕
謂之愛外境著心謂之染因境生心謂之
欲制止不已謂之奔意想交侵謂之競正
性流散隨念生邪以生邪故乖失正本
䟽欲令虚極妙本必自致於身者當須守
此雌靜篤厚性情而絶欲無狹而不猒則
虚極妙本自致於身
義曰隨念生邪既云失道欲其妙道却復
於身者當須守雌柔貞靜之行篤厚恬和

之性以制其情情者末也性者本也自性
而生情則隨境爲欲自情而養性則息念
歸元歸元則五欲不生六根不動無猒其
氣無狹其心則妙本之道自致於身矣無
狹其所居無猒其所生德經第三十四章
之詞也西昇經曰心之虚也則和氣歸
䟽亦由水之流濕火之就燥矣致者令必
自來如春秋致師之義
義曰水流濕火就燥者易乾卦九五爻詞
也言水火二者無情之物而以形氣相感

水流其地先就於濕火焚其物先就於乾
無識無情猶感應如此況虚心靜慮而不
能致道乎固可不求而道自至也致師者
春秋宣公十二年楚莊王圍鄭旬有七日
鄭人卜行成不吉國人大臨楚莊退師鄭
人修城圍之三月克之鄭伯肉袒牽羊以
逆楚王既而許之平潘尪入盟子良出質
夏六月晋師救鄭及敖鄗之間楚莊乃求
成於晋盟有日矣楚許伯御樂伯攝叔爲
右欲單車挑戰示不欲和以致晋師許伯

曰吾聞致師者御靡旌麾纍而還樂伯曰
致師者左射之以菆代御執轡御下兩馬
掉鞅而還攝叔曰致師者右入壘折馘斬
俘而還皆行其所聞而復晋人逐之樂伯
左射馬右射人逐不能進時魏錡趙旃有
憾於晋請使於楚皆欲晋敗彘子又不設
備戰于邲晋師敗績焉以此致師師必成
敵亦猶以靜致道道必可求也
萬物並作吾以觀其復
注老君云何以知守此雌靜則能致虚極

乎但觀萬物動作云爲及其歸復常在於
靜故知耳
䟽此明守靜篤必致虚極之意夫萬物萬
形動作不同觀其歸復常在於本
義曰物雖動作萬殊必復歸其本人能虚
心念道道必集其虚故戒令虚心以念於
道也
䟽易曰雷在地中復復者反本之謂也故
靜則歸復動則失本
義曰易復卦象曰雷在地中復者雷是動

物復卦以動息爲主故曰雷在地中先王
以至日閉關商旅不行后不省方皆取動
息之義以復其本也萬物並作者動也以
觀其復者息也當息而動當動而息則失
其本矣
夫物芸芸各復歸其根
注又云所以知萬物歸復常在於靜者爲
萬物花葉芸芸生性皆復歸於其根本或
有作云云者云云動作也言夫物芸芸動
作者及其歸復皆在於根本爾

疏此舉喻明觀復之意也根者本所受氣
而生也今觀萬物花葉芸芸乃其生性皆
復歸於其根而生
義曰芸芸茂盛貌也百草衆木芸芸茂盛
及其枯落則各歸其根而更生茂盛動作
也歸根復息也物理皆然矣人禀道而生
本源澄靜既生於世利欲所牽妍醜盛衰
富貴貧賤萬途千慮勞性役神或轉地迴
天有非常之勢或立功懋績有不世之名
或扛鼎拔山或伸鈎索鐵或輕車肥馬或

高蓋朱輪權傾於許史金張榮邁於五侯
七貴芸芸之盛固不可偕及其數極勢移
俄爲丘壠此以歸其根而靜矣若能猒棄
榮禄了悟浮華虚心谷神靜慮思道豈不
能致道哉
䟽虚極妙本人之所禀而生也今觀性欲
熙熙能守靜致虚則正性歸復命元而長
乆矣本作云云者如注釋之
義曰熙熙佚樂之貌也人之情欲熙熙如
華葉茂盛也茂盛則不乆枯落熙熙則必

致傷生故令去欲閉情以復於道云云者
或爲衆多之貌爾
歸根曰靜靜曰復命
注花葉者生性歸根則靜止矣人能歸根
至靜可謂復所禀之性命也
䟽物歸根則安靜人守靜則致虚木之禀
生者根歸根故復命之人禀生者妙本今
能守靜致虚可謂歸復所禀之性命也
義曰物以茂盛爲動作凋落爲歸根人以
逐欲而動則遷情息念而靜則合道遷情

則流遁合道則還元所以靜而致道者是
復歸所禀妙本之性命也
復命曰常
䟽能守雌靜篤厚以致虚極妙本致虚則
復命可謂得常矣
義曰去情欲守冲和復契章首致虚守靜
之教則得其常矣
知常曰明
注守靜復命可謂有常知守常者更益明
了也

不知常妄作凶
注不恒其德或承之羞失常妄作窮凶必
然矣
䟽能知守常是曰明了失常妄作可謂無
恒不恒其德窮凶必矣注云不恒其德或
承之羞者易恒卦文也
義曰常者垂乆不移之義也天地曰月得
常而清寧乆照人君理國得常而貞正無
爲人能守常則終始不易故常者道德之
紀也去欲守靜復命得常可謂照明了達

矣反於此者乃是妄作非道故致灾凶不
恒其德者易恒卦九三曰不恒其德或承
之羞恒常也處不得中進退不定雖在恒
中而乖恒體實可恥惡故曰或承之羞彖
曰不恒其德無所容也
知常容
注知守眞常則心境虚靜如彼空谷無不
含容
䟽知常曰明明則鑒物物來必應無不含
容故曰知常容

義曰恒常其德即有所容此反契前彖詞
之義也得常體道玄鑒無遺應物順常含
弘光大也
容乃公
注含容應物應物無心既無私邪故爲公
正矣
公乃王
注能公正無私者則爲物所歸往
䟽能含容應物乃公正無私則天下歸往
是爲王矣

義曰知常順道故能公正而爲王也有道
之人不言而自化不召而自來故天下歸
往也王者以物歸往爲義
王乃天
注羣物樂推如天之覆則與天合德矣
天乃道
注王德如天乃能行道
䟽惟天爲大惟王則之其德同天而無不
覆故曰王乃天王德如天則無爲而理道
化乃行故云天乃道

義曰以物歸往乃可配天子育萬方告類
上帝法天廣覆法地無爲王以法天天以
法道也
道乃乆
注道行天下乃可以乆享福祚矣
殁身不殆
注同天行道則終殁其身長無危殆之事
䟽言守靜致虚歸根復命其德如此可以
爲王王德合天乃能行道道行乃乆享福
祚天下之人就之如日戴之如天澤之如

雨望之如春故終殁其身復何危殆之事
故曰殁身不殆
義曰此教人君積德之謂也人君雖承平
御極握紀臨人若乖道德豈能長乆所以
先虚其心次守其靜虚靜致道乃復於常
而能公正無私人所歸往應天合道行道
化人道化大行天下欣戴故能運祚長乆
不殆不危如日之照臨如天之覆育如雨
之潤澤如春之温和雖終殁其身盛德不
泯如今之歌詠堯舜皷舞義農矣戴之如

天就之如日者堯之德也



道德眞經廣聖義卷之十五





