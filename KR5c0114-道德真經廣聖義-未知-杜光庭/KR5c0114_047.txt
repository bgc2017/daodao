










道德眞經廣聖義卷之四十六行九
唐廣成先生杜光庭述
吾言甚易知章第七十(䟽前章明用兵之言戒其)
(輕敵此章明暢理之教示其易知易知則必有宗君輕敵則喪其慈善初)
(標聖教易知次眀迷途不曉言有宗下解釋易知之意夫唯下辯說不曉)
(之由後歎聖之懷玉以勗勤行之上士爾○義曰既明行慈者勝輕敵者)
(亡此言易知易行而迷者不知不曉以其不知於至道不能深了於戒言)
(瞢彼君宗尚拘昏滯是知我者少也苟能法則於道信爲貴乎若披褐而)
(懐玉非常徒之可識夫道易知也而不知者信爲愚矣不知而强知者聖)
(人不取放下章次而明之也)

吾言甚易知甚易行
注老君云吾所說言契理故易知簡事故
易行
䟽老君言我所言者以暢於理理暢則言
忘故易知也吾所事者事於無事事簡則
無爲故易行也
義曰吾者老君也明此二經老君言教三
寳四善儉讓謙慈皆實易知易行可以理
身理國以無爲爲本以清靜爲基清靜無
爲事簡理暢知之甚易行之豈難

天下莫能知莫能行
注天下之人滯言而不悟煩事而不約故
莫能知莫能行
䟽此歎衆生不能了言無言執言而滯教
惑於言教故莫能知也不能悟事無事煩
事而不約迷於塵事故莫能行也
義曰代人惑於圖功輕敵不能儉讓謙慈
貺莫知之豈能行也且夫五千垂教雖深
契重玄而導世引凡且事唯簡要無爲則
易悟無事則易行而棄無爲無事之門趨

執教滯言之路以斯致惑故莫能知勉語
君宗早期了悟此老君所以戒勸也
言有宗事有君
注言者在理得理而言忘故言以無言爲
宗事者在功功成而不宰故事以無事爲
君
䟽此覆釋易知易行所由宗本也君主也
夫言者所以在理得理而忘言故言以不
言而爲宗本事者所以在功功成而遣事
故事以無事爲君主此豈不易知易行耶

義曰了言無言有宗則易知也於事無事
有君則易行也滯言執教則不知其宗局
守迷事則不知其君在乎捨執棄迷漸悟
於道爾
夫唯無知是以不我知
注夫唯代人無了悟之知是以不知我無
言無事之教也
䟽不我知者謂不知我也夫唯代人迷惑
無了悟之知封著名相不能暢理於事執
事於言滯言是以不知吾教以無言無事

之意又解云老君言夫唯我所知惟在無
知而天下之人用知求知是以不知我也
義曰無言爲了言之宗歸於至理無事爲
遣事之主契彼無爲以世人不能知故難
知不能行故難行爾
知我者希則我者貴
注了知我忘知之意者希少法則我不言
之教者至貴也
䟽希少也則法也老君言知我忘言契理
之意者至希少也若能法則我言而行之

者則可尊貴矣
義曰知無言之宗固已少矣能體我無言
爲法斯可貴焉然教本無言固言方能辯
理教本無事固事方可探玄辯理則言自
忘探玄則事自簡言忘事簡可與言道矣
是以聖人披褐懷玉
注披褐者晦其外懷玉者明其内故知我
者希爾
䟽褐裘也賤者之服襲裘褐者所以蔽下
之麤衣也玉者潔潤而可比德君子言此

者欲明聖人内心慧了外狀如愚以如愚
之狀故云披褐以慧了之心故云懷玉
義曰聖人之於道也隱顯同途出處同跡
語默皆契斯須不遺但代人不能窺聖人
之閫奥爾智周萬行德冠九清御無爲之
宗了兼忘之㫖外晦其用委跡和光内瑩
其明鑒窮識遠故河上公注曰内雖昭昭
外如愚頑明珠在蚌中美玉處石間是披
褐懷玉之㫖也夫道至明矣而凡愚昩之
又莊子曰無門無傍四達皇皇非明也哉

道心惟微何往不達而下士惑之披褐者
聖人混其外褐者賤衣與衆同也懷玉者
聖人明其内也玉者石中之美有五德焉
潤澤而温人之方也䚡理自外可以知中
義之方也其聲舒揚專以遠聞智之方也
不撓而折勇之方也銳廉而不伎潔之方
也玉比德者禮記玉藻篇云古之君子必
佩玉焉右徵角聲中民與物也左宫羽聲
主君與事也趍以采薺門外之行也行以
肆夏登堂之樂也周旋中規反行也折旋

中矩曲行也進則揖之謂小俛也退則揚
之謂小仰也然後玉鏘嗚也故君子在車
則聞鑾和之聲行則鳴佩玉是以非僻之
心無自入也世子君在不佩玉左結佩不
使嗚也右設佩去之也居則設佩朝則結
佩朝於君不敢使鳴也齊則靖結佩屈之
也凡帶必有佩玉唯喪則否言王喪事也
佩玉有衝牙君子無故玉不去身比德於
玉焉喪與灾眚謂之故也天子佩白玉而
玄組綬公侯佩山玄玉而朱組綬大夫佩

水蒼玉而純組綬世子佩瑜玉而綦組綬
士佩瓀玫玉而緼組綬孔子佩象環五寸
而綦細綬謙不比德示不仕也環取其循
而無窮也
知不知上章第七十一(䟽前章明暢理之教示其)
(易知此章明了心之知虚忘爲上首標迷悟有異執迷成病夫唯下結歎)
(聖人了知是病故不强知○義曰前以知道既貴要隱跡藏光此乃强知)
(爲非要忘知契道聖人强知之病不爲之故無病焉行人能了此聖心復)
(何病之有)
知不知上不知知病

注了法性空本非知法於知忘知是德之
上不知知法本性是空於知强知是行之
病
䟽夫法性本空而非知法聖人悟此有不
取相之知於知不著故云不知是德之上
此釋悟也不知知病者言常俗之人不知
知法本非眞實於此無知之理强謂有知
有取著之縛所以爲行之病此辯迷也
義曰了知非知是謂眞知知而不知是以
爲上不知眞知而强知之是以爲病聖人

了知皆妄成彼修眞於知忘知自息强知
之病
夫唯病病是以不病
注夫唯能病强知之病是以不爲强知所
病
䟽衆生强知妄生見著而爲病惱夫唯能
病强知之病於知忘知則不爲强知所病
故云是以不病
義曰知强知之病而能病之是以不病者
無强知之病


聖人不病以其病病是以不病
注唯聖人所以不病者以其病衆生强知
之病是以不病
䟽聖人正智圓明了悟實相於知忘知故
不爲知之所病所以者以其病凡夫有强
知之病故說眞知以破之妄知之病既除
眞知之藥亦遺故云不病
義曰凡代之人識因淺劣未了知眞之理
乃執强知之非以此循環迷失正智聖智
圓備不執强知之知又了眞知之理能病

强知之病不惑强知之知以其病病是以
不病如惑者說大道是有執有爲是一人
言道爲無執無爲是執無者則病於有執
有者復病於無聖人知道非有非無兩無
所執能病所執是以不病義亦然矣所以
大辯若訥至知忘知顔子如愚孔光温樹
三緘戒慎其斯謂乎西昇經曰能知無知
道之樞機也
人不畏威章第七十二(䟽前章明了心之知以虛)
(忘爲上此章明迷妄之病有可畏之威初標人不畏威則禍累所及次無)

(狹下勸人虚心靜欲神不猒人後舉聖行證成示其去取○義曰聖人於)
(知忘知既顯强知爲病又舉威之可畏不畏則大威及之俾其滌慮虛心)
(栖神於絳關恬和養氣味道於玄虛人神相須貴見皆遺去猒狹之爲累)
(取知愛以爲資然後勇於謙柔挫其剛果以爲修眞之徑爾)
民不畏威則大威至
注有威而可畏謂之威言人於小不畏拙
於慎微則至大可畏也
䟽有威可畏謂之威夫欲惡之來起於微
末積成病累爲彼大威人不能慎其細微
則至於大可畏也

義曰君子有三畏畏天命畏大人畏聖人
之言又人之立身以憂畏爲本理國而有
憂畏四時順焉六氣序焉神明交焉邦國
泰焉其無憂畏者神明不交灾害爲生理
身而憂畏官以之理家以之寧疾𤵜不作
而志氣和平其無憂畏者反是則大威至
其可逭也
無狹其所居
注神所居者心也無狹者除情去欲使虚
而生白

䟽神所居者心也人當忘情去欲寬柔其
懷使靈府閑豫神栖於心身乃存也
義曰神者身之主心者靈之府嗜欲不入
物我都忘是非不汨於胸中則神栖於靈
府也西昇經曰謀思危之首危者將不乆
此使人思謀絶慮少私寡欲又曰身者神
之車也神之舍也神之主人也主人安靜
神則居之躁動神則去之以心能動靜變
化故謂之神神能飛行並能移山此則神
爲靈妙之稱也神力之大不可思而議之

故修三奔行大洞則雲車龍駕出有入無
飛昇三清嘯吒水火移山陷地何所不爲
若用之非道則敗國喪身淪滯六欲飄零
苦趣往反生死善惡吉凶皆由於心矣故
心爲靈府也
無猒其所生
注身所生者神也無猒者少私寡欲使不
勞倦
䟽身所生者神也猒惡也人由神而生故
謂神爲所生也神明託虚好靜人當洗心

息慮神自歸之若嗜欲瀆神營爲滑性則
精氣散越散越則生欲故勸云無猒所生
之神以存長乆之道
義曰身之生也因道禀神而生其形夫神
者陰陽之妙也形者陰之體也氣者陽之
靈也人身貺生假神以運因氣以屈伸神
氣全則生神氣亡則死故形爲神之宅神
爲形之主豈可猒而去之耶且所生我身
大約有三一曰精二曰神三曰氣受生之
始道付之以氣天付之以神地付之以精

三者相合而生其形人當受精養氣存神
則能長生若一者散越則錯亂而成疾耗
竭而致亡不愛此三者是散而棄之也氣
散神往身其死矣得不戒而保之哉此三
者能生其身故曰所生也
夫唯不猒是以不猒
注夫唯人不猒神是以神亦不猒人也
䟽善貸曰道資形曰神人能愛道存神故
云夫唯不猒除垢止念惟精惟一神不猒
人故云是以不猒

義曰貸假也資禀也垢惡也夫惟修道之
人養神愛氣冥懷虚寂神則常存神不猒
人人可長乆除垢止念者西昇經老君將
昇太微戒尹喜之詞也曰除垢止念靜心
守一衆垢除萬事畢吾道之要也惟精惟
一者尚書大禹謨篇舜命禹踐位之詞也
曰人心惟危道心惟微危則難安微則難
明惟精惟一可以允執厥中也
是以聖人自知不自見
䟽自知者反照内省防害於微令無可畏

之事不自見者不自彰見其材能炫耀於
物違理失常以招患也
義曰夫人不炫己能不彰己行故尚書曰
惟不伐天下莫與汝爭功惟不矜天下莫
與汝爭能但内照含光周鑒四海固無可
畏之事矣理身及此則功名顯而道德充
也
自愛不自貴
注自知其身防所畏之事自愛其身無猒
神之咎

不自見其能以犯患不自貴其身以聚怨
也
䟽聖人自保愛其身絶去嗜欲令神不猒
身不自貴者不自矜貴其身凌虐於物以
聚怨爾
義曰葆和谷神希言養氣絶嗜禁欲抑非
損惡此自愛也輕裘肥馬甘食美衣華宇
文階崇軒大厦自貴也自愛則神安心泰
自貴則奉己害民傷財歛怨故曰有道之
君以樂樂人無道之君以樂樂身樂人則

人從樂身則人叛也
故去彼取此
注去彼見貴取此知愛
䟽去彼自見自貴取此自知自愛聖人得
年等智了法性空理無去取開教引凡寓
言之爾
義曰自見者不明自貴者不長故貴以身
爲天下若可寄天下故聖人去之而不取
自知者明自愛者寧故曰愛以身爲天下
若可托天下言聖人内愛其神外愛其民

也寓言者寄寓立言以教神俗言聖人非
有去彼取此之行立理以勸人爾


道德眞經廣聖義卷之四十六





