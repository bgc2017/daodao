










道德眞經廣聖義卷之十三
唐廣成先生杜光庭述
寵辱若驚章第十三(䟽前章明染逐塵境馳騁則發)
(狂此章明寵辱皆驚貴身故爲患本首兩句標宗以起問次十句因問以)
(明理故貴下假寄託以結成○義曰馳騁貪貨既戒於前寵辱大患故明)
(於此凡情得寵則喜遇辱方驚殊不知寵有辱隨辱爲寵末禍福倚伏寵)
(辱循環聖人了知故寵辱皆驚棄而不取若外身抱道方免寵辱之來徇)
(世貪榮難逃福禍之至非獨爵位爲戒亦以天下爲憂故桎梏紱冕而糠)
(粃億兆或不獲己而處其位則撝謙爲本雌靜爲心故申寄託之喻用明)
(安危之㫖爾)

寵辱若驚
注操之則慄捨之則悲未忘寵辱故須驚
也
䟽若如也言寵辱之驚相如也夫操之則
寵捨之則辱言人不能心齊榮辱矜徇功
名執權既以爲光寵失位自驚於卑辱光
寵則矜徇卑辱則驚嗟故陳戒使其若驚
欲令齊其寵辱
義曰聖人睿鑒得喪混同尚以死生爲一
條豈復寵榮而辱懼故戒之曰得寵亦驚

此則寵辱齊一得失混同也所以言驚者
寵爲辱本安得無驚且人君富有天下尊
繼百王告類上玄君臨萬有亦當馭朽自
戒納隍軫憂乃能享此大年保其遐祚矣
人臣之遭遇也九遷三接之澤既已厚矣
兵符相印之任亦已重矣高冠大旆長轂
朱輪氣壓伊臯權傾衛霍亦當夙興夜寐
履薄臨深乃能克保福祥免貽覆餗矣故
令尹三已而無愠考父三命而益恭達其
理也夫富與貴是人之所欲不以其道得

之不處也貪與賤是人之所惡不以其道
得之不去也苟能達道則富貴貧賤寵辱
得失無所驚也易繫曰吉凶與民同患正
義謂非獨凶者人之所憂患吉者亦人之
所憂患也何哉既得其吉又患失之此亦
寵辱若驚之㫖爾
貴大患若身
注身爲患本故矜貴其身即如貴大患矣
此答云貴身如貴大患而乃云貴大患如
身者欲明起心貴身即是大患有貴即身

是大患故云貴大患如身若如也此上兩
句正標
䟽貴矜也若亦如也身者禍患之源夫耽
翫聲色矜競榮華皆爲有身遂成患本即
貴其身者復何貴乎貴大患矣即身是患
等無有異未能無患只爲有身即此貴身
同貴大患若能無患亦復忘身是知患猶
貴生身爲患有故云貴大患若身
義曰夫至人順道忘患忘身内忘肝膽外
遺耳目彷徨乎塵垢之外逍遥乎無事之

業此即有身亦猶無也豈復憂其患乎所
以世人之身内則飢渴苦惱晝夜相攻外
則風寒暑濕循環相害疼酸痛痒聲色繁
華嗜欲是非利名得喪六情中撓萬境旁
牽皆爲患本矣西昇經曰身爲惱本痛痒
寒温意爲形思愁惱憂煩吾拘於身知爲
大患觀古視今誰存形完是也患隨身立
身存則患生寵與辱偕寵極則辱至老君
恐世人不曉故兩舉以明之將細指陳復
下句發問矣列子天瑞篇云人自生至終

大化有四嬰兒也少壯也老耄也死亡也
其在嬰兒神專志一德充氣和善莫偕也
其在少壯血充氣溢欲盛心侈德殆衰矣
其在老耄也欲慮柔焉體將休焉物莫先
焉方於少壯氣已間矣其在死亡也則之
於息焉反其極也此四者相須而行相待
而成惟得道者反之矣理身之士其自勖
焉爾
何謂寵辱寵爲下
注前標寵辱如驚恐人不了故問何謂寵

辱夫得寵則憍盈無不生禍是知寵爲辱
本故答云寵爲下
䟽前標寵辱若驚恐人不曉故設問云何
謂寵辱自答云寵爲下所以明寵爲下者
夫恃寵則憍盈憍盈即生禍因寵獲禍則
寵爲辱本故知寵爲下也
義曰老君恐人未曉前義舉問欲以重明
既立問者之詞乃爲對答之理云寵爲下
者辱因寵至寵是禍階世人視寵以爲榮
聖人觀之以爲下也恃寵憍盈者春秋隱

公四年衛公子州吁恃寵而好兵其臣石
碏諫衛莊公曰臣聞愛子教之義方不納
於邪憍奢淫佚所自邪也四者之來寵禄
過也夫寵者不憍憍而能降降而不憾憾
而能眕者鮮矣公不聽明年桓公立州吁
弑桓公衛人殺州吁焉是則因寵獲禍可
謂寵爲下矣
得之若驚失之若驚是謂寵辱若驚
注寵辱循環寵爲辱本凡情惑滯驚辱而
不驚寵故聖人戒云汝之得寵當如汝之

失寵得辱亦如吾戒汝得寵而驚懼也故
結云是謂寵辱若驚
䟽得則爲寵失則爲辱若驚者夫寵辱循
環寵爲辱本代間衆生得寵則忻喜得辱
則驚懼聖人戒云禍福循環譬之糺纏寵
辱無定豈可獨驚辱來既驚其禍患寵至
亦驚其憍逸其驚相若故結云寵辱若驚
義曰得寵不驚得辱則懼者常情也寵至
而懼其憍逸辱來而知其禍患者君子也
得寵而驚日慎一日即無禍患之辱矣得

寵不戒以憍以矜必有危亡之辱焉人君
恃天之寵不恤於人則景命遷革矣人臣
恃君之寵持權傲下則刑悔將及矣纏索
也糺結也糺纏相循之貌也
何謂貴大患若身
注恐人不曉即身是患本故問也
䟽恐人不曉故設問以明
義曰亦如何謂寵辱之義世人得寵而不
思其辱故辱至則驚老君欲戒於恃寵之
人故重自發問爾

吾所以有大患者爲吾有身
注身相虚幻本無眞實爲患本者爲吾執
有其身痛痒寒温故爲身患
䟽吾所以有此大患者爲吾執有身相好
榮惡辱辯是與非不得則大憂以懼心神
内竭於貪欲形體外勞於奔競苶然疲役
非患而何
義曰苶疲役也吾我也指名身也身相既
有患累隨之勢利相高故好榮防慮亡危
故惡辱若夫强干人事妄辯是非得則憍

侈以恣情失則憂驚以損性損性則心神
内竭恣情則奔競外勞或憔悴江濱或恓
惶澤畔形疲心役爲患深焉
及吾無身吾有何患
注能知天地委和皆非我有離形去智了
身非身同於大通夫有何患
䟽無身者謂能體了身相虚幻本非眞實
即當坐忘遺照隳體黜聰同大通之無主
均委和之非我自然榮辱之途泯愛惡之
心息所謂帝之懸解復何繫於大患乎哉

故云及吾無身吾有何患注云委和者莊
子承答舜問云身非汝有是天地之委和
者也
義曰無身者非頓無此身也但修道之士
能忘其身爾業報經云衆生苦惱常爲有
身生死輪迴不能自出以何方便妄想得
除太上曰妄想顛倒皆從心起强生分别
繫念我身觸境生迷舉心皆妄以此流浪
淪乎生死但當定志觀身盡皆虚假既知
虚假妄想漸除妄想既除内外清淨自悟

眞道謂之忘身既忘其身患累息矣莊子
曰適來者夫子時也時自生耳適去者夫
子順也理當死耳安時處順憂樂不入此
達人之忘身也幻者假妄變化之謂也眞
實者契道之謂也坐忘遣照者安坐忘身
之謂也外忘萬境内息一心心若死灰形
如槁木不知肢體之有不知視聽之用隳
肢體黜聰明遺形去智以至於大通通無
不通汎然無主此達人之忘心也顔回得
之以告於夫子焉如此則天地之大吾不

知也日月之明吾不有也何榮辱愛惡之
可滯哉帝之懸解者性命之情得矣寧復
繫於大患乎則無身無患養生之要也委
和者莊子知北遊篇承答爲曰身非汝有
天地之委形也生非汝有天地之委和也
性命非汝有天地之委順也言天地結氣
而生氣上氣下曰順爾若身是汝有美惡
生死當制之由汝今氣聚而生汝不能禁
也氣散而死汝不能止也明其委結而自
成非汝有也故行不知所往處不知所持

食不知所味皆在自然中也達此則近於
道矣何大患之可憂乎
故貴以身爲天下者若可寄天下愛以身爲
天下者若可託天下
注此章首標寵辱之戒後以寄託結成者
夫寵辱若驚未忘寵辱貴愛以爲未忘貴
愛故以辱校寵則辱不如寵以貴方愛則
貴不如愛驚寵辱者尚有寵辱介懷存貴
愛者未爲兼忘天下故初則使寵如辱
後欲令寵辱俱忘假寄託之近名辯兼忘

之極致忘寵辱則無復驚忘身則無患本
忘天下則無寄託之近名也
䟽言人君自矜貴其身以爲天下之主者
貴身則淩人人故不附可暫寄爾
義曰夫人君自貴其身而爲天下者必自
尊自大作福作威以臨於人以肆其欲窮
華侈之飾極奢麗之求外則殘物虐人窮
兵縱武内則瑶臺瓊室酒池肉林歛天下
之怨嗟資一身之逸豫尊其名號深其溝
隍賞有臺榭陂池宿以妃嬙嬪御不知人

之離心離德而欲爲萬世之基淪滅不暇
若暫寄於天下爾
疏若自愛其身以爲天下之主者愛身則
慈人慈人則推樂故可託身於萬人之上
長爲之主矣
義曰夫人君自愛其身而爲天下者必以
恭以謙以儉以約謙恭則怨敵不起儉約
則嗜好不行無怨敵則人安無嗜好則人
富如此内睦九族下親萬民遠懷近悦上
下交愛却千里之馬惜十家之財菲飲食


卑宫室外無征伐境無勞人享祚乆長可
以永託於天下
䟽然此一章首驚寵辱結以寄託者欲明
驚寵辱不若忘寵辱存貴愛不若忘貴愛
寄托天下不若忘天下故爲大患爲吾有
身驚寵辱則未能無我都忘則百慮一致
矜有則萬殊爭長故忘寵辱則無所復驚
忘身則無爲患本忘天下則無寄託之近
名然後上有太上之君下有下知之臣無
爲無不爲不德爲有德矣

義曰身爲患本寵辱由身而生能忘其身
則忘寵辱矣忘寵辱者寵至不喜時之來
也辱至不驚時之去也不充詘於富貴不
隕獲於貧賤非至達之士孰能與於此乎
忘身者身與道合昇爲雲天與道無爲當
有何患乎非至道之士孰能造於此哉忘
天下者遊心澹漠冥神虚無任物自然而
然不以汨其慮無私而天下理然後目無
所見耳無所聞心無所知氣無所滯神將
守形形乃長生功蓋萬國而不自已化貸

品物而不爲有無名無稱使物自遂立乎
不測而遊乎無有與萬物爲體而歸乎虚
無故黄帝得之以登天太皡得之以昇玄
此聖人忘天下而至乎道也太上之君下
知之臣解在十七章矣


道德眞經廣聖義卷之十三


