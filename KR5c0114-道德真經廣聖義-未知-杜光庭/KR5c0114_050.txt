










道德眞經廣聖義卷之四十九行十二
　　　　唐廣成先生杜光庭述
　　　天下柔弱章第七十八(䟽前章明强/梁必招損以)
　　　(示天道之喻此章明柔弱則受益故/贊水德之能初五句標水之勝功次)
　　　(四句歎莫能行者又五句證釋前義/後一句轉結上文○義曰前明聖人)
　　　(不恃不處之行此舉水德勝剛勝强/之能守柔弱則謙光爲强梁則屈抑)
　　　(所以國君以含垢爲大立名以不祥/爲先配聖德乃允叶厥中聞俗耳則)
　　　(雖正若反嗣以執契之/理更彰與善之方爾)
天下柔弱莫過於水而攻堅强者莫之能勝
　疏水之爲性善下不爭動靜因時方圓隨

　器故舉天下之柔弱者莫過於水矣而攻
　堅强莫之能勝者夫水雖柔而能穴石石
　雖堅而不能損水若以堅攻堅則彼此而
　俱損以水攻石則石損而水全故知攻堅
　伐强無先水者故云莫之能勝
　義曰水之爲用其體至柔其性善下萬川
　委輸百谷朝宗霏湛露以淩虚貫昭回而
　上漢言其大也古今注海而不盈言其細
　也毫末禀生而有潤故老君配之於道焉
　三能不讓七德備周包裹造化貫穿形兆

　處濁受汙隨方任圓此其至柔也故物莫
　能傷焉及其泛十洲浮八極淪藏日月涵
　貯乾坤陵谷由之而革遷鯤鵬託之而變
　化摧山穴石無所不能此其至强也故物
　莫能制焉然而强柔相制强者必損亦由
　六欲纏性三業縈身結搆日增堅固難解
　以至柔之道至靜之眞銷而解之漸除堅
　執乆乆行之則廓然清淨虚室生白矣此
　所謂至柔攻堅莫之能勝也
其無以易之

　注以堅攻堅故兩堅俱損以柔制强者則
　强損柔全故用攻堅者無以易於水矣
　䟽夫水雖至柔用攻堅强之物無能易之
　者豈不以其有不爭之德而無守勝之心
　乎理國修身亦當如此
　義曰不爭處下攻於堅强萬物之中無易
　於水沖和之氣澹寂之心攻除嗜欲莫先
　於道所以道之於身則却塵除垢於國則
　納汙蕩瑕萬有所以歸仁六欲所以銷滌
　者矣

故柔勝剛弱勝强天下莫不知莫能行
　注柔弱之道勝於剛强天下之人無不知
　有此道而不能行
　䟽柔弱之道勝於剛强天下之人皆知此
　義但惑於自賢以己爲尚無能行其所知
　者故云莫能行
　義曰柔弱之勝剛强人皆知矣雖知其事
　誰能體柔修性用道修心挫其剛强習其
　虚寂耶有能體而修者道何遠哉
是以聖人言受國之垢是謂社稷主受國不

祥是謂天下王
　注引萬方之罪是受國之垢濁稱孤寡不
　穀是受國之不祥其德如此則社稷有奉
　故天下之人歸往矣
　䟽舉聖人之言證成上義此即能行以柔
　勝剛之行者垢穢辱也言人君能含受垢
　穢引萬方之罪在己則人仰德美而不離
　散社稷有奉故云是謂社稷之主也受國
　不祥是謂天下王者祥善也人君能謙虚
　用柔受國之不善稱孤寡不穀則四海歸

　仁是謂天下王矣
　義曰惟水之德上配於道次配於王道以
　化育無私王以君臨有德夫有德之主用
　道居尊罪己撝謙責躬引咎罪己即是受
　國之垢也受國不祥也四方向化六合宅
　心可以常奉社稷而爲王矣社稷者帝王
　立國左宗廟而右社稷宗廟者尊祖配天
　之位也社稷者尊稼穡備粢盛爲生民粒
　食之本也言人以食爲天故有國必先社
　稷故王者社稷主也引萬方之罪者尚書

　湯誥云萬方有罪在余一人余一人有罪
　無以汝萬方是也孤寡不穀已具此經第
　三十九章解矣
正言若反
　注受國之垢爲社稷主受國不祥爲天下
　王是必正言初若反俗故云正言若反
　䟽此一句結上文也夫受國垢濁却爲社
　稷主受國不祥却爲天下王其言乖背不
　同於俗故老君詳質云是必眞正之言行
　之而信但常俗聞之初若乖反爾

　義曰聞之若反於俗行之則合於道故俗
　耳所聞是正言若反也靈寳經云修道之
　士捨富樂棄榮華栖遁山林備受勞頓及
　其功成證道羽駕雲車享年長乆自苦而
　得其樂也帝王孤寡不穀以爲其名引罪
　責躬以化於俗此受其不祥凶惡之事而
　人樂推故能長主社稷此正言若反斯之
　謂乎
　　　和大怨章第七十九(䟽前章明柔弱/則受益故贊水)
　　　(德之能此章明法令即生弊必爲餘/怨之跡初明立教和怨未足爲善次)

　　　(是以下明有德執契其怨不生後天/道下明天道無親惟善是與○義曰)
　　　(前以聖人體彼虛玄法兹上善以奉/社稷臨御配天此則執契乘時和怨)
　　　(爲美乃明惟善是與以表天道無親/至於棄舟輿而不乘除甲兵而不用)
　　　(玄契大道/此其㫖乎)
和大怨必有餘怨
　注與身爲怨對之大者情欲也和謂調和
　也此言人君欲以言教調和百姓使無情
　欲故云和大怨
　䟽厥初生人身心清淨而今躭染塵境失
　道淪胥者情欲之所爲也則知與身爲怨

　之大者其惟情欲乎和調和也此言百姓
　已困於情欲而生矯偽人君不能以我無
　爲令其自化方欲設教立法制其奸詐而
　和之故曰和大怨必有餘怨者設教立法
　不能無迹斯迹之弊還與爲怨故云必有
　餘怨
　義曰語之於身則情欲爲怨禮記樂記篇
　曰人生而靜天之性感物而動性之欲物
　至知然後好惡形焉好惡無節於内智誘
　於外不能反窮天理滅矣物之感人無窮

　故不可節矣且夫受生之始情欲已興積
　習既深難於除絶若凝玄守素尚虞試難
　之侵或混世隨流未達恬愉之趣未能盡
　遣是有餘怨也語之於國則興滅繼絶是
　曰至公推亡固存亦爲巨惠而武庚起禍
　幾覆周宗是有餘怨也
安可以爲善
　注貺有餘怨則不可以爲善
　䟽設教立法其迹生弊既有餘怨則安可
　以爲善是知善性於俗學以求復其初者

　爾若能上化清靜無事無爲人有淳樸之
　風迹無餘怨之弊方可爲善矣
　義曰立教繩人欲除積習之弊胡可得哉
　惟陶以無爲率以虚寂飲以淳和之氣混
　其冲漠之心與道相冥反覆爲一者可無
　餘怨之弊洞合重玄之趣爾俗學以求復
　其初者莊子繕性篇云俗學是仁義之門
　初者是不生之本今人貺學仁義已亂其
　心而求不生其欲將復内明之照不可得
　也

是以聖人執左契不責於人
　注左契者心也心爲陽藏與前境契合故
　謂之左契爾聖人立教則必有迹有迹則
　是餘怨故執持此心使令清靜下以化人
　則無情欲不煩誅責自契無爲也
　義曰聖人以立教誘人未能澄其情欲執
　心虚室可以契彼清玄心契則無爲無爲
　則人化不煩設法混合眞修固無餘怨之
　迹矣修心之法執之則滯著忘之則失歸
　宗在於不執不忘惟精惟一爾心法之中

　唯定觀經得其㫖矣經曰夫欲修道先能
　捨事外事都絶無起於心然後安坐内觀
　心起若覺一念心起即須除滅隨動隨滅
　務令安靜惟滅動心不滅照心於此修之
　務其長乆乆而習者則心有五時身有七
　候心五時者第一時心動多靜少第二時
　心動靜相半第三時心靜多動少第四時
　心無事時靜事觸還動第五時心與道冥
　觸亦不動心至於此始得安樂罪垢滅盡
　無復煩惱此五者於所修之中即爲行相

　其七候者即爲修行所得之果身七候者
　心得定已覺無諸塵漏舉動順時容色和
　悦一也宿病普消身心輕爽二也填補天
　損迴年復命三也延數千歲名曰仙人四
　也鍊形爲氣名曰眞人五也鍊氣成神名
　曰神人六也鍊神合道名曰聖人七也聖
　人設教本爲衆生爲其生死輪迴展轉繫
　縛流浪惡趣永失眞常故出我心以滅他
　心上士若能法聖人之心去住任運不貪
　物色不著有無能滅動心了契於道既契

　道已復忘照心動照俱忘然可謂長生乆
　視昇玄之道爾夫仙果雖證而有氣象所
　拘年運所主自初天證位壽九百萬歲每
　進一天即壽加一倍凡二十七倍至無色
　界極上秀樂天合壽一千二百七萬九千
　七百七十五萬五千二百萬歲此其所以
　有年歲之數者在陰陽二氣之内三界遷
　變之中其人有形有氣有神三者周備雖
　變化不測坐在立亡隱顯自由神通無礙
　須待鍊形爲氣方出三界之外然無年壽

　之數爾其鍊神成氣已爲眞人鍊氣成神
　即爲聖人其眞人聖人永超數運無復變
　遷以億劫爲斯須以萬天爲指掌道果所
　極皆起於鍊心故西昇經云生我者神殺
　我者心以其心有人我故形有生死無心
　者可階道矣靈寳經云道爲無心宗是也
故有德司契無德司徹
　注司主也徹通也言有德之君主司心契
　則人自化無德之主將立法以通於人爲
　法之弊故未爲善也

　䟽司主也徹通也言有德之君主司心契
　人將自化無德之主不能虚心而忘己唯
　欲作法以通人作法則弊生故爲無德爾
　義曰執心契則易化立法教則難通執契
　爲有德之君可至於道立法乃無德之主
　未始通玄矣此聖主所解也今竊謂有德
　者下古之君也無德者玄古之君也有德
　之君德既有名以心契理物物雖化善不
　能得道玄古之君德大無名化民於道朝
　徹而後能見獨無思無爲玄契大道故能

　臻於定觀忘心之要證超眞入聖之階也
天道無親常與善人
　注司契則清淨立法則凋殘皇天無親惟
　德是輔故人君者常思淳化放無爲不可
　立法而生事
　䟽雖天道平施與善不欺司契清靜者天
　福其善則吉無不利立法殘傷者天降以
　殃則孽不可逃豈非皇天無親惟德是輔
　者乎
　義曰司契之道由中以明故清靜而易化

　立法之本自外而制故凋弊而難通立法
　方爲弊源去善彌遠司契潜諧道要乃善
　之宗降福降殃可以明矣降殃者尚書伊
　訓曰聖謨洋洋嘉言孔彰惟上帝不常作
　善降之百祥作不善降之百殃是矣皇天
　無親惟德是輔尚書蔡仲篇云天之於民
　無有親疏惟有德者則輔祐之民心於上
　無有常主惟愛己者則歸之所謂撫我則
　后虐我則讎是也
道徳眞經廣聖義卷之四十九











