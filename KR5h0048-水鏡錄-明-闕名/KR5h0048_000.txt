








太上感應篇冠三
太上曰禍福無門惟人自召善惡之報如影
随形是以天地有司過之神依人所犯輕重
以奪人算算减則貧耗多逢憂患人皆惡之
刑禍随之吉慶避之惡星灾之筭盡則死又
有三台北斗星君等常在人頭上録人罪惡
奪其紀筭又有三尸神在人身中毎到庚申
日輙上詣天曹言人罪過月晦之日竈神亦
然凡人有過大則奪紀小則奪筭其過大小
有數百事欲求長生者先須避之是道則進

非道則退不履邪徑不欺暗室積徳累功慈
心於物忠孝友悌正巳化人矜孤恤寡敬老
懐㓜昆蟲草木猶不可傷宜憫人之㐫樂人
之善濟人之急救人之危見人之得如巳之
得見人之失如巳之失不彰人短不衒巳長
遏惡揚善推多取少受辱不怨受寵若驚施
恩不求報與人不追悔所謂善人人皆敬之
天道佑之福禄随之衆邪逺之神靈衛之所
作必成神仙可冀夫欲求天仙者當立一千
三百善欲求地仙者當立三百善苟或非義

而動背理而行以惡為能忍作殘害隂賊良
善暗海君親慢其先生叛其所事誑諸無識
謗諸同學虚誣詐偽攻訐宗親剛強不仁狠
戾自用是非不當向背乖宜雪下取功謟上
希㫖受恩不感念怨不休輕蔑天民擾亂國
政賞及非義刑及無辜殺人取財傾人取位
誅降戮服貶正排賢凌孤逼寡棄法受賂以
直為曲以曲為直入輕為重見殺加怒如過
不攺知善不為自罪引他壅塞方術訕謗聖
賢侵凌道徳射飛逐走發蟄驚棲填穴覆巢

復胎破卵願人有失毁人成功危人自安减
人自益以𢙣易好以𥝠廢公𥨸人之能蔽人
之善形人之醜訐人之𥝠耗人貨財離人骨
肉侵人所愛助人為非逞志作威辱人求勝
敗人苖稼破人婚姻苟富而驕苟免無耻認
恩推過嫁禍賣𢙣沽買虚譽包貯險心挫人
所長護巳所短乗威逼脅縱暴殺傷無故剪
裁非理烹宰散棄五糓勞擾衆生破人之家
取其財寳决水放火以害民居紊亂規模以
敗人功捐人噐物以窮人用見他榮貴願他

流貶見他富有願他破散見他色羙起心𥝠
之負他貨財願他身死干求不遂便生呪恨
見他失便便說他過見他體色不具而咲之
見他才能可稱而抑之理蠱厭人用藥殺𣗳
恚怒師傅抵觸父兄強取強求好侵好奪虜
掠至富巧詐求遷賞罰不平逸樂過節可虐
其下恐嚇於他怨天尤人呵風罵雨闘合争
訟妄逐朋黨用妻妾語違父母訓得新忘故
口是心非貪冐於財欺罔其上造作惡語讒
毀平人毀人稱直罵神稱正棄順效逆背親

向踈指天地以證鄙懐引神明而鑑猥事施
與後悔假借不還分外營求力上施設滛慾
過度心毒貌慈穢食餧人左道惑衆短尺狹
度輕秤小升以偽雜真採取姦利壓良為賤
謾驀愚人貪婪無厭呪咀求直嗜酒悖亂骨
肉忿争男不忠良女不柔順不和其室不敬
其夫每好矜誇常行妬忌無行於妻子失禮
於舅姑輕慢先靈違逆上命作為無益懐挾
外心自呪呪他偏憎偏愛越井越竈跳食跳
人捐子墜胎行多𨼆僻晦臘歌舞𦍤旦號怒

對比涕唾及溺對竈吟詠及哭竈火燒香穢
柴作食夜起躶露八節行刑唾流星指虹霓
輒指三光乆視日月春月燎獵對北惡罵無
故殺龜打蛇如是等罪司命随其輕重奪其
紀筭筭盡則死死有餘責乃殃及子孫又諸
横取人財者乃計其妻子家口以當之漸至
死䘮若不死䘮則有水火盗賊遺亡噐物疾
病口舌諸事以當妄取之直又枉殺人者是
易刀兵而相殺也取非義之財者譬如藥者
救饑鴆酒止渇非不暫飽死亦及之夫心起

於善善雖未為而吉神巳随之或心起於惡
惡雖未為而㐫神巳随之其有曽行惡事後
自攺悔諸惡莫作衆善奉行乆乆必獲吉慶
所謂轉禍為福也故吉人語善視善行善一
日有三善三年天必降之福㐫人語惡視惡
行惡一日有三惡三年天必䧏之禍胡不勉
而行之
　　梓潼帝君戒士子文
梓潼帝君曰聰明正直而依仁寜無所擇寛
厚忠信而好義是用相仍故慿有感之精𠂻

曲示無聲之教化咨爾有衆聴予格言盖聞
富貴在天得失有命知之者安於自然而罔
或控告昧之者貪扵必得而有所祈求或謂
精神交而夣𥧌通或謂祭祀豐而神祗格宫
殿樓觀務碧瓦之轝飛陛㦸右廊誇朱欄之
雕翠從兹末務失其本真不知進退存亡係
彼三班四屬行藏用舎考兹五部六臺既有
司存豈容計取然不可一拘於前定又不可
迷昧於進脩故脩身勵行者天必降之百祥
而反道敗徳者神亦奪其五福理所著者人

弗知之是故運數冥符而反受其殃灾星顯
照而或蒙其吉造化以之倚伏神明由是乗
除凡厥儒流恭行教化汝等勿欺天逺毋謂
神幽毋言暗室可欺毋道明庭不畏毋凌孤
寡毋侮老成毋取不義之財毋滛非巳之色
毋厚結它人而親戚岐路毋義交異姓而兄
弟䦧墻毋恃巳長毋攻人短毋好𨓜樂毋縱
逰畋毋負才名毋挾官貴毋厚仙釋而薄於
父母毋敬鬼神而慢於師資苟有負於吾言
端不逃於天憲政生平渡彦者累困扵塲屋

一旦精明者遽登於鄊書皆有寅縁固非造
次世之腹誹心謗者徃徃得以藉口人之面
譽背毀者悠悠姑以欺心彼司文衡而豈得
以私此權禄藉而故先有取濟濟多士天其
或者臨之巍巍成功吾則是之取爾播告中
外咸使聞知
　　又文
今嵗取士不止一端要在得人以副衆望一
以隂功孝行為上一以䖏巳謙和為賢苦學
者則酬其勞髙才者則遂其志傲忽者未免

黜落輕薄者姑示勸懲文章假之以定其去
留神明司之以公其予奪人不自省明示訓
言嘗謂唯士無能苦學為能居貧不富成名
即富上無分於貴賤人切在於勤勞凡夫且
先較徳業之短長故有司始定文章之優劣
不可謂前定而不能力學豈可以宿縁而自
怠操脩名雖曰士𥘉無士行之寸長身雖曰
儒徒為儒服之觀羙不敬天地不信神明狎
侮老成輕慢前軰違逆父母而逸樂度日怠
忽師長而放蕩無時試不遂則罪有司之不

公榜𥘉張則謂庸流之濫得責人者不能於
責已議人者乃所以議天或恃巳之見而遏
人之能或衒巳之表而攻人之短或矜所學
而忽略一世或恃一觧而輕視衆人立身不
正則以曖昧貪饕為能用心不臧則以機巧
變詐為勝較短論長而不從公道奪彼與此
而弗恤人言靣譽背毀而求苟合扵人口是
心非而絶不容於物外貌雖慈祥徒巧言而
羙語中情多狠暴好潜賊而隂謀不擇乎友
而交不義之朋不和其室而滛非巳之色捨

巳田耘人田失云多矣作無益害有益捐孰
甚焉預郷薦者自為志得意滿不復進修入
省闈者則曰功成名遂直可唾取恃才傲物
挾長欺孤常交貴結援而毎誇等流以隻字
片文而蔑視同軰在市道則和合貿易以覬
其所得遇州縣則闘合爭訟以滿其所求不
忠不孝甘心冐法而喜為非禮非仁直情徑
行而弗顧㳺畋無度愽奕廢時耽飲而自喪
其神逞威而乃敗於徳致屢困於塲屋安敢
望於榮華况三年𥘉無伏案之功而一旦遂

萌登科之望稍無成直歸之命運𦆵有力專
務於禱祈不知天憲之難逃深恐人心之愈
惑出處語嘿之際天必察之進退予奪之間
神所司者豈容倖取不可計求苟有行業之
可書奚患飛騰之不遂邇者營業相傳之後
屢有聲名儒冠世守之家反被黜落不知營
業之子安分讀書無形顔色毎見儒冠之後
自恃名族多有驕矜神明公取專激勵於輕
薄之流天道左旋用奨予於淳朴之士若能
自悟晦迹韜光望欲有成勞心苦志曲盡隂

功之事務存忠孝之心反乎上古淳朴之風
無流末刼偷薄之俗自然詩禮傳家科名復
舊謙和䖏巳氣象如𥘉天不負人人宜力學
凡爲士者各宜戒之
　　隂徳延夀論
一念所覺固所以得三元之夀考一徳之脩
尤所以培三元之夀脉甚矣念之不可以不
覺而徳之不可以不脩也老子曰我命在我
不在天紫陽真人曰大藥脩之有易難也須
由我也由天若非積行施隂徳動有羣魔作

障縁是可以自信矣道人郭太史精於談天
者也應天得書後之星翁推歩必来取法曰
五行四柱曰星辰運限如是而富貴夀考如
是而貧賤疾苦如是而㐫惡夭折若鏡燭影
若契合符世之人似不能逃其數者及其䆒
也合於書者固多其不合者亦不少是何歟
豈人生宇宙間或囿於數或不囿於數歟盖
嘗攷之其推玄䆒㣲既條列于前至其後則
曰隂功可延夀吉人依舊無㐫又曰随縁應
物行方便縱犯㐫星亦不虞是必有見矣不

然夀夭休論命脩行本在人孫思邈真人何
以有此言歟太極真人徐来勒嘗遇南斗夀
星問夀夭吉㐫之事星君曰天道福善禍滛
神明賞善罰惡人能刻意為善静與道合動
與福㑹如此則我命在我不為司煞所執不
求夀而自夀不求生而自生苟或隳綱紀違
天地肆愚悖侮神明背仁慈𧇊忠孝明則刑
網理之幽則鬼神誅之是不知所積𡨋𡨋中
奪其筭而夭其夀者矣隂徳如于公治獄子
為丞相徐公積善衮衮公侯在所不論昔比

丘得六神通與一沙彌同䖏林野比丘知沙
彌七日當死因曰父母思汝可暫歸八日復
來沙彌八日果來比丘恠之入三昧察其事
乃沙彌扵歸路中脫袈裟壅水令不得入蟻
穴得延夀一紀孫▲敖兒時見兩頭蛇恐他
人見殺而埋之母曰吾聞有隂徳者天報之
福汝不死也後為楚令尹又竇禹鈞夜夣祖
父謂曰汝年過無子又夀不永當早修隂徳
禹鈞自是脩隂徳罔倦後又夣其祖父語曰
天以汝隂徳故延夀三紀賜五子榮顯後居

洞天之位范仲淹為之記由是覌之三元夀
考固得於一念之覺三元夀脉又在於一徳
之脩也或曰隂徳曷從而脩之曰凡可脩者
不以富貴貧賤拘亦不在勉強其所為但於
水火盗賊饑寒疾苦刑獄逼迫逆旅狠▲險
阻囏難至於飛潜動植於力到處種種方便
則隂徳無限量而受報如之矣善乎西山之
記曰遇至人得真法雖云修飬所至亦隂功
之報也此予所以參賛書後復作論曰隂徳
延夀九華澄心老人李鵬飛述

　　放生文
盖聞世間至重者生命天下最𢡖者殺傷是
故逢擒則奔蟣虱猶知避死將雨而徙蝼蟻
尚且貪生何乃網於山罟於淵多方掩取曲
而鈎直而矢百言扶羅便其膽落魂飛毋離
子散或𠔿籠檻則如䖏囹圄或被刀砧則同
臨剮戮憐見之鹿䑛瘡痕而寸㫁柔腸畏死
之猿望𠔃影而𩀱垂悲淚恃我強而凌彼弱
理恐非宜食他肉而𥙷巳身心將安忍由是
昊天垂憫古聖行仁觧網著於成湯畜魚興

於子産聖哉流水潤枯稿以囊泉悲矣釋迦
代危亡而割肉天台智者鑿放生之池大𣗳
仙人護棲身之鳥贖魚蝦而得度夀禪師之
遺愛猶存救龍子而傳方孫真人之慈風未
冺一活蟻也沙彌易短命為長年書生易卑
名為上第一放龜也毛寳以臨危而脫難孔
愉以㣲職而封侯屈師縱鯉於元村夀増一
紀隋侯濟蛇於齊野珠報千金拯巳溺之蠅
酒匠之死刑免矣捨將烹之鱉厨婢之篤疾
瘳馬貿死命於屠家張提刑魂超天界易餘

生於鈎艇李景文毒觧丹砂孫良嗣觧矰𥐊
之危卜葬而羽蟲交助潘縣令殺江湖之禁
去任而水族悲號信老免愚民之牲祥符甘
雨曹溪守獵人之綱道播神州雀觧㗸環報
恩孤能臨井授術乃至殘軀得命垂白壁以
聞經難地求生現黄衣而入夣施皆有報事
匪無徴載在簡編昭乎耳目願随所見物彂
慈悲心捐不堅財行方便事或恩周多命則
大積隂功若恵及一蟲亦何非善事苟日増
而月累自行廣而福崇慈滿人寰名通天府

湯空𡨚障多祉萃於今生培積善根餘慶及
於他世倘更助稱佛號加諷經文為其回向
西方令彼永離惡道則存心愈大植徳彌深
道業資之速成蓮臺生其勝品矣
　　殺生七戒
世人食肉咸謂理所應然乃恣意殺生廣積
𡨚業相習成俗不自覺知真可為痛哭流涕
長太息也計其迷執略有七條開列如左餘
可例推
一曰生日不宜殺生哀哀父母生我劬勞巳

身始誕之辰乃父毋垂亡之日是日也正宜
戒殺扣齊廣行善事庶使先亡考妣早獲超
生見在椿萱増延福夀何乃頓忘毋難殺害
生靈上貽累於親下不利於巳昔唐太宗萬
乗之主生日尚不為樂本田舎翁多收十斛
粟乃賀客盈門歡晏累日不知其可也世有
生日飯僧誦羅脩諸善事者亦賢矣哉
二曰生子不宜殺生凢人無子則悲有子則
喜不思一切禽畜亦各愛其子慶我子生令
他子死於心安乎夫嬰孩始生不為積福而

反殺生造業亦太愚矣有一獵人暮夜大醉
視其㓜子為獐礪刄將殺之妻泣諌不聼竟
剖其腹出其腸巳而安寝天明呼其子與入
市鬻獐肉妻哭曰昨汝所殺者子也其人舉
身自擲五内崩裂噫人畜雖殊愛子之心一
也安可殺歟
三曰營生不宜殺生世人為衣食故或畋獵
或漁捕或屠宰牛羊猪犬等以資生計而我
觀不作此業者亦衣亦食未必其凍餒而死
也殺生營生神理所殛以殺昌𥙿百無一人

種地獄之深因受来生之惡報莫斯為甚矣
何苦而不别求生計乎嘗觀見屠羊者垂死
而口作羊鳴賣鱔者將亡而頭如鱔嚙此二
事近在隣居即非傳說我勸世人若無生計
寜丐食耳勿得造殺而生作此𡨚業也
四曰宴客不宜殺生良辰羙景賢主嘉賔蔬
食菜𡙡不妨清致何須廣殺生命窮極肥甘
笙歌饜飫於杯盤宰割𡨚號於砧几嗟乎有
人心者能不悲乎若知盤中之物從砧几𡨚
號中来則以彼極若為我極歡雖食且不下

咽矣可不悲乎
五曰祭先不宜殺生亡者忌辰及春秋祭掃
俱當戒殺以資冥福殺生以祭徒増業耳夫
八珍羅於前安能起九泉之遺骨而使之食
乎無益而有害智者不為矣或曰梁丑帝以
麪為犧牲世譏其使祖宗不血食噫血食未
必珍蔬食未必惡為人子者貴乎慎脩其身
而不覆先宗祀斯善矣奚取於祀之必用血
也禴祭勝於殺牛易垂明訓牲飬猶為不孝
聖有嘉謨奚取於祀之必用血也

六曰祈禳不宜殺生世人有疾殺牲祀神以
祈福祐不思巳之祀神欲免死而求生也殺
他命而延我命逆天悖理莫甚於此矣夫正
直者為神神其有𥝠乎命不可延而殺業具
在種種滛祀亦復類是藥師經云殺種種衆
生觧奏神明呼諸魍魎請乞福祐欲冀延年
終不可得所謂命不可延殺業俱在也種種
滛祀如殺生求子殺生求財殺生求官等及
其得子得財得官皆本人分定非鬼神所為
也偶爾滿願遽謂有靈信之彌堅行之愈篤

邪見熾然莫可救療悲夫
七曰婚禮不宜殺生世間婚禮目問名納采
以至成婚殺生不知其幾夫婦者生人之始
也生之始而行殺理既逆矣又婚禮吉禮也
吉日而用㐫事不亦𢡖乎凡人結因必祝願
夫婦諧老爾願諧老禽獸願先亡乎嫁女之
家三日不息燭思相離也爾以相離為苦禽
獸以離為樂乎信乎婚之不宜殺矣
如上所列甚拂常情逹人覧之必以為確論
倘能全戒善莫加焉其或不然量力除减或

去四五或禁二三除一事則消一業减一殺
則杜一𡨚若未能㫁絶腥羶且先應市買見
物不加親殺亦免大愆積養慈心漸入佳境
得斯文者更望展轉流通逓相勸化能勸一
人不殺如救百萬生靈勸至十人百人以及
千萬億衆隂功浩大善果無窮但肯信行决
不相賺
　　勸殺牛歌
我勸世人勿食牛肉服耕効勞反遭殺戮爾
食何来忍為烹鬻吁嗟此牛莫云是畜六道

輪廻互相報復焉知夙生非爾眷屬豈謂無
知臨死觳觫口不能言流淚若哭皮觧體分
猶張兩目目匪徒張看爾反覆能保他年不
變為犢念我同生貪𦆵縱欲只愛口甜不思
中毒有飯充饑得蔬已足適口物多何必牛
肉鑒戒甚明勿食是福




