










公孫龍子卷中
趙人公孫龍著
指物論第三
物莫非指而指非指(物我殊能莫非相指故曰物莫非指相指者相)
(是非也彼此相推是非混一歸於無指故曰而指非指)天下無指物無
可以謂物(指皆謂是非也所以物莫非指者凡物之情必相是非天下若無是)
(非之物則無一物而可謂之物是以有物即相是非故物莫非指也)非指者天
下而物可謂指乎(物莫非指而又謂之非指者天下齊焉而物其可謂)
(之指乎物物皆妄相指故指皆非指也)指也者天下之所無也
物也者天下之所有也以天下之所有爲天

下之所無未可(天下無一日而無物無一物而非適故强以物爲指者未)
(可也)天下無指而物不可謂指也(所以天下無是非者物各)
(適其適不可謂之是非故無是非也)不可謂指者非指也(譬如水火)
(殊性各適其用既無是非安得謂之是非乎)非指者物莫非指也
(即夫非指之物莫不妄相指也)天下無指而物不可謂指者
非有非指也(物不可謂指者無是非也豈唯無是非乎亦無無是非也故曰)
(非有非指)非有非指者物莫非指也物莫非指者
而指非指也(以乎無無是非故萬物莫不相是非故曰非有非指者物莫非)
(指也無是非亦無無是非兩忘之故終日是非而無是非故曰物莫非指者而指非指也)
天下無指者生於物之各有名不爲指也(物有)

(其實而各有名謂若王良善御隸首善計彼物各自爲用譬之耳目廢一不可故不爲是)
(非也)不爲指而謂之指是兼不爲指(物皆不爲指而或謂)
(之指者是彼此之物兼相是非而是非莫定故不爲指也)以有不爲指之
無不爲指未可(之適也有不爲指謂物也無不爲指謂指也以物適指故)
(未可也)且指者天下之所兼(或一物而有是非二名或彼此更相)
(爲指皆謂之兼也)天下無指者物不可謂無指也不
可謂無指者非有非指也(是非之名生於物相彼故曰物不可)
(謂無指即此萬物無指而又無無指故曰非有非指也)非有非指者物
莫非指(謂無是非者生於物莫非指也是以聖人求人於是非之内乃得無是非)
(人也)指非非指也指與物非指也(夫謂之指者非無指也指)

(既不能與物爲指故非指也)使天下無物指誰徑謂非指
天下無物誰徑謂指(設使天下無物無指則寂然矣誰謂指爲非指)
(乎誰謂指爲指乎)天下有指無物指誰徑謂非指徑
謂無物非指(設使有指而無物可施指者誰謂有指爲非指乎誰謂有無物)
(故非指乎明本無指也)且夫指固自爲非指奚待於物
而乃與爲指(反覆相推則指自爲無指何能與物爲指乎明萬物萬殊各自)
(爲物各有所宜無是非也是以聖人淵默恬淡忘是忘非不棄一能不遺一物也)
通變論第四
曰二有一乎曰二無一(如白與馬爲二物不可合一以爲二)曰
二有右乎曰二無右曰二有左乎曰二無左

(左右合一位也不可合二以爲右亦不可合二以爲左明二必無爲一之道也)曰右
可謂二乎曰不可曰左可謂二乎曰不可(不可)
(分右以爲二亦不可分左以爲二明一無爲二之道也)曰左與右可謂
二乎曰可(左右異位故可謂二)曰謂變非不變可乎曰
可(一不可謂二三亦不可謂一必矣物有遷變之道則不可謂之不變也)曰右
有與可謂變乎曰可(有與謂右移於左則物一而變爲異類如鯤化)
(爲鵬忠變爲逆存亡靡定禍福不居皆是一物化爲他類故舉右以明一百變而不改一)
曰變隻(鯤鵬二物隻以變爲二矣何謂不得一變爲二乎)曰右(鯤化爲鵬)
(一物化爲一物如右移於左終是向者之右)曰右苟變安可謂右
苟不變安可謂變(右移於左安可仍謂之右知其一物安可謂之變乎)

(明二可一而一可二也)曰二苟無左又無右二者左與
右奈何羊合牛非馬(假令羊居左牛居右共成一物不可偏謂之羊)
(亦不可偏謂之牛既無所名不可合謂之馬故二物不可爲一明矣)牛合羊非
雞(變爲他物如左右易位故以牛左羊右亦非牛非羊又非雞也)曰何哉曰
羊與牛唯異羊有齒牛無齒而羊牛之非羊
也之非牛也未可是不俱有而或類焉(牛之無齒)
(不爲不足羊之有齒而比於牛爲有餘矣以羊之有餘而謂之非羊者未可然羊之有齒)
(不爲有餘則牛之無齒而比於羊固不足矣以牛之不足而謂之非牛者亦未可也是皆)
(禀之天然各足於其分而俱適矣故牛自類牛而爲牛羊自類羊而爲羊也)羊有
角牛有角牛之而羊也羊之而牛也未可是

俱有而類之不同也(之而猶之爲也以羊牛俱有角因謂牛爲羊又)
(謂羊爲牛者未可其所以俱有角者天然也而羊牛類異不可相爲也)羊牛有
角馬無角馬有尾羊牛無尾故曰羊合牛非
馬也非馬者無馬也無馬者羊不二牛不二
而羊牛二是而羊而牛非馬可也若舉而以
是猶類之不同若左右猶是舉(馬舉牛羊若此之懸故非)
(馬也豈唯非馬乎又羊牛之中無馬矣羊一也不可以爲二矣牛一也不可以爲二矣則)
(一羊一牛並之而二可是羊牛不得謂之馬若以羊牛爲馬則二可以爲三故無馬而後)
(可也所以舉是羊牛者假斯類之不可以定左右之分也左右之分定則上下之位明矣)
牛羊有毛雞有羽謂雞足一數足二二而一

故三謂牛羊足一數足四四而一故五牛羊
足五雞足三故曰牛合羊非雞非有以非雞
也(上云羊合牛今曰牛合羊者變文以見左右移位以明君臣易職而變亂生焉人之)
(言曰羊有足牛有足雞有足而不數其足則似各一足而已然而歷數其足則牛羊各四)
(而雞二并前所謂一足則牛羊各五足矣夫如是則牛羊與雞異矣故曰非雞也非牛羊)
(者雞以爲非雞而牛羊之中無雞故非雞也)與馬以雞寧馬材不
材其無以類審矣舉是謂亂名是狂舉(馬以譬正)
(雞以喻亂故等馬與雞寧取於馬以馬有國用之材而雞不材其爲非類審矣故人君舉)
(是不材而與有材者並位以亂名實謂之狂舉)曰他辯曰青以白非
黄白以青非碧曰何哉曰青白不相與而相

與反對也不相鄰而相鄰不害其方也(前以羊牛)
(辯左右共成一體而羊牛各礙於一物不相盈故又責以他物爲辯也夫青不與白爲青)
(而白不與青爲白故曰不相與青者水之色其方在東白者金之色其方在西東西相反)
(而相對也東自極於東西自極於西故曰不相鄰也東西未始不相接而相接不相害故)
(曰相鄰不害其方也)不害其方者反而對各當其所若
左右不驪(驪色之雜者也東西正相反而相對各當其所居若左右之不相雜)
(故不害其方也)故一於青不可一於白不可惡乎其
有黄矣哉黄其正矣是正舉也其有君臣之
於國焉故强壽矣(青白各靜其所居不相害故不可合一而謂之青不)
(可合一而謂之白夫以青白相辯猶不一於青白安得有黄矣哉然青白之中雖無於黄)

(天下固不可謂無黄也黄正色也天下固有黄矣夫云爾者白以喻君青以喻臣黄以喻)
(國故君臣各正其所舉則國强而君壽矣)而且青驪乎白而白不
勝也白足之勝矣而不勝是木賊金也木賊
金者碧碧則非正舉矣(白君道也青臣道也青驪於白謂權臣擅)
(命雜君道也君道雜則君不勝矣故曰而白不勝也君之制臣猶金之勝木其來久矣而)
(白不勝爲青所驪是木賊金而臣掩君之謂也青染於白其色碧也臣而掩君其道亂也)
(君道之所以亂由君不正舉也)青白不相與而相與不相勝
則兩明也争而明其色碧也(夫青白不相與之物也今相與)
(雜而不相勝也不相勝者謂青染於白而白不全滅是青不勝白之謂也潔白之質而爲)
(青所染是白不勝青之謂也謂之青而白猶不滅謂之白而爲青所染是白不勝青之謂)

(也謂之青而白猶不滅謂之白而爲青所染兩色並章故曰兩明也者白争而明也青争)
(白明俗謂其色碧也)與其碧寧黄黄其馬也其與類乎
(等黄於碧寧取於黄者黄中正之色也馬國用之材也夫中正之德國用之材其亦類矣)
(故寧取於黄以類於馬馬喻中正也)碧其雞也其與暴乎(碧不正之)
(色雞不材之禽故相與爲類暴之青而白色碧之材白猶不勝亂)暴則君臣
争而兩明也兩明者昏不眀非正舉也(政之所以)
(暴亂者君臣争明也君臣争明則上下昏亂政令不明不能正其所舉也)非正舉
者名實無當驪色章焉故曰兩明也兩明而
道喪其無有以正焉(名者命實者也實者應名者也夫兩儀之大萬)
(物之多君父之尊臣子之賤百官庶府卑高等列器用資實各有定名聖人司之正舉而)

(不失則地平天成尊卑以序無爲而業廣不言而教行若夫名乖於實則實不應名上慢)
(下暴百度昏錯故曰驪色章焉驪色之章則君臣争明内離外叛正道衰者名實不當也)
(名實之不當則無以反正道之喪也)
()
公孫龍子卷中





