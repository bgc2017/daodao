










公孫龍子卷上顛三
趙人公孫龍著
跡府第一(府聚也述作論事之跡聚之於篇中因以名篇)
公孫龍六國時辯士也疾名實之散亂因資
材之所長爲守白之論假物取譬以守白辯
(物各有材聖人之所資用者也夫衆材殊辯各恃所長更相是非以邪削正故賞罰不由)
(天子威福出自權臣公孫龍傷明王之不興疾名器之乖實乃假指物以混是非寄白馬)
(而齊物我輩時君之有悟而正名實焉)謂白馬爲非馬也白馬
爲非馬者言白所以名色言馬所以名形也
色非形形非色也夫言色則形不當與言形

則色不宜從今合以爲物非也如求白馬於
廐中無有而有驪色之馬然不可以應有白
馬也不可以應有白馬則所求之馬亡矣亡
則白馬竟非馬欲推是辯以正名實而化天
下焉(馬體不殊黄白乃異彼此相推是非混一故以斯辯而正名實)龍與孔
穿會趙平原君家穿曰素聞先生高誼願爲
弟子久但不取先生以白馬爲非馬耳請去
此術則穿請爲弟子龍曰先生之言悖龍之
所以爲名者乃以白馬之論爾今使龍去之
則無以教焉且欲師之者以智與學不如也

今使龍去之此先教而後師之也先教而後
師之者悖且白馬非馬乃仲尼之所取(仲尼曰必)
(也正名乎龍以白馬正名實故仲尼之所取)龍聞楚王張繁弱之
弓載忘歸之矢以射蛟兕於雲夢之圃而喪
其弓左右請求之王曰止楚王遺弓楚人得
之又何求乎仲尼聞之曰楚王仁義而未遂
也亦曰人亡弓人得之而已何必楚若此仲
尼異楚人於所謂人(楚王失弓因以利楚不能兼濟天下故曰仁義)
(未遂也人君唯私其黨附之亦如守白求馬獨有白馬來應楚王所謂人者楚國也仲尼)
(所謂人者天下也故離白以求馬衆馬皆至矣忘楚以利人天下感應矣)夫是仲

尼異楚人於所謂人而非龍異白馬於所謂
馬悖先生修儒術而非仲尼之所取欲學而
使龍去所教則雖百龍固不能當前矣孔穿
無以應焉(聖教雖殊其歸不異曲士求於教不能博通則安其所習毁所不悟)
(故雖賢倍百龍不能當前爲師亦如守白求馬所喪多矣)公孫龍趙平原
君之客也孔穿孔子之葉也穿與龍會穿謂
龍曰臣居魯側聞下風高先生之智說先生
之行願受業之日久矣乃今得見然所不取
先生者獨不取先生之以白馬爲非馬耳請
去白馬非馬之學穿請爲弟子公孫龍曰先

生之言悖龍之學以白馬爲非馬者也使龍
去之則龍無以教無以教而乃學於龍也者
悖且夫欲學於龍者以智與學焉爲不逮也
今教龍去白馬非馬是先教而後師之也先
教而後師之不可先生之所以教龍者似齊
王之謂尹文也齊王之謂尹文曰寡人甚好
士以齊國無士何也尹文曰願聞大王之所
謂士者齊王無以應尹文曰今有人於此事
君則忠事親則孝交友則信處鄉則順有此
四行可謂士乎齊王曰善此真吾所謂士也

尹文曰王得此人肯以爲臣乎王曰所願而
不可得也是時齊王好勇(聖人之用士也各因其材而用之無)
(所去取也齊王以所好求士亦如守白命馬豈得士乎)於是尹文曰使
此人廣庭大衆之中見侵侮而終不敢鬭王
將以爲臣乎王曰鉅士也見侮而不鬭辱也
辱則寡人不以爲臣矣尹文曰唯見侮而不
鬭未失其四行也是人未失其四行其所以
爲士也然而王一以爲臣一不以爲臣則向
之所謂士者乃非士乎齊王無以應尹文曰
今有人君將理其國人有非則非之無非則

亦非之有功則賞之無功則亦賞之而怨人
之不理也可乎齊王曰不可尹文曰臣竊觀
下吏之理齊其方若此矣王曰寡人理國信
若先生之言人雖不理寡人不敢怨也意未
至然與(意之所思未至大道)尹文曰言之敢無說乎(既言)
(齊國失政敢不說其由乎)王之令曰殺人者死傷人者刑
人有畏王之令者見侮而終不敢鬭是全王
之令也而王曰見侮而不鬭者辱也謂之辱
非之也無非而王辱之故因除其籍不以爲
臣也不以爲臣者罰之也此無罪而王罰之

也且王辱不敢鬭者必榮敢鬭者也榮敢鬭
者是而王是之必以爲臣矣必以爲臣者賞
之也彼無功而王賞之王之所賞吏之所誅
也上之所是而法之所非也賞罰是非相與
四謬雖十黄帝不能理也齊王無以應焉(君不)
(顧法則國無政故聖倍十黄帝不能救其亂也)故龍以子之言有似
齊王子知難白馬之非馬不知所以難之說
以此猶知好士之名而不知察士之類(察士之善)
(惡類能而任之)
白馬論第二

白馬非馬可乎曰可(夫闡微言明王道莫不立賓主致徃復假一物)
(以爲萬化之宗寄言論而齊彼我之謬故舉白馬以混同異)曰何哉曰馬
者所以命形也者所以命色也命色者非
命形也故曰白馬非馬(馬形者喻萬物之形皆材用也馬色者况)
(萬物種類各有親踈也以養萬物則天下歸存親疏以待人則海内叛譬如離色命馬衆)
(馬斯應守白求馬唯得白馬故命形而守一白色者非命衆馬也)曰有白馬
不可謂無馬也不可謂無馬者非馬也(既有白馬)
(不可謂之無馬則白馬豈非馬乎)有白馬爲有馬白之非馬
何也(白與馬連而白非馬何故)曰求馬黄黑馬皆可致求
白馬黄黑馬不可致(凡物親者少疏者多如一白之於衆色也故離)

(白求馬黄黑皆至以白命馬衆色咸去懷柔之道亦猶此也)使白馬乃馬
也是所求一也所求一者白者不異馬也(設使)
(白馬乃爲有馬者但是一馬耳其材不異衆馬也猶君之所私者但是一人耳其賢不異)
(衆人也人心不常於一君亦猶馬形不專於一色故君之愛已則附之君之踈已則叛之)
(何可私其親黨而踈於天下乎)所求不異如黄黑馬有可有
不可何也可與不可其相非明故黄黑馬一
也而可以應有馬而不可以應有白馬是白
馬之非馬審矣(如黄黑馬亦各一馬不異馬也而不可以應衆馬不可以)
(應白馬者何哉白非黄黄非白五色相非分明矣君既私以待人人亦私以叛君寧肯應)
(君命乎故守白命馬者非能致衆馬審矣)曰以馬之有色爲非馬

天下非有無色之馬也天下無馬可乎(以馬有色)
(爲非馬者天下馬皆有色豈無馬乎猶人皆有親踈不可謂無人也)曰馬固有
色故有白馬使馬無色有馬而已耳安取白
馬故白者非馬也(如而也馬皆有色故有白馬耳若使馬元無色而獨)
(有馬而已者則馬耳安取白馬乎如人必因種類而生故有華夷之别若使元無氏族而)
(獨有人者安取親疏乎故白者自是白非馬者也)白馬者馬與白也
馬與白馬也故曰白馬非馬也(白既非馬則白與馬二物)
(矣合二物以共體則不可偏謂之馬故以馬而喻白則白馬爲非馬也)曰馬未
與白爲馬白未與馬爲白合馬與白復名白
馬是相與以不相與爲名未可故曰白馬非

馬未可(此賓述主義而難之也馬自與馬爲類白自與白爲類故曰相與也馬不)
(與白爲馬白不與馬爲白故曰不相與也合馬與白復名白馬乃是强用白色以爲馬名)
(其義未可故以白馬爲非馬者未可也上之未可主義下之未可賓難也)曰以有
白馬爲有馬謂有白馬爲有黄馬可乎曰未
可(主責賓曰定以白馬爲有馬者則白馬可得爲黄馬乎賓曰未可也)曰以有
馬爲異有黄馬是異黄馬於馬也異黄馬於
馬是以黄馬爲非馬(既以白馬爲有馬而黄馬不得爲白馬則黄馬)
(爲非馬明執者未嘗不失矣)以黄馬爲非馬而以白馬爲
有馬此飛者入池而棺槨異處此天下之悖
言亂辭也(黄白色也衆馬形也而强以色爲形飛者入池之謂也黄馬白馬同)

(爲馬也而取白棄黄棺槨異處之謂也凡棺槨之相待猶脣齒之相依脣亡齒寒不可異)
(處也夫四夷守外諸夏待内内外相依天下安矣若乃私諸夏而疏夷狄則夷狄叛矣勒)
(兵伐遠人不堪命則諸夏亂矣内離外叛棺槨異所則君之所私者不能獨輔君矣故棄)
(黄取白悖亂之甚矣)曰有白馬不可謂無馬者離白之
謂也是離者有白馬不可謂有馬也故所以
爲有馬者獨以馬爲有馬耳非以白馬爲有
馬故其爲有馬也不可以謂馬馬也(賓曰爲白是離)
(有馬不離實爲非馬但以馬形馬色堅相連屬便是二馬共體不可謂之馬馬故連稱白)
(馬也)曰白者不定所白忘之而可也(萬物通有白色故曰)
(不定所白白既不定在馬馬亦不專於白故忘色以求馬衆馬皆應矣忘私以親人天下)

(皆親矣)白馬者言白定所白也定所白者非白
也(定白在馬者乃馬之白也安得自爲白乎)馬者無去取於色故
黄黑皆所以應(直云馬者是於衆色無所去取也無取故馬無不應無去)
(故色無不在是以聖人淡然忘懷而以虛統物故物無不洽而理無不極)白馬者
有去取於色黄黑馬皆所以色去故唯白馬
獨可以應耳(去黄取白則衆馬各守其色自殊而去故唯白馬獨應矣王者)
(黨其所私而踈天下則天下各守其踈自殊而叛矣天下俱叛誰當應君命哉其唯所私)
(乎所私獨應命物適足增禍不能靜亂也)無去者非有去也故曰
白馬非馬(不取於白者是不去黄也不去於色則色之與馬非有能去故曰無)
(去者非有去也凡黄白之在馬猶親疏之在人私親而皆疏則疏者叛矣疏有離叛則親)

(不能獨存矣故曰白馬非馬是以聖人虚心洞照理無不統懷六合於胸中而靈鑒有餘)
(燭萬象於方寸而其神彌靜故能處親而無親在踈而無踈雖不取於親踈亦不捨於親)
(踈所以四海同親萬國共貫也)
()
公孫龍子卷上
















