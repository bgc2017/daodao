








正一醮宅儀
　凡人居宅虚耗牛馬死失田蠶不熟人口
　嬰害或每年有五瘟時氣及狗䑕蟲蟻作
　怪或犯五方十二時土財利散亡舉向不
　稱者以四時王相日醮之吉
　淨席六領箭十二隻麻綖二十四丈(青赤/白黒)
　(各六/丈)燈九盞(并竹燈柱九枚枚長二/尺五寸白日不用燈)大案
　一面小案五枚無者可香鑪五枚香一兩
　色綵五段青八尺赤七尺白九尺皂六尺
　黄五尺錢三百五十文手巾五尺漆盤三

　十五面乾棗七十顆栗子一升胡桃七十
　顆黍米飯三斗米柈三斗捻頭七十枚薄
　餅三十五枚麥米飯一斗豆豉一斗粟米
　飯一斗粳米飯一斗米五斗鏡四面(并竹/柱四)
　(枚長/三尺)大盤一面紙三十二張五色石色别
　一斤
　　　右件隨豐儉量之食物奠盤中
　醮法於宅中庭方二丈四尺畫地爲壇四
　季上開天門地戸人門鬼門皆以箭爲之
　當方色綖三重欄之門安兩燈師案前一

　燈壇中五方設五方神座隨方色著綵及
　錢於青座北設竈君座黒座南方神座赤
　座東方神座青座西土神座白座南功曹
　主簿座赤座北直符座黑座西宜安丈人
　座白座東從官座青座四維十二辰上各
　一座别細席一其五方神座及直符座座
　列食盤二餘座座列食盤一五方安香火
　五綵錢帛依五行成數東方八色青南方
　七色赤西方九色白北方六色黑内方五
　色黄諸矦巳上用五色寳璧卿士巳下用

　石無斤用兩諸矦巳上綵用匹卿大夫用
　丈士庶用尺錢諸矦巳上用千卿大夫用
　百士庶用十(亦可五方/安五金龍)東麥南黍西稻北
　豆内粟壇南五尺師座一席一案巾覆案
　上東南上從地戸出入
　　　先幣次進食燒香再拜少坐祝曰(出/家)
　　　(法師但/坐不拜)
維某年歲月朔日某辰某州縣鄕里官位姓
名謹擇吉日齋戒肅敬内外至誠淨宇清壇
庶羞香潔信幣新華品物咸具

謹請東方宅神青土將軍各領東方甲乙寅
卯直符儀服皆青降茲東座
謹請南方宅神赤土將軍各領南方丙丁巳
午直符儀服皆赤降茲南座
謹請西方宅神白土將軍各領西方庚辛申
酉直符儀服皆白降兹西座
謹請北方宅神黑土將軍各領北方壬癸亥
子直符儀服皆黑降兹北座
謹請内方宅神黄土將軍各領内方戊巳辰
戌丑未直符儀服皆黄降兹内座

謹請乾坤震巽坎離艮兌四孟四仲四季歲
月日時刑殺德合建厭衝對太歲太隂大將
軍門丞戸尉井竈伏龍庭堂屋吏宅内七神
隂陽官屬並依住就座領納丹誠歡侑慶樂
弟子再拜謹啓
　　　次上香上荼上酒
謹啓五方宅神五土將軍宅内衆官等弟子
某生代有緣依居宅宇乾坤䕃覆得在凡流
資水火而求安假稻粱以爲命自於此宅居
住以來日月推移動淹年載被蒙寜吉戴荷

誠深(或/云)而比年以來轗軻虚耗人口大小更
互不健男𦍙女𦍙妄爲祟害招引五瘟六天
之鬼屯結宅中不肯退散今謹依先聖科法
謹以今日吉慶良辰靜念至心灑掃庭宇燒
香設位謁請靈神首罪謝愆祈乞福祐謹上
餅果並悉芳馨敬薦宅中五方宅神五土將
軍宅内衆官伏願一切降臨賜爲歆饗弟子
再拜謹啓
　　　次上香上酒
謹啓諸神等弟子此宅或是初時起立豎柱

架梁或從居住巳來修理攺換或移徙抵向
犯觸王神或嫁娶葬埋非家姓便利或於中
殺害汙穢宅形或罵詈呪詛動成愆咎致有
觸犯四面八方天地隂陽百官禁忌五土之
炁利耗之神或犯男女大小之命及犯牛馬
六畜之命爰居爰處載憂載懼今設薄禮仰
謝愆失并獻雜物安定衆神伏願降以嘉福
惠以厚恩所有犯觸一切釋散人口康健瘟
毒不干上得天和下得地利青龍鎭左白虎
居右朱雀捍前玄武衞後五行得所四王安

方龍神鎭守邪炁消亡辟除盜賊禳却災殃
解謝之後萬福來祥弟子再拜謹啓
　　　上香上酒
重啓神君等弟子今日誠心致禮伏願神官
普垂恩祐請勒五方直符爲某驅遣宅内五
虚六耗蜚尸邪魅及以時瘟疫炁中外强𦍙
行客寄鬼雄雌注殺逺去千里若宅中地王
害炁發動悉自伏滅願請青龍來下鎭宅東
消却東方青色災禍開木門招集朱方五榖
金銀財寳來入願請赤龍來下鎭宅南消却

南方赤色災禍開火門招集南方絲綿綵帛
財寳來入願請白龍來下鎭宅西消却西方
白色災禍開金門招集西方金玉珍竒財寳
來入願請黒龍來下鎭宅北消却北方黑色
災禍開水門招集北方魚鹽牛馬財寳來入
願請黄龍來下鎭宅中央消却中宮黄色災
禍開土門招集四維錢財匹帛珍寳來入五
色神龍鎭遏五方祭謝以後宅神安定門丞
戸尉備衞家門禁制百鬼無使來前散滅凶
殃招集福祿令弟子所居所住安鎭百年男

女賢明老少元吉惡口赤舌没入九隂家口
尊卑常沾五福保宜天祿永祚遐齡六畜滋
繁五榖豐熟錢財運合倉庫充盈仕宦高遷
蠶桑蕃息子孫昌熾門戸興榮舉家承擁護
之恩畢代荷神明之德蒙如所願被受洪恩
弟子再拜謹啓
　　　次散食於壇外四方
重啓禮謝三周合座豐足惟諸明祇各還本
府宅内諸神各安其部伏願留恩降福一如
所啓再拜

　　　行事畢收五方飲食埋宅五方門位
　　　飯食埋大門樞側餘盤迴以散食


正一醮宅儀





