








太上洞玄靈寳本行因縁經
呉赤烏三年歳在庚申正月一日壬子仙公
登勞盛山靜齋念道是日中時有地仙道士
三十三人詣座燒香禮經旋行甫畢仙公命
坐良乆道士於是避席請問曰下官等學道
彌齡積稔于今六百甲子矣而尚散跡於山
林間師尊始學道幸早被錫爲太極左仙公
登玉亰入金闕禮无上虚皇不審夙因作何
功德爰受天職致此巍巍三界北酆所仰願
爲啓說宿命所由因縁根本也仙公曰子之

所問逺乎微哉復坐吾將告爾夫一氣由虚
无而生二儀由一氣而分清者爲天濁者爲
地人受中氣而生與天地參爲三才𥘉无凡
聖之異夀夭之殊混混沌沌不假修爲而道
自居既而混沌既鑿大朴既散人事錯錯而
道違矣子輩前世學道受經少作善功唯欲
度身不念度人唯自求道不念人得道不信
大經弘逺之辭不務齋戒不尊三洞法師好
樂小乗故得地仙之道然亦出處由意去來
自在長生不死但未得超凌三界遊乎十方

仰瞻太上玉亰金闕耳子欲使法輪速昇飛
行上清諸天者當更立功救度國土民人災
厄疾苦大功德滿太上錫迎子矣是以彭祖
八百歳安期生千年白石生三千齡故遊民
間皆坐其前世學法小功德薄故也乃有萬
餘歳在山河中猶未昇天子但數百歳何足
爲乆耶夫仙人宻於山林行隂德而昇仙及
尸解託形者多顯迹於世國人所稱名書經
傳者少矣時仙人有姓紀字法成仙公相之
曰彼即我前世弟子也其未見宿命之根耳

吾能令汝見前世時事也法成曰唯唯天尊
須㬰乃悟又手作禮弟子闇塞未識本行願
垂愍矣仙公曰昔帝堯之世汝隨我入嵩髙
山學汝志小望速毎譏吾虚誕所期遼逺所
行難行復笑許由巢父絶尚箕山能辭堯禪
交奢之誨亦所未安常勸法成學上清道其
於不從雖飲海不得滿腹徒叩石不獲玉巢
許早昇太極宫吾今又方登左仙公之任汝
獨爲地仙但不死而巳其德交幾階子豈不
悒悒乎於今乃知我言之有徴信而不欺矣

法成慙恱憶此未乆心中了然昔不奉教此
難可得願見㧞度侍給雲車執御親封天顔
故是弟子宿縁之㑹矣仙公曰汝超卓髙舉
裁可昇天而巳那得隨我之太極宫朝太上
玉亰金闕乎吾无所惜矣仙人又請問仙公
曰宿世本行爲盡是耶未竟者願教之仙公
曰我先世經歴施行罪福輪轉化形經天說
之亦當不盡子欲知之爲可略舉一隅耳吾
昔嘗生爲貴人而凌貧賤抉彊抑弱死入地
獄後生爲小人貧窮陋疾孤寒煢然時乃發

念我宿命何行而致此辛苦彼宿命何德而
享其富貴思念作善然心不自解憂毒難言
死昇福堂後生富家珍寳内足无有所乏而
苦酷奴婢死入地獄徒考三官罪竟後生爲
下使視人氣息伏事自效動得鞭笞勤苦塗
炭靡所不履時乃發念先世何辜當作此下
使耶而以私産供給貧人敬仰道士上香奉
油帷願生貴家死昇福堂衣食自然後生爲
貴人乃復殺害衆生漁獵爲事死入地獄經
履刀山劒樹湯煑吞火五苦備至罪竟後生

爲猪羊以報昔怨後受形爲下賤人𦤀惡可
憎之極欺取人財而不還死入地獄後生爲
牛以力償人以肉飴人後受形作中人珍寳
近足是時乃念作功德常供養道士奉經承
戒謙謙下人布施厄困毎事從道聞善欲從
年八十乃死逕昇福舍衣食天㕑後生貴家
乃習好武勇殺伐爲事然故敬順道士信向
正法死入地獄當經考毒時太上有教此人
雖犯殺伐而巳經入地獄在世信法敬道布
施厄困今原其考罰可令昇福堂給以天㕑

後生爲貴人怨對將至是時發願念道敬受
經教施行隂德拯濟危急政事以道慈心於
物供養道士奉君以忠使臣以禮𢘆念辭榮
棄禄乃免怨家夀終昇天堂生復爲貴人敬
信尤精而少之時乃發念燒香願我後生智
慧精明玄解妙義死昇福堂後生中士家遂
爲道士被服法衣而行道時經講聦明動爲
法師衆人所推檀越所敬時乃發念云此一
生不能得道而不如女人愔寂无事可致閑
樂命終即生爲女人姿容端正才思玄㧞發

言成章時乃修齋讀經於是發念爲男子才
略宏落通玄徹虚洞解希微而願爲國王與
道士周旋在意所願遊看山水妓樂内足常
有經講命過昇天堂衣食自然㝷生國王家
爲太子從容儲宫承統王業時快引道士賢
儒學人行禮講道修齋寂靜肆意所尚國安
民豐肅然无事是時三侍臣同發願後生作
道士我爲隱士釋道微竺法蘭願爲沙門鄭
思逺張泰爲道士普志昇仙度世絶王務死
逕昇天堂衣食天㕑我後生爲隱士蘭微爲

沙門張鄭爲道士俱入學道求仙吾後爲諸
人作師志大乗行常齋誡讀經並齎珍寳詣
大法師受三洞大經供養禮願齋誡行道服
食吐納因縁未盡命過太隂即生賢家復爲
道士沙門復得同學相爲師徒復受大經齋
戒行道是故上聖盻目覷眞降教於我也爾
時蘭微張鄭盡侍座今日相隨是宿世之縁
願故爾諸仙莫不釋然四座咨嗟乃嘆曰天
尊上人求道積乆彌劫歴稔故以得仙公之
位諒有由矣我等今盡見宿世所行功薄受

經少那責求髙仙乎於此當念更受大洞經
慕道勤行慈心度諸困厄以冀昇天之道矣
仙公曰子不尊上道洞經衆妙元理各自念
勤大作功德度諸苦厄如是之志何憂不速
昇天乎但便欲登太上金闕猶當未有日耳
仙公曰我无所不履非筆札所載勤苦難說
矣始蒙今報也仙人問曰前與上人俱入洞
庭看天王别宫初登苞山時見有一軰仙人
求隨上人看戯盡何等仙人乃多如此答曰
彼仙人皆是諸名山洞臺仙人其巳不多子

不見崐崘蓬萊鍾山嵩髙須彌人鳥諸大山
洞室仙人无數矣仙人曰不知洞庭通何處
答曰乃通此上諸大山及巨海北酆岱宗五
嶽无所不通矣有五仙人言歸句曲山彼上
人郷里乎答曰句曲山乃吾舉眼所見亦江
左之佳山是九泉洞庭西掖門其下洞臺方
四十里宫室煥日乃三十六小天之數也不
受穢炁道士正可棲庇之耳常有聖人昔茅
先生得道今故在彼山洞宫山上虚中名爲
空洞立玄宫觀舍仙人也

仙人請問曰近登崐崘玄圃宫侍座見正一
眞人三天法師張道陵降座酆都伺迎三界
稽首諸天禮問動靜龍駕曜虚頂負圎明身
生天光文章煥爛先世何功德故是得道其
獨如是乎願聞之答曰天師本行所歴亦彌
劫勤苦齋戒讀經弘道大度髙範玄眞耽味
希微轉輪求道尤過於吾不可具其志大經
行大道故得三天法師之任太上正一眞人
之號矣豈不大乎時東華青童子衆仙盡嵩
髙洞中靜齋詠經如學之者聞仙公說諸本

行莫不思念大法以自篤勵青童曰仙公妙
唱辭逺事要信而可尊者也衆仙作禮而曰
請事斯語矣青童曰吾前與卿書獲報承眷
至𢘆不暫忘足下受太上錫吾乃應先有修
敬情好相親未即展某毎爲反側願不負此
懷也仙公曰前辱卿書慰眷殊過深爲踧踖
益用虚佇情何巳巳乎不以短乏德忝上聖
顯徴書命赫奕愧所不勝相與道德周旋三
界毎念逍遥同遊敬虚斯情可言公家之敬
奚復及也但尋登上任違逺日近逆有戀恨

如何青童答曰銜顧至願數有恩慰耳仙公
曰天師言月旦十五日能齋於靜室讀所受
道經及諸仙道迹者皆當爲後聖之民生值
斯世豈不樂乎丁卯日禮東華青童君於靖
中北向三拜求所願神仙之事又本命日讀
經不交人事皆是求仙之要言也道家此事
亦多矣適人所奉者也大歸訣在丹情行玄
教有願无不剋也

太上洞玄靈寳本行因縁經











