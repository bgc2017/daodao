








上玄髙眞延壽赤書
　　　鬱璘前奔第一(鬱儀太陽之精神也/結璘太隂之精神也)
東卿司命曰晝存日夜存月如小鐶焉存日
赤色紫光九芒矣存月黄色有白光十芒矣
而日居左月居右令二景與目瞳合氣相通
也因咽無數液宻行此道以攝運生精理和
魂魄六丁奉侍天兵警護此上眞太上髙眞
常在囊肘之間信誓而傳也
南極夫人曰存心中有紫光日象如錢許赤
色有九芒從心中上出喉至齒間而還胃中

如此良乆臨目自見中心膓胃分明乃吐氣
漱液因咽三十九過止一日三爲之行十年
日中無影辟百邪神仙矣
西城王君曰恒存月在泥丸中夜服月華如
存日法存月有十芒白色從腦中下入喉而
回入胃中猶服日耳泥丸腦神也身神中至
尊也
太虚眞人赤君内法曰毎月五日夜半存月
在心中日從口入使照一心之内光明合㑹
畢當覺心暖久之宻祝曰

大明育丹精内錬金光輝合映眞神來㝷誦
畢咽液數極于九毎月十五日二十九日復
行如上法使人聽察光徹面有玉光體潤金
澤行之十五年太上遣寳車來迎修之務欲
數不必事須此日
青牛道士口訣曰暮卧存日在額上月在臍
上辟千鬼萬邪秘驗
靈寳五符序曰欲登仙當召身神或有乖處
以呼所在神以治之立効也謂耳鼻舌各司
神宫殊貫故别呼名焉

眉神名天雲腦神名元先鬚神名東王父
耳神名嬌女目神名英明髮神名長壽
鼻神名通盧口神名丹珠舌神名丹黄
齒神名衛士喉神名武奔肩神名鬱靈
手神名魂隂心神名呴呴肺神名臨臨
膽神名獲獲胃神名阻阻脾神名禆禆
腎神名𣿖𣿖臍神名玉靈丹田神名藏精
大腸神名託託小腸神名梁梁陽神名窮英
肶神名隂隂膝神名區區脛神名孔子
足神名立天力士

常欲將寐先存之鬼物不能姦也晦朔日弦
望存之尤佳也
　　　洗心内忌第二
酆都記曰忌言學道何則言出於外鬼物必
犯於人使人疾病謂體或未眞不可不慎焉
東陵聖毋口訣曰學仙慎言有多術爲山神
百精所試也劉景亦用此術昇仙矣
老君養神經曰如溷忌向北及向西北(爲酆/都隂)
(宫在亥焉故於溷上忌遇疾多不救者抑有/由矣或遇疾急誦六宫名乃免耳六宫名具)
(在第三篇切忌溷/觀上象多疾也)

又曰假寐而詠歌亦謂之請禍若暴露俾人
遇惡疾不悔也
又曰理髪忌向北大悔也(謂散髪近訢於隂/君鬼物得其便耳)
(而履垢亦令人/消瘦瘵疾也)
南嶽夫人曰卧室務其芳潔不潔則受故氣
之亂學事難成深忌之
又曰卧床務欲髙髙則地氣不及鬼吹不侵
不爾鬼氣侵人常依地面上也(牀髙三尺六/寸然鬼無形)
(皆附物以爲沴故牀髙三尺六寸而鬼氣不/能及也古之史永見鬼附地以管吹人學者)
(故切/慎之)

仙人陳安世口訣曰理髪及飲食茵席勿令
非道者見近見則尸俗魄形鬼來侵我神也
所以棲山者欲逺之耳祕之
眞誥曰養生之人不過泣及多唾耳洩之皆
謂損液漏津使喉腦空竭是以眞人常吐納
咽液以復命焉
古玄師曰浴不猒數患人不能耳蕩練臰穢
而眞氣至
眞誥曰凡甲寅庚申之日尸鬼競亂精神躁
穢之辰也不可與女子執調及言笑耳是日

遣諸欲保元言也
仙人劉綱口訣曰求仙者勿與女子正月元
日二月三日三月九日六月二日九月六日
十二月三日是日御女六尸亂藏血潰三魂
失守神氣凋逝積以致斃所以忌也(此日者/匪以藏)
(血潰而女官在寅申相刑則日出於目朱童/之中是以女尸招男男尸招女禍害往復喪)
(神破精雖人不自覺刑而靈巳損由三尸戰/於眼中流血于泥丸也至其日寵姬嬖女固)
(不可相見耳仙師/但終此道而長生)
紫陽眞人曰沐浴不數魄之性也違魄反眞
練其濁魄自亡矣

大洞祕訣曰夜夢而心中自以爲佳則吉感
卧覺當摩兩目二七過然後叩齒二七通微
呪曰
太上髙精三帝丹靈絳宫明徹吉感告情三
元柔魄天皇受經所向諧合飛昇上清常與
玉女俱㑹紫庭惡夢咸吉也
　　　清神外禁第三
酆都記曰有知酆都六宫名則百鬼不敢爲
沴欲卧常先向北微其音再三呪曰
吾是太上弟子下統六天六天之宫是吾所

部不但所部乃太上之所主吾知六天宫名
是吾長生敢有犯者太上斬汝形第一宫名
紂絶隂天宫第二宫名泰殺諒事宗天宫第
三宫名明辰耐犯武城天宫第四宫名恬照
罪氣天宫第五宫名宗靈七非天宫第六宫
名敢司連宛屢天宫誦畢啄齒六十通乃卧
辟萬邪之氣行之彌旬死籍削注生於南宫
耳
洞房太丹經曰惡夢者一曰魄妖二曰心試
三曰尸賊欲消之方覺後以左手按人中二

七過叩齒二七通呪曰
大洞眞玄張錬三魂第一魂速守七魄第二
魂速守泥丸第三魂受心節度速啓
太上元君曰向遇不祥之夢是七魄遊尸來
恊邪源急召桃康護命消滅惡精去凶成吉
生死無因行之不巳坐見將來休咎之事矣
酆都記曰夜行常嗚天鼓亦無至限數也可
以辟百鬼邪魅皆畏啄齒之聲是故不能犯
人(昔鮑生患風齒自相啄鬼物來録者聞叩/齒之聲皆逺之年一百三十歳履春冰而)
(溺終議曰叩風齒猶尚如此/何泥道術之人故叩齒者乎)

　　　藏宻鉤神第四
眞誥曰養生之道先欲識已之形存之極令
准的存在目前矣面上恒日月之光洞照一
形也使日在左月在右去面前九寸存畢乃
啄齒三通微呪曰
元胎上眞雙景二玄右抱七魄左抱三魂念
我神明與形常存誦畢又啄齒三七通咽液
七過此名帝君録形拘魂制魄之道使人神
仙長生不死也又凡存神行眞仙之事者服
玩茵席皆務新潔忌於㸃汙爲三魂七魄或

棲其中矣深忌之
紫書三五順行經曰入坐時欲閉目内視存
見五藏腸胃久行之得分明通也
紫度炎光内視中法曰毎卧安身閉目内視
逺聽四方注視萬里之外精心爲之乃見百
里外事也四方者緫其言耳當先起一方而
注視聽初爲之實無髣髴久久誠自入妙而
招眞也
雲林王夫人曰仙眞之道以耳目爲主視久
則目闇聽廣則耳閉此病從内而外奔也非

復有他至夜半先閉目東向以手大指後掌
各左右拭就耳門使兩掌但交㑹於項中三
九過存目中當有紫青絳三色氣出目前此
是内按三素雲以灌合童子隂呪曰
眼童三雲兩目眞君英明注精開通清神太
玄雲儀靈驕翩翩保利𩀱闕啓徹九門百節
應響朝液飛身上昇玉宫列爲上眞呪畢咽
液五十度久爲之視徹千里也此亦眞仙之
道不空明耳目而巳
青靈眞人曰守玄白之道常坐卧任意存泥

丸中有黒氣存心中有白氣存臍中有黄氣
俱生如雲以覆身因變成大火又燒身通洞
内外如一早行或達於午使人長生不死(此/法)
(互相出入叅而/行之益爲佳也)
保命君曰夫人心存拜拜及心旋行之時皆
發鑪左右如行事狀謂内研太玄行虚業棲
自三宫偃逸神府也昔趙公行之感太上來
降而登仙矣
　　　寳神平氣第五
裴君保神經曰人將老鮮不先始於耳目也

目下顴上是決明保命歸嬰之所矣以手旋
之往復無數是謂通血散皺和精保神之生
道也
又曰以手乗額上内存童子若日月雙明上
下數積三九乃止此謂手朝三元固腦堅髮
之道也頭四面以兩手乗之順髮就結唯令
多也於是頭血流散風濕不凝都畢以手按
目四眥凡至二九令目見光者檢眼神之道
久爲之得見百靈又使手不離面益佳已成
髙眞猶不廢之

太素丹景經曰一面之上常欲兩手摩之髙
下皆使熱令人面有光澤行之五年色如處
女所謂山川行氣常盈不没也
太上開天經曰常宜以手按目近鼻之兩眥
閉氣爲之氣通輙止吐而復如恒行之能洞
觀幽逺焉楊眞人夜卧覺常叩齒七通咽液
九過畢以手按鼻之兩邊左右上下數至十
徧微呪曰太上四明九門發輝兩目玄徹通
眞達靈天中玄臺流氣調平嬌女雲儀眼童
英明華聦晃朗百度眇清保和上元徘徊九

城五藏植根耳目自生天臺鬱素梁柱不傾
七魄澡練三魂安寧赤子𢹂景輙與我并有
敢掩我耳目太上當摧以流鈴萬凶消滅所
願必成日月守門心藏五星眞皇所祝群響
敬聽卧覺輙誦於此勿失一卧也令人面有
童顔制魄録魂去辟千魔七孔分流色如舜
華眞人起居之妙道畢咽津九過石景赤子
常以手摩口鼻臨目久之手中生液進以摩
兩目日行之使人體香身輕
太上發華經曰常以生氣時咽液二七過畢

按體所痛處向生氣呪曰
左玄右玄三神合眞左黄右黄六華相當風
氣惡疾伏匿四方玉女流澤上下宣通内遣
水火外辟不祥長生飛仙身常休強誦畢咽
液十二遍乃急按所苦處三十度永無疾痼
也
内景經曰卧起先帛拭胷項目使温然因順
髪摩頂良久兩手拭面目咽液三十過久行
之使人目明邪氣不入體永寧
大洞眞經曰卧起當正坐平氣以兩手掩頭

目仰視與手爭力三四止使人精和血通風
氣不入能久行之不病不老也
方丈昭靈李夫人曰耳欲得數抑其左右亦
令人聽徹所謂營治城郭當得名書生籍鼻
欲按其左右凖令數使人氣平所謂無卒使
漑灌中嶽名書帝録
太極經曰理髪宜向王地因櫛髪之始而微
呪曰
泥丸玄華保精長存右爲隱月左爲日根六
合清練百神受恩誦畢咽液三過常行之髪

不落而生矣
又曰常數易櫛處櫛多而不使痛亦可令侍
者櫛之取多佳也於是血流不滯髪根常堅
(令侍者濯手然令/櫛不然汙天宫也)
眞誥曰櫛髪欲弘多通氣血散風濕也數易
櫛愈良多可不須解髪也
丹景經曰以手更摩髪及理櫛似熱兩臂亦
更互以手摩之使髪不白及脉不浮外也
　　　注藏永圖第六
眞誥曰長生之道當去疾不使體有虧邪及

血少腦減津穢滯也不先去疾雖服食行氣
無益(昔有皇甫女好神仙常吸引日月以三/十載都不覺少益後遇南嶽真人教之)
(子不得昇仙者子有疾腦宫虧服去病/藥修持其事後十八年白日上昇矣)
太上九變十化易經曰若履殗室乳血當急
盥浴以解法用竹葉十兩桃白皮四兩右以
水一斛二斗煮一沸揚出通寒温以浴則萬
穢消也匪以除穢深辟温痺創痒之病天人
下遊將還上界未曽不用此水以解穢也
仙人沈羲口訣曰服神藥勿向北方大忌之
亥子日不可唾亡精亂氣減損年命藥力如

土
黄山君訣曰服藥物不欲食蒜石榴子猪肝
犬頭計食一斤損筭一百日宜慎之
東卿司命曰服仙藥常向本命服畢勿道死
凶事犯傷胎神徒服無益
九華安妃曰臨食勿言醜事沐浴常存六丁
令所願豐(禮亦云臨食不/欲良有以焉)
又曰勿食露食來衆邪氣(人因好食而遇疾/或難救者信露食)
(之邪犯露食者謂不/欲特造失覆之物也)
　　　隂行眞氣第七

紫微左夫人喻書曰耳目是尋眞梯級得失
繫之豈輕易邪宜以手按兩眉後小穴中二
九過又以手摩兩顴上手旋耳三十過摩惟
令無時節也畢以手乗額三九過從眉中始
乃上行入髪際是因咽液多少無數也如此
常行耳目自明一年可夜書亦可於人中宻
爲之勿語其狀
又曰眉後小穴中爲上元六合之府眼暉和
瑩精光長珠徹童保錬目神是眞人坐起之
上道矣

一曰眞人常居内經曰子欲夜書當修常居
眞人所以能旁觀四達八避視掌中者常居
之理也
又曰被華蓋之側延和天眞入山澗之谷填
天山之源則虚靈可見萬鬼滅姦所爲仰和
天眞俯按山源也(山源鼻孔中/初入髙者也)
又曰天眞兩眉之間眉之角也山源是鼻下
人中之本側在鼻下小入谷中華庭在兩眉
之下是徹視之津梁天眞是引靈之上房晨
暮常咽液三九以手隂按之令人致靈徹視

杜遏萬邪之道也呪曰
開通天廷使我長生徹視萬里魂魄復嬰滅
鬼去邪來致千靈上昇太清與日合并得𥙷
眞人列象玄名
　　　對時習眞第八
眞誥曰夫學道先檢制魂魄消滅鬼尸常以
晦朔日庚申甲寅日當清心沐浴正席危坐
得不寐者益善以眞朱筆㸃左目眥下以雄
黄筆㸃右鼻下令小半入谷裏㸃畢先叩齒
三通微呪曰

上景飛玄朱黄散煙氣攝虚邪尸穢沈泯和
魂練魄舉形合眞令我不死萬壽永全聦明
徹視長亨利津誦畢叩齒三通咽液三過及
以右手第三指按右鼻孔下左手第二指捻
左目下各七過當盡隂按此二處是七魄遊
尸之門戸也鉞精賊邪之津梁故受朱黄之
精塞尸鬼之路也太極上法常能行之則魂
魄和柔尸穢散絶長生神仙矣
紫虚元君曰常以正月四日二月八日三月
十五日六月六日七月七日八月八日九月

九日十月五日十一月三日十二月二日是
日太上玉晨君登山玉霄林房四眄天下有
逺遊之心者宜以此日日未出時向北再拜
自陳所懐咽液三十六度願無不從也
九華安妃曰入室静戸先前右足後進左足
令與右齊及趨行如使人陳啓通達上聞
眞誥曰五卯日常當齋心入室東向心存拜
存神平氣朝感神明亦適意所陳罔不從願
恒如此者玉女降侍
又曰常以本命日向東方叩齒三通存心再

拜而微呪曰
太一慎生三氣合眞室胎上景母玄父元生
我五藏攝我精神下灌玉華左笑金晨令我
神仙役靈使神常保利津飛行十天誦畢又
心拜四方叩齒三通咽液三過此名太上祝
生隱朝胎元之道也常能行之令魂魄保守
長生神仙
又曰至甲子及朔日當沐浴使人通靈
又曰八節日當齋心謀言必以善事慎不可
以其日震怒及行威刑皆天人大忌也切慎

之吉
太丹眞經曰常以二月二日三月三日八月
八日九月九日十月十日夜於寢室存思洞
中訣事不眠者吉也其夕衞經玉女將太極
典禁於空中而察子也是夜燒香精苦如有
所待也坐卧存思或讀經書念眞在思唯不
可以施他事久久下爲師友接人昇天矣
又曰發鑪時勿反顧顧則悞衆眞眞氣致邪
應也
太極眞人讀道德五千文萬徧則雲車來迎

長生矣
眞人孟德然曰暮卧先讀黄庭内景經一徧
使魂魄安逸行之十年長生神仙矣
北嶽蔣夫人云讀此經亦使人無病是不死
之道也




上玄髙眞延壽赤書











