





<md:KR5c0091_WYG_000-1a>
重刋道藏輯要　　　　　　　　　　　　　心集十
道德眞<md:KR5c0091_WYG_001-1a>經註卷之一　　　　　　　　　臨川吳澄述
　道經上(上篇之首句曰道可道故以道字名篇尊之而曰經他本或作道德經上則是以道德經爲一書之總名
　　而分上下篇也)
道可道非常道名可名非常名
　道猶路也可道可踐行也常常久不變也名謂德也可名可
　指定也道本無名字之曰道而已若謂如道<md:KR5c0091_WYG_001-1b>路之可踐行而
　道則非此常而不變之道也德雖有名强爲之名而已若謂
　如名物之可指定而名則非此常而不變之德也○可道(去聲)
　(而道同)强(其兩切)

無名天地之始有名萬物之母
　無名者道也天地亦由此道而生故謂之始有名者德也萬
　物皆由此德而生故謂之母
常無欲以觀其妙常有欲以觀其徼
　常卽常道常名之常常無欲謂聖人之性寂然而靜<md:KR5c0091_WYG_001-2a>者此道
　之全體所在也而於此可以觀德之妙其指德言妙以道言
　妙者猶言至極之善常有欲謂聖人之情感物而動者此德
　之大用所行也而於此可以觀道之徼其指道言徼以德言
　徼者言猶邉際之處孟子所謂端是也○徼(古弔切)
此兩者同

　此兩者謂道與德同者道卽德德卽道也
出而異名同謂之玄<md:KR5c0091_WYG_001-2b>
　玄者幽昧不可測知之意德自道中出而異其名故不謂之
　道而謂之德雖異其名然德與道同謂之玄則不異也
玄之又玄眾妙之門
　眾妙謂德門謂由此而出德與道雖同謂之玄道則玄之又
　玄者故道迺德之所由以出也其妙之妙道也妙之合而爲
　一本者眾妙之妙德也妙之分而爲萬殊者<md:KR5c0091_WYG_001-3a>
　　右第一章(此首章總言道德二字之旨張子曰由太虛有天之名由氣化有道之名老子則以太虛爲天
　　　地之所由以爲天地者而謂之道以氣化爲萬物之所得以爲萬物者而謂之德道指形而上之理不雜乎氣

　　　者而言莊子所謂常無有也德指形而下之氣中有此理者而言莊子所謂太一也故其道其德以虛無自然
　　　爲體以柔弱不盈爲用)
天下皆知美之爲美斯惡已皆知善之爲善斯不善已
　美謂美於他物以質而言也善謂善於其事以能而言也美
　惡善不善之名相因而有以有惡故有美以有不善故有善
　皆知此之爲美則彼爲惡矣皆知此<md:KR5c0091_WYG_001-3b>之爲善則彼爲不善矣
　欲二者皆冺於無必不知美者之爲美善者之爲善則亦無
　惡無不善也
故有無相生難易相成長短相形高下相傾音聲相和前後相
隨

　物之有無事之難易形之長短勢之高下音之闢翕聲之淸
　濁位之前後兩相對待一有則俱有一無則俱無美惡善不
　善之相因亦猶是也相形謂二形相比並相傾謂一俯臨一
　仰視相和謂一倡一和隨猶<md:KR5c0091_WYG_001-4a>隨風巽之隨相連屬也五者皆
　言其偶獨音聲不言者葢止曰闢翕淸濁則人不知其爲言
　音聲也言音聲則其有闢翕淸濁之相偶自可知故但指言
　其實而不言其偶也○易(以豉切)和(胡卧切)屬(之欲切)
是以聖人處無爲之事行不言之教
　事而爲則有不爲者矣惟無爲則無不爲也教而言則有不
　言者矣惟無言則無不言也

萬物作而不辭生而不有<md:KR5c0091_WYG_001-4b>
　天地亦然作謂物將生春時也辭謂言辭生謂物旣生夏時
　也有謂有言不辭不有此天地不言之教也夫子謂天何言
　哉百物生焉是也
爲而不恃功成而不居
　爲謂物將成秋時也恃謂恃其能而有爲功成謂物旣成冬
　時也居謂處其功而自伐不恃不居此天地無爲之事也
夫惟不居是以不去<md:KR5c0091_WYG_001-5a>
　不去常存也天地不居成物之功故其功長久而不去○夫
　(音扶)

　　右第二章(聖人以不事而事故其事無所爲以不教而教故其教無所言無爲不言則雖有美有善而人
　　　不知是以其美其善獨尊獨貴而無可與對若有爲之事有言之教則人皆知其爲美爲善而美與惡對善與
　　　不善對非獨尊獨貴不可名之美善矣老子一書之中凡諸章所言皆不出乎此章之意)
不尙賢使民不爭不貴難得之貨使民不爲盜不見可欲使心
不亂<md:KR5c0091_WYG_001-5b>
　尙謂尊崇之貴謂寶重之見猶示也人之賢者其名可尙上
　之人苟尙之則民皆欲趨其名而至於爭矣貨之難得者其
　利可貴上之人苟貴之則民皆欲求其利而至於爲盜矣葢
　名利可欲者也不尙之不貴之是不示之以可欲使民之心
　不爭不爲盜是不亂也○見(賢遍切)

是以聖人之治虛其心實其腹弱其志强其骨
　四其字皆指民而言虛其心謂使民不知利之可貴<md:KR5c0091_WYG_001-6a>而無盜
　心也實其腹謂民雖不貪於利然聖人陰使之足食而充實
　未嘗不資夫貨也弱其志謂使民不知名之可尙而無爭心
　也强其骨謂民雖不貪於名然聖人陰使之勉力而自强未
　嘗不希夫賢也○夫(音扶)
常使民無知無欲
　謂使民皆無所知不知名利之可欲而無欲之之心
使夫知者不敢爲也<md:KR5c0091_WYG_001-6b>
　謂民縱有知名利可欲者亦不敢爲爭盜之事然不敢爲則

　猶有欲爲之心特不敢爾
爲無爲則無不治矣
　爲無爲謂爲爭爲盜者皆無爲之之心如此則天下無不治
　矣
　　右第三章(此章言聖人治天下之道而虛心實腹弱志强骨後世養生家借以爲說其說雖精非老子本
　　　旨也)
道冲而用之或不盈淵兮似萬物之宗<md:KR5c0091_WYG_001-7a>
　冲字本作盥器之虛也或疑辭不敢必也道之體虛人之用
　此道者亦當虛而不盈盈則非道矣淵深不可測也宗猶宗
　子之宗宗者族之統道者萬物之統故曰萬物之宗似者亦

　不敢必之辭也○冲(直中切)
挫其銳解其紛和其光同其塵湛兮似或存
　挫摧也銳銛也紛糾結也解糾結者以觿取其銳也凡銳者
　終必鈍故先自摧其銳以解彼之紛不欲其銳也則亦終無
　鈍之時矣和猶平也掩抑之意同謂<md:KR5c0091_WYG_001-7b>齊等與之不異也鏡受
　塵者不光凡光者終必暗故先自掩其光以同乎彼之塵不
　欲其光也則亦終無暗之時矣夫銳者必鈍光者必暗猶盈
　者之必溢道不欲盈故銳者摧之而不欲其銳光者和之而
　不欲其光也其銳其光二其字屬已其紛其塵二其字屬物
　舊解作一句一義者非此四句言道之用不盈也湛澄寂之

　意道之體虛故其存於此也似或存而非實有一物存於此
　也此一句言道之體虛也○夫(音扶)<md:KR5c0091_WYG_001-8a>
吾不知誰之子象帝之先
　吾不知誰之子問辭也象帝之先答辭也子父母所生者象
　帝天也象言天有象帝言天之主宰也謂道果誰之子乎天
　先乎萬物而道又在天之先則天亦由道而生無有在道之
　先者矣
　　右第四章
天地不仁以萬物爲芻狗聖人不仁以百姓爲芻狗
　仁謂有心於愛之也芻狗縛草爲狗之形禱雨所用<md:KR5c0091_WYG_001-8b>也旣禱

　則棄之無復有顧惜之意天地無心於愛物而任其自生自
　成聖人無心於愛民而任其自作自息故以芻狗爲喻葢聖
　人之心虛而無所倚著若有心於愛民則心不虛矣○復(符后)
　(切)著(直略切)
天地之間其猶槖籥乎虛而不屈動而愈出
　槖籥冶鑄所用噓風熾火之噐也爲函以周罩於外者槖也
　爲轄以鼓扇於内者籥也天地間猶槖籥者槖象太虛包含
　周徧之體籥象元氣絪緼流行之用<md:KR5c0091_WYG_001-9a>不屈謂其動也直愈出
　謂其生不窮惟其槖之虛而籥之化化者常伸故其籥之動
　而槖之生生者曰富在天地之間者如此其在人也則惟心

　虛無物而氣之道路不壅故氣動有恒而虛中之生出益多
多言數窮不如守中
　數猶速也窮謂氣乏人而多言則其氣耗損是速其匱竭也
　不如虛心固守其所使外物不入内神不出則其虛也無涯
　而所生之氣亦無涯矣中謂槖之内<md:KR5c0091_WYG_001-9b>籥所凑之處也○數(音朔)
谷神不死是謂玄牝
　谷以喻虛虛則神存於中故曰谷神谷卽中之處而守之者
　神也不死謂元氣常生而不死也牝以喻元氣之懦弱和柔
　上加玄字者贊美之辭玄牝者萬物之母也莊子所謂太一
　者此或號之爲靈寶後天之宗

玄牝之門是謂天地根<md:KR5c0091_WYG_001-10a>
　門謂所由以出根謂所由以生虛無自然者天地之所由以
　生故曰天地根天地根者天地之始也莊子所謂常無有者
　此或號之爲元始先天之祖
綿綿若存用之不勤
　綿綿謂長久不絕若猶云而也存謂神之存勤猶云勞也凡
　氣用之逸則有養而日增用之勤則有損而日耗言神常存
　於中則氣不消耗也
　　右第五章<md:KR5c0091_WYG_001-10b>
天長地久天地所以能長且久者以其不自生故能長久

　天地以其氣生萬物而不自生其氣
是以聖人後其身而身先外其身而身存非以其無私邪故能
成其私
　後謂卑賤在下不求先人先謂尊高在上外謂淸靜無爲不
　求益生存謂長久住世無私謂後其身外其身成其私謂身
　先身存聖人非欲成其私也而自有身先身存之效假設眾
　人有心成其私者言之則爲能成其私也
　　右第六章
上善若水水善利萬物而不爭處眾人之所惡故幾於道
　上善謂第一等至極之善有道者之善也其若水者何也葢

　水之善以其灌漑浣濯有利萬物之功而不爭處高潔迺處
　眾人所惡卑汙之地故幾於有道者<md:KR5c0091_WYG_001-11b>之善幾近也○惡(烏路切)
居善地心善淵與善仁言善信政善治事善能動善時
　彼眾人所善則居之善必得地心之善必如淵淵謂靜深與
　之善必親仁與謂伴侶仁謂仁人言之善必有信政之善貴
　其治事之善貴其能動之善貴其時時謂當其可七者之善
　皆擇取眾人之所好者爲善可謂之善而非上善也
夫惟不爭故無尤<md:KR5c0091_WYG_001-12a>
　夫惟有道者之上善不爭處上而甘於處下有似於水故人
　無尤之者尤謂怨咎眾人惡處下而好處上欲上人者有爭

　心有爭則有尤矣
　　右第七章
持而盈之不如其已揣而銳之不可長保
　持奉之也已止也揣捶之也此章謂道不欲盈而又以銳爲
　比言槃水者不可以盈盈之則易至於溢不如已之而不使
　盈也遂言捶錐鋒者不可以銳銳之<md:KR5c0091_WYG_001-12b>則易至於挫而不可長
　保其銳矣盈之則不長保其盈亦猶是也○易(以豉切)
金玉滿堂莫之能守富貴而驕自遺其咎功成名遂身退天之
道
　世有金玉滿堂莫能守者何哉葢因富貴而驕自遺其咎耳

　是以功成名遂而身退乃合於天之道此言不可盈之也金
　玉謂富驕謂盈自遺謂由已所致非由乎人咎謂不能守之
　咎功成名遂謂貴身退謂不<md:KR5c0091_WYG_001-13a>盈之者天之道虛而不盈故四
　時之序成功者去前言富後言貴而富貴二字在中間一句
　通貫前後惟貴廼富則富之中有貴旣貴必富則貴之中有
　富富貴二者相須而有故驕盈而不保其富是卽不保其貴
　也身退不盈而長保其貴是亦長保其富也
　　右第八章
載營魄抱一能無離乎專氣致柔能嬰兒乎滌除玄覽能無庛
乎<md:KR5c0091_WYG_001-13b>

　載猶加也陰魄爲營猶軍營之營陽魂爲衞猶兵衞之衞營
　者所以居士卒也神加陰魄魄抱陽神交媾不離則如日月
　之終古常存矣此出世之人能存形者也專氣於内薰蒸肌
　骨極其軟脆如母腹之嬰兒此出世之人能存氣者也神棲
　於目目有所見則神馳於外閉目藏視黑暗爲玄雖玄之中
　猶有所覽是猶有疵也玄中所覽亦併滌除妄見盡滅然後
　無疪此出世之人能存神者也○離(去聲)<md:KR5c0091_WYG_001-14a>
愛民治國能無爲乎天門開闔能爲雌乎明白四達能無知乎
　愛民治國謂君國子民用仁用智神用於外未能交媾於內
　然身雖有事而淸靜自然形不疲勞所謂無爲也此住世之

　人能養形者也天門開闔謂鼻息呼吸有出有入氣分於外
　未能專一於内然鼻雖有息而調帖純熟氣不麄猛所謂爲
　雌也此住世之人能養氣者也明白四達謂目見光明周視
　四向目接於外<md:KR5c0091_WYG_001-14b>未能無覽於內然目雖有見而心境兩忘無
　所辨識所謂無知也此住世之人能養神者也
生之畜之生而不有爲而不恃長而不宰是謂玄德
　生之謂氣之未生者生之而有恒畜之謂氣之已生者聚之
　而無損生之者雖有所生而實無心於生之故曰不有畜之
　者雖有所爲而實無心於爲之故曰不恃如爲官長者雖宰
　夫民而實無心於長之故曰不宰此所以爲玄妙不可測之

　德也○畜(敕六切)長(知兩切)<md:KR5c0091_WYG_001-15a>夫(音扶)
　　右第九章
三十輻共一轂當其無有車之用埏埴以爲噐當其無有噐之
用鑿戸牖以爲室當其無有室之用故有之以爲利無之以爲
用
　輻輪之轑也轂輪之心也無空虛之處也埏和土也埴土之
　粘膩者爲噐謂以水和粘膩之土爲陶噐也凡室之前東戸
　西牖戸以出入牖以通明車載重行<md:KR5c0091_WYG_001-15b>遠噐物所貯藏室人所
　寢處故有此車有此噐有此室皆所以爲天下利也故曰有
　之以爲利然車非轂錧空虛之處可以轉軸則不可以行地

　噐非中間空虛之處可以容物則不可以貯藏室非戸牖空
　虛之處可以出入通明則不可以寢處車以轉軸者爲用噐
　以容物者爲用室以出入通明者爲用皆在空虛之處故曰
　無之以爲用人之實腹有氣所以存身所謂爲利也虛心無
　物所以生氣所謂爲用也故取三<md:KR5c0091_WYG_001-16a>物爲喻○和(胡卧切)
　　右第十章
五色令人目盲五音令人耳聾五味令人口爽馳騁田獵令人
心發狂難得之貨令人行妨
　凡所欲之外物皆害身者也○行(下孟切)
是以聖人爲腹不爲目故去彼取此

　聖人但爲實腹而養氣不爲悅目而狥物也故悉去彼在外
　之諸妄而獨取此在內之一眞上言目盲耳<md:KR5c0091_WYG_001-16b>聾口爽心狂行
　妨五者下但言不爲目葢舉一以包其四董思靖曰前章言
　虛中之用此則戒其爲外邪所實然目必視耳必聽口必味
　形必役心必感是不可必靜惟動而未嘗離靜則雖動而不
　著於無乃湛然無欲矣染塵逐境皆失其正而要在於目是
　以始終言之夫子四勿必先曰視六根六塵眼色亦居其首
　也
　　右第十一章<md:KR5c0091_WYG_001-17a>
寵辱若驚貴大患若身

　寵猶愛也名位之尊人以爲榮反觀之則辱也故知道者不
　愛而愛之者於此而驚焉謂不能忘之而以之動心也貴猶
　重也貨財之富人以爲大利反觀之則大患也故知道者不
　貴而貴之者於此而身焉身謂不能外之而以之自累也
何謂寵辱辱爲下得之若驚失之若驚
　謂之辱者以其爲卑下而不足爲尊高也或者貪慕<md:KR5c0091_WYG_001-17b>於未得
　之先一旦得之而驚焉迷戀於旣得之後一旦失之而驚焉
　是寵此辱而驚之者也故曰寵辱若驚
何謂貴大患若身吾所以有大患者爲吾有身及吾無身吾有
何患

　人有此身憂慮百端戰兢保持死而後免身爲大患無可奈
　何貨財之爲大患則身外物也棄而不有何能爲累或者不
　知外物之輕視之一如吾身之重惟<md:KR5c0091_WYG_001-18a>恐喪亡其所有是貴此
　大患而身之者也故曰貴大患若身○喪(息浪切)
故貴以身爲天下則可以寄天下愛以身爲天下則可以託天
下
　天子之尊四海之富皆以其身爲天下者也知道人之愛惜
　貴重此身不肯以之爲天下甯不有天下而不輕用其身夫
　惟如此乃可以寄託以天下也寄猶寄百里之命之寄託猶
　託六尺之孤之託舜禹有天下而<md:KR5c0091_WYG_001-18b>不與焉所以可受唐虞之

　禪彼寵其辱以爲榮貴其大患以爲大利者鄙夫爾何可付
　之以天下哉貴以身爲天下富以身爲天下老子之意善矣
　而楊朱爲我之學原於此○爲(云僞切)夫(音扶)與(音豫)
　　右第十二章
視之不見名曰夷聽之不聞名曰希搏之不得名曰微此三者
不可致詰故混而爲一
　此章專言德迹之呈露者目視之而易見夷謂平夷<md:KR5c0091_WYG_001-19a>夷則冺
　没無迹故視之不見聲之繁宻者耳聽之而易聞希謂希疏
　希則間闊無聲故聽之不聞形之章大者手搏之而易得微
　謂微茫微則杳漠無形故搏之不得夷希微三者雖欲究極

　言之而不可故混同無所分别而名之爲一曰夷曰希曰微
　曰一皆指常德而言也
其上不皦其下不昧繩繩兮不可名復歸於無物是謂無狀之
狀無象之象是謂惚恍<md:KR5c0091_WYG_001-19b>
　其亦謂德也其上其下猶易言形而上形而下也繩繩往過
　來續而不絕也復反還也無物指道而言德之上道也道無
　名故不皦德之下物也物有形故不昧德在有無之間雖若
　有名而不可名反還其初則歸於無物之道莊子所謂德至
　同於初是也道無物也故無狀無象德有名也故可狀可象
　然其狀其象亦非如物之有狀有象也故曰無狀之狀無象

　之象似有似無故曰惚恍<md:KR5c0091_WYG_001-20a>
迎之不見其首隨之不見其後執古之道以御今之有能知古
始是謂道紀
　惟其惚恍不可名故迎之於前隨之於後而皆不可見古謂
　在先今謂在後有謂萬物德者其源出於道其流溥於萬物
　故曰執古之道以御今之有古始者道也謂古先天地之所
　始也道紀者德也謂道散爲德如理絲之縷有條而不紊也
　能知此道則知此德爲道之紀也<md:KR5c0091_WYG_001-20b>
　　右第十三章
古之善爲士者微妙玄通深不可識夫惟不可識故强爲之容

　士謂有道之士旁達曰通妙萬物者無所不通其妙也微而
　不顯其通也玄而難辯淵乎如水之深而不可測其中深不
　可測故强爲之模擬其外之容以示人也下文七者是巳
豫兮若冬涉川猶兮若畏四隣儼兮其若客渙兮若氷<md:KR5c0091_WYG_001-21a>之將釋
㪟兮其若樸曠兮其若谷渾兮其若濁
　豫猶皆獸名豫象屬猶犬子也象能前知其行遲疑犬先人
　行尋又囘轉故遲囘不進謂之猶豫冬涉川者怯寒畏四憐
　者懼敵是以遲囘而不進有道者不敢爲天下先其容如此
　儼矜莊貌若客隨而不迎也渙解散貌若氷將釋融液而不
　疑滯也㪟篤厚貌樸才未成噐也曠空豁貌若谷虛而善應

　也渾黄濁貌若濁美惡渾同不自潔也○渾(胡袞切)解(音蟹)<md:KR5c0091_WYG_001-21b>
孰能濁以靜之徐淸孰能安以動之徐生
　承上濁之一字而設問曰孰能濁乎濁者動之時也動繼以
　靜則徐徐而淸矣又因靜之一字而設問曰孰能安乎安者
　靜之時也靜繼以動則徐徐而生矣安謂定靜生謂活動葢
　惟濁故淸惟靜故動以是推之則曠者不盈而盈㪟者不噐
　而噐渙者不凝而凝儼者不爲主而主猶豫者不爲先而先
　從可知矣老子之意大率如此後章曲則全枉則直窪則盈
　敝<md:KR5c0091_WYG_001-22a>則新此意也
保此道者不欲盈夫惟不盈故能敝不新成

　盈謂完備凡物敝則缺新則成敝而缺者不盈也新而成者
　盈也保守此道之人不欲其盈故能敝缺不爲新成章内七
　容皆敝缺而不新成
　　右第十四章
致虛極守靜篤
　致至之而至其極處也虛謂無物外物不入乎内也<md:KR5c0091_WYG_001-22b>極窮盡
　其處也守固内禦外如外城之守靜謂不動内心不出乎外
　也篤力不倦也
萬物並作吾以觀其復
　作動也植物之生長動物之知覺皆動也復反還也物生由

　靜而動故反還其初之靜爲復植物之生氣下藏動物之定
　心内寂也
夫物芸芸各歸其根歸根曰靜靜曰復命
　芸芸生長而動之貌凡植木春夏則生氣自根而上<md:KR5c0091_WYG_001-23a>達於枝
　葉是曰動秋冬則生氣自上反還而下藏於根是曰靜天以
　此氣生而爲物者曰命復於其初生之處故曰復命
復命曰常知常曰明不知常妄作凶知常容容迺公公迺王王
迺天天迺道道迺久没身不殆
　常者久而不變之謂能知此者謂之明昧者不知此則不能
　守靜而妄動以害其生故曰凶容謂形著而見乎外内有養

　者其外貌自與人不同也公者一國<md:KR5c0091_WYG_001-23b>之主言能保其一身之
　所有也王者天下之主言能兼有天地之所有也天謂與天
　爲一也與天爲一則道在我矣道在我則與道同其久没猶
　終也殆謂損夀而危其身也按殆字從歺訓危訓將訓近凡
　字從歺者多是死之義殆者葢危而將近於死也死者氣盡
　而終葢有窮匱竟盡之意没身不殆終此身而生長可保也
　　右第十五章<md:KR5c0091_WYG_001-24a>
太上不知有之其次親之譽之其次畏之侮之信不足焉有不
信焉
　太上猶言最上最上謂大道之世相忘於無爲民不知有其

　上也其次謂仁義之君民親之如父母及仁義益著則不但
　親之而又譽之矣又其次謂智慧之主民畏之如神明及智
　慧漸窮則不但畏之而又侮之矣信者大道之實也自大道
　之實有所不足不能如上古之時則君之於民有不以其實
　者焉而日趨<md:KR5c0091_WYG_001-24b>於華於是一降則用仁義再降則用智慧也○
　大(音泰)
猶兮其貴言功成事遂百姓皆謂我自然
　此言太上不知有之之事猶兮見前章貴寶重也然如此也
　寶重其言不肯輕易出口如犬行之遲疑退縮葢聖人不言
　無爲俾民陰受其賜得以咸安其生及其功旣成事旣遂而

　百姓皆謂我自如此不知其爲君上之賜也
大道廢有仁義智慧出有大僞<md:KR5c0091_WYG_001-25a>
　上文不知有之者大道也親譽之者仁義也畏侮之者智慧
　也自大道一降再降已是三等智慧又變爲大僞則共有四
　等也然大道廢而後有仁義則其變猶稍緩智慧出而迺有
　大僞則其變爲甚亟四者之分與邵子所言皇帝王伯聖賢
　才術之等略相似
六親不和有孝子國家昏亂有忠臣
　此言大道廢有仁義之事然與上文之意微不同葢推廣言
　之爾六親父子兄弟夫婦也尊卑長幼各由<md:KR5c0091_WYG_001-25b>其道而無有不

　和則子之孝者迺其常分不知其爲孝也瞽叟不父嚚傲參
　會而後知有大舜之孝子國謂君家謂臣君臣上下各由其
　道而無有昏亂則臣之忠者亦其常分不知其爲忠也商紂
　不君姦囘羣聚而後知有三代之忠臣
絕仁棄義民復孝慈絕聖棄智民利百倍絕巧棄利盜賊無有
　絕謂絕而不爲棄謂棄而不用聖智智慧也巧利大<md:KR5c0091_WYG_001-26a>僞也導
　民以巧誘民以利以工商之術率其民如管仲治齊衞鞅治
　秦是也上文言世變之降以見趨末之由此言治化之復以
　示反本之漸絕棄帝者仁義以反於皇之大道則民復其初
　子孝於父父慈於子如湻古之時矣絕棄王者聖智以反於

　帝之仁義則民利其利比於王之時相去百倍矣絶棄霸者
　巧利以反於王之聖智則雖未及帝之時而思慮深遠政教
　修明亦無有爲盜賊者矣<md:KR5c0091_WYG_001-26b>
此三者以爲文不足故令有所屬見素抱樸少私寡欲
　三者仁義聖智巧利也屬與莊子屬其性乎仁義之屬同猶
　云附著也皇之大道實有餘文不足自皇而降漸漸趨文帝
　者以皇之治爲文不足於是降大道一等而附著於仁義王
　者以帝之治爲文不足於是降仁義一等而附著於聖智伯
　者以王之治爲文不足於是降聖智一等而附著於巧利三
　者之治各令有所附著者以文不足故爾而豈知大道之民

　外之<md:KR5c0091_WYG_001-27a>相示以素内之自守以樸素者未染色之絲也樸者未
　斵噐之木也質而已矣奚以文爲惟其質而不文是以民雖
　有身而似無身其有私焉者少矣民雖有心而似無心其有
　欲焉者寡矣
　　右第十六章
絶學無憂
　爲學日益必事事而爲之有一不能不知則以爲憂矣惟絶
　之而不爲則無憂也<md:KR5c0091_WYG_001-27b>
唯之與阿相去幾何善之與惡相去何若
　以下言爲學則有憂之事唯阿皆應聲唯正順阿邪謟幾何

　言甚不相遠也何若言何如其相遠也學應對者唯與阿其
　初相去本不遠而唯則爲善阿則爲惡其究相去迺甚遠故
　學唯者惟恐其或流於阿此舉可憂之一事而言也
人之所畏不可不畏荒兮其未央哉
　荒猶廣也央猶盡也畏阿之爲惡則不敢阿矣然此<md:KR5c0091_WYG_001-28a>特一事
　爾凡人之所畏而不敢爲者皆不可以不畏其事甚多而未
　易窮盡此爲學者之所以多憂也
眾人熙熙如享太牢如登春臺我獨泊然其未兆如嬰兒之未
孩
　熙熙和樂貌泊靜也兆如龜兆之微折眾人之爲學者狥外

　以爲悅如享太牢而食可悅口者甚美如登春臺而觀可悅
　目者甚備我則泊然而靜情欲未開無端倪可見如嬰兒未
　能孩笑之時一不知外物之<md:KR5c0091_WYG_001-28b>爲樂也
乘乘兮若無所歸
　乘乘謂寄寓於物若無所歸謂不著於物
眾人皆有餘我獨若遺
　遺失也眾人喜其所得之多我則一無所得而慊然若有失
　也
我愚人之心也哉沌沌兮
　沌如渾沌之沌冥昧無所分别也作平聲讀亦與莊<md:KR5c0091_WYG_001-29a>子愚芚

　之芚同謂無知也○沌(杜本切)
俗人昭昭我獨昏昏俗人察察我獨悶悶
　昭昭已明察察尤明昏昏已不明悶悶尤不明俗人皆以有
　知爲智我獨無知而愚也
漂兮其若海飂兮若無所止
　如漂浮於海中任其所適而不知其所定向如飂飂之長風
　隨其所起而不知其所止息
眾人皆有以我獨頑似鄙<md:KR5c0091_WYG_001-29b>
　眾人皆有以者有以知其所定所止也頑謂面頑如麻痺不
　知痛痒者鄙謂鄙人我獨頑然無知有似遠鄙之愚民也凡

　民居於國邑繁庶之地者多知居於遠鄙僻陋之地者無知
　也
我獨異於人而貴食母
　此一句總結上文八節自人之所畏至我獨若遺四節言人
　之爲學者務多能而我獨一無所能自我愚人之心至我獨
　頑似鄙四節言人之爲學者務多知<md:KR5c0091_WYG_001-30a>而我獨一無所知此我
　之所以獨異於人而我之所貴者則大道之玄德也玄德者
　萬物資之以養所謂萬物之母也故曰食母食母二字見禮
　記内則篇卽乳母也司馬氏曰乳哺光和
　　右第十七章
