







道德眞經註卷之<md:KR5c0091_WYG_003-1a>三　　　　　　　　　臨川吳澄述
　德經上(下篇之首句曰上德不德故以德字名篇篇名非有意義釋者迺謂上篇專言道下篇專言德其失甚矣
　　他本或作道德經下今按道經德經云者各以篇首一字名其篇後人因合二篇之名而稱爲道德經非以道德二
　　字名其書也)
上德不德是以有德下德不失德是以無德
　此以道與仁對言上德者在德之上道也下德者在<md:KR5c0091_WYG_003-1b>德之下
　仁也道無爲不以德爲事故曰不德有德者德在道之中也
　煦煦爲仁惟恐失其德故曰不失德無德者不能有其德也
上德無爲而無以爲下德爲之而有以爲
　又以道與仁對言以猶用也言道之無爲無用於爲也仁則

　爲之而有用於爲矣
上仁爲之而無以爲上義爲之而有以爲
　此以德與仁對言上仁者在仁之上德也上義者在<md:KR5c0091_WYG_003-2a>義之上
　仁也德雖爲之而亦無用於爲固不能及道之無爲而無以
　爲然過於仁之爲之而有以爲者矣
上禮爲之而莫之應則攘臂而仍之
　此專言義上禮者在禮之上義也攘郤也猶言捋也仍就也
　義不足感人故爲之而莫之應人不來就我則我將往就人
　矣故捋郤其袂於臂以行而就之也甚言其勞拙之狀
故失道而後德失德而後仁失仁而後義失義而後禮<md:KR5c0091_WYG_003-2b>

　結上文超下文
夫禮者忠信之薄而亂之首也前識者道之華而愚之始也
　此兼言禮智忠信者德之厚也漸變而薄一降爲仁再降爲
　義三降爲禮而忠信之厚德薄矣禮者欲其理而不亂也而
　適以基亂故曰亂首前識猶先知智也道猶木之實未生之
　初生理在中胚腪未露旣生之後則德其根也仁其𠏉也義
　其枝也禮其葉也智<md:KR5c0091_WYG_003-3a>其華也根𠏉枝葉華自道中生智者欲
　其哲而不愚而適以肇愚故曰愚之始
是以大丈夫處其厚不處其薄居其實不居其華故去彼取此
　結上文處厚不處薄謂貴德而不尙禮居實不居華謂體道

　而不用智彼謂薄華此謂厚實
　　右第三十三章(按老子上篇首章分說道德下篇首章分說道德仁義禮智吾之所謂道德仁義禮
　　　智以其天地人物之所共由者曰道以其人物之所得於天地者曰德德<md:KR5c0091_WYG_003-3b>其統名分言則四得天地生物之元
　　　以爲德而温然慈愛者曰仁得天地收物之利以爲德而截然裁制者曰義得天地長物之亨以爲德而粲然
　　　文明者曰禮得天地藏物之貞以爲德而渾然周知者曰智老子則以道爲無名德爲有名自德而爲仁義禮
　　　智每降愈下故此章之等以道爲一在德之上故曰上德以德爲二在仁之上故曰上仁以仁爲三在德之下
　　　義之上故曰下德上義以義爲四在禮之上故曰上禮而總名之曰失道而後德失德而後仁失仁而後義又
　　　繼之曰失義而後禮以禮爲五也又先言夫禮而後言前識以智爲六也擬註易卦之六位則道初德二仁三
　　　義四禮五智六道實智華實寔虛華初上爲始終也德根禮葉根厚葉薄二五爲世應也仁𠏉義枝幹單枝圻
　　　三四爲比鄰也道猶天也包含徧覆萬有之原德猶地也<md:KR5c0091_WYG_003-4a>忠信爲土四端所資仁猶春也德土禪木義猶秋也

　　　仁木禪金禮猶夏也義金禪火智猶冬也禮火禪水各傳所勝也)
　　　道一　德二　仁三　義四　禮五　智六
　　　(上德不德是以有德)(上仁)(下德上義不失上禮德是以無德)
　　　(無爲而無以爲)(爲之而無以爲)(爲之而有以爲)(爲之而莫之應)(忠信之薄亂之首)(道之華愚之始)
昔之得一者天得一以淸地得一以甯神得一以靈谷得一以
盈萬物得一以生侯王得一以爲天下貞其致之一也<md:KR5c0091_WYG_003-4b>
　一者冲虛之德上篇所謂抱一所謂爲一後章所謂道生一
　皆指此而言莊子謂之太一又但謂之一此迺自然之道所
　爲其用則虛而不盈後而不先柔而不剛弱而不强前章固
　屢言之而此章盡發其藴得者謂得此一以爲德以此故能

　若是天地神谷四者名異實同其運轉而淸明者曰天凝聚
　而甯靜者曰地神者兩間二氣之妙張子所謂兩在故不測
　者其用感應無方故靈谷則兩間空虛之處張子所謂空<md:KR5c0091_WYG_003-5a>虛
　卽氣者其氣充塞無間故盈貞猶木之楨幹爲天下貞猶曰
　爲民極也言天淸地甯神靈谷盈萬物之生生不窮侯王立
　乎天下之上而爲民極其所以致之者皆由得此一也
天無以淸將恐裂地無以甯將恐發神無以靈將恐歇谷無以
盈將恐竭萬物無以生將恐滅侯王無以爲貞而貴高將恐蹷
　無以謂若無此德而以之裂分判發震動歇不能感<md:KR5c0091_WYG_003-5b>應而靈
　竭不能充塞而盈滅息滅而不生蹷傾跌而失其位

故貴以賤爲本高以下爲基是以侯王自謂孤寡不穀此其以
賤爲本耶非乎
　此章以六者並言而此以承上文貴高二字專爲侯王言之
　葢侯王之位貴且高而冲虛之德不欲盈惟當自處於下賤
　也孤如無父寡如無夫不穀不善也皆不美之名非人所願
　有者而侯王自謂是以下賤<md:KR5c0091_WYG_003-6a>自處也先云賤爲本下爲基而
　後但云賤爲本舉一以包二者省文也
故至譽無譽不欲琭琭如玉珞珞如石
　琭琭玉貌珞珞石貌人之名譽彰彰有聞特淺小之譽必冺
　没其譽人無得而稱迺譽之至也亦處賤下之意不欲分别

　美惡使人見琭琭粹美者之爲玉珞珞麄惡者之爲石也葢
　人見其美惡則美者必有譽不能使之無譽矣兩節皆言冲
　虛不盈之德如此迺<md:KR5c0091_WYG_003-6b>爲侯王之能得一也
　　右第三十四章
反者道之動弱者道之用
　道之靜則無動則必與有相反反者無而不有也道之體則
　虛用則必以弱爲事弱者虛而不盈也此二句一章之綱
天下萬物生於有有生於無
　自此至善貸且成皆詳言反者道之動萬物以氣聚<md:KR5c0091_WYG_003-7a>而有形
　形生於氣氣生於道氣形有而道則無無與有異故曰反言

　道以反而動之由也
上士聞道勤而行之中士聞道若存若亡下士聞道大笑之不
笑不足以爲道
　此言人之能知以反而動者道與物反故惟上士有識者能
　勤而行之中士之識已不及而若存若亡下士無識以其不
　合世緣而大笑之矣識之者解此道之所以可貴也若皆能
　識之則不足以爲道矣<md:KR5c0091_WYG_003-7b>
故建言有之
　此句起下二節謂昔之立言者道之相反如下文所云十二
　事是也

明道若昧進道若退夷道若纇
　此言動而相反之事葆光用晦而若昧迺所以爲明甯後毋
　前而若退迺所以爲進若絲之有纇而不匀迺所以爲平均
上德若谷大白若辱廣得若不足建德若偷質眞若渝<md:KR5c0091_WYG_003-8a>大方無
隅大器晚成大音希聲大象無形
　又承上文相反之義而廣之若谷之注下迺所以爲高上若
　色之污辱迺所以爲大白若狹小不足迺所以爲弘廣若偷
　惰不立迺所以爲建立質眞皆實也猶云實之寔也渝不守
　信也必守信而後爲實實之實者反若渝而不信有隅角而
　後爲方方之大者反無隅而不方成而後爲器器之大者其

　成反難而遲聲雜比而後爲音音之大者其聲反䟽而希可
　見而<md:KR5c0091_WYG_003-8b>後爲象象之大者反無形之可見
道隱無名夫惟道善貸且成
　此終上文二節之意道隱於無名迺能徧付與於萬物而無
　所缺以上所言皆動而相反者也
道生一一生二二生三三生萬物萬物負陰而抱陽冲氣以爲
和
　自此至天下希及之皆詳言弱者道之用道自無中生出冲
　虛之一氣冲虛一氣生陽生陰分而爲二陰<md:KR5c0091_WYG_003-9a>陽二氣合冲虛
　一氣爲三故曰生三非二與一之外别有三也萬物皆以三

　者而生故其生也後負陰前抱陽而冲氣在中以爲和和謂
　陰陽適均而不偏勝萬物之生以此冲氣旣生之後亦必以
　此冲氣爲用迺爲不失其本以生之本冲氣虛而不盈故曰
　弱此言道以弱而用之因由也
人之所惡惟孤寡不穀而王公以爲稱
　此言人之能知以弱爲用者曰孤寡不穀皆非强於人之<md:KR5c0091_WYG_003-9b>名
　迺人所惡而不好者而王公以此爲稱是以弱而用也
故物或損之而益益之而損
　此節起下二節弱者損之也而迺所以爲益强者益之也迺
　所以爲損如下文所云三事是也

人之所教我亦教之强梁者不得其死吾將以爲教父
　此言用弱之事梁亦强也以木絕水以木負棟皆曰梁取其
　力之强也不得其死謂不能善終如子路之行行夫子以爲
　不得其死後果死於孔悝之難教父<md:KR5c0091_WYG_003-10a>猶曰教之本父謂尊而
　無出其上者也人之所教教以用弱我亦以此教之强梁而
　不能弱必不能保其身以强梁勝人之益而有不得其死之
　損所謂益之而損者此最爲教人之第一義故曰教父
天下之至柔馳騁天下之至堅無有入於無間吾是以知無爲
之有益也
　又承上文所言教弱之義而廣之至柔與無有皆弱也馳騁

　猶云躪躒無有謂無有渣滓之質無間無中<md:KR5c0091_WYG_003-10b>間罅隙可入之
　處水至柔能攻穿至堅之石氣無有能透入無罅隙之金石
　墻壁以至柔無有之損而有馳騁至堅入於無間之益所謂
　損之而益者柔能勝剛無能入有皆非有所爲而自然故曰
　無爲之有益
不言之教無爲之益天下希及之
　此終上文二節之意不言之教謂宜弱不宜强之爲教父不
　待言而知無爲之益謂至柔無有之馳騁能入也其教人益
　人之義過於人天下之以有言爲教<md:KR5c0091_WYG_003-11a>有爲爲益遠不能及此
　故曰希及之以上所言皆用而以弱者也

　　右第三十五章(按上章得一已專言用弱矣此章又以反與弱對言何也曰二字一意也反者遡所
　　　以弱之原弱者指所以反之實凡言反者卽欲用弱言弱者卽是與羣動諸有相反非弱之外又有所謂反也)
名與身孰親身與貨孰多得與亡孰病
　親猶云所愛名與身孰爲可愛者乎多猶云所重身與貨孰
　爲可重者乎名在身字上貨在身字下者便<md:KR5c0091_WYG_003-11b>文以協韻爾司
　馬氏曰得名貨而亡身與得身而亡名貨二者孰病
是故甚愛必大費多藏必厚亡
　愛愛名大謂身也以名比身則身大於名慕名者甚其愛而
　愛身反不如之必至耗費精神而損夀是因名而使身之大
　者耗費也故曰大費藏藏貨厚謂身也以貨比身則身厚於

　貨嗜貨者多其藏而重身反不如之必至喪亡軀命而隕生
　是因貨而使身之厚<md:KR5c0091_WYG_003-12a>者喪亡也
知足不辱知止不殆可以長久
　知內分有定則足而不貪故不致失譽虧行之辱知外物無
　益則止而不求故不致損夀隕生之殆而可長久也
　　右第三十六章
大成若缺其用不敝大盈若冲其用不窮大直若屈大巧若拙
大辯若訥<md:KR5c0091_WYG_003-12b>
　以成爲成盈爲盈直爲直巧爲巧辯爲辯小矣若缺則非成
　若冲則非盈若屈則非直若拙則非巧若訥則非辯迺爲成

　盈直巧辯之大者也老子一書皆是此意大抵相反而相爲
　用前章屢見不待詳釋
躁勝寒靜勝𤍠
　陽之躁勝陰之寒陰之靜勝陽之𤍠亦相反而相爲用也
淸靜爲天下正<md:KR5c0091_WYG_003-13a>
　淸靜無爲也心者無一塵之滓寂然不動也正猶正長之正
　猶言爲天下君也夫爲天下之君者亦多事矣然弊弊焉有
　爲者豈能爲之哉惟淸靜無爲者無爲而無不爲故能爲天
　下正所謂相反而相爲用也或謂勝𤍠之靜與勝寒之躁爲
　對各偏於一惟淸靜之靜無與爲對靜中有動動靜一致而

　無所偏故能爲天下正其論雖高葢非本旨
　　右第三十七章<md:KR5c0091_WYG_003-13b>
天下有道却走馬以糞車天下無道戎馬生於郊
　却退也走馬善走之馬糞車糞載之車古者每甸六十四井
　皆出戎馬充賦有道之世各守分地不相侵戰故民間善馬
　不以服戎車而退却賤用之以服糞車而糞田也戎馬齊其
　力以備戰者郊者二國相交之境無道之世寇敵日侵郊外
　數戰戎馬不得歸育於國廐而生育於郊外也糞下諸家並
　無車字惟朱子語錄所說有之而人莫知其所本今按張衡
　東京<md:KR5c0091_WYG_003-14a>賦云却走馬以糞車是用老子全句則後漢之末車字

　未闕魏王弼註去衡未遠而已闕矣葢其初偶脫一字後人
　承舛遂不知補車郊叶韻闕車字則無韻
罪莫大於可欲咎莫大於欲得禍莫大於不知足故知足之足
常足
　罪愆惡咎禍皆災殃而禍重於咎兵端之起其罪由於知土
　地之爲可欲知其可欲務求得之則貪奪矣此災殃之始也
　得之不知厭足得隴望蜀則戰爭無<md:KR5c0091_WYG_003-14b>已時此災殃之極也儻
　以各有分地不求廣闢爲心知自足之爲足則不貪奪戰爭
　而常自足矣
　　右第三十八章

不出戸知天下不窺牖見天道
　天下萬事萬物之理皆備於我故雖不出戸而徧知天道者
　萬理之一原內觀而得非如在外之有形者必窺牖而後見
　也
其出彌遠其知彌少<md:KR5c0091_WYG_003-15a>
　不知其備於我必出至一處而後知一事故出彌遠而知彌
　少烏能不出戸知天下哉不覆說見天道者未有不知目之
　萬而知本之一也故不復言
是以聖人不行而至不見而名不爲而成
　不待行出而已如徧至其處故能悉知天下之事不待窺見

　此物而後能名其理故不窺牖而見天道也不爲而成言上
　二句之效惟其不行而徧知萬事不窺而洞見一原故不待
　有所作爲而事事無不完成<md:KR5c0091_WYG_003-15b>也
　　右第三十九章
爲學日益爲道日損
　爲學者患寡而務博故曰曰有所增益爲道者自有而反無
　故曰曰有所減損
損之又損以至於無爲無爲而無不爲矣
　爲道者減損其有爲之事損之又損及損之旣盡而無復有
　可損則至於無爲也彼有爲者爲一事不過<md:KR5c0091_WYG_003-16a>一事爲十事不

　過十事而已其未爲之事何啻千萬不可勝窮豈能事事而
　爲之哉惟無爲者一事不爲故能事事無不爲也
取天下者常以無事及其有事不足以取天下
　無事無所事卽無爲也因言取天下者亦止是無爲葢德盛
　而自歸之必用智力而有作爲之事何足以取天下哉
　　右第四十章<md:KR5c0091_WYG_003-16b>
聖人無常心以百姓之心爲心
　政和註曰聖人之心虛而能受靜而能應
　形以彼妍醜如谷應聲以彼巨細何常之有董思靖曰聖人
　無我其心不滯於物而物來順應王氏曰凡思爲應物而有

　書云自我民聰明
善者吾善之不善者吾亦善之得善矣信者吾信之不信者吾
亦信之得信矣
　民之善不善信不信聖人不分其是非皆以爲善以<md:KR5c0091_WYG_003-17a>爲信不
　惟善者得善信者得信而不善者亦得善不信者亦得信矣
　得謂民得此善信而不失葢不善不信亦化而爲善信是人
　人得此善信也
聖人之在天下歙歙焉爲天下渾其心百姓皆注其耳目聖人
皆孩之
　歙歙縮意王氏曰心無所主也渾意無適莫也諸本歙歙作

　惵惵或作怵怵皆恐懼意惟王弼作歙以心無所主釋之與
　上下文意協董思靖曰渾混同葢融<md:KR5c0091_WYG_003-17b>化其異混合其同皆孩
　之謂不生分别蘇氏曰天下之善惡信僞各自是以相非聖
　人則待之如一彼方注其耳目以觀聖人之予奪而一以嬰
　兒遇之無所喜嫉是以善信者不矜惡僞者不愠釋然皆化
　而天下定矣○歙(音翕)惵(達叶切)
　　右第四十一章
出生入死
　出則生入則死出謂自無而見於有入謂自有而歸<md:KR5c0091_WYG_003-18a>於無莊
　子曰萬物皆出於機皆入於機又曰其出不訴其入不詎又

　曰有乎出有乎入皆以出爲生入爲死
生之徒十有三死之徒十有三
　十者總計上中下三等之人大率分爲十類有三者十類之
　中有三類也凡不以憂思嗜欲損夀不以風寒暑濕致疾能
　遠刑誅兵爭壓溺之禍者生之徒也其反是者逸貴之人內
　傷勞賤之人外傷麄悍之人<md:KR5c0091_WYG_003-18b>不終其正命死之徒也各於十
　類之中有其三焉
人之生動之死地亦十有三夫何故以其生生之厚
　之適也趨也動作爲也生生求以生其生也厚謂用心太重
　或仙術以延生而失宜醫藥以衞生而過劑居處奉養謹節

　太過而驕脆十類之中亦有三類如此其意正欲趨生而其
　作爲反以趨於死地者爲其求生之心太重而不順乎自然
　也
葢聞善攝生者陸行不避兕虎入軍不避甲兵兕無所<md:KR5c0091_WYG_003-19a>投其角
虎無所措其爪兵無所容其刃夫何故以其無死地
　十類之中生之徒有其三死之徒有其(三人)之生動之死地者
　亦有其三則共爲九矣九之外有其一太上眞人也攝猶攝
　政攝官之攝謂不認生爲已有若暫焉管攝之以虛靜爲裏
　柔弱爲表塊然如木石之無知侗然如嬰兒之無欲雖遇猛
　獸惡人此不逃避而彼自馴狎不加害也葢其渣滓消融神

　氣澹漠如風<md:KR5c0091_WYG_003-19b>如影莫可執捉無可死之質縱有傷害之者何
　從而傷害之哉
　　右第四十二章
道生之德畜之物形之勢成之是以萬物莫不尊道而貴德
　生之者萌動而生之於春萬物資始之元也畜之者止聚而
　收之於秋保合太和之利也形之者因春生之物長之於夏
　以盛大其形品物流形之亨也成之<md:KR5c0091_WYG_003-20a>者乘秋收之勢藏之於
　冬以成完其實各正性命之貞也萬物生長收藏皆由乎道
　德故萬物之於道也尊之如父於德也貴之如母道德二而
　一者也春生者方自一本而散故曰道生之然道卽德也秋

　收者將自萬殊而歛故曰德畜之然德卽道也
道之尊德之貴莫之命而常自然
　人之尊貴必或命之天子之尊以上帝命之而後尊諸侯之
　貴天子命之而後貴道尊德貴則非有命之<md:KR5c0091_WYG_003-20b>者而萬物常自
　如此尊貴之也
故道生之畜之長之育之成之熟之養之覆之
　上章言道生之德畜之此但曰道而不言德德亦道也長育
　申言物形之也成熟申言勢成之也養申言長育覆申言成
　熟覆謂反本復命也
生而不有爲而不恃長而不宰是謂玄德

　生生之而形之也爲畜之而成之也不有無生之之心不恃
　無爲之之事如無思無爲之君長雖長之而<md:KR5c0091_WYG_003-21a>非有心有事於
　宰制也此兼生長收藏四者皆曰玄德而不言道道亦德也
　　右第四十三章
天下有始以爲天下母
　始道也母德也有此天地之始以爲此萬物之母也
旣得其母以知其子旣知其子復守其母没身不殆
　人之生旣得其母而以此知母中之有子旣知中之有子而
　又能守其母母住而子不離矣董思靖曰人<md:KR5c0091_WYG_003-21b>受氣以生氣爲
　母神寓於氣故爲子守母則氣專神安

塞其兌閉其門終身不勤開其兌濟其事終身不救
　此守母之法說文兌從几[几/口]聲今按[几/口]非聲當爲從人從口
　入象口上氣出故易卦名兑者亦取口象塞其兌謂杜口不
　言使氣不自口出門者氣所出入之門謂鼻也先塞兌而後
　可閉門由不言而漸調息减息以至無息也如此則氣專於
　内終身不因勞而致<md:KR5c0091_WYG_003-22a>耗矣凡人有事必須有言每日開口而
　言以成濟其應接之事則氣耗而至於匱終身不可救也
見小日明守柔日强
　小猶前章微字所知見者微茫而不欲其明則不過用其神
　以傷明而日進於明矣所執守者耎脆而不欲其强則不暴

　使其氣以害强而日進於强矣見小者育子也守柔者守母
　也日或作曰傳寫之誤
用其光復歸其明無遺身殃是謂襲常<md:KR5c0091_WYG_003-22b>
　此言育子之法水鏡能照物謂之光光之體謂之明用其照
　外之光回光照内復返而歸藏於其内體之明也夫神太用
　則竭照見淵魚者不祥此用其光於外以遺身殃者含光以
　混世則無殃矣是謂能掩藏常光之用以復歸常明之體故
　曰襲常
　　右第四十四章(上章言道德之在萬物者此章言道德之在人一身者)
使我介然有知行於大道唯施是畏

　我者汎言眾人非老子自謂介然音義與孟子介然<md:KR5c0091_WYG_003-23a>用之成
　路同倏然之頃也知字句絕施猶論語無施勞孟子施施從
外來之施矜夸張大也聖門顏子有若無實若虛無施勞老
　子之學葢亦若此夸張最其所忌此章言不知道之人惟務
　夸張若使其人倏然之頃有所知而欲行於大道則必專以
　施爲畏而不敢爲○介(音戞)
大道甚夷而民好徑
　徑者小路與大道相反卑卑歛退者大道也其道甚<md:KR5c0091_WYG_003-23b>平夷而
　易行堂堂夸張者小徑也而人多好行之
朝甚除田甚蕪倉甚虛服文采帶利劎厭飲食資財有餘是謂

盜夸非道哉
　此言夸張之事有廷内而弗灑弗掃者唐風之儉嗇朝甚除
　治則宫室奢靡可知矣田蕪倉虛謂奪民時而不得耕耨竭
　民力而無所蓄積華佩服以爲飾豐酒肉以爲養私府庫以
　爲富是猶爲盜之人得物多而以夸張於外夏癸商辛是也
　豈知道者所肯爲哉<md:KR5c0091_WYG_003-24a>
　　右第四十五章
善建者不拔善抱者不脫子孫祭祀不輟
　植一木於平地之上必有拔而偃仆之時持一物於兩手之
　中必有脫而離去之日善建者以不建爲建則永不拔善抱

　者以不抱爲抱則永不脫善於保國延祚者亦然無心於留
　天命而天命自留故子孫世世祭祀不輟有如善建善抱者
　也
修之於身其德迺眞<md:KR5c0091_WYG_003-24b>
　承上文而言能使子孫祭祀不輟者惟修德於身而已修德
　於身迺全吾常道之眞也身外皆長物夫豈有所爲而爲哉
　德修於身則報應之效自有不期然而然者而能保國延祚
　如此非我欲之也
修之於家其德迺餘修之於鄉其德迺長修之於邦其德迺豐
修之於天下其德廼普

　道之眞以治身其緒餘以治人家者一身之外九族之内鄉
　者一家之外鄉遂之内邦者鄉遂之外邦畿<md:KR5c0091_WYG_003-25a>之内天下者邦
　畿之外四海之内修之於家於鄉於邦於天下者自近及遠
　人人各修其德也然豈人人而教之我無爲而民自化無欲
　而民自樸爾餘者身之緒餘所及長者視一家又加長也豐
　者視一鄉又加大也普者視一邦又周徧也邦諸本作國按
　諸詩序用之邦國焉之下孔穎達疏引老子云修之邦德迺
　豐葢漢避高祖諱改作國也唐初聚書最盛猶有未避諱以
　前舊本也<md:KR5c0091_WYG_003-25b>
故以身觀身以家觀家以鄉觀鄉以邦觀邦以天下觀天下

　德修於身以及於天下無一不修然亦因彼之自然吾無與
　焉物各付物不相繫著隨其所在觀其所止人人皆自得其
　分願此大道無爲之治心迹兩忘超然無累如善建者無所
　建善抱者無所抱也邵子曰以道觀道以性觀性以心觀心
　以身觀身以物觀物雖欲相傷其可得乎邵子所言葢亦老
　子之意<md:KR5c0091_WYG_003-26a>
吾何以知天下之然哉以此
　上文五者並言獨舉最後之一以總結於後此者天下也以
　天下知天下邦鄉家身亦若是矣豈不至簡至易哉
　　右第四十六章

含德之厚比於赤子
　含懷至厚之德於內者有如嬰兒也上篇曰專氣致柔能嬰
　兒乎常德不離復歸於嬰兒孟子曰大人者<md:KR5c0091_WYG_003-26b>不失其赤子之
　心蘇氏曰老子言道德以嬰兒况之者言其體未及其用也
毒蟲不螫猛獸不據攫鳥不摶
　毒蟲蜂蠆之屬以尾端肆毒曰螫猛獸虎豹之屬以爪足拏
　按曰據攫鳥鷹隼之屬以翼距擊奪曰摶董思靖曰全天之
　人物無害者蘇氏曰無心之人物無與敵曷由傷之
骨弱筋柔而握固未知牝牡之合而䘒作精之至也終<md:KR5c0091_WYG_003-27a>日號而
嗌不嗄和之至也

　䘒赤子陰號啼也嗌咽也嗄聲嘶也形未完而氣自專情未
　感而氣自應由其精氣純一之極也聲久費而氣不傷由其
　和氣調適之甚也○䘒(子雖子何二切)嗄(所訝切)
知和曰常知常曰明
　人能知赤子冲氣之和卽常德也知常德者天眞之明也<md:KR5c0091_WYG_003-27b>
益生曰祥心使氣曰强
　祥妖也非天地正氣曰妖不能如赤子純氣之精則恃形而
　助氣是以外養之幻身益其生非氣之正也因情而動氣是
　以外感之欲心使其氣特人僞之强也
物壯則老是謂不道不道早已

　恃形而助者形之壯因情而動者情之壯凡物壯必老是不
　得常道者也不得道者早終而不能久常如<md:KR5c0091_WYG_003-28a>赤子則不壯惡
　乎老旣不老惡乎已
　　右第四十七章
知者不言言者不知塞其兌閉其門
　此愛身存我也以言耗氣不知道也知道者不言必先塞其
　言所從出之兌而後能閉其氣所從出之門
挫其銳解其紛和其光同其塵是謂玄同
　此處世應物也先自鈍其銳以不銳解人之紛結先自暗其
　光以不光同人之塵昏在己在人之銳鈍光<md:KR5c0091_WYG_003-28b>暗兩無分别與

　世齊同妙不可測故曰玄同
不可得而親不可得而疏不可得而利不可得而害不可得而
貴不可得而賤故爲天下貴
　我旣玄同則人不能親疏利害貴賤我矣恩雖如骨肉而人
　與之相忘不可得而親也邈然如塗人而人不忍相遠不可
　得而疏也外名位貨財而人莫能相益不可得而利也外死
　生禍福而人莫能相損不可得而害也勢雖如君長而人與
　之相狎不可得而貴<md:KR5c0091_WYG_003-29a>也眇然如匹夫而人不敢相慢不可得
　而賤也凡此六者人所不能己獨能之故爲天下之最可貴
　　右第四十八章

以正治國以奇用兵以無事取天下
　正者法制禁令正其不正管商以正治國帝王以修身齊家
　爲本不恃法制禁令以爲正奇者權謀詭詐譎而不正孫吳
　以奇用兵帝王以弔民伐罪爲心不尙權謀詭詐以爲奇奇
　者僅可施於用兵不可以治<md:KR5c0091_WYG_003-29b>國正者僅可施於治國不可以
　取天下無事者三皇無爲之治如天不言而四時行百物生
　不期人之服從而天下無不服從故唯無事者可以取天下
　也
吾何以知其然哉
　設問辭以起下文之答正可以治國無事可以取天下者何

　以知其如此哉而下文答之也
夫天下多忌諱而民彌貧民多利器國家滋昏人多技巧奇物
滋起法令滋章盜賊多有<md:KR5c0091_WYG_003-30a>
　答上文言正僅可以治國忌諱謂畏避防禁嚴密本欲正民
　德也然民一舉手摇足輒陷罪戾有所畏避不得安生樂業
　而趨於貧矣利器利便於民之器如網罟耒耜杵臼舟車之
　屬本欲利民用也然利器民得自爲雖度量權衡之公亦將
　不出於上無所統一則國家黯無精采而疑爲昏矣技巧造
　作利器之工末業眾多爭能競利則有售奇僞之物者矣法
　令者民所畏憚彰明易犯民不聊生則多爲盜賊之歸者<md:KR5c0091_WYG_003-30b>矣

　八句所言二事法令彰所以多忌諱技巧多所以多利器盜
　賊之有由於民貧奇物之起由國家之昏明庶政使民知畏
　避來百工使民足財用所謂正也正以正葢期其國之治然
　民貧於下而或爲盜賊政昏於上而售奇物其效如此是以
　之治國而猶不足也
是以聖人云我無爲而民自化我好靜而民自正我無事而民
自富我無欲而民自樸<md:KR5c0091_WYG_003-31a>
　又答上文無事可以取天下無爲好靜無欲皆無事也旣無
　所事何心致天下之嚮附而民自然而化自然而正自然而
　富自然而樸其效如此是以之取天下而有餘也

其政悶悶其民湻湻其政察察其民缺缺禍兮福所倚福兮禍
所伏孰知其極
　承上兩節總言之悶悶不快人意湻湻不澆漓察察精明缺
　缺不滿足極終之所至無事者之政若悶悶<md:KR5c0091_WYG_003-31b>無可喜然自化
　自正自富自樸其民迺湻湻然正者之政若察察有可觀然
　下貧上昏物僞人亂其民迺缺缺然故借禍福爲譬人以爲
　禍者不知福倚於禍之旁譬悶悶之政而有湻湻之民也人
　以爲福者不知禍伏於福之中譬察察之政而有缺缺之民
　也禍不終於禍而終於福福不終於福而終於禍孰能知其
　終之所至何如哉

其無正邪正復爲奇善復爲訞民之迷其日固已久矣<md:KR5c0091_WYG_003-32a>
　就正之一字設問復反也訞不善也以正治國可謂善矣而
　其民缺缺則治國者將無所用於正邪葢正與不正對正一
　反則爲不正之奇正善而奇不善善不善對善一反則爲不
　善之訞惟無所謂正無所謂善而不至反爲奇之訞也能知
　此者其惟聖人乎常人迷昧不知此理其日固已久矣非自
　今日然也故但知以正治國之爲善而不知無所謂正之爲
　正也以無正爲正則與無事取天下者何以異哉<md:KR5c0091_WYG_003-32b>
是以聖人方而不割廉而不劌直而不肆光而不耀
　又就無事二字設譬方如物之方四隅有稜亷如堂之亷一

　面有稜其稜皆如刀刃之能傷害人故曰割曰劌割之害差
　重於劌人之方者無轉旋亷者無分辨其遇事觸物必有所
　傷害直者不能容隱縱肆其言以訐人之短光者不能韜晦
　炫耀其行以暴已之長聖人之無事者以不事爲事方者必
　割以不方爲方則不割亷者必劌以不亷爲亷則不劌直者
　必肆<md:KR5c0091_WYG_003-33a>以不直爲直則不肆光者必耀以不光爲光則不耀方
　而不割亷而不劌直而不肆光而不耀皆無事之譬也○劌
　(古衞切)
　　右第四十九章
治人事天莫如嗇

　人所成之形天所受之氣治事修之養之也嗇所入不輕出
　所用不多耗也留形惜氣要術也
夫惟嗇是以早復早復謂之重積德重積德則無不克<md:KR5c0091_WYG_003-33b>無不克
則莫知其極莫知其極可以有國
　復反還其初重多也積畜聚於內也德所得於天之冲氣克
　勝也極終窮也有保有之國以喻人之身嗇於用氣則虧者
　全衰者盛而早得以反還其初所得之冲氣畜聚於內者有
　增無減氣充滿則能勝外物無有能耗損傷害之者氣之生
　息不絕莫知其終窮之時非如凡人之氣老則衰耗竭盡至
　於終窮也氣無終窮則能保有其身而形長留於世矣<md:KR5c0091_WYG_003-34a>

有國之母可以長久是謂深根固蔕長生久視之道
　上文言保守身形由於積德德者萬物身形之母保有身形
　者以能保有身形之母也故我長久氣爲身形之母氣能留
　形形亦能留氣氣之生於下如木有根養形以培根則根深
　不拔氣之榮於上如果有蔕養形以滋蔕則蔕固不脫根不
　拔則木永不枯瘁蔕不脫則果永不隕落此身所以長生目
　所以久視而能度世不死也深根固蔕形之留氣長生久視
　形之<md:KR5c0091_WYG_003-34b>留氣也(此句疑當作氣之留形也)
　　右第五十章
