








太上虚皇天尊四十九章經盈十一
　　　立功章第一
天尊曰凡欲修道建功爲先是以諸天上帝
諸天高尊諸天眞人諸天神仙咸以功勤超
聖眞位諸天記功而爲品格積功滿千形神
俱仙功不及千形滅神仙功及兆民玉清之
賓凡蛻爲仙仙化爲眞眞人無礙洞合自然
消則爲炁息則爲人神通自在變化無形飛
行三界出幽入明吾昔在世立世之功吾遊
天中諸天奏功一切衆生咸願濟拔心不退

轉自得眞道
　　　齋戒章第二
天尊曰齋戒者道之根本法之津梁子欲學
道清齋奉戒念念正眞邪妄自泯一切衆生
捨清淨域耽嗜葷羶而以觸法譬如餓鬼啗
食死屍火燒飢腸無有飽滿又如蠅蟲爭奪
臭腐安爲羶香而以觸法三宮溷濁六腑不
淨屍魄欣昌樂於死地子當割嗜慾根入清
靜境無作諸苦無造諸惡無生諸見無起諸
邪子觀戒文如世法律欲有所犯懼金木刑

子於戒文精意奉持凛然在前如對所畏乗
心正嚴滅一切想諦聽不二可會正眞是吾
第子
　　　識本來章第三
天尊曰虚無自然道所從出眞一不二體性
湛然圎明自足不墮諸見遠離塵垢學無所
學修無所修於中了然不去不住不取不捨
無樂無惱無死無生無古無今是眞解悟觀
諸形相等皆虛空滅除世幻體合自然
　　　善應章第四

天尊曰人有一善百神俱泰人有十善司命
儲筭人有百善東華注名人有千善福及七
祖死魂爲仙萬善旣備玉符下迎千神來朝
白日登宸
　　　法力能擇章第五
天尊曰子知悲人不能悲身地水火風假合
四大埏土爲器託炬火中而得堅固子身猶
器法猶炬大能捍子身成不壞質
　　積善爲寶章第六
天尊謂妙行眞人曰子登寳山周行左右萬

寶縱橫無不可愛當下山際能勿持乎妙行
眞人曰不持以歸是謂自棄天尊曰善哉人
生於世如在寳山種種善緑皆爲寳也子不
造善嘗來離世是猶登彼寶山空手而歸不
持一物後無悔乎
　　　除垢章第七
天尊曰子形不淨受諸染著積垢於身必思
澡澣心垢不浄六根所染弗思其澣兹爲迷
惑是故身垢不淨以世水洗之心垢不淨以
法語洗之六根清淨表裏洞明無毫髮染方

造無爲
　　　味道章第八
天尊曰子之食宻徧口皆甜舌有餘味味吾
之言有甚於是
　　　斷因縁章第九
天尊曰一切衆生從因生因從縁生縁以因
縁故結諸煩惱成無量業墮於生滅輪轉不
窮如浪中漚幾成幾壞爾須了悟本來皆空
自生諸見自著一切種種眷屬是煩惱根與
牢獄等此心不悟如大罪人无始以來身被

縶縛無有解脫吾今爲汝滅前後因斷一切
縁識因非因識緣非緣不因不緣湛然常定
無去無來無離無著一切解脱超出三界
　　　自新章第十
天尊曰一切男女於三寳前稽首歸命洗滌
垢穢令心地浄悔過自新誓勿復造可以爲
吾弟子其有男女處世以來於三寳前内省
於中無可懴悔是吾眞弟子
　　　布施章第十一
天尊曰有餘而施非難不足施之爲難施所

不欲非難施所甚愛爲難一切諸福皆自歡
喜中來一切布施生歡喜心一切財寳衆生
性命或施以物歸獻三寳或施以法覺悟一
切種種善果福報無邊
　　　勤行章第十二
天尊曰知吾道者復不能行行吾道者復不
能久難至於道知而能勤久而不怠如渡滄
海日求著岸終始若一道爲子得
　　　鍊穢成眞章第十三
天尊語妙行眞人曰子未生時混混沌沌本

無一物視聽不得與眞常會無有名相孰爲
妙行吾今爲汝究未生理種種形相俱爲幻
假眷此幻身與我爲累譬如鑄劔煅鍊滓穢
始見精鋼勇烈無滯當成妙器
　　　演化章第十四
天尊謂妙行眞人曰從吾道者是名善業離
吾道者是名惡業太上立德其次立功其次
立言成有等差同歸于道一切衆生顚倒妄
想造地獄行不自覺知踊躍相進投於愛河
汝爲衆生敷演教法啓方便說而爲接引當

得福報同證無爲
　　　眞成章第十五
妙行眞人問天尊曰何者名爲眞人復修何
道獲證此果天尊曰精心苦行絶世所欲不
興妄想無有染著鍊形化炁鋉炁化神錬神
合道體入自然斂萬法歸於一身以一身而
化萬境不滯有無永絶生滅是名眞人
　　　三乘等差章第十六
天尊曰末學之士目不安視耳不安聽心不
妄知禁約一切泯絶萬態以致於道至學之

士視無所見聽無所聞心無所知動無所逐
以觀衆妙大乘之士無見而無不見無聞而
無不聞無知而無不知内外洞然逹彼無間
故能參宇宙而遊無盡之域
　　　以言勸善章第十七
天尊曰贈人以財不若贈人善言黄金雖貴
用之則窮善言於心終身爲寳一切神仙眞
人皆以無上要言得成道果子能持是說普
告衆生命得奉行獲福無量
　　　苦樂先後章第十八

天尊曰學道之士斷諸愛慾却絶肥鮮長齋
清思研味至道是爲苦中求樂能知其樂不
見其苦一切衆生貪戀榮華迷惑聲色肆情
縱慾造諸快樂者是造諸苦吾道苦而後樂
衆生樂而後苦吾今吿子當明愼之
　　　不二門章第十九
天尊曰吾道無親踈吾眼無貴賤一切衆生
皆以等觀有善性者與成其善有道性者與
證其道若有所擇是有二門
　　　不殺章第二十

天尊曰子欲學吾道愼勿懷殺想一切諸衆
生貪生悉懼死我命即他命愼勿輕於彼口
腹樂甘肥殺戮充啖食能懷惻隱心想念彼
驚怖故當不忍啖以證慈悲行
　　　清淨章第二十一
天尊曰學道之士以清淨爲本長齋眇思嘯
詠太無覩諸邪道如覩仇讎逺諸愛慾如避
臭穢除苦惱根斷親愛緣冥冥濁海自得淨
界如白運花生淤泥中亭亭出水不受汚染
五臓清夷三田華素太玄眞人自與子鄰

　　　不妄章第二十二
天尊告妙行眞人曰大乘法可岀三界如不
行吾道即是以我爲妄吾以不妄故得證此
故信者心之寳一切眞人皆以信心得成道
果
　　　慈悲章第二十三
天尊曰汝等衆生以慈悲爲本覩一切物常
行不忍世人痛苦如在我身當願救護普令
安樂一切衆生以愚癡故陷諸罪苦爾不救
拔等是愚癡常行大悲心自成無上道

　　　萬法歸一章第二十四
天尊曰萬派枝流同歸于海萬法紛紜同歸
于道衆生執著自生分别當有圎通無閡一
貫諸義
　　　斷穢濁章第二十五
天尊曰一切衆生皆自穢濁中來復以穢濁
而徃有能清淨信吾戒言不受染著斷除雜
想即得出離濁浪入我法門無去無來永超
塵劫
　　　洗心章第二十六

天尊曰六根不淨當洗其心心不受垢自無
諸穢故心爲宰官統御一切降伏其心猶馭
猛虎如有縱怠反傷汝身
　　　證眞章第二十七
天尊曰學道之士清虚而容非拯危而濟難
慈向萬物滅毒惡想觀一切衆生如我眷屬
有飢寒者念與衣食有疾病者念與醫藥有
冤讎者念與解釋如是慈悲心種種不可量
當來及後世證彼眞人行
　　　財爲患本章第二十八

天尊曰財爲患之本聚財爲聚業財爲愛慾
根能起一切罪若以財非財始可入道境
　　　至言普潤章第二十九
天尊曰一切衆生牽於情愛如蹈猛火靡得
休息從少至老不自知覺吾言如甘露能灑
一切使其心地自得清涼
　　　忍辱章第三十
天尊曰忍者身之寳愼勿與人爭一切諸魔
來吾以忍坐勝不與羣魔競來者自反戈損
人還自損我實得安靖一切諸眞人皆以忍

辱故
　　　造福田章第三十一
天尊曰人生一世間譬如電光速嬰兒化老
耄倏忽春夢中勇猛進於善自已悲不及處
世無福田瞑目何所恃
　　　正念章第三十二
天尊曰子心無邪念一念徹虚空一切虚空
中皆有聖與賢常作平等觀勤修無上行自
見虚無老久久入大乘
　　　出有無章第三十三

天尊曰衆生迷惑妄見諸有吾道本無有諸
衆生顚倒妄見諸無吾道亦無非有非無即
有即無作是解者能超一切
　　　施言無罪章第三十四
妙行眞人問天尊曰何者布施功德最重天
尊曰以吾言施人功德最重妙行眞人曰處
世何物爲寳天尊曰無罪於身是爲至寳
　　　隨緣受報章第三十五
妙行眞人問天尊曰宿命因緣可以知否天
尊曰汝思見世因緣則知宿命因緣汝修見

世因緣則知來世因緣一炁無偏阿所種還
自生植此荆棘根何由望騫林
　　　大力章第三十六
妙行眞人問天尊曰世間何力爲大天尊曰
慈悲之力最爲廣大慈悲之心能化一切慈
悲之行能伏一切惡者無與爭暴者無與抗
所向無敵是爲其力廣大無邊
　　　契道章第三十七
天尊謂妙行眞人曰子欲學吾道口無是非
言心無人我相身不受染著方契無爲道衆

生俱幻化墮彼色相因雖知樂是苦一念了
無爲
　　　心起憂樂章第三十八
天尊曰子勿包禍心損害於一切衆生初未
覺神明悉已知危人還自危枉彼還自枉天
堂及地獄一切由心造
　　　道法章第三十九
天尊曰吾道猶炬火取之無窮隨其所與能
飪熟一切吾法等泉源能灌漑枯槁潤澤一
切子身障惱自與道違

　　　入妙章第四十
天尊曰入我法門者學至於無所學行至於
無所行了至於無所了是謂入衆妙門洞觀
無礙衆生執著妄究終始自謂造於最勝是
猶妄見諸色
　　　去華章第四十一
天尊曰清淨者道之本榮華者道之殃子勿
憎淡泊是中有至味愚癡戀世欲類蛾投火
光不知其爲害以至於滅亡
　　　同好惡章第四十二

天尊曰子愼無綺妄誑惑諸衆生勿懐毒惡
心隂謀諸一切以身譬他人好惡元無異能
作是念者可證無上道
　　　先實後施章第四十三
妙行眞人問天尊曰頗謂聖王以能利益一
切救拔衆生無有厭倦念念相因故能成眞
若復有人能作是念當知果報無差天尊曰
汝勿輕用勤修其行使中實有見道之源自
然流施無盡
　　　超色相章第四十四

妙行眞人曰聖王妙相七十二項負九色光
諸天仙人以是覩天尊也靡不讃善恭敬禮
拜無上希有天尊曰我以非色汝妄爲色我
以非相汝妄爲相一切初地以肉眼故不能
洞觀若以九色七十二相觀我即是離無著
有不可與聞無上之義
　　　一切恃道章第四十五
妙行眞人問曰一切有目可見諸色至於微
妙之法不可得見天尊曰吾道猶日光明普
照種種色相人始能别廢日之光有目絶視

子愼爲道無復中輟
　　　勇決學道章第四十六
天尊曰學道之士愼無二心斷絕塵染割棄
愛緑心如寒灰滅除猛燄苦身勵行禍難不
顧如矢一發徃而不回吾保子身必得道眞
　　　魔誡章第四十七
天尊曰學道甚難鬼神魔王敗人成功但欲
其死不喜仙道子將道成復有諸天仙人來
試爾身仙人之來試也或試以所欲或試以
所不欲或試以所難或試以所畏皆於心之

所不悟意之所不造也試之過者諸天保舉
魔王奉迎是謂得道
　　　易心向道章第四十八
天尊曰上士貪善下士貪財一切衆生晝不
能息夜不能寐唯慮貨財不足於身子易其
心而學道安有不得矣
　　　勉行章第四十九
妙行眞人問曰學道甚苦如負重登山可厭
而止天尊曰子勉於前旣登絶頂其苦亦息
俯視一切皆微眇也




大上虚皇天尊四十九章經

















