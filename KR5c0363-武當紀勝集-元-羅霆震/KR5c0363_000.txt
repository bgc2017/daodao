








武當紀勝集不四
龍興路雲麓樵翁羅霆震譔
樵歌首章
採樵遠到太和山山在神仙洞府間風露九
霄丹闕近乾坤萬古白雲間吟情月脅邊消
遣步武天心處往還樂地更多天更闊不知
身外有塵寰
次章
洞天福地滿寰區拱北來朝北帝居赫赫武
當聯艮嶽巍巍大頂壓坤輿無邊聖化身金

闕最上神霄相玉虚嘉會風雲依日月祝香
班幸列霞裾
界山
天上人間跬步殊到均陽境入雲衢飄飄自
有神仙氣踴躍東風詠舞雩
浪河
涓滴流成海樣多雨餘萬壑總鯨波杖藜穩
代啇川擑拜賜晴天過險坡
梅溪
壬癸儲精毓聖神坎中陽露發生仁仁根遍

地南枝暖帝造充爲天下春
觀莊
沆瀣餐英天上仙也儲天廪富天田山中火
棗交梨外腐積囷倉介壽年
城子裏
匝緑堆紅錦四圍天然圖畫此山溪循環一
罅通門徑松竹巖前桃杏蹊
蒿口
一邊蕭艾一芝蘭利慾關頭道義關凡聖兩
岐爭轉脚五雲多處是蓬山

天下武當
入聖超玄第一關均陽福地甲人寰際天所
覆宗辰極萬古乾坤共此山
接待庵
薄海擎香獻壽煙誰能辟穀挾飛仙驛亭餉
飽青精飯著力登山即九天
茅坡土地
貢巖縮酒薦芬芬外護靈山效職勤若是有
功當上賞也同封土賜元勳
山神堂

不假丹青亦闡靈祠庭氣力地精英道心泯
作人心者霹靂無聲也震驚
外朝峰
草木通靈感聖恩山山隨衆謁金門遥岑回
首招仙侣接引同班覲至尊
黑虎祠
變豹初頭未炳文文章不露已超群玄天約
束巡廊了爪距深藏鐵色雲
浩劫之家
鼇極初來直至今户庭歲月幾何深羲農以

上人如在幼子童孫太古心
瘞劍堠
有誰出岫片雲孤花月爲妖媚半途雷斧暗
藏黄壤酒邪精褫魄死酆都
磨針澗
淬礪功多粗者精聖師邀請上天京我心匪
石堅於石小器成時大道成
羊河江
地不居延蘇子卿水非羝乳始何名源頭却
是靈泉脉到海門邊流也清

磨劎澗
帝眞合是鎮玄天奉勑鎔金冶紫煙三尺展
開横海嶽肅清宇宙一龍泉
隱仙巖
爐鼎消磨日月多山中衮繡一青蓑白雲也
不知仙跡今在何天鳴玉珂
山門
洞天深夐萬峰青乾户弘開夜不扃步步此
關參得透一條仙徑上青冥
朝帝峰

上聖天臨駐曉鑾龍翔鳳舞萬山盤前峰宰
執峨冕冤望闕嵩呼祝壽安
誦經臺
仙梵聲揚感萬靈靈壇字字響天庭當時聽
講龍君座依舊連珠列五星
望仙亭
大頂今爲啓聖鄕十洲三島在均陽衆眞想
像歸旌旆朝跨蒼龍夕綵凰
會仙坡
蓬萊十四聖天人聚太和山謁帝眞說透微

危精一外一般堯舜禹心神
會仙橋
洲泉浩浩駕星河普濟諸天謁太和幾度好
風明月夜鏘鸞躍鳳響鳴珂
日月池
天德輝華炯帝前地無兩曜地非天山中光
景天爲一晝夜雷鳴兩洞泉
五龍宫
金闕巍煌逼紫微純陽氣數發光輝三峰示
現眞頭角護駕冲昇夾日飛

聚仙巖
近五龍宮擬會朝帝家玉帛萬諸侯山頭整
肅班聯處依約五城十二樓
聖誕朝賀
一萬誠心萬聖眞祝香何地不身親年年春
月如朝市海角天涯也有人
天宫
寳山懸隔世塵囂高九層霄又九霄樓閣五
雲新綵結三清三境共逍遥
上昇朝賀

武當如布滿乾坤冲舉皆親見帝尊大頂根
頭高第一登高雷拜謁天閽
三清殿
太上宫庭本自然瑶空梵炁有無邊垂光移
下三眞境别箇人間天上天
玉皇殿
重明麗正儼端門金闕人天兩至尊宗主萬
方臣六合顯幽一樣宰乾坤
玄帝正殿
宫闕威嚴肅洞天群峰環翠立群仙巍巍黼

座端辰極億兆神人拜御前
明眞殿
元始初來幾化身再投父母造乾坤天宫内
展家庭禮上界雙親帝后尊
蓬眞殿
三天十四聖聯班勳德巍煌宇宙間金闕化
身開帝座風雲慶會武當山
七皇閣
一一胚渾太極先玉清而次至玄天在天堯
舜湯文武作者均如古聖賢

桂籍殿
職聯上相主文昌積行名賢席寵光到此即
登蟾闕内高枝攀動九天香
元皇殿
三清宰輔判玄元義重金蘭兩聖賢七曲分
靈同闡化摩夷天亦太和天
三茅眞君殿
赤城戲罷跨龍來兄弟相聯自衮台榮甚西
班增焜耀主人金闕倚天開
五龍閣

夾日迎將帝駕昇賞功知得便飛騰彰施采
色金鱗甲同上凌煙最上層
雷堂
洞淵帝帥宅神霄霹靂聲雄馘萬妖收斂神
功歸掌握威而不猛肅班朝
雷司趙帥堂
前身酆嶽鬼中王制閫京西鎮古襄風雨攝
歸玄帝部更教天上總關張
雷司孟帥堂
當年壯志在中原破蔡亡金正爲元天恐雷

霆無紏察三天借重溥天恩
五龍井
興漢元年聚處星湧泉成坎匝祠庭淵潜一
一飛天去地脉香甘萬古靈
五百靈官祠
神人萬億戴玄天列職分司者半千兩序摳
趍風夾動臯夔稷契舜群賢
鍾樓
擎天立柱駕梁虹發越鯨音氣量洪如法大
鳴應大和金聲玉振九霄中

步雲樓
非霧非煙最上頭九霞光裏露岧嶢朝元第
一層高處玉筍班聯碧玉霄
功德司
録善天官有職存末將香火當奇勳其間行
滿三千者卷卷金書玉册文
海山堂
洞府中間洞府開普天共作一蓬萊煙飄雨
笠風雲會不是神仙不到來
提舉知宫位

規模上界統群仙小樣鈞衡領衆賢坐定老
君高玉局主持天下洞中天
知副宫位
爲保爲師道體同聖眞均賴亮天工心心協
濟周公事此是靈壇一召公
眞官堂
輔正除邪禁不祥職嚴主宰鎮祠場誘吾松
桂欺雲壑袖有彈文奏帝傍
齋堂
味飽雲厨養氣元煙瓢露鉢起龍蟠丹田更

有黄金粟粒粒神仙不老丹
紫雲道域
化身開化到人間元是天眞天上班再造武
當三洞府方蓬瀛列海三山
祖堂
道派相傳奕葉光仙魂多在白雲鄕孝思縹
緲爐煙裊通地通天一瓣香
宣慰祠堂
泰山後裔舊臣鄰身是仙山會上人硬鐵脊
梁功德主此心道老在高眞

尊宿堂
飽唐日月香山老傲漢乾坤芝嶺仙嘉會風
雲環四座逍遥今古靜中天
官廳
煌煌曉日駐驂鸞指準聯班祝壽安閶闔一
開天北闕嵩呼雷動儼衣冠
清心堂
穩泊虚舟安樂窩山林那解有風波一泓止
水澄方寸納得無雲泰宇多
塵勞道侣

野馬塵埃擾俗縁賤中剩有貴神仙香泉萬
斛雲千頃晝日耕雲晩汲泉
眞常遺烈
開闢靈壇棘刺林空拳做出屋黄金萬年香
火炎炎盛一片中興鐵石心
承應仙遊
幾捧天書雨露香風霆握在掌中央劍函蜕
了仙魂往尚想鞭鸞入帝鄕
冲虚庵
融融幽雅冰和氣洞洞莊生室大空玄教宗

儒天地闊無邊風月草庭中
月庵
八窗一樣玉玲瓏放大光明此性中皎皎萬
山天不夜全家住在桂華宫
白雪庵
長年境界住瑶華鶴氅交輝六出葩清夜更
添香滿屋四圍鋤月種梅花
雲山書隱
治平大學大勳庸寓在明明德性中出岫略
施膚寸用飽藏時雨待東風

講師函丈
再抽關鑰啓顓蒙學漆園翁河上公洞府藏
身人不見藏心更在六經中
五龍頂
寳蓋擎空節節抛飛樓湧殿碧雲坳分眀煙
霧中頭角一派星峰乾一爻
天池
絶頂峰高幾萬尋銀潢注水慶源深早爲四
海蒼生計火日如焚便作霖
上龍池

第一泉高際碧穹中藏神物養威雄時來帝
命蘇霖雨先下天邊海若宮
黑龍潭
淵底濳鱗且蟄蹤坎宫純水養神功恩波滿
注高峰頂四海風雲在此中
煉丹池
先天祖氣乆胚渾爐鼎陰陽更互根滴滴金
膏仙造化半泓泉罅有天門
金鼎峰
耳鉉規模三足形儼然九牧鑄初成帝家重

器傳千古柱地承天鎮八紘
金鎖峰
妖魔牢錮鐵酆都更鍊精剛禁逆徒霧繞煙
圍添錧鑰兩間清肅一邪無
龍廟
一身造化挾風霆受用爐煙杳氣形聽候九
天符命到八荒霖雨捲滄溟
六甲峰
天騶萬億衆威靈奉勑分曹翊帝庭顯現震
東陽木位將軍戈甲立眞形

六丁峰
炎炎陰火赫眞精爻列雲端耀日明幾檄八
公山草木號風吼雨震天聲
疊宇峰
蒼頡神通造化靈雲章鳳篆切生成層層又
似磨崖頌摸寫中天日月明
三公巖
雲頭一品列崇岡氣象尊嚴坐廟堂開闔風
雷神變化經邦論道理陰陽
九卿巖

兩間氣數屬陰晴軒豁雲房瑣闥青大小諸
峰端笏坐宛然面棘位王庭
中笏峰
格樣桓圭立正班群山霞珮列回環分明人
在朝元殿面挹天光近聖顔
大筆峰
撑天柱地管城君脱穎緘封五色雲一紙青
霄供翰墨星辰日月炳乾文
中筆峰
第二中山派姓毛子孫收拾總英豪大書德

行安銀管揭在雲頭甲第高
讀書巖
六經未作用先存玄教仍從此入門中有玉
虚師相位贊襄天上帝王尊
千丈峰
五倍參天蜀栢高喬松磥砢怒風號撑擎宇
宙西南蓋一柱巍巍奠極鼇
五總山
天上連珠列宿精人間政府位朝廷常眞現
出神龜象宇宙中間統氣形

小筆峰
誰製纖毫頓碧雲王家無用草書人仙翁擬
寫箋天表翰染浮香達紫宸
師子峰
山頂巖巉聳具瞻獸中王者勢尊嚴秋風草
木金毫動萬怪嘷狐總伏潜
中鼻峰
相盡群山面目妍當心大貴準隆然擡頭兩
孔撩天坐透頂薰香玉陛前
香爐峰

嶺頭日暖瑞生煙金獸濃薰介壽年帝造無
私公四海壽家壽國壽人天
竹篠峰
穉荀行鞭出草茸嶺高叢矮蘸煙濃長房選
取爲仙杖投葛陂中也化龍
桃溪道域
漁郞今度訪雲關髣髴仙源在此間人向玉
京天上去蛻函空鎮劍文班
桃源洞
天香泛作武陵春山自多仙豈爲秦聖代子

孫均介壽衣冠那更是秦人
紫蓋峰
山光閃爍暮煙凝高罩觚稜最上層帝輦在
天閑綵仗凌霄想見舊飛騰
大蓮峰
君子亭亭樣一般根株闊遠萬山盤花開十
丈如船藕泰華峰頭至小看
小蓮峰
玉井移來藕子孫那資雨露發生春他時借
與菩提座結束西方一聖人

㮏子坡
地産英華剩土芬山靈萃作果中珍秋風顆
顆金丹熟待與蟠桃壽帝君
落帽峰
掛卻塵冠住嶺雲一頭改便舊精神天風也
捲烏紗去端冕趍朝拜紫宸
紫芥雲峰
仙家法雨起蓬萊膚寸悠然遍九垓天下山
川之所出一時慶會此中來
三斗巖

鼎分石竅枕崔嵬對月何人共一盃莫是汝
陽酣醉日朝天留下酒壼來
藏雲巖
從龍雖好且濳蹤五色光韜繡谷中縱是有
心休出岫一天時雨待春風
大明山
聖境純陽粹毓乾祥光焕發四無邊匪朝匪
夕乾坤别常是中街正午天
槎牙峰
突如古木枕嵯峨春到生生意亦多斫取一

枝雷吏斧也同仙客上天河
聚雲峰
瑞氣浮空以類從帝眞乘駕是神龍異香蓊
鬱靈山頂萬聖來朝天九重
朱砂巖
造化爐丹煉逼眞養成火樹艶精神仙家碎
入黄金碾宇宙回陽物物春
眉稜山
古之吏隱可廉頑芝宇分明元魯山怒見元
規塵滿面撑開雙眼看人間

伏魔峰
咫尺天門已化魚以潜爲躍且舒徐隆中不
必求丞相諸葛今來此地居
俞公巖
山翁愛殺碧山棲郡是河間派紫芝背負河
圖神易去想從上古訪□羲
鷄鳴峰
凡羽成仙住碧雲占高地步越超群洞天之
曉先天下器大聲閎舉世聞
常春巖

滿谷仙花錦繡莊四時不斷九天香帝眞充
拓生生造一粒丹回宇宙陽
獨陽巖
分曉先天已畫圖山山艮象易規模畜之火
者其天大骨力純陽别箇無
竈門山
買桂供薪到嶺尖煙樓可撞聳群瞻漢王到
此衣曾燎爇起中天火德炎
手爬山
水淺蓬萊雲路遥群仙來此駕天橋同時高

展麻姑爪攀到峰頭是碧霄
尹喜巖
道之所隱即仙靈心印函關道德經不待卭
州乘鶴去此山仙已是天庭
健人峰
堅亥雄奔步九州向前開闢幾千秋斷鼇怒
見共工觸頂住天西北角頭
卧雲巖
出山失脚偶從龍施雨歸來睡思濃且放希
夷伸四體不愁夢不到商宗

雲霧巖
隱豹藏龍瑞氣蒸眞仙同此宅眞靈飈車來
往無形表想有樓臺混杳冥
滴水巖
密敲金鎖溜星河好在垂銀一線多不是爲
霖牢閉鑰𥒜崖轉石起風波
大青羊澗
水脉應連洛洞中滿溪怪石是癡龍地仙九
館知非遠掇境來朝天九重
小青羊澗

洞庭放牧怨終身龍女雖神未入神潔己驅
來求證果片心剛化石粼粼
歇仙巖
御氣乘風遍萬天衆眞日夕走雲軿暫停珂
珮瑶華洞列坐飛觴玳瑁筵
皁纛峰
玄天鎮古肅天威絶頂高張黑殺旗不假大
神雙臂力風雲四面永撑持
希夷巖
仙家妙法得心傳夢飽煙霞伴脚眠推枕起

觀天下事和雲移榻華山巔
亂石峰
初平深入碧煙霞遺下羊群幾歲華本體若
經仙點化漫山光燄總丹砂
仙侣巖
煙霞老友友煙霞弄月吟風共一家大頂頂
頭天路近往來同駕五雲車
玉仙巖
金鼎從教龍虎蟠仙方松栢是心丹洞門一
旦雲開鑰萬里飛吟宇宙寬

伏魔峰
峭壁青高石劍攢帝眞勑命鎮靈壇龍泉鎖
向金蓮匣不耀光芒鬼膽寒
陽和峰
一樹靈芽頓紫煙土膏日暖盎藍田道人元
氣春生裏滿塢白雲耕午天
雲霞觀
幾道金光間色鮮頡頏飛佩萬神仙五龍無
著班聯處别創寥陽一洞天
龍池

半泓停蓄禹門濤地位安排慶會遭待得九
霄雷霹靂一頭直上碧雲高
雷洞
保毓先天復地陽天君跨定玉龍藏其中運
動乾坤軸一勺靈泉雨八荒
南巖改天乙眞慶萬壽宮
開啓天藏拓聖疆純陽仙占地純陽雲霞玉
彩非人世照滿寰區燄燄光
洞淵丈室
手握風霆立教門神人混合策奇勳擎空樓

閣身撑拄現世冲昇藏嶺雲
甘露泉
玉井淵深浸碧漪帝眞元日煉丹池水香萬
古皆天酒願脱沉痾飲一巵
天橋
懸崖飛瀑到峰腰初入修眞已九霄人亦架
空聯閣道瞻前跬步萬程遥
南巖三殿
聖帝西班聖友東聖尊父母位居中左盤右
繞香雲蓊天乙紫微眞慶宫

南巖眞官祠
大頂當前聳具瞻溪山環翠面峰尖武當奇
絶中奇絶起眼天眞在屋簷
又前眞官祠
萬壑千崖萃秀英莊嚴元不待儀形莫言眞
有神明在土木無靈也炳靈
南巖海匯
鍾鼎何如水火爐貴人喜捨入玄都祖師約
會傳心印各付升仙受命符
住持仙隱

金淵玉海漲文濤八月天風駕海高豪氣收
藏雲壑裏只從仙島跨金鼇
試心石
天下人情自險巇神全境界定平夷坦然履
道虚巖小萬丈高深不是危
飛昇臺
陟降精神乆帝前有形未是道眞玄層巖抛
卻塵軀體六合周行宰萬天
謝天地巖
慙感穹祇不脱聲懸崖根底達天庭穩藏蛻

骨方輕舉自在神遊侍玉清
萬户谷
仙屋縱横滿翠蓬嶺雲深鎖碧重重洞中天
地元來闊封邑人家儘可容
牛漕澗
老君昔日度函關青犢曾騎過此間今次出
圖龍馬現道人玩易弄潺湲
青羊澗
千載吟香說謝池西堂一句夢中詩托根蘋
藻來供祭超入王風古盛時

皇崖峰
地拔重坤易靜專道言上應大安天觚稜金
爵盤金闕非有非無廣漠邊
顯定峰
不教大噫撼乾樞泰宇光生靜境虚直下流
形標艮嶽極風天上五雲居
下天門峰
三境逍遥大頂頭高高引盻五雲浮鴻開第
一層初上如到玉京十二樓
天門峰

下瞰洪崖上碧蒼心無巇嶮乃康莊九天閶
闔當頭近一轉身來侍玉皇
中天門峰
第一關疑帝者居煙霞縹緲翼瓊琚登蚪踞
虎攀巢鶻挾得飛仙步碧虚
鑽天五里
攀幾層崖上翠翹只消半堠可逍遥擡頭穿
透虚巖竅一餉時間到碧霄
飛昇臺
寳山絶頂有天宫爐鼎層成小華嵩四十二

年梯級到唱鸞嘯鳳彩雲中
上天門
最上關頭又進程第三重在九霄行身高日
月低雲霧更有何天是玉清
大頂
天柱巍巍大武當千崖萬壑衆尊玉干天聖
道尤高峻獨帝玄天相玉皇
大頂聖壇
孤峰絶處凛威嚴四海抬頭聳具瞻十萬里
光神目電眞靈萃在五雲尖

王母宫
斗布喬松蓊翠寒瑶池宴後駕青鸞蟠桃换
骨蟠仙闕就便年年祝萬安
擊馬峰
待詔金門陟翠微玉驄停駐踏朝暉劃然雲
路牽騏驥得意朝天去似飛
望州峰
帝先天地宅均陽啓聖鄕如父母鄕每一上
心登絶頂萬年燕寢護凝香
紫霄峰

翼軫摩肩石聳樓俯觀平地五雲浮煙霞窟
宅如開鑿蕩蕩玄天在裏頭
紫霄巖
高倚璇霄枕斗魁棲眞樂地綉蒼苔仙家唤
作天宫闕那見人間風日來
太清巖
大赤天居杳靄中地仙那得過剛風奠形别
向雲山頂幻出朝元道德宫
紫霄仁聖宫
聖師指引宅穹高四合雲峰湧翠濤乾位當

陽端黼座方瀛海上跨金鼇
風雷秘府
祖師心印閣青冥震巽威行走萬靈登紫霄
峰親領受此身天界一樞庭
靈虚巖
扃牖玲瓏日月雙誰籠杳靄下洪厖人心方
寸神明舍天上玉堂雲霧窗
紫虚宫
建楚靈壇闡化初祠庭想見大規模空中樓
閣空遺跡安得如天復聖圖

紫虚巖
乾兊當陽最上峰盤旋五萬里來龍天開第
一修眞宅丈席中間帝九重
太和巖
萬壑千崖朵秀奇此中依舊古雍熙一區老
氏春臺地長在唐虞盛際時
太子巖
崖壑陰陰地杳冥皇儲𢬵得學仙靈冲昇萬
古玄天帝昔代君王幾壽齡
望雲峰

出岫無心亦有之乾坤普施八方維巖巖壑
壑油然意絶頂焚香坐看時
翠雲巖
世態紛紛變詐同白衣蒼狗頃時中青青一
氣浮千古依約慈仁東極宫
延長宫
金鼎丹空龍虎寒虬松虚老冷仙壇何時再
敞蓬萊殿望五雲東祝壽安
望頂峰
人品參差紫翠巔衆尊此地士希賢前峰第

一賢希聖却没出齊只有天
復朝峰
滿袖天香出禁門喜同王母宴西崑依然戀
闕丹心在連趁班朝面至尊
太常府
獻納司存日月邊夷夔禮樂舜班聯白雲官
守白雲洞地在名山職在天
佑聖府
掌天北極職天樞北極樞庭職亦如奔走雷
霆神號令幾多三界密文書

元和遷校府
兩間萬類一均陶列籍眞仙合寵褒時若帝
朝群考績玉京天上總䕫臯
天乙眞慶宫
帝居坎上紫微垣四海分靈萬派源一脉太
初生氣水萬年雨露溥天恩
威烈王廟
生世精嚴志慕玄叨恩準勑護靈山寂無形
響杳冥際雷電風霆目睫間
雲窟庵

養晦靈山第幾重草廬牢閉又藏蹤陰霾窩
底深盤泊約莫前身是五龍
紫霄靈泉
半泓石下小山湫海縱揚塵不絶流涓滴飽
供千萬衆神功普化幾潭秋
九渡澗
鶴駕遥遥去不還儲君仙向白雲山溪流豈
隔慈闈路待到天宫面聖顔
九渡務
瑶華懸隔碧溪灣幾次垂光此水間一掬釀

泉千日醉新豐老客也童顔
展旗峰
七巖星布聳瞻依大纛高牙擁六飛一掘散
之彌六合舉風偃雨赫天威
千年艾
山有神靈草亦靈一丸氣力幾參苓枝枝葉
葉人司命天在根頭永壽齡
萬年松
天英地粹混蓬蒿豈在掀昂聳漢高枯槁頃
時回造化風霜不老壽根牢

金星石
氣數純剛妙合凝西方太白瑞光騰流輝散
得乾坤滿華嶽其山寳藏興
銀星石
曩同球鏤貢梁州留鎮靈山最上頭粒粒丹
砂天下寳祥光徹夜燭天浮
松蘿
萬縷垂絲掛碧煙幾千年乆尚翩蹮十分换
得朝衣闊金闕全身遍萬天
不空禽

道宗莊老學虚無爲善孳孳亦舜徒相彼鳥
分言外意三千功行實工夫
烏鴉
來栢臺中效駿奔紀官如鳳職賔門朝天有
客群呼報領袖鵷班覲聖尊
半部樂
太清雅奏世希音非竹非絲五色禽韶舞平
分群祝慶來儀靈鳳一般心
我師禽
道無不在性存存蠢動含靈必有尊職教之

功同覆載此身誰可外乾坤
白雉鷄
羽衣純碧益州神東向靈山護聖眞化作翔
庭巢閣鳳翼扶帝輦上天津
靈壽杖
喬松老骨谷神耆太乙眞精古杖蔾免得孔
光奸手污住山歲數與天齊
騫林樹
七寳林中上界奇枝枝翡翠葉琉璃若非大
頂居天上安得靈根獨有之

定心松
蒼官天挺挾人豪片石無根萬丈高倚作泰
山窺斗絶擎空翠蓋鐵身牢
雲竹杖
全身賜紫晦林泉當國持危是大賢世道康
莊天步穩葛翁禮請伴神仙
天燈
陰崖絶壑溜淙淙暮夜玲瓏八面窗恍見九
霄神變化幾枝光燄炯銀缸
石燈心

寸寸剛腸道體全無窮光燄照無邊蘭膏不
斷燒難燼萬古人間是曉天
黄精
苗帶純陽伴鹿眠根頭充實幾經年夜爐和
月烹金液飯不青精亦可仙
蒼术煎
賤同草芥貴金瑰换骨成仙火是媒造化鼎
中熬煉到長生藥不在蓬萊
黑虎丹
威風肅肅賽熊貙野壁山墻暮夜餘匕劑中

間牙爪奮癢痾疾痛是黔驢
川芎餅
疾攻頭目苦虚疼攻疾仙家藥力弘片片雪
花魁蜀産不須灌頂說三乘
艾煎元
荆榛叢裏有參苓帝造鍾英地又靈任是七
年眞病久汞爐勳業炳丹青
甜茶
修眞苦淡味仙靈自種雲腴摘玉英亘古與
人甘齒頰春風百萬億蒼生

武當圖本
步九層霄閲太和盤旋八百里山河千章錦
綉詩難盡一幅丹青畫了麽風月好懷時更
别煙雲變態處如何看圖看透圖之外方見
山間景趣多


武當紀勝集



