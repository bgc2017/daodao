








黄帝陰符經注解序閏七
道之所貴者書也書之所貴者言也言之所
貴者意也故大道无言非立言无以明乎理
大象无形非立象无以測乎奥象之妙非言
不宣言之妙非學不傳
混元皇帝有言吾學而得之非得於自然也
意者未有不因學而能鑒道者也蓋一眞之
妙道體顯然其不知者天地相遠知之者豈
離目前蓋上眞慈憫垂元法於世中撈摝群
生立教之言言盡詮而理隱乎意也黄帝陰

符書三百餘言直指人心使諦觀天道與人
道有陰符契機之理故言觀天之道執天之
行盡矣臣愚嘗覽後人注解往往穿鑿不究
經㫖首尾言意但分門臆說汗漫使學者无
所適從臣愚不揆謾有解釋非敢僭符聖教
以光己說蓋得至人一言方敢注釋以補萬
分之一待將來者矣




黄帝陰符經注解
　　　　綏德軍道民任照一注
　陰者暗也符者合也故天道顯而彰乎大
　理人道通乎妙而不知是以黄帝修陰符
　經以明天道與人道有暗合大理之妙故
　謂之陰符焉
觀天之道執天之行盡矣
　天運乎上地處乎下聖人位乎天地之中
　而達爲三才者有相通之用縁有相通之
　用故陰符經首言觀天之道執天之行盡

　矣觀則望而可見執則取而可行蓋陰符
　經三百餘言首尾盡明天道始終動靜之
　理使學者執而行之方盡進道之妙故天
　道不觀則不見人道不察則不知是以人
　道與天道同根一炁有陰符暗合修行之
　理要在尋文而知乎根本探微取妙搜正
　遣邪托日月而成功即爲神人由乎通微
　入妙之致也微則與道爲一妙則與神同
　體莊子云其一與天爲徒其不一與人爲
　徒即知天法與我法不異我道與天道何

　殊不可不察也
天有五賊見之者昌五賊在心施行乎天宇
宙在乎手萬化生乎身
　天道本无賊人之心以人心自不覺知五
　行有逆順相返之炁猶乎賊之盜也要在
　學人繫心五賊返爲我用故天生天殺造
　化萬物莫不因五行爲用也五行者是陰
　陽之炁散而爲五星五星之炁散而爲五
　行五行之炁散而爲萬物萬物之炁聚而
　爲五味五味之炁化而爲眞一眞一散而

　五芽生五芽生而五根成五根成而五行
　具五行具而五臟全是以人有五臟同天
　地之包五行故天以五行之炁内人腹中
　五臟日日有損月月添衰况性命四時推
　遷身形寒暑銷爍一臟有損即有病生五
　臟併枯性命何在以此察之縁五星在天
　或順或逆賊殺人物能見之者昌也善見
　者人因五行五穀五味而生因五行五穀
　五味而死即知五穀之炁是天之冲炁地
　之土液吾能食之以時返盜物精順其造

　化上補泥丸下填骨髓世人若解返元合
　於性命即无五行相剋之虞自然五臟不
　朽雖使五賊施行乎天吾以得之於心藏
　之於用返爲我有則宇宙雖大莫不在吾
　掌握萬化雖廣莫不在吾道身矣
天性人也人心機也立天之道以定人也
　盡人則同乎天體天則同乎道道與之生
　一而不雜人生而厚者性也復其性者處
　其厚而已即知天有性性通人也人有心
　機同天也是以人抱厥靈本與天道心性

　相合機務相符根於一而已由此立天之
　道以定人也且道通一體性混一眞爲天
　地本亦爲三才之元天得一以清地得一
　以寧人得一以靈即知天性同人而人性
　同天也機出一心即知人心機天而天心
　機人也心性既同則動合天機心合天機
　即知天藏機於混沌之内即知混沌中藏
　天機也天機者天心也混沌中玄機者人
　心也以心師心能契道者天機與我心同
　而我性與天機合也故天道人道同根一

　源是天人不相勝也經云立天之道以定
　人也是已
天發殺機龍蛇起陸人發殺機天地反覆天
人合發萬變定基
　天道純陽以陰爲殺機人道處陰陽之中
　以陽爲殺機故春生秋殺是乾坤播大道
　之風陽炁復而萬物漸生陰炁騰而萬物
　漸壯龍蛇是陰中有性之物乘五月姤卦
　一陰始生之炁隨而奔騰出陸者是天道
　顯肅殺之機自此而始也人道求生純陽

　即仙純陰即鬼善攝生者能盜天機乘十
　一月復卦一陽始生之炁以動殺機磨鍊
　陰滓蕩除尸魄故言天地反覆者是天道
　人道用陰用陽有所不同而用機之理同
　於一揆也即知天道發機於返陰之初以
　定萬變之基即知人道發機於返陽之始
　以定萬變之基是天道人道合發定基之
　理也
性有巧拙可以伏藏
　巧則蕩乎心拙則昧乎性是世俗巧拙之

　用也故聖人之性巧不露機拙不昧性而
　无馳騁於非道之務動合天機无不伏藏
　也故天道即無巧拙之用而能長能乆者
　因本性不移常守虚寂合自然之道萬物
　潛而自化是以天有大美而不言故无巧
　拙之用也蓋自古高眞潛符天道取合自
　然惟聖人所以恃道化而不任其智巧也
　但韜跡隱智以密於外澄心封情以定於
　内道經云我愚人之心也純純兮孔子曰
　吾與回言終日不違如愚純純兮天機不

　張而默與道契兹謂大智學者能通大智
　與天同德則道化可恃而豈有事巧拙之
　性能契天理者邪故聖人抱一以守不摇
　其精即知伏藏之性合於自然之道也噫
　世人之性事巧之心但馳騖於外而患乎
　人所不知患乎人所不見是以失其性而
　漏乎神縱乎心而蕩乎志是不知伏藏之
　理者也經云大巧若拙是巧得於性而事
　拙於守中者矣
九竅之邪在乎三要可以動靜

　物诱於外则心悦於内聽視品鼻神明出
　焉慎汝内閉汝外不以通物爲樂无得而
　引之則樂天而自得孰弊弊焉以物爲事
　邪故九竅受邪由乎心性之有動靜邪正
　之有交涉心不正則性返爲情情爲用也
　故動謂之心靜謂之性方其動也返性爲
　情故萬變无常而不能靜也方其靜也返
　情歸性故吾心常一而不能動也是以心
　性相混致有邪正交涉也故學者三要不
　可不知心爲動靜之要情爲亂性之要性

　爲樂道之要知此三要則不失本性復其
　性而處厚也故喜怒哀樂不能動乎心或
　有所動則發於自然是不失吾心常一而
　物不能引也可以靜則得於守廉而萬變
　不能惑也故學者動靜之要不可不察也
火生於木禍發必剋姦生於國時動必潰知
之修鍊謂之聖人
　達士得機指示後人中有富國安民之道
　取此爲理也縁人之有心心火受姦耗損
　精炁譬木中有火禍發必剋要在修鍊禁

　姦然後能通神矣故木者物也陰中有陽
　是木中藏火也及乎陰木就焚灰燼火滅
　其何堪焉故聖人立法譬人之有身包含
　道體抑亦生死繫焉道德經云吾有大患
　爲吾有身故身譬國也胸腹之爲室也四
　肢之列猶郊境也骨節之分猶百官也神
　猶君也血猶臣也炁猶民也所以安其國
　吝其炁全其身也爲國之姦者九竅爲受
　邪之門三蟲爲六慾之鬼誘惑人心交涉
　六情以此爲身國之姦也所以謂身譬國

　也縁人之身抑亦物之象也内感眞一之
　炁資養百骸得全性命儻心火不禁一眞
　耗散尸魄姦生天年數盡是時動必潰之
　際也要在禁制心火修鍊陰滓防未起之
　患治未病之疾用意於未然之前使神自
　恬而心自灰性自靜而情自弭豈不是知
　之修鍊爲富國安民之法者哉
天生天殺道之理也天地萬物之盜萬物人
之盜人萬物之盗三盜既宜三才既安
　世之人莫不爲萬物所誘盜乎性命也要

　在學人返盗萬物精華補填耗損以守常
　道則德全而神自恬也故一炁含靈於混
　沌是三才同乎一源也道散則三才分判
　元炁各存天陽也地陰也陰返陽則萬物
　生陽返陰則萬物死是天生天殺道之理
　也天地施工於萬物綿綿若存或聚或散
　是物无定體而道存乎不二也莊子云物
　无成无毁復通爲一即知天地以陰陽還
　返之機爲萬物之盗也且物中最靈者人
　也惟人同天地爲三才抑亦根乎一炁與

　天同德亦爲萬物之盗也惟萬物同人而
　生以資人之所欲引盗人之性情抑亦爲
　人之盜也即知人盗萬物以資生萬物盜
　人以同死天地盗萬物以歸根是三盗既
　宜三才既安不失造化本末之妙也
食其時百骸理動其機萬化安
　學人既知能盗物精以資吾炁要在食不
　失時則用機自合造化故食者是五穀之
　精也所以爲精者是天之冲炁地之土液
　食其時則資益五臟散乎百骸潤澤肌膚

　即不失造化之本末也是以隨日月之炁
　復化爲太乙眞水上貫靈源要在養舌下
　神水流入肺化爲唾唾色白象金心火來
　剋流入心化爲血血色赤象火腎水來剋
　流入腎化爲精精者水也脾土來剋返上
　泥丸其色黄謂之黄芽復流入鼎烹之爲
　白雪鍊之爲青金復貫入心洗滌心血復
　流於炁海散化補填骨髓即知水盛則土
　多土多則血强血强則精溢精溢則腦滿
　是還精補腦之理要在食其時矣

人知其神而神不知不神之所以神
　至幽而无形者神也合自然之體者性也
　應機接物者情也故神性本乎一體情性
　分爲二用獨知情之爲用者往往事神在
　彼而不知我能神而神也知性通至幽而
　无形者知神用在我而不以彼神爲仰也
　故學道者將全精神欲達性命則性命之
　源不可不知也故命者性之本而性其根
　也精者神之母而神其子也精全則神王
　盡性則至於命矣故神恬則性靜性靜則

　心和心和則純素之道可守而不失與神
　爲一也能與神爲一者精不離人而神不
　離炁也神炁相合則形全而通乎无方之
　用即知不神之神在我而不在彼也
日月有數大小有定聖功在焉神明出焉
　日者陽也月者陰也陰陽者道用也故道
　用法於自然所以日月之有常數大小之
　有定分大則莫大乎天地小則不出乎人
　物人物雖小况萬物中人抱厥靈蓋與天
　性相通機用同一小可以慕大道之體聖

　功生而神明出矣且人之生也精受於天
　一而爲智之源神得於天五而爲性之本
　及其至也可以入神可以復命即知人分
　雖小可以慕天地之大而聖功生達日月
　之數而神明出傳曰學始乎爲士終乎爲
　聖人彼學道者日月之數不可不知大小
　定分不可不察且天道一日一夜行三百
　六十五度帶行日月日其行遲一日一夜
　行一度月其行疾一日一夜行十二度日
　一年行一周天月一月行一周天一日有

　十二時六時陽六時陰天降地騰一日一
　合五日象一元炁一月有三百六十時象
　一年火候日月三十日一交十五日一合
　月至晦日隱朔日又生循環晝夜聖功立
　而萬物生神明出而萬物化是以聖人以
　此取則修鍊一月之間奪天地一年火候
　以立聖功經云三十輻共一轂即知一月
　有三旬首尾二旬是用武火之時也中間
　一旬月盛圓明是用文火之時也經云首
　尾武中間文此故也又云藥成須藉月爲

　師又云高奔日月吾上道所以高眞上聖
　體天道之盈虚托日月之定數以小慕大
　與天同一而通乎大理即知道无小大之
　間也明矣故莊子云其一與天爲徒其不
　一與人爲徒故言大小有定指乎天人之
　分同乎一而已
其盜機也天下莫不見莫能知君子得之固
躬小人得之輕命
　黄帝得皇人言爲道求生必由所生法言
　道機也達士稱下有强兵戰勝之術理在

　此也儻人能得機要在固躬不可縱情恣
　欲以輕乎命抱朴子云善其術者能却走
　焉以補腦故事顯而理隱者天下莫不見
　也理有可盜而事有可棄者天下莫能知
　也理有可盜則非道不能取故善爲盗者
　可使由之不可使知之知則冲炁不降機
　用貴密而事无不濟惟君子所以能固躬
　而得乎機矣儻小人見理用機行盜則往
　往不能固躬返有所失是輕命而窮及濫
　矣故戰勝之術理密機深恐文繁不欲細

　解但討太一固命金丹經訣即知其詳矣
瞽者善聽聾者善視絶利一源用師十倍三
返晝夜用師萬倍
　師者範也範者正也故正者道之常惟正
　也故能御萬變而獨立于萬變之上是得
　心師一源之正者也故先達得機之士指
　示後人稱上有神仙抱一之道理在斯而
　已是以瞽不善視則專於聽也聾不善聽
　則專於目也兩者能視聽之專而與常人
　利於十倍看是得之於心師而利乎一源

　也故聾瞽之微縁三關外擁内有所隔尚
　能得利於一源况道者三返晝夜希夷視
　聽專利一源以心師心豈不有萬倍之利
　乎故學者抱眞守一之道要在歸根可以
　長存歸根者復元炁之本也莊子云通於
　一而萬事畢所謂致一則不二抱一則不
　離守一則不遷惟其不二則能致一也惟
　其不離則能抱一也惟其不遷則能守一
　也故守一之道要在心不放逸則性自靜
　而神自恬德自全而道自集蓋神仙抱一

　之道始因黄帝見皇人曰博聞有眞一之
　神可得聞乎皇人大驚曰子在民間安得
　聞此乃上皇主録首篇恐文繁不欲具注
　但討皇人三一圖經閲之即知抱一守道
　之詳矣
心生於物死於物機在目
　學人既習抱眞守一之道或起動念著物
　之心要在當用目機以禁乎動念也且心
　者是一身之主百神之帥勞神疲思莫不
　因心也故心有動用之機在物不能无惑

　在意不能无著是以心眼有相須之用情
　性有取捨之機故心因物動則死於物而
　有所著有所著則心源不一神性變亂焉
　能取萬倍之利乎故善爲道者心有所著
　則當用目機禁乎心而百非自泯也當泯
　心之際勿覺心著但瞑矇瞪目東瞻能如
　嬰兒則精神不去心潔而清也古詩云髭
　頭灑血眼如環是用機在目而泯乎心有
　所著也道經云善閉无關楗而不可開是
　心靜而不著物者也

天之无恩而大恩生迅雷烈風莫不蠢然
　恩威之大莫大乎天地受賜之心莫出乎
　人也蓋天降冲和之炁以資世人不有乎
　間也所以无間者施惠大恩及於萬類惟
　容人之樂善使通眞達道入於聖域經云
　皇天无親惟與善人即知道无親疏亦无
　好醜但人能通道則道自通人惟至者能
　受賜天之大恩與天爲徒雖使天道鼓陰
　怒肅殺之炁張迅雷烈風之威彼至者坦
　然无畏懼之色由是乎視聽關於外而心

　意鑰於内也
至樂性餘至靜則廉
　虚靜而不與物雜道之體也古之體道者
　以内遊爲務不以通物爲樂樂其性而已
　人樂其性者非意之也返一无迹因其自
　然而已故樂性則性无不餘不與物雜則
　靜无不廉是以樂天知命故不憂性寂喜
　淡即无貪則心不勞也心不勞則神不漏
　神不漏則情不動而性至樂也蓋至樂之
　性得乎至美之遊而達乎至靜之境者廉

　之致也
天之至私用之至公
　天道容善則至私也用道平始則至公也
　故天道私人而不私乎道用道至公而不
　私乎物是至公也皇天无親惟德是輔是
　私人而不私道也蓋世人之性善惡相混
　近善即善近惡即惡非本然也蓋因習以
　性成而已故學人之性要在求訪明師親
　近良友專心剋志方通入聖之門天且不
　違應感上靈要在洗心克己不放道心自

　有天神暗助志不可退也若尋訪師友得
　其人則師事之不得其人則兀兀而行身
　且安樂性命之學不可忽也
禽之制在炁
　天虚則炁浮炁浮則禽因羽而制炁飛而
　能上也故學者要在虚其心而守乎靜平
　其炁而恬乎神則心自順而不姦性自靜
　而不惑是以神爲炁子炁爲神母神炁相
　合則眞精不散神安而形固炁使之然也
　蓋人之有身物之象也象同乎物則生死

　繫焉有時而盡也要在炁壯則神全炁衰
　則神敗經云禽之制在炁禽者擒也擒乎
　心制乎炁也且禽能飛而上者猶人之有
　炁充實太虚扶持天地舉形而仙矣良由
　心虚則炁充大宇與道集虚虚室生白是
　能養一炁制使之然也孟子云吾能養浩
　然之炁塞于天地之間是深得制炁之道
　者也
生者死之根死者生之根
　造化密移陰陽不測生於神而死於形者

　通一炁本於自然也故生者造化之所始
　死者陰陽之所變蓋物无並盛陰陽是也
　即知萬物因陰陽以形因陰陽以化本經
　云天生天殺道之理也故大道根乎一炁
　運行日月日月是陰陽之祖互相交感布
　炁生靈陽炁返而萬物生陰炁復而萬物
　死即知生死之理根於道源若存若亡也
　蓋人之道抑亦生死所繫根於一炁感父
　母陰陽炁合而生也陰陽數盡而死也要
　在以陽鍊陰陰滓盡而陽體就一炁充而

　道自亨則還元返本歸根復命而至矣
恩生於害害生於恩
　以仁爲恩害則隨之故恩愛相生是人之
　用情之本也學道者往往爲恩愛繫累中
　道而止半塗而廢始勤而終怠者凡民之
　情莫不然歟所以自取害而害生於恩也
　要在切知一炁通靈萬禍不侵一身達道
　七祖昇天能剋志進道者恩及身而害不
　加我也其昧者恩愛之心不除則恩及彼
　而害及我也故恩愛之心滿世人之惑也

　榮辱之情舉世人之貪也噫憂苦勞傷之
　害何爲天下人之樂從而不爲害者是恩
　愛厚而爲害之深根也善爲道者則不然
　以恬神爲樂以寂寞爲榮澡雪乎心靜嘿
　乎志所以恩不加彼而害不及我也
愚人以天地文理聖我以時物文理哲
　日用資生養命之物是助道本根之靈液
　也故人有賢愚量有淺深人賢則智見高
　明量寬志大人愚則慮淺識卑出言必下
　殊不知天地文理法於自然循流萬古不

　變不遷以常數爲定體愚人者獨以此爲
　聖而殊不察時物文理人所日用而不知
　其詳也故五穀者是天下人之日用之物
　也但世人務取乎飽食而不究乎造化之
　本末也蓋五穀盗天地造化而生盗天地
　冲炁而實即知五穀是天地眞一之精長
　茂成熟人得食之接炁延生受脾胃磨而
　精華靈液化爲太一眞水是五行之先號
　又焉知五穀精炁是天地之靈液日月之
　華英五行之精髓能資我生能益我炁能

　助我形能延我命能全我神能通我聖所
　謂我以時物文理爲哲者其是之謂歟


黄帝陰符經注解終


















