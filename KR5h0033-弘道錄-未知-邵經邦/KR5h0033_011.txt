










弘道録卷之十八
　義
　　父子之義
孟子曰舜盡事親之道而瞽䏂底豫而天下
化瞽䏂底豫而天下之爲父子者定
　録曰夫所謂之定者孝經云一人有慶兆
　民頼之蓋以父子之間思嘗掩義人但知
　有愛而不知有敬至是始知主敬之道而
　父子之分截然矣此秦俗慈子嗜利不同
　禽獸無幾者眞後世大亂之道也

史記堯時洪水滔天四岳舉鯀治水無功鯀
乃殛死舜既即位舉禹使續父業
　録曰唐虞盛時非特禪授岀於至公至於
　功過亦不相掩也夫鯀罪人也罪人之裔
　同朝且不可矧代父乎禹孝子也痛父之
　心委質且不堪况纉業乎盖舜之殛鯀與
　鯀之被殛出於天下之至公施者不以爲
　怨受者不以爲仇也及其舉禹使續父業
　亦合於人心之至順舉者不以爲嫌代者
　不以爲歉也設有一毫之私心則君臣父

　子之間皆有所窒碍矣又豈得爲義乎
禹娶塗山氏女生子啓辛壬癸甲啓呱呱而
泣禹弗子惟荒度土功
　録曰鯀之廢以方命圯族禹之興以敏給
　克勤然則㫖酒可惡人道亦可捐乎寸陰
　可惜辛壬亦可吝乎此公爾忘私國爾忘
　家至此而無以復加也
禮檀弓事親有隱而無犯左右就養無方服
勤至死致喪三年
　録曰親何必以有隱乎蓋父子之道天性

　也易曰幹父之蠱有子考無咎親雖有過
　子能幹之親之失即子之得也是故舜之
　父本頑也能左右之而頑化爲慈何必犯
　哉禹之父本凶也能左右之而功掩其過
　何必直哉若徒事掩藏其惡以至於亡國
　敗家非左右就養無方之義也
文王世子成王幼不能蒞阼周公相踐阼而
治抗世子法於伯禽欲令成王之知父子君
臣長幼之道也
　録曰愚觀抗世子法於伯禽乃千古之至

　妙也世子之立雖幼君也師保傅之設雖
　尊臣也臣可以責君乎將徒嚴坐揖之禮
　而實無嚴憚之義若乃伯禽之於魯亦世
　子也師保傅所得專也故成王不可撻伯
　禽則無嫌矣豈惟伯禽無嫌雖成王亦莫
　得而嫌之也受撻雖禽而所撻則王將不
　猛省而奮發耶吾而不改其過則人不已
　其撻其過有限其撻無窮必寡之又寡以
　至於無矣及其久也撻者免而過者化人
　但知終爲令主而不知所入之深豈非至

　妙至妙乎故仲尼曰周公優爲之所以深
　許之也歟
凡三王教世子必以禮樂樂所以脩内也禮
所以脩外也禮樂交錯於中發形於外是故
其成也懌恭敬而温文
　録曰三代以上禮樂爲實行三代以下禮
　樂爲虚文太子天下之本禮樂太子之本
　也太子而恭敬温文則君人無怠惰□刻
　矣君人無怠惰□刻則朝廷無乖張拂戾
　矣朝廷無乖張拂戾則天下無涣散危亡

　矣其豫養而夙儲之端乃在于是所以優
　入治安之域而不覺也
立太傅少傅以養之欲其知父子君臣之道
也太傅審父子君臣之道以示之少傅奉世
子以觀太傅之德行而審喻之太傅在前少
傅在後入則有保出則有師是以教喻而德
成也師也者教之以事而喻諸德者也保也
者愼其身以輔翼之而歸諸道者也記曰虞
夏商周有師保有疑丞設四輔及三公不必
備唯其人語使能也

　録曰師保傅之設其重如此後世乃以爲
　兼官或虚隆其禮或徒存其名或任匪其
　人或職非其事皆非周公之本意也又安
　所望於教世子之法哉
君之於世子也親則父也尊則君也有父之
親有君之尊然後賦天下而有之是故養世
子不可不愼也行一物而三善皆得者唯世
子而已其齒於學之謂也故世子齒於學國
人視之曰將君我而與我齒讓何也曰有父
在則禮然然而衆知父子之道矣其二曰將

君我而與我齒讓何也曰有君在則禮然然
而衆著於君臣之義矣其三曰將君我而與
我齒讓何也曰長長也然而衆知長幼之節
矣故父在斯爲子君在斯謂之臣居子與臣
之節所以尊君親親也故學之爲父子焉學
之爲君臣焉學之爲長幼焉父子君臣長幼
之道得而國治語曰樂正司業父師司成一
人良元萬國以貞世子之謂也
　録曰愚觀成周立法之善未有若世子之
　詳著審辯讀者可爲之踴躍也以世子生

　於深宫之中出於萬人之上敦敢與之齒
　亦孰從而齒之然而生必有所自統必有
　所承出必有所先世子與人同也雖世子
　與人同孰能使知其所同哉若夫衆人徒
　知己之有父而不知父之道雖尊不易徒
　知己之有君而不知君之道雖貴不移徒
　知已之有長而不知長之道雖崇高不變
　一齒讓之間而纖悉必盡天下其猶指諸
　掌乎故曰一人元良萬邦以貞極其歸美
　而無外也

說苑伯禽與康叔封朝於成王見周公三見
三答之康叔有駭色謂伯禽曰有商子者賢
人也與子見之康叔與伯禽見商子而問焉
商子曰南山之陽有木曰橋盍徃觀之二子
徃見橋竦焉實而仰以告商子商子曰橋者
父道也南山之陰有木曰梓盍徃觀之二子
徃見梓勃焉實而俯以告商子商子曰梓者
子道也二子明日見周公入門而趨登堂而
跪周公拂其首勞而食之曰安見君子對曰
見商子周公曰君子哉商子也

　録曰此伯禽之撻不但訓成王亦以訓康
　叔也夫家人有嚴君者嚴主敬君主義敬
　義立而親親之道不孤矣家人嗃嗃悔厲
　吉者易子而教之也易子而教所以全其
　父子之恩也此君子哉商子不傷恩不失
　義而能澤及十世豈非威如終吉之明驗
　歟彼秦俗之誶語漢法之傷恩婦子嘻嘻
　失家之節何怪乎覆亂之相尋也
國語周恭王游於涇上密康公從有三女奔
其母曰必致之王夫獸三爲羣人三爲衆女

三爲粲粲美之物也衆以美物歸女何德以
堪之康公弗獻一年王㓕密
　録曰密康公之母何其篤於愛子而昩於
　事君乎夫堂上之與膝下雖親踈不同至
　於心之無二則一也果若人言以謀子則
　善矣以謀王則吾不知也姦國之大惡人
　之大戾也如其義則雖祁祁如雲不以爲
　瀆如其非義一褒姒足以滅宗周安在其
　爲三女乎顧以爲粲而效之王王之美密
　之惡乎

左傳桓公二年取郜𣇄於宋納於太廟臧哀
伯諫曰君人者將昭德塞違以臨昭百官猶
懼或失之故昭令德以示子孫是以清廟茅
屋大路越席大羹不致粢食不鑿昭其儉也
衮冕黻珽帶裳幅舄衡紌紘綖昭其度也藻
率鞞鞛鞶厲游纓昭其數也火龍黼黻昭其
文也五色比象昭其物也錫鸞和鈴昭其聲
也三辰旂旗昭其明也夫德儉而有度登降
有數文物以紀之聲明以發之以臨照百官
於是乎戒懼不敢易紀律今滅德立違而寘

其賂器於太廟以明示百官百官象之其又
何誅焉國家之敗由官邪也官之失德寵賂
章也郜鼎在廟章孰甚焉公不聽周内史聞
之曰臧孫達其有後於魯乎君違不忘諫之
以德
　録曰臧哀伯之有後其諸臧僖伯之勸乎
　夫觀魚以崇靡其過小章賂以誨亂其過
　大羽父之視華督一間耳宋之亂既成魯
　之賊安討乎正其詞以歸獄桓罪蓋爲之
　魁而車中之禍特反乎爾已遂致子牙慶

　父仲遂意如之徒紛紛無所底止豈非作
　法於貪乎嗚呼臧氏之子可謂無負於魯
　矣厥後諸臧之孫有急病讓夷者有逐去
　東門者有號爲聖人者内史之談豈虚語
　哉然後知尚德立言雖不見用亦不可廢
　也
州吁未能和其民厚問定君於石子石子曰
王覲爲可曰何以得覲曰陳桓公方有寵於
王陳衛方睦若朝陳使請必可得也厚從州
吁如陳石蜡告於陳曰衛國褊小老夫耄矣

無能爲也此二人者實弑寡君敢即圖之陳
人執之而請蒞於衛九月衛使右宰醜蒞殺
州吁於濮石蜡使其宰□羊肩蒞殺石厚於
陳君子曰石蜡純臣也惡州吁而厚與焉大
義滅親其是之謂乎
　録曰蜡庶幾可與亂矣夫僻與溺均之爲
　戮也公既僻矣碏或溺焉有王者起其何
　能淑則向之正諫果何益哉桓立而蜡老
　厚死而石安蜡庶幾可與亂矣使漢之霍
　光知此明告於帝曰顯實與聞乎弑然後

　正淳于之罪停少女之婚霍之宗未滅也
　而卒以胥溺豈非不學之故與故曰爲人
　臣而不通春秋之義必䧟篡弑之罪此之
　謂也
晋獻公將殺其世子申生公子重耳謂曰子
盍言子之志於公乎世子曰不可君安驪姬
是我傷公之心也然則盍行乎曰不可君謂
我欲弑君也天下豈有無父之國哉使人辭
於狐突曰申生有罪不念伯氏之言以至於
死申生不敢愛其死雖然吾君老矣子少國

家多難伯氏不出而圖吾君伯氏苟出而圖
吾君申生受賜而死再拜稽首乃卒是以爲
恭世子也
　録曰獻公之不慈夫人得而誅之也而獻
　公之不孝人莫得而誅之也父子相繼以
　爲世者也故天之所與必先定其配偶正
　其嗣續所謂其類維何室家之壺何也而
　顧可瀆乎哉甚哉恭世子之不幸也烝者
　禽獸之道也天諉之聚塵焉所以資人之
　庖割也矧爲萬物之靈而又賢其秀者乎

　天下固鮮無父之國而亦其有無母之人
　歟惑於驪姬猶可言也烝於齊姜不可言
　也世子盖籌之矣天所以誅不孝者以懲
　不禄則我何敢愛其死哉此無所迯而待
　烹申生乃所爲恭而自言己志其在所後
　也夫
公使寺人披伐濔重耳曰君父之命不校乃
狥曰校者吾讐也踰垣而走披斬其祛遂出
奔翟
　録曰重耳庶幾可與難矣夫君父之命不

　校校者吾讐也衛太子之傳石德乃教以
　矯節收充等繫獄豈非讐乎小杖則受大
　杖則走人子之道當如是也雖踰垣而奔
　翟何害其行乎患難哉
晋襄公卒穆□日抱太子以啼於朝曰先君
何罪其嗣亦何罪舍適嗣不立而外求君將
焉寘此出朝則抱以適趙氏頓首於宣子曰
先君奉此子也而屬諸子曰此子也才吾受
子之賜不才吾唯子之怨今君雖終言猶在
耳而棄之若何宣子與諸大夫皆患穆□且

畏偪乃背先蔑而立靈公
　録曰靈公之謀趙盾蓋不待驟諫之日而
　在於頓首之聞乎夫君而頓首其臣臲卼
　甚矣爲盾者盍不思所以自反乎損私家
　之權歸公室之政昩於進退存亡之道是
　以動而有悔也或曰晋靈公之無道也宣
　子苟退不幾於䘮乎諸葛武侯云臣鞠躬
　盡瘁死而後已若夫成敗利鈍非臣之明
　所能逆料此義不明顧乃紛紛藉藉若鉏
　麑之觸槐提彌明之死大桑間靈輙之倒

　戟其迹似吝其咎又安可迯乎
周内史叔服至魯公孫敖聞其善相人也見
其二子叔服曰穀也食子難也收子穀也豊
下必有後於魯國穀生蔑蔑生速速生羯羯
生貜是爲僖子僖子將死召其大夫曰孔丘
聖人之後也莊孫紇有言曰聖人有明德者
若不當世其後必有達人今其將在孔丘乎
我若獲没必屬說與何忌於夫子使事之學
禮焉以定其位故孟懿子與南宫敬叔師事
仲尼仲尼曰能補過者君子也

　録曰此公子慶父之後也而曰能補過以
　著教也夫仁者必有後世之道也有子考
　無咎蠱之道也周公命蔡仲曰爾尚盖前
　人之愆正此意歟合而觀之可見聖人公
　天下之善
季文子相魯無衣帛之妾食粟之馬仲孫它
諫曰子爲魯上卿相二君矣妾不衣帛馬不
食粟人其以爲愛且不華國乎文子曰吾亦
願之然吾觀國人其父兄之食麤而衣惡者
猶多矣吾是不敢美妾與馬且吾聞以德榮

爲國華不聞以妾與馬文子以告孟獻子獻
子囚之七日自是子服之妾衣不過七升之
布馬餼不過稂莠文子聞之曰過而能改者
民之上也使爲上大夫子服它之字蔑之子
也
　録曰劉康公聘於魯發幣於大夫季文子
　孟獻子皆儉𡚖語王曰季孟其甞處魯乎
　敬恪恭儉臣也以敬承命則不違以恪守
　業則不懈以恭給事則寬於死以儉足用
　則遠於憂其上下無隙何任弗堪所以爲

　令聞長世也其言正與此合
公父文伯退朝朝其母其母方績文伯曰以
歜之家而主猶績乎其母嘆曰魯其亡乎使
僮子備官而未之聞耶居吾語女民勞則思
思則善心生逸則淫淫則忘善忘善則惡心
生沃土之民不材淫也瘠土之民莫不嚮義
勞也是故王后親織玄紞公侯之夫人加以
紘綖卿之内子爲大帶命婦成祭服列士之
妻加之以朝服自庶士以下皆衣其夫社而
賦事烝而獻功男女効績愆則有辟古之制

也吾冀其朝夕脩我曰必無廢先人爾今曰
胡不自安以是承君之官予懼穆伯之絶嗣
也
　録曰觀儀休之罷紝與敬姜之効績有以
　異乎曰無以異也夫男女之别在内與外
　而興亡之戒在淫與貪在位以不貪爲寳
　居家以不淫爲寳以儀之相不可有爭利
　之嫌以母之守不可懷宴安之毒若文伯
　者外無奉公之節内有多慾之愆亡無日
　矣母不惟可聽而又可信家人之表表乎

　謚爲敬姜有由然矣
范武子將老召其子燮曰燮乎吾聞之喜怒
以類者鮮易者實多君子之喜怒以己亂也
弗己必益之郤子其或者欲己亂於齊乎不
然余懼其益之也余將老使郤子逞其志庶
有豸乎爾從二三子惟敬乃請老郤獻子爲
政文子退朝而暮武子曰何暮也對曰有秦
客庾辭於朝大夫莫之對也吾知三焉武子
怒曰大夫非不能也讓父兄也爾童子而三
掩衆於朝吾不在晋國亡無日矣擊之以杖

及郤子伐齊師勝而返文子後入武子曰無
爲吾望爾也乎對曰師有功國人喜以逆之
先入必屬耳目焉是代帥受名也故不敢武
子曰吾知免矣故文子爲政有令名晋國頼
之
　録曰愚觀會之訓燮乃知諸宗之存亡有
　以哉夫狐趙冀郤欒范晋所謂大宗也族
　大則盈生盈生則驕至驕至則怨集所謂
　可畏不可恃者矧又益之以喜怒哉是故
　穿之弑君不在於桃林之攻而在於河曲

　之戰郤之亡身不在於胥童之謀而在於
　夫人之辱武子見之熟矣使爲盾者不狥
　輕肆之謀以遏其驕寵之性下官之難未
　可知也爲獻者不崇怨慾之心以抑其克
　伐之意三郤之辜亦未可知也智哉隨武
　子乎訓其子必以敬讓敬德之聚也讓禮
　之崇也能敬則必不肆能讓則必不伐他
　日鄢陵之反從容順正而丐鞅之嗣令名
　周全其視狐趙欒郤又何如哉
魏獻子謂成鱄曰吾與戊也縣人其以我爲

黨乎對曰戊之爲人遠不忘君近不偪同居
利思義在約思純有守心而無淫行雖與之
縣不亦可乎及梗陽人有獄其宗賂以女樂
魏子將受之魏戊謂閻没女寬曰主以不賄
聞於諸侯若受梗陽人賄莫甚焉吾子必諫
皆諾退朝待於庭饋入召之比置三嘆既入
使坐魏子曰吾聞諸惟食忘憂吾子置食之
間三嘆何也對曰或賜二小人酒不夕食饋
之始至恐其不足是以嘆中置自咎曰豈將
軍食之而有不足是以再嘆及饋之畢願以

小人之腹爲君子之心屬厭而已獻子辭之
　録曰父子之間不責善魏戊可謂能用諫
　矣知臣莫若君知子莫若父獻子可謂能
　用人矣㣲辭詭說使言者無忌聼者易入
　二子可謂能用言矣然則何嫌之可避而
　惓惓於成鱄之問耶善乎程子曰凡人避
　嫌者皆内不足也内既足何假於賄乎此
　其作法於貪無怪乎從獸無厭以取栢槨
　之貶不得謂之忠也
論語陳亢問於伯魚曰子亦有異聞乎對曰

未也甞獨立鯉趨而過庭曰學詩乎對曰未
也不學詩無以言鯉退而學詩他日又獨立
鯉趨而過庭曰學禮乎對曰未也不學禮無
以立鯉退而學禮聞斯二者陳亢退而喜曰
問一得三聞詩聞禮又聞君子之遠其子也
　録曰伯魚之對有五善而遠其子不與存
　焉甞獨立者其時閑而適仰不愧俯不怍
　也趨者其禮矜而莊無狎恩無恃愛也詩
　禮公物也未者知而不欺無怠隋無傲慢
　也無以者寬而有容無責善無賊恩也至

　於退而學則彬彬矣即其無以異之問而
　大有異者存乎其中惜乎陳亢之見無以
　及此也始以私意窺終以寸益喜使千載
　之下不能不遺恨於魚得非亢之過歟
　　大全以伯魚之質禀少劣故聖人止以
　　是教若使天質穎悟則顔曾所至伯魚
　　亦可至此語似非然也
家語曾子寢疾樂正子春坐於牀下曾元曾
申坐於足童子隅而坐執燭曰華而晥大夫
之簀與子春曰止曾子聞之瞿然而呼曰華

而晥大夫之簀與曾子曰然斯季孫之賜也
我未之能易也元起易簀曾元也夫子之病
革矣不可以變幸而至於旦請敬易之曾子
曰爾之愛我也不如彼君子之愛人也以德
細人之愛人也以姑息吾何求哉吾得正而
斃焉斯已矣舉扶而易之反席未安而没
　録曰夫所謂父母全而生子全而𡚖者蓋
　以言乎生理之本全也則何但啓予足啓
　予手而已哉自三省以至於寢疾自傳習
　以至於一貫自避席以至於執燭而待苟

　有一毫不得其正不可爲之全歸也不然
　則上帝所降之衷顧輕於父母所遺之體
　乎是故必易簀而後吾知免夫也若徒使
　弟子開衾而視抑末矣
小學孟軻之母其舍近墓孟子之少也嬉戯
爲墓間之事踴躍築埋孟母曰此非所以居
子也乃去舍市其嬉戲賈衒孟母曰此非所
以居子也乃徙舍學宫之旁其嬉戯乃設俎
豆揖讓進退孟母曰此眞可以居子矣遂居
之

　録曰孔子之嬉戯也常陳俎豆設禮容本
　於生知孟子之嬉戲也亦設俎豆揖讓進
　退本於學知此大聖大賢之分定於爲兒
　之時者然也
通鑑安陵人縮高之子仕於秦秦使之守管
信陵君攻之不下使人謂安陵君曰君其遣
縮高吾將仕之以五大夫使爲執節尉安陵
君致信陵君之命縮高曰君之幸高也將使
高攻管也夫父攻子守人之笑也見臣而下
是倍主也父教子倍亦非君之所喜敢再拜

辭使者以報信陵君信陵君大怒遣使之安
陵君所曰安陵之地亦猶魏也今吾攻管而
不下則秦兵及我社稷必危矣願君生束縮
高而致之若君弗致無忌將發十萬之師以
造安陵城之下安陵君曰吾先君成侯受詔
襄王以守此城也手授太府之憲曰國雖大
赦降城亡子不得與焉今縮高辭大位以全
父子之義而君曰必生致之是使我負襄王
之詔而廢大府之憲也雖死終不敢行縮高
聞之曰信陵君爲人猛悍而自用此辭反必

爲國禍吾已全己無違義矣豈可使吾君有
魏患乎乃刎頸而死
　録曰安陵之辭縮高不愈於侯□之教信
　陵乎夫幸其父從君之令以取大位匹夫
　猶尚羞之矧教其臣叛君之命以求勝名
　侯生甘爲之哉王之爲俑姬之爲憝亥之
　爲剽鄙之爲豚無忌之爲懟皆羸之賊有
　以啓之也假令無忌遂以篡逆羸可從諛
　亥可加功姬可兒戯鄙可袖手乎以是知
　王者不作其亂有如此者而必誅無赦之

　刑豈聖人之過計哉
齊淖齒之亂湣王出奔王孫賈從之已而失
王之處其母曰汝朝出而晚來則吾倚門而
望汝暮出而不還則吾倚閭而望汝今事王
王出走汝不知其處汝尚何歸焉王孫賈乃
攻淖齒殺之於是齊亡臣相與求湣王子法
章立以爲齊王保莒城以拒燕
　録曰王孫賈之母何如孟嘗君乎平時盗
　一國之名寵安危闔闢惟己所制矧於國
　破君亡曾是而不加之意哉而卒殺淖齒

　立襄王保莒城以拒燕者皆母之義有以
　激之也然則爲文者可以愧死矣或曰湣
　欲去文文奔魏故無及也愚曰夫湣而有
　是哉上不見天下不見地中不見人而乃
　見文夫湣而有是哉則母之言若固有以
　啓之也



弘道録卷之十八











