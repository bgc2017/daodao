










弘道録經四
仁
父子之仁
堯典曰虞舜父頑母嚚象傲克諧以孝
録曰此稽古史臣弟一義也夫孝爲萬善
之原仁之本務也以堯舜之大聖行禪授
之大事不過曰克諧以孝而已然則聖人
之德又何以加扵孝乎
孟子曰帝使其子九男二女百官牛羊倉廪
備以事舜扵畆畆之中天下之士多就之者

帝將胥天下而遷之焉爲不順扵父母如窮
人無所歸天下之士悅之人之所欲也而不
足以解憂好色人之所欲妻帝之二女而不
足以解憂富人之所欲富有天下而不足以
解憂貴人之所欲貴爲天子而不足以解憂
人悅之好色富貴無足以解憂者惟順扵父
母可以解憂人少則慕父母知好色則慕少
艾有妻子則慕妻子仕則慕君不得扵君則
熱中大孝終身慕父母五十而慕者子扵大
舜見之矣

録曰豈惟舜哉今我
皇上之孝眞有如大舜者觀其屢所諭輔臣
不以身爲天子當有四海爲樂至咨嗟涕
泣若有不能一日安扵其上者其詞具見
眀倫大典亦可謂終身慕者矣
萬章問曰人有言至扵禹而德衰不傳扵賢
而傳扵子有諸孟子曰否不然也天與賢則
與賢天與子則與子昔者禹薦益扵天七年
禹崩三年之喪畢益避禹之子扵箕山之陰
朝覲訟獄者不之益而之啓曰吾君之子也

謳歌者不謳歌益而謳歌啓曰吾君之子也
丹朱之不肖舜之子亦不肖舜之相堯禹之
相舜也歷年多施澤扵民久啓賢能敬承繼
禹之道益之相禹也歷年少施澤扵民未久
舜禹益相去久遠其子之賢不肖皆天也非
人之所能爲也莫之爲而爲者天也莫之致
而至者命也
録曰此家天下之始萬世共由而莫之變
易者也蓋盡心知性而後可以言天窮理
盡性而後可以言命斯二者苟一毫之未

盡未有不爲子之趙普者彼子之趙普曷
常不言天與命哉其所建非天下之至公
則無以易天性之至愛所授非祖宗之至
意則無以見統承之至恩是故朱與均堯
舜曷嘗不愛之哉爲天下得人難故不爲
强避也至扵益又曷常不薦之扵天暴之
扵人哉不之益而之啓故不爲强奪也此
豈人之所能與哉孟子發明爲相久遠之
故其了賢不肖之殊扵天命益爲詳盡録
者不可不察

太甲曰王徂桐宫居憂克終允德
録曰惻隱之心仁之端也斯言何爲而發
哉豈非以中人之性不見所可憂而憂心
不生不見所可懼而懼心不生扵是乎浸
淫扵風愆而不自知也拂戾扵訓誨而不
自覺也寧不思所以警動之者平夫桐宫
窀穸之所在也衣冠之所藏也雖以常人
視之亦莫不望松揪而興慨至是而太甲
之心油油如矣勃勃如矣其密邇先王之
訓賢扵師保之訓遠矣是故不邇聲色常

接乎目也不吝改過每警乎心也此其所
以顛覆之迹變而爲克終之德豈非惻隱
使之然哉
無逸曰其在高宗時舊勞于外爰暨小人作
其即位乃或諒陰三年不言其惟不言言乃
雍
録曰商之尚質猶夫太古之風也太子天
下之本不以卑踰尊也而乃使久居民間
與小民共事乎可以見小乙之愛其子非
若後世姑息之態而有眞實無妄之誠朝

廷萬幾之本不以恩掩義也而乃或亮陰
三年不言乎可以見高宗之愛其父非若
後世虚禮之文而有天性自然之愛此三
代人主高致盛節非但以崇高富貴言也
大雅云緜緜瓜瓞民之初生自土沮漆古公
亶父陶復陶宂未有家室
録曰夫詩稱綿綿瓜瓞何也盖太王肇基
王迹迹者軌之轍也邠人曰仁人也不可
失也從之者如歸市豈非王者之軌轍歟
厥後武王纉太王之緒即綿綿之緒耳不

然以陶復陶冗之風而圖王剪啇之志何
由起耶善觀者必能辯之
又云乃及王季維德之行太姙有身生此文
王
録曰愚觀成周之際父祖子孫若是其盛
而堯時反不能及何也意者天地初闢氣
未全純至周眞元會合匪但家之積慶而
天下積誠亦非一朝一夕之故也不然以
洽陽渭涘與釐降嬀汭何以不相若乎
列女傳曰太姙之性端一誠莊及其有娠目

不視惡色耳不聴惡聲口不出傲言生文王
而明聖太姙教之以一而識百率爲周宗君
子謂太姙爲能胎教
録曰愚觀胎教之言未嘗不嘆其至理之
所寓也夫天命之性無形者也男女之感
有氣者也無形者不可以善惡言性善故
也有感者則其邪正善惡自此分矣匪但
是也而貴賤壽夭無不兹焉是判所謂氣
質之禀與生俱生一定而不可易者其卒
爲周宗不亦宜乎

中庸曰無憂者其惟文王乎以王季爲父以
武王爲子父作之子述之
録曰孔子曰仁者不憂釋之者曰理足以
勝私故不憂文王以王季爲父苟若私慾
勝則必逞其欲速之心而䧟父扵不義有
之矣以武王爲子若苟私慾勝則必預爲
不㧞之業而䧟子扵不臣有之矣以是爲
訓後世尚有欲爲周文王者嗚呼是何文
王之多乎
后妃不妬忌而子孫衆多故衆妾以螽斯之

群處和集而子孫衆多比之曰螽斯羽詵詵
兮宜爾子孫振振兮螽斯羽薨薨兮宜爾子
孫繩繩兮螽斯羽揖揖兮宜爾蟄蟄兮
録曰何以謂有是德而宜有是福也盖前
乎此者多及王世不可宗矧可繼乎後乎
此者多陰禍燎不可遏矧可長乎夫人不
間扵其父母昆弟之言可以觀孝矣言不
離扵其衆妾内子之口可以觀德矣和非
婦子嘻嘻也貫魚以宫人寵無不利其周
之世恩乎進非枯楊生梯也王假有家交

相愛也其文之家法乎此而論德則德廣
此而言福則福大
文王后妃德脩扵身而子孫皆化扵善故詩
人羙之曰麟之趾振振公子吁嗟麟兮
若録曰愚觀王者之端未有若是之眞實而
無僞而頌羙之詞亦未有若此之親切而
有味也是故麟有在郊藪矣然而未見也
矧四靈之物無形而群公之子有象固不
若振振者之克肖也此聖人之徒深有得
扵觀感興起非但誦說向慕而已也抑啇

有外丙何壬之夭漢有隱王少帝之辜死
有建成光吉之難宋有光美德昭之議更
孰有如周之文武成康繼體者哉以爲王
者之瑞誠非誣矣
矧記文王有疾武王不說冠帶而養文王一
飯亦一飯文王再飯亦再飯旬有二日乃間
文王謂武王曰女何夢矣對曰夢帝與我九
齡文王曰女以爲何也曰西方有九國君王
其終撫諸文王曰非也古者謂齒爲齡我百
爾九十吾與爾三焉文王九十七乃終武王

九十三而終
録曰武何有以是夢也愛親之心篤所謂
先天而天弗違也文何以有是應也愛子
之心篤所謂後天而奉天時也天且弗違
而人何疑議之哉文之與武體雖有二而
誠之所通初無間然也其一飯再飯以至
旬有二日之間純乎爲親之意舉天下物
物何以加之乎木石豚魚尚云可格矧神
明之至理耶其曰九十七九十三者乃實
理之應適會其數雖不益以文王之三齡

安知武王之有縮乎要之人生以百歲爲
期初不屑屑拘之觀者不以詞害意可也
周頌閔予小子遭家不造嬛嬛在疚扵乎皇
考永世克孝念兹皇祖陟降庭止維予小子
夙夜敬止扵乎皇王繼序思不忘
録曰所以謂就文武之業崇大化之本者
盖天地之大化曰仁聖人之至德曰孝几
所以媚玆一人而應侯順德者莫非以是
爲之張本也是故太甲之徂桐居憂高宗
之宅憂亮陰成王之煢煢在疚三王所以

底扵嗣守之賢者同一道也皇王之孝非
有他求也其端出扵天乃良心之眞切也
其思閟扵祖乃憂劬之通㣲也其質要扵
鬼神乃百順之游衍也此所以思繼其序
而不忘者也厥後大漢之興其審尚不異
乎此元成以後此道㣲矣無恠乎經生之
切切也
顧命惟四月哉生愧王不懌甲子王乃洮𩔗
水相被冕服憑玉几乃召太保爽芮伯彤伯
畢公衛侯毛公師氏虎臣百尹御事王曰嗚

呼疾大漸惟幾病日臻既彌留恐不獲誓言
嗣兹予審訓命汝昔君文王武王宣重光奠
麗陳教則肄肄不違用克逹殷集大命在後
之侗敬迓天威嗣守文武大訓無敢昏逾今
天降疾殆弗興弗悟爾尚眀時朕言用敬保
元子釗弘濟于艱難
録曰此成王之所以正其終與康王之所
以正其始可以爲萬世之法也夫托孤寄
命夫有若周之得人者也以王室之懿親
當太保之重任雖曰有君臣之分而其休

戚之所關若同舟而颺扵中流並轡而馳
扵康莊亦安得而不業業哉彼成王者始
也予其懲而毖後患苟非周公何以能保
明其身乎終也宣重光而達大命苟非召
公何以能敬保元子乎此艱難之意成王
身有之故言之親切而有味非若安劉必
勃之徒取僥倖也
又曰柔遠能邇安勸小大庶邦思夫人自亂
予威儀爾無以釗冒貢于非幾
録曰成王至是無以異扵古之聖賢矣盖

幾者虞廷之要訣也非至明疇能察之非
至健疇能决之此其所得扵緝熙仔肩之
所致而非泛泛然之臆說也夫動而泛應
則紹庭上下陟降厥家可須臾忽忘乎靜
而愼獨則一日二日萬幾可瞬息不善乎
然而嗣君尤切焉者以其心之未純守之
未固一旦出居人表易致驕泰之失入邇
近習冒進不善之幾則所以柔遠能邇安
勸小大庶邦皆失其具矣此瞑眩之深慮
死生之永訣盈成之至計保傅之全功彼

佳兒佳婦之言徒見其所爲親而不詳扵
理道者非同日語也
周公謂魯公曰君子不施其親不使大臣怨
乎不以故舊無大故則不棄也無求備扵一
人
録曰此周公之家法夫子所謂魯一變至
扵道是也厥後魯公之爲治先内而後外
先仁而後義所得扵訓戒者至切也故曰
魯之澤及十世魯有王者之跡者仁厚也
齊之所以不如魯也然愚嘗過曲阜而觀

周公之廟廼無一人配饗之者愚意大聖
人之德生能配天死無以配食且以魯公
之賢無忝周公之教以之配饗夫豈不宜
他日或能舉錯執此以徃可也
檀兮晉獻公之䘮秦穆公使人吊公子重耳
曰寡人聞之亡國恒扵斯得國恒扵斯雖吾
子儼然在憂服之中䘮亦不可久也時亦不
可失也孺子其圖之以告舅犯舅犯曰孺子
其辭焉喪人無寳仁親以爲寳父死之謂何
又因以爲利而天下其執能說之孺子其辭

焉公子重耳對曰君惠吊亡臣重耳身喪父
死不得與扵哭泣之哀以爲君憂父死之謂
何或敢有他志以辱君義稽顙而不拜哭而
起起而不私子顯以致命扵穆公穆公曰仁
矣公子重耳夫稽顙而不拜則未爲後也故
不成拜哭而起則愛父也起而不私則遠利
也
録曰立庶以是不以愛愛既斃矣重耳之
長無能易也彼惠公者上不顧兄下不顧
弟外賂内求僥倖苟得重耳方且煢煢在

疚稽顙哭泣其氣象判然不侔故春秋惠
公不書入里克不書罪而大學亦引舅犯
之言皆與人爲善之心也孰謂穆公之主
納不定扵子顯之致命乎使文公者每事
如此又何以久假而不歸哉惜乎心之不
純巧扵用詭雖皆不學之過而子犯之致
君無術亦不得而辭其責也
左傳酆舒問於賈季子犯之子曰趙衰之與
趙盾孰賢對曰趙衰冬日之日也趙盾夏日
之日也

録曰冬日之日可愛者也夏日之日可畏
者也衰以壺漿從經餒而弗食其愛至矣
至盾始爲國政制事典正法罪辟刑獄董
逋迯由質要畏而愛矣此季所以亟稱也
家語孔子之先宋之後也㣲子啓殷帝乙之
元子入爲王卿士㣲國名子爵周公相成王
命㣲子爲殷後與國于宋弟號㣲仲仲生宋
公稽稽生丁公申申生湣公熙熙生弗父何
何當嗣而讓其弟厲公焉何生宋父周周生
世父勝世爲宋鄉勝生正考甫生孔父嘉其

後以孔爲氏焉嘉生木金父木金父生臯夷
父其子爲防叔辟華氏之禍而奔魯故孔子
爲魯人防叔生伯夏伯夏生叔梁紇禱扵尼
丘之山生孔子
録曰遷知世孔子矣而顧遺其先系何耶
㣲子統承先王孔子實紹商後三代更起
迭運可謂至仁矣夫契敷五教明人倫萬
世仁義禮樂之宗也湯繼夏后以有天下
其立本發源實肇扵此以至扵㣲子又生
有聖德后與帝乙皆欲立之則㣲子固當

命世爲天子矣及其抱祭器奔周天心棄
紂而實未厭商也周亦不敢臣之而使脩
其禮物作賓於王家數世而後周德亦衰
天乃篤生元聖爲萬代仁義禮樂之宗主
雖不繼周而王實以代商爲治觀夫子嘗
曰吾學殷禮有宋存焉其隱然自任之心
可見是可遺而弗論乎通志救馬遷之失
亦畧而不書非其至矣此録之不可無也
孔子年十九娶于宋之開官氏一歲而生伯
魚魯昭公使人遺之鯉魚孔子榮君之貺故

名曰鯉而字伯魚伯魚生伋字子思作中庸
録曰商自契以來而至扵湯又自湯以降
而封扵宋歷千有餘年而後孔氏興又自
正考父佐戴武宣歷數世而後孔子出孔
子復娶于宋之開官氏而生伯魚伯魚復
生伋而後道統之傳得其宗天爲萬世之
計將以繼徃開來非但光前裕後其所關
係非小補也乃可略而不書乎録之以補
史記古史通志諸書之缺
孝經仲尼居曾子侍子曰先王有至德要道

以順天下民用和睦上下無怨汝知之乎曾
子避席曰參不敏何足以知之子曰夫孝德
之本也教之所由生也復坐吾語汝身體髮
膚受之父母不敢毁傷孝之始也立身行道
揚名扵後世以顯父母孝之終也夫孝始扵
事親忠扵事君終扵立身大雅云無念爾祖
聿脩厥德
録曰夫所謂至德要道何也曰心也心何
以至而要也此對天下與民與上下言故
爲至而要也何以天下與民與上下之非

至而要也天下至廣也聖人以爲病焉愽
施是也兆民至煩也聖人以爲病焉濟衆
是也上下至不齊也聖人以爲病焉絜矩
是也豈其遂已哉天下雖廣親則一也兆
民雖煩愛則一也上下雖舛順則一也親
也愛也順也先王之心休休乎以爲羙也
綽綽乎以爲裕也視之弗可見而能加于
百姓聴之弗可聞而能刑于四海故曰德
之本也教之所由生也此通一經之本始
明五孝之發端非止始扵事親忠扵事君

終扵立身而已
有子曰其爲人也孝弟而好犯上者鮮矣不
好犯上而好作亂者未之有也君子務本本
立而道生孝弟也者其爲仁之本與
録曰孝弟爲仁之本本猶根也物之有根
便有許多柯幹枝葉所以務培其根者以
生意在此而不在彼也設有人焉接人一
團和氣而家庭有未善焉可謂仁乎又有
人焉惟孝友于兄弟廼加人以横逆焉有
是理乎故曰孝弟而好犯上者鮮矣不好

犯上而好作亂者未之有也然此乃日用
常行之道無甚高難行之事君子何乃專
用力扵此乎正以本立而道生則將推之
天地萬物無不各得其所矣豈非仁之本
乎門人以有子言行氣象似聖人故並記
扵開卷之首然則務本者豈非時習之第
一義歟
孟子曰未有仁而遺其親者也
録曰夫所謂遺親者即如世俗不孝有五
之類惟不仁則狥于人欲之私而有此等

事仁則一舉足一出言不敢忘乎父母故
嘗聴于無聲視于無形豈有惰其四肢乎
居則致其敬養則致其樂豈有愽奕好飲
酒乎父母之所愛者子亦愛之豈有好貨
財私妻子乎色不忘乎目聲不絶乎耳豈
有從耳目之欲乎居上不驕爲下不亂在
醜不爭豈有好勇鬥狠乎凡此皆人倫莫
大之幸家道無窮之益三書開卷之首不
可以不察也
又曰仁之實事親是也

録曰此實字非對華而言亦非如菓核之
實乃是本然歸宿處故謂之實也盖仁之
所以爲仁非泛然之謂也乃天生父子其
性之至愛本然歸宿之處在扵事親故謂
之仁也下面義智禮樂莫不皆然至扵樂
則生矣生則烏可已也則仁之全體逞露
大用顯行極至則手舞足蹈然皆出扵五
者本然歸宿之處非有所外求非有所假
借乃直示人以喫緊活潑之道大抵聖賢
之言譬之化工生意俱包在内人視之有

層層葉葉只是一箇骨朵内發出來的便
是仁之實也讀者其致思乎
小雅蓼蓼者莪匪莪伊蒿哀哀父母生我劬
勞蓼蓼者莪匪莪伊蔚哀哀父母生我勞瘁
鉼之罄矣維壘之耻鮮民之生不如死之久
矣無父何怙無母何恃出則御恤入則靡至
父兮生我母兮鞠我拊我畜我長我育我顧
我復我出入腹我欲報之德昊天罔極南山
烈烈飄風發發民莫不穀我獨何害南山律
律飄風弗弗民莫不穀我獨不卒

録曰治世之言宣以達其詞平季世之言
矯以激其詞切故將母來讅者非不知劬
勞顧復也君探其情而伐之言則必無私
憾恨矣陟岵陟屹者亦非不知瓶聲壘耻
也而能尚愼旃哉猶可以盡其情矣今既
不得終養以盡人子之情又無所勞憫以
見君父之義無所歸咎而歸之于己曰匪
莪伊蒿也曰旻天罔極也其呼天怨慕之
情豈得己哉至扵南山烈烈飄風發發則
所謂不盡繼之以血極其哀怨而不自知

者孟子曰舜其大孝矣五十而慕若此詩
者其曲盡愛慕者歟
禮記曰孝子之有深愛者必有和氣有和氣
者必有愉色有愉色者必有婉容孝子之執
玉如奉盈洞洞屬屬然如弗勝如將失之嚴
威儼恪非所以事親也
録曰子夏曰事父母能竭其力而孔子教
之曰色難其義何居舜號泣于旻天曰我
竭力耕田供爲子職而已矣則色之與力
自當有辨也盖父子主恩者也親非親也

所以爲我者也我非我也所以爲親者也
色發氣之所動也不可以矯揉而爲勉强
而致其心和則氣和氣和則發氣滿容有
莫知其所以然而然者矣子夏非直義者
也但以謹守之故恐其以竭力爲足以盡
仁故夫子啓而發之不然以商之長扵文
學記禮者多出其門豈不知嚴威儼恪之
非所以事親哉
曾子曰孝子之養老也樂其心不違其志樂
其耳目安其寑處以其飲食忠養之是故父

母之所愛亦愛之父母之所敬亦敬之至扵
犬馬盡然而况扵人乎
録曰夫所謂忠養者盡己之心爲忠則與
能竭其力異矣孟子曰曾子養曾晢必有
酒肉將徹必請所與問有餘必曰有然豈
特此哉曾晢嗜羊棗而曾子不忍食羊棗
何莫而非盡吾之心哉此事親若曾子者
庶幾盡仁矣
子路曰傷哉貧也生無以爲養死無以爲葬
子曰啜菽飲水盡其歡斯之謂孝

録曰所謂盡其歡者責人以三牲五𣇄則
儒者無善養勉人以虀醢桓楹則貧者無
善葬啜菽非㫖也靡靡者爲之砥也飲水
非甘也皆醉者爲之醒也孰謂一言之間
而非至教哉
南陔孝子相戒以養也循彼南陔言采其蘭
眷戀庭闈心不遑安彼居之子罔或㳺盤馨
爾多膳潔爾晨餐循彼南陔厥草油油彼居
之子色思其柔眷戀庭闈心不遑留馨爾夕
膳潔爾晨羞有獺有獺在河之涘淩波赴汩

筮魴捕鯉嗷嗷林鳥受哺于子養隆敬薄惟
禽之似朂增爾虔以介丕祉
録曰以補詩終焉者周道衰仁孝薄扵是
有不父其父者矣有證父攘羊者矣甚者
母䘮而歌以薄爲道曾不知報本之義反
哺之恩焉哀哉乎夫物之不若歟此詩雖
無詞而著于鄉飲酒合樂之用君子因聲
以遥義得義以綴恩庶幾仁孝之不廢也













