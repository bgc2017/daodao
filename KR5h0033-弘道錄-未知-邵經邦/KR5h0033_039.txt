










弘道録卷之四十六路七
　智
　　朋友之智
論語子謂子貢曰女與回也熟愈對曰賜也
何敢望回回也聞一以知十賜也聞一以知
二子曰弗如也吾與汝弗如也
　録曰聖人之門大抵不憤不啓不悱不發
　蓋方人未足爲病而以我不欲人之加諸
　我自任以博施于民而能濟衆爲仁其與
　顔子相去不啻天淵若其英銳之資未必

　眞以能近取譬非爾所及之言爲信故以
　與回敦愈啓之而賜也誠能反躬自詣從
　事於仰鑚瞻忽欲罷不能之間顔何人哉
　希之則是顧以其資禀所造就而言夫苟
　造就而已矣孔門之回奚待智者而後知
　哉故天子再言弗如也若終於賜而已矣
子曰回之爲人也擇乎中庸得一善則拳拳
服膺而弗失之矣
　録曰此聞一知十之本也夫有所弗擇擇
　則無過弗及矣有所弗得得則弗膺弗失

　矣積而至於無所於擇無乎弗得此聞一
　知十有不期然學者未至於是但能黽免
　於擇善服膺之間則顔子之地位斯可及
　矣
子曰回也其庶乎屢空賜不受命而貨殖焉
億則屢中
　録曰孔子嘗以回賜並言蓋二子資相近
　也習相逺也回之近道在於能擇而無所
　不說非但天資之故乃其學之至也賜不
　受命而不能擇然億則屢中乃天資之合

　非其明之至也此命非貧富貴賤之命即
　天命謂性之命而屢空貨殖皆其餘事耳
子曰賜也汝以予爲多學而識之者歟對曰
然非歟曰非也予一以貫之
　録曰此方信而忽疑非其積學功至乃擇
　焉不精之故也夫堯舜禹湯文武周公孔
　子顔淵同道一以貫之也是故禮樂文物
　古今事變可以多學而識之而惟精惟一
　允執厥中不可以多學識之也於此而擇
　之於初則無此疑矣夫子告子貢一貫與

　曾子同而先之以多學與曾子異蓋曾子
　務守約子貢務施博約故不言而解博故
　方信忽疑
子曰參乎吾道一以貫之曾子曰唯子出門
人問曰何謂也曾子曰夫子之道忠恕而已矣
　録曰愚觀子貢之智不但何敢望回而又
　何敢望參乎夫顏惟一善服膺至於知十
　則裕如矣曾惟忠恕自勉至於一貫則洞
　然矣曾子非借學者以明道也乃本諸心
　而無慊也錯諸躬而有據也措諸詞而不

　跲也夫忠與恕無二道猶一與貫無二物
　也而一之貫萬何從而致之亦何由而得
　之善學者必有肆力之地矣惟盡已可勉
　惟及人可能而一則不可勉矣貫則不可
　能矣及其至也人已混爲一途天人合爲
　一道不期於一而一者吾心也不期於貫
　而貫者萬事也此不惟善學夫子而又善
　教門人不惟善教門人而又善教萬世若
　茍徒事高逺未知其方雖與之千言而不
　足豈一言而有餘哉

左傳吴公子札聘於魯請觀周樂使工爲之
歌周南召南曰美哉始基之國猶未也然勤
而不怨矣爲之歌𨚍鄘衛曰美哉淵乎憂而
不困者也吾聞衛康公武公之德如是是其
衛風乎爲之歌王曰美哉恩而不懼其周之
東乎爲之歌鄭曰美哉其細已甚民弗堪也
是其先亡乎爲之歌齊曰美哉泱泱乎大風
也哉表東淮者其太公乎國未可量也爲之
歌豳曰美哉蕩乎樂而不淫其周公之東乎
爲之歌秦曰此之謂夏聲夫能夏則大夫之

至也其周之舊乎爲之歌魏曰美哉風風乎
大而婉除而易行以德輔此則明主也爲之
歌唐曰思深哉其有陶唐氏之遺民乎不然
何憂之逺也非令德之後其能若是爲之歌
陳曰國無主其能久乎自□以下無譏焉爲
之歌小雅曰美哉恩而不貳怨而不言其周
德之衰乎猶有先王之遺民焉爲之歌大雅
曰廣哉熙熙乎曲而有直體其文王之德乎
爲之歌頌曰至矣哉直而不倨曲而不屈迩
而不偪逺而不携遷而不淫復而不厭哀而

不愁樂而不荒周而不匱廣而不宣施而不
費取而不貪處而不底行而不流五聲和八
風平節有度守有序盛德之所同也見舞象
箾南籥者曰美哉猶有憾見舞大武者曰美
哉周之盛也其若此乎見舞韶濩者曰聖人
之弘也而猶有慙德聖人之難也見舞大夏
者曰美哉勤而不德非禹其誰能脩之見舞
韶箾者曰德至矣哉大矣如天之無不懤也
如地之無不載也雖甚盛德其蔑以加於此
矣

　録曰洪範曰思曰睿周子曰無思本也思
　通用也不思則不能通㣲不睿則不能無
　不通季子棄室而耕所養素定而太伯在
　天之靈陰有以通其㣲故其未聞樂之先
　如嶰谷未改葭莩未動希聲既鮮知音實
　希及其既聞樂之後如九倚既通百川時
　至條理脉絡豁然貫通知其若興若亡若
　美若盛若勤若憂若大若細若深而廣若
　底而至以極於如天之覆如地之載而後
　已焉豈其句句而歌之字字而辯之乎蓋

　以無不通生於通㣲通㣲生於思夫子不
　云乎不圖爲樂之至於斯其平日誦說向
　往欣慕愛樂何啻汲汲一旦聞之自有不
　覺其心融之妙而嘆息之深也嗚呼今之
　誦詩三百尚不若工歌一言則以不思而
　不能通之故也夫子嘆雖多亦奚以爲然
　則雖觀亦奚以爲哉
季札在魯見叔孫穆子說之謂穆子曰子其
不得死乎好善而不能擇人吾聞君子務在
擇人吾子爲魯宗卿而任其大政不愼舉何

以堪之禍必及子遂聘於齊說晏平仲謂之
曰子邑與政無邑無政乃免於難齊國
之政將有所𡚖未獲所𡚖難未歇也故晏子
因陳桓子以納政與邑是以免於欒高之難
聘於鄭見子喭如舊相識與之縞蓆子産獻
紵衣焉謂之曰鄭之執政侈難將至矣政必
及子子爲政愼之以禮不然鄭國將敗適衛
說蘧瑗史狗史鰌公子荆公叔發公子朝曰
衛多君子未有患也自衛如晋將宿於威聞
鍾聲焉曰異哉吾聞之也辯而不德必加於

戮遂去之文子聞之終身不聼琴瑟適晋說
越父子韓宣子魏獻子曰晋國其萃於三家
乎說叔向將行謂曰吾子勉之君侈而多良
大夫皆富政將在家吾子好直必思自免於
難
　録曰夫所謂愽雅君子者非但能知已往
　之故也將來之事亦莫不知以其靜虚財
　明明則通動直則公公則溥其要皆自無
　慾中來也自今觀之若齊之晏嬰鄭之子
　産衛之伯玉晋之叔向皆當代殊絶人物

　而豹也武與起與舒也鰌與荆與朝也又
　皆從政之表表者吴雖逺於中國季實迩
　於仁賢所謂天下之善士斯友天下之善
　士兹非其人耶使其濫於一國之名寵淫
　於當時之富貴不得英賢而友之何以令
　名傳於今乎雖然尚有聖如夫子嘗聆謦
　咳而言游在魯曾無爲札一介則所以卒
　於一國之士也
通鑑田單將攻狄往見魯仲連仲連曰將軍
攻狄不能下也田單曰臣以即墨破亡餘卒

破萬乘之燕復齊之墟今攻狄而不下何也
上車弗謝而去遂攻狄三月不克於是懼復
見魯仲連曰先生謂單不能下狄請聞其說
仲連曰將軍之在即墨坐朋織簣立則仗鍾
爲士卒倡曰無可往矣宗廟亡矣今日尚矣
𡚖於何黨矣當此之時將軍有死之心士卒
無生之氣間君言莫不揮泣奮臂而欲戰此
所以破燕也今將軍東有夜邑之奉西有淄
上之娱黄金横帶而騁乎淄澠之間有生之
樂無死之心所以不勝也田單曰單之有心

先生志之矣明日乃厲氣循城立於矢石之
所援枹鼓之狄人乃下
　録曰燭哉魯仲連乎何其切中夫人之心
　也以樂毅之賢而怠於莒與即墨矧其他
　者乎是故古之聖賢憂勤惕厲之意所以
　常存天之理而不敢死已之心亦惟恐堅
　敵之志而懈己之防也其是故歟
田單克聊城歸言魯仲連於齊王齊王欲爵
之仲連逃之海上曰吾與富貴而寧
貧賤而輕世肆志焉

　録曰魯連之肆志不已泰乎肆非賢者所
　願也彼君君臣臣父父子子以至於夫婦
　長幼朋友無不得焉則世烏可輕志烏可
　肆哉奈之何當連之世以諸侯帝秦忘君
　臣之義以燕會讓國背父子之仁以君王
　后自嫁汙夫婦之禮以惠文立少于亂長
　幼之序以孫龐蘇張之徒紛紜友復失朋
　友之信連之欲蹈東海凡以此耳蓋不待
　天下士而中人之資已知其不可爲矣
子順者孔子六世孫也魏王聞其賢遺使秦

黄金束帛聘之子順曰若王能信用吾道吾
道固爲治世也雖蔬食飮水吾猶爲之若徒
欲制服吾身委以重禄吾猶一夫耳魏王奚
少於一夫使者固請子順乃之魏九九月陳
大計輙不用乃以病退其友謂之曰子其行
乎答曰行將何之當今山東之國敝而不振
三晋割地以求安二周折而入秦燕齊楚已
屈服矣以此觀之不出二十年天下其盡爲
秦乎
　録曰愚觀子順之猷爲智識其諸異乎人

　者歟夫邦有道則仕邦無道卷而懷之此
　孔氏之家法也秦之暴不啻爇火而燎之
　原也不可撲遏矧可逝濯乎六國之君不
　啻燕雀而處之堂也不可瞬息矧可久安
　乎其料天下不出廿年盡爲秦者非數也
　理也非子順則不可與言也
齊封田嬰於薛號曰靖郭君靖郭君欲城薛
客謂靖郭君曰君不聞東海大魚乎網不能
上鈎不能牽蕩而失水則蠖蟻制焉今夫齊
乃君之水也使長有齊奚以薛爲苟爲失齊

雖隆薛之城至齊於天庸足恃乎乃不果城
　録曰客之諌嬰賢於戊之諫文逺矣彼鷄
　鳴狗盗之流何足齒録孰憶有如客者史
　亦竟失其名哉後世若眉塢金埒之徒非
　惟君子之所耻客茍有知寧不揶揄於地
　下耶
漢書曹參㣲時與蕭何友善後爲將相有隙
及聞何薨參告舍人趣治行吾將入相居無
何使者果至何且死所推賢唯參參代爲相
舉事無所變更一遵何約束擇郡國吏訥於

文辭重厚長者即召除爲丞相史吏之言文
刻深欲務聲名者輙斥去之見人有細過專
掩匿覆蓋之府中無事帝怪相國不治事參
曰陛下自察聖武孰與高帝上曰朕安敢望
先帝又曰陛下觀臣孰與蕭何賢上曰君似
不及也參曰陛下言之是也高帝與何定天
下法令既明陛下垂拱臣等守職遵而勿失
不亦可乎帝曰善爲相三年百姓歌之曰蕭
何爲法較若晝一曹參代之守而勿失載其
清凈民以寧一

　録曰愚觀漢功臣之際其智與否乃吉凶
　所由殊也夫以蕭曹而視韓彭猶韓彭而
　視絳灌也史稱曹相國攻城野戰之功所
　以能多以與淮陰侯俱又曰韓信已破趙
　爲相國參以右丞相屬韓信攻破齊歷下
　軍已而從韓信擊龍且軍於高密夫參與
　帝同起豐沛若此其故也又與信俱爲相
　國若彼其尊也而曰屬則屬曰從則從曾
　無芥蒂信一且失王顧鬱鬱不得志至羞
　與絳灌等列然則參之心不但天下已平

　始務寧靜畫一雖干戈惶惚亦能不忮不
　求是以何用而不藏也
　又曰使参若在吕氏可以無王劉氏得以
　不危乎曰黄石之說曰陰計外泄者敗是
　時惠帝儒弱而吕氏方徢陰盛陽㣲大易
　所謂澤滅木者也使參不戒棟撓之凶而
　蹈過涉之咎其能有濟乎然則非不知醇
　酒之廢事天下之有憂也與其泄而敗孰
　若遯而吉乎厥後突因賈壽之語遂成㓕
　吕之功參笞之之力也史更班馬録參而

　舍突豈非缺乎
吕太后時諸吕擅權欲刧少主危劉氏丞相
陳平患之力不能爭常燕居深念陸賈造之
不請直入曰何念之深也平曰生揣我何念
賈曰足下位上相食萬户可謂極富貴無欲
矣然有憂念不過患諸吕少主耳曰然爲之
奈何賈曰天下安注意相天下危注意將將
相和則士豫附士豫附天下雖有變權不分
權不分爲社稷計在兩君掌握耳君何不交
驩太尉深與相結平用其計以五百金爲絳

侯壽厚具樂飲太尉太尉亦報如之兩人深
相結吕氏謀益壞
　録曰陳平六出奇計自負己智而猶出陸
　賈之下何也是時慮禍及己當局而迷故
　不若傍觀者之親切也雖然此說自生發
　之而南宋之書生一反之曰自古未有權
　臣在内而大將能立功於外者其智識正
　相似孰意二生先後一律耶而其意則如
　陰陽晝夜薰猶氷炭之不相及故其效亦
　有安危利鈍吉凶存亡之所攸分爲天下

　者可不念經
朱邑以治行第一入爲大司農爲人惇厚篤
於故舊然性公正不可交以私天子噐之朝
廷敬焉時張敞爲膠東相與邑書曰明主游
心太古廣延茂士此誠忠臣竭思之時也直
敞逺守劇郡馭於紀墨胸臆約結故無奇也
雖有亦安所施足下以清明之德掌周稷之
業昔陳平雖賢須魏倩而後進韓信雖奇賴
蕭公而後信故事各達其時之英俊若必伊
尹吕望而後薦之則此人不因足下而進矣

邑感敞言貢薦賢士大夫多得其助者
　録曰周禮大司徒以郷三物教萬民而賓
　興之即大農之職也敞之於邑可謂知當
　務之爲急而且不失人亦不大言矣録之
須寳以明經爲郡吏御史大夫張忠辟爲屬
欲令授子經更爲除舍設儲須寳自劾去忠
固還之心内不平後署主簿寳徙入舍祭竈
請比鄰忠陰察怪之使所親問前大夫爲君
設除大舍子曰劾去者欲爲高節也今兩府
高士俗不爲主薄子既爲之徒舍甚說何前

後不相副也寳曰高士不爲主簿而大夫君
以寳爲可一府莫言非士安得獨自高前曰
君男欲學文而移寳自近禮有來學義無徃
教道不可誳身誦何傷且不遭者可無不爲
况主簿乎忠聞之甚慙上書爲寳經明質直
宜備近臣遂爲議郎遷諫大夫
　録曰時寶尚爲吏而終身之智端肇於此
　矣何也夫豺狼尚矣而城狐之戒不可忽
　也謂(不兢杜/穉季事)黎藿採矣而猛獸之冤不可
　没也(謂寸書救鄭/崇下獄事)卒能自保其身且及其

　孫豈非明智之士乎


弘道録卷之四十六

















