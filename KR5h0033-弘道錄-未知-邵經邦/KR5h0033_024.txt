










弘道録卷之三十一将八
禮
父子之禮
虞書曰祗載見瞽瞍夔夔齋慄瞽瞍亦允若
録曰漢高帝之時嘗賞家令矣以太公之
迎擁篲也人皆曰父不得而子也又嘗幸
新豐矣以太公之樂箕踞也人皆曰君不
得而臣也而不知乃咸丘蒙之說也夫父
子之分本於天地自然之叙先天地而立
者也君臣之禮由於系屬維持之故後天

地而生者也是故父子之分可該乎君臣
之禮君臣之禮不可易乎父子之分彼以
擁箒爲敬者曾知所謂祗載見者乎以箕
踞爲樂者曾見所謂䕫䕫齊慄者乎所謂
父不得而子者片言之間毫釐千里不可
以不明辯也
孟子曰孝子之至莫大乎尊親尊親之至莫
大乎以天下養爲天子父尊之至也以天下
養養之至也
録曰孟子曰孝子之至莫大乎尊親舜既

爲天子矣何不尊瞽瞍而以爲帝也又曰
爲天子父尊之至也舜雖不尊瞽瞍爲帝
亦未聞稱堯而以爲父也斯二者何居曰
追王之禮至周始備似未可依舜以爲據
而皇伯之號自宋始有尤不當准濮以爲
法要之天叙天秩不可改也繼統承祧不
可後也其所以不可後者立天下之大本
也所以不可改者行天下之逹道也二者
並立並行而自不相害不相悖也苟徒以
尊親爲重而不以統緒爲尊是不知舜繼

堯之大也徒以所後爲重而奪其私親之
恩是不知尊瞽瞍之至也其失在於不善
觀爲君者有父道之言遂以爲眞父而不
可易而不知其不必眞也亦不善觀爲人
後者爲之子之言遂以爲眞子而不可改
而不知其不必改也故皆有所不達也
中庸曰舜其大孝也與德爲聖人尊爲天子
富有四海之内宗廟饗之子孫保之
録曰或問曰舜未嘗尊瞽瞍也何以曰宗
廟饗之也亦未嘗傳子也何以曰子孫保

之也曰此大聖人之心人所不能窺度者
也夫瞽瞍無與於帝之統者也尊之則未
必能饗矣啇均未及於薦之天者也傳之
則未必能保矣尊瞽瞍爲天子之父尊之
至也饗瞽瞍以天子之禮饗之至也故曰
宗廟饗之也虞斯封於虞胡公封於陳大
聖人之後封之至也故曰子孫保之也
祭法曰夏后氏褅黃帝而郊鯀
録曰劉氏註曰五帝官天下自虞以上祖
功宗德當如鄭註之說三王家天下則鯀

當爲祖亦不當郊耳曰此愚所謂並立並
行不害不悖者也夫有虞氏禘黄帝而郊
嚳祖顓頊而宗堯此純乎統承之義蓋以
官天下言也而爲天子父瞽瞍之尊固自
若也初未嘗併廢其所親也至於夏之郊
鯀者禹立功本於孝而地平天成萬世永
頼殷薦之上帝故不得不以鯀配蓋以家
天下言也矧鯀之治水多歷年所有鯀而
後有禹則今之東漸西被豈敢忘所自哉
然而鯀之名亦自若也初未嘗推尊以爲

帝也此二帝三王之禮萬世施行而無弊
者也
高宗彤日越有雊雉祖已訓于王曰惟先格
王正厥事惟天監下民典厥義鳴呼王司敬
民罔非天胤典禮無豊于昵
録曰按高宗以上祖丁傳南庚南庚傳陽
甲乃祖丁之子自是歷盤更小辛小乙三
傳皆祖丁之子兄終弟及惟高宗乃小乙
之子繼立則祖己之訓有自也彤者繹而
祭之名也向祭於宗而又祭於禰廼小乙

也於是而有雊雉之異天所警於武丁至
矣其曰罔非天胤即爲人後者爲之子之
義也曰典禮無豊于昵即不得顧私親之
義也夫高宗親承嫡嗣□有父服惟陽甲
盤更小辛在上一豊于昵即有變徵矧於
後世可不思哉可不思哉
禮文王之爲世子朝於王季日三鷄初鳴而
衣服至於寢門外問内堅之御者曰今日安
否何如内堅曰安文王乃喜及日中又至亦
如之及暮又至亦如之其有不安節則内堅

以告文王文王色憂行不能正履王季復膳
然後亦復初食上必在視寒煖之節食下問
所膳命膳宰曰末有原應曰諾然後退武王
帥而行之不敢有加焉
録曰此常行之事而曰不敢有加焉者蓋
人子之心無窮或至於太過則反不能及
矣宋孝宗之事高宗父子處於一室既同
寢聯榻復截竹爲筒空其間置金彈一丸
時復徃來以通安否則近於兒女子之態
文武之所不敢加焉者也

淮南子曰周公之事文王也行無專制事無
由己身若不勝衣言若不出口有奉持於文
王洞洞屬屬然如弗勝如恐失之可能謂子
矣
録曰以公之擅制作而曰行無專制事無
由己何也蓋禮樂者朝廷之事也己可得
而專也志行者存殁之規也非己之可專
也人惟三年無改而後萬世不易凡有一
日之專則非終身之慕矣此家與國之異
同人子所當知也

孝經云昔者周公郊祀后稷以配天宗祀文
王於明堂以配上帝是以四海之内各以其
職來祭詩云我將我饗維羊維牛維天其祐
之儀式刑文王之典日靖四方伊嘏文王既
右饗之我其夙夜畏天之威于時保之
程子曰萬物本乎天人本乎祖故冬至祭
天而以祖配之以冬至氣之始也萬物成
形於帝而人成形於父故季秋饗帝而以
父配之以季秋成物之時也
陳氏曰天即帝也郊而曰天所以尊之也

故以后稷配焉后稷遠矣配稷于郊亦以
尊稷也明堂而曰帝所以親之也以文王
配焉文王親也配文王於明堂亦以親文
王也尊尊而親親周道備矣然則郊者古
禮而明堂者周制也周公以義起之也
録曰愚觀明堂之饗不但崇以虛禮而必
曰儀式刑文王之典此嚴父配天之實也
天者尊而不可尚故曰庶其饗之不敢加
一詞焉於文王則所以法之不一而足天
不待賛法文王所以法天也末言畏天之

威而不及文王者統於尊也畏天所以畏
文王也天與文王一也後世明堂郊祀間
亦能行而紛紛聚訟治効不古此則崇之
以虛禮不若隆之以實事之爲愈也
又云敢問聖人之德又何以加于孝乎故親
生之膝下以養父母曰嚴聖人因嚴以教敬
因親以教愛聖人之教不肅而成其政不嚴
而治其所因者本也父子之道天性也君臣
之義也父母生之續莫大焉君親臨之厚莫
重焉故不愛其親而愛他人者謂之悖德不

敬其親而敬他人者謂之悖禮以順則逆民
無則焉不在於善而皆在於㓙德雖得之君
子不貴也君子則不然言思可道行思可樂
德義可尊作事可法客止可觀進退可度以
臨其民是以其民畏而愛之則而象之故能
成其德教而行其政令詩云淑人君子其儀
不忒
録曰此教敬教愛萬世人子之規範也夫
嚴父配天莫大之典未易稱也文王在上
於昭於天未易法也而不知生之膝下一

體而分其分至嚴而未之或違也其道至
高而莫之與間也能循循於言行政事容
止進退之間而所以儀式刑者不外是矣
詩不云乎紹庭上下陟降厥家有事於尊
祖配夭者當以此爲法
顧命乙丑王崩太保命仲桓南宫毛俾爰齊
侯吕伋以二干戈虎賁百人逆子釗於南門
之外延入翼室恤宅宗丁卯命作册度越七
日癸酉伯相命士須材狄設黻扆綴衣牖間
南向敷重篾席黻純華玉仍几西序東嚮重

底席綴純文貝仍几東序西嚮敷重豊席畫
純雕玉仍几西夾南嚮敷重筍席玄紛純漆
仍几越玉五重陳寳赤刀大訓弘璧琬琰在
西序大玉夷玉天球河圖在東序㣧之舞衣
大貝鼖鼓在西房兌之戈和之弓垂之竹矢
在東房大輅在賓階面綴輅在阼階面先輅
在左塾之前次輅在右塾之前二人雀弁執
惠立于畢門之内四人綦弁執戈上刃夾兩
階戺一人冕執劉立于東堂一人冕執鉞立
于西堂一人冕執戣立于東垂一人冕執瞿

立于西垂一人冕執銳立于側階王麻冕黻
裳由賓階隮卿士邦君麻冕蟻裳入即位太
保太史太宗皆麻冕彤裳太保承介圭上宗
奉同瑁由阼階隮太史秉書由賓階隮御王
册命曰皇后憑玉几道揚末命命汝嗣訓臨
君周邦率循大卞爕和天下用答揚文武之
光訓王再拜興答曰眇眇予末小子其能而
亂四方以敬忌天威乃受同瑁王三宿三祭
三咤上宗曰饗太保受同降盥以異同秉璋
以酢授宗人同拜王答拜太保受同祭嚌宅

授宗人同拜王答拜太保降收諸侯出朝門
俟
録曰此天王之即位天下萬世敦乎其禮
夫子法之以作春秋也夫天王承天受命
與諸侯何萬萬也而體元居正大一統正
五始則諸侯至於天子一也故春秋書元
年公即位其成康周召之遣法歟後世若
漢武帝唐太宗知有顧命而不知虎賁于
戈迎自南門示以臨君大寳之禮周勃狄
仁傑知迎太子而不知作册度陳寳玉命

以率循大卞之法至於宋太祖之崩宫人
私侍皆不得聞而啓千萬古之疑又豈所
以燮和天下之人也哉若乃納君拒父兄
攝子逐徃徃稱于比戈納賂招賄較之斯
禮何啻徑庭耶
冠義凡人之所以爲人者禮義也禮義之始
在於正容體齊顔色順辭令容體正顔色齊
辭令順而後禮義備以正君臣親父子和長
幼君臣正父子親長幼和而後禮義立故冠
而後服備服備而后容體正顏色齊辭令順

故曰冠者禮之始也是故古者聖王重冠冠
禮筮日筮賓所以敬冠事敬冠事所以重禮
重禮所以爲國本也故適子冠於阼以著代
也醮於客位加有成也三加彌尊喻其志也
冠而宇之敬其名也是故古者重冠故行之
於廟行之於廟者所以尊重事尊重事而不
敢擅重事所以自卑而尊先祖也
録曰子之於親日必三朝服必三年而親
之於子冠必三加所以禮其子也故冠雖
有異代士與諸侯同一阼也季武子請及

兄弟之國而假備乃冠于衛成公之廟則
非禮也以爲敬大國之命則可以爲嘉魯
襄之成則不可也
國語趙文子冠見欒武子武子曰美哉昔吾
逮事莊主華則榮矣實之不知請務實乎見
中行宣子曰美哉惜也吾老矣見范文子文
子曰而今可以戒矣夫賢者寵至而益戒不
足者爲寵驕故興王賞諫臣逸王罰之見郤
駒伯駒伯曰美哉然而壯不若老者多矣見
韓獻子獻子曰戒之此謂成人成人在始與

善始與善善進不善蔑由至矣始與不善不
善進善亦蔑由至矣如草木之產也各以其
物人之有冠猶宫室之有墻屋也糞除而已
又何加焉見知武子武子曰吾子勉之夫成
子道前志以佐先君道法而率以政可不謂
文乎夫宣子盡諫於襄靈以諫取惡不憚死
進也可不謂忠乎吾子勉之有宣子之忠而
納之以成子之文事君不濟見若成叔子叔
子曰抑年少而執官者衆吾安容子見温季
子季子曰誰之不如可以求之見張老而語

之張老曰善矣從欒伯之言可以滋范叔之
教可以大韓子之戒可以成物備矣志在子
若無三卻亡人之言也何稱述焉知子之道
善矣是先主覆露子也
録曰愚觀晋諸大夫之言乃知當時之尚
禮也夫冠者禮之始也矧文子幼而無父
弱而未立所以責其爲人子爲人弟爲人
臣爲人少者之禮尤與其他不同而驕侈
縱泆勢所必至諸君子既能爲之請以復
其爵邑可謂恊恭之義矣苟責善之言不

聞忠順之行未備何以□美於先子哉有
欒范獻子黽勉於前有成季張老申重於
後佳哉禮之範乎文子之有立非偶然矣
春秋閔公二年夏五月乙酉吉褅于莊公僖
公八年秋七月褅于太廟用致夫人
録曰此春秋第一義也夫三代之治同歸
而禮樂之用爲急禮非自天造也非自地
出也縁乎人情而已禘者從乎帝者也吉
禘于莊公其義何居用致夫人其禮安在
所謂奚取於三家之堂夫子之所貶深矣

哀姜僣亂從諛以尊祀其夫然後僖公背
義狥情以崇致其母君臣不以爲非舉國
莫知其是故夫子他日又曰是可忍也孰
不可忍也斯言所由以發寧獨爲季氏之
八佾哉讀者必合而觀然後知聖心所存
之深意而胡傳以致生者爲義蓋不察于
此也
儀禮經傳孔子侍坐於哀公公曰寡人願有
言孔子曰昔三代明王必敬妻子蓋有道焉
妻也者親之主也敢不敬與子也者親之後

也敢不敬與是故君子無不敬也敬身爲大
身也者親之枝也敢不敬與不敬其身是傷
其親傷其親是傷其本傷其本枝從而亡身
以及身子以及子妃以及妃君脩此三者則
大化愾乎天下矣
録曰此一節言父敬其子之禮以下子敬
其父之禮
公曰敢問何謂敬身孔子對曰君子過言則
民作辭過動則民作則君子言不過辭動不
過則百姓不命而敬恭若是則可謂能敬其

身能敬其身則能成其親矣公曰敢問何謂
成親孔子對曰君子者人之成名也百姓歸
之名謂之君子之子則是成其親爲君子也
是爲成其親之名也已公曰敢問何謂成身
孔子對曰夫其行已不過乎物謂之成身不
過乎物合天道也公曰君子何貴乎天道也
孔子對曰貴其不已也如日月東西相從而
不已也是天道也不閉而能人是天道也無
爲而物成是天道也已成而明之是天道也
公曰寡人惷愚冥煩子志之心也孔子蹴然

辟席而對曰仁人不過乎物孝子不過乎物
是故仁人之事親也如事天事天如事親此
謂孝子成身公曰寡人既聞此言也無如後
罪何孔子對曰君之及此言是臣之福也
録曰此極言其禮之至也夫鷄初鳴咸盥
漱者凡民之行也成身成名者君子之事
也推而至於天道不已至誠無息蓋父子
之道天道也天以至善加於父而後及於
其子是父子之性即天性也君子盡性與
天地參則盡父之道盡父之道天道不外

是矣是眞能事親如事天事天如事親二
者一而二二而一也故既曰孝子又曰仁
人如是而後爲父子之禮之至而偪履著
綦應唯敬對非所論矣
又曰中庸論天道不已文王純於天道亦
不已又曰不見而章不動而變無爲而成
其說皆本孔子對哀公之言而然此聖神
功化之極至德淵㣲之妙宜乎哀公愚冥
而自失聞言而勿罪也可嘆哉
孟懿子問孝子曰無違樊遲御子告之曰孟

孫問孝於我我對曰無違樊遲曰何謂也子
曰生事之以禮死葬之以禮祭之以禮
録曰愚觀成周之制而有以窺見無違之
㫖也夫文王之爲世子朝于王季日三武
王率而行之不敢有加此生事之禮也父
爲大夫子爲士葬以大夫祭以士此死葬
之禮也父爲士子爲大夫葬以士祭以大
夫此祭之禮也及其衰也大夫用禮樂陪
臣執國命而生事不以禮矣視桓楹而設
撥歌雍詩以徹饌而葬祭不以禮矣然豈

下而遷之故其言如此又曰其令天下吏
民今到出臨三日皆釋服自當給喪事服
臨者皆無跣經帶毋過三寸毋布車及兵
噐毋發哭臨宫殿中嗚呼此久以薄爲其
道之說而不知父母之喪自始至終哀傷
𢡖恒出於自然非有所矯撏造作而爲之
者帝既深明於彼未見於此加以景帝天
資近薄而竇后亦好黃老言由上至下由
君至臣皆以其說爲至當不易之道萬世
難變之法扵是斷然行之人帷不審其故

徒歸罪於景帝不知當時景帝於心無所
不安設有孟子者出於其時與之深論性
善之本原而後及於三年之喪自天子達
於庶人三代共之之論則雖有遣詔在上
景帝亦必有所不安於心萬一或能改之
嗚呼是安可及哉故愚備録之以見聖賢
之與異端關乎世道之切
漢河間惠王獻王之曾孫也兩京藩臣多驕
放其名德者唯獻王而惠王能脩獻王之行
母薨喪服盡禮哀帝下詔書褒揚之曰河間

王良喪大后服終三年以爲宗室儀表增封
萬户
録曰惠王景帝之元孫也漢至此以日易
月凡四世矣惠王獨能行之終漢之世所
僅見也録之
















