










弘道録卷之三十七相六
　智
　　君臣之智
家語孔子稱堯曰其智如神
　録曰繫辭曰神而明之夫萬事也萬物也
　出於天也夫茍出於天也視之而弗見聼
　之而弗聞理無形也未可以爲神也貝衆
　理宰萬事係於人也夫苟係於人也疑之
　而可言擬之而可動心有覺也此所以爲
　神也非所以疑擬於杳冥之鬼神也

中庸子曰舜其大智也歟舜好問而好察迩
言隱惡而揚善執其兩端用其中於民其斯
以爲舜乎
　録曰堯之智曰如神言其用之所及不可
　測度也舜之智曰用中言其心之所存無
　過不及也若乃曲徇己見必人以難從則
　不可謂之用傾駭聽聞示人以難及則不
　可謂之邇拒諌飾非以察爲明則不可謂
　之好優柔不斷讒佞不分則不可謂之執
　忠諌者謂之誹謗深計者謂之妖言又安

　在隱惡而揚善乎斯皆智之賊也過與不
　及之故也故聖人不由焉
孟子曰智者無不知也當務之爲急堯舜之
智而不徧物急先務也不能三年而緦小功
之察放飯流□而問無齒决此之謂不知務
　録曰夫所惡不知務者若唐德宗猜忌刻
　剥以剛明自任而忘受欺於廬杞趙賛之
　謂也然則何如而後能察之哉夫虞庭之
　法具在也其所以教之者直而温寬而栗
　剛而無虐簡而無傲其所以察之者𡩖而

　栗柔而立愿而恭亂而敬擾而毅直而温
　簡而亷剛而塞强而義而尤致愼於巧言
　令色則雖有祀賛百輩何所容哉此四凶
　不能危舜而一祀足以亂唐孟子之言吃
　緊而不可忽也
又曰所惡於智者爲其鑿也如智者若禹之
行水也則無惡於智矣禹之行水也行其所
無事也如智者亦行其所無事則智亦大矣
　録曰禹之智鯀之所謂不智也夫父子之
　道天性也一以率性而利一以穿鑿而害

　未至於聖者可不勉哉今天下之鑿者非
　獨於鯀也或苛察自在或壅閼自賢或躁
　急自用或刻薄自恣或僥倖自多奚啻其
　一端乎孟子發爲行所無事之說於世道
　極有益未可以行水小事言也
成湯放傑於南巢惟有慙德曰予恐來世以
台爲口實仲虺乃作誥曰嗚呼惟天生民有
欲無主乃亂惟天生聪明時乂有夏昏德民
墜塗炭天乃錫王勇智表正萬邦
　録曰湯何以謂之勇智乎夫禪受以文革

　命以武然非内秉剛明之德何以知一日
　之間天命已絶果能上應天心下順民心
　乎而猶曰已日乃孚者湯恐後世以台爲
　口實也然其實人心喜悅未占有孚而猶
　曰革言三就者仲虺作誥以解湯之惑也
　不然雖以咨嗟涕滂如莽之金縢自陳千
　鬲如操之下令而不知人之視己如見其
　肺肝然果何益哉果何益哉
萬章問曰百里奚自鬻於秦養牲者五羊之
皮食牛以要秦穆公信乎孟子曰否不然好

事者爲之也百里奚虞人也晋人以垂棘之
璧與屈產之乘假道於虞以伐虢宫之奇諫
百里奚不諫知虞公之不可諫而去之秦年
已七十矣曾不知食牛於秦繆公之爲汙也
可謂智乎不可諫而不諫可謂不智乎知虞
公之將亡而先去之不可謂不智也時舉於
秦知繆公之可與有行也而相之可謂不智
乎相秦而顯其君於天下可傳於後世不賢
而能之乎自鬻以成其君郷黨自好者不爲
而謂賢者爲之乎

　録曰夫所謂之智者乃達於事理而周流
　無滯之謂也然仁可勉强智不可勉强此
　三代以下論人物者不能純乎天理而百
　里奚管仲晏子之徒亦在所録也故觀於
　四智二賢之論則知當時所以爲之惓惓
　焉者亦必有其道矣觀者詳之
國語桓公使鮑叔爲宰辭曰君加惠於臣使
不凍餒君之賜也若必治國家則非臣之所
能也其唯管夷吾乎臣之所不若夷吾者五
寬惠柔民弗若也治國家不失其柄弗若也

忠信可結於百姓弗若也制禮義可法於四
方弗若也執抱皷立於軍門使百姓加勇焉
弗若也桓公曰夫管仲射寡人中金是以濱
於死鮑叔曰夫爲其君勤也君若宥而反之
夫猶是也桓公使人請諸魯比至三釁三浴
之桓公親逆之於郊而授之以政
　録曰序卦曰物不可以終否故受之以同
　人傳曰天地不交爲否上下相同則爲同
　人世之方否必與人同力乃能濟也桓當
　否極之後蹶然興起思以智力服天下茍

　非得先幾之士同心之言何由聽信之乎
　牙之推賢讓能無暱比之私桓之諌行言
　聼有剛明之德齊國之亨夫是之由也
桓公與管仲坐而問曰昔吾先君築室以爲
高位田狩畢弋不聼國政卑聖侮士而唯女
是崇戎士凍餒戒車待優游笑在前賢才在
後是以國家不曰引不月長爲此若何對曰
吾昔先王昭王穆王世法文武遠績以成名
合羣叟比校民之有道者設象以爲民紀式
權以相應比綴以度縛本肇末勸之以賞罰

糾之以刑罰班序顛毛以爲民紀統公曰爲
之若何對曰昔者聖王之治天下也叅其國
而伍其鄙定民之居成民之事而愼用其六
柄焉
　録曰序卦與人同者物必歸焉故受之以
　大有爲卦火在天上其明及遠萬物之衆
　無不照見此桓公管仲坐而論道之時也
公曰成民之事若何對曰四民者勿使雜處
昔聖王之處士也使就間燕則父與父言義
子與子言孝其事君者言敬其幼者言悌少

而習焉其心安焉不見異物而遷焉是故其
父兄之教不肅而成其子弟之學不勞而能
今夫工使處就官府審其四時辨其攻苦權
節其用論比恊材日暮從事施於四方以飭
其子弟相語以事相示以巧相陳以功今夫
商使處就市井察其四時而監其鄕之資以
知其巿之賈負任儋荷服牛軺馬以周四方
以其所有易其所無市賤鬻貴旦暮從事於
此以𩛙其子弟相語以利相示以賴相陳以
知今夫農使處就田野察其四時權節其用

及寒繫莫除田以待時耕及耕深耕而疾病
之以待時雨時雨既至挾其槍刈耨鎛以旦
暮從事於田野是三者少而習焉其心安焉
不見異物而遷焉是故其父兄之教不肅而
成其子弟之學不勞而能其秀民之能爲士
者必足賴也桓公曰善
　録曰此不易之定論豈惟一國爲然一人
　一家莫不然也上失其道民失其義士甘
　於游衍農奪於末技朝不信道工不信度
　君子犯義小人犯刑國之不亡幸矣此仲

　所以深慮也
公曰定民之居若何對曰制國以爲二十一
郷工商之郷六士郷十五公帥五郷焉國子
帥五郷焉高子帥五郷焉參國起案以爲三
官臣立三宰公立三族巿立三郷澤立三虞
山立三衡
　録曰此魯作三軍所由起也智者在於善
　觀而已矣
公曰吾欲從事於諸侯可乎對曰未可國未
安脩舊法擇其善者而業用之遂滋民與無

財而敬百姓則國安矣公曰諾國安矣其可
乎對曰未可君若正卒伍脩甲兵則大國亦
將正卒伍脩甲兵君有攻伐之器小國諸侯
有守禦之備難以速得志矣君若欲速得志
於諸侯則事可以隱作内政而寄軍令焉公
曰善於是制國五家爲軌軌爲之長十軌有
里里有司四里爲連連爲之長十連爲郷郷
有良人以爲軍令五家爲軌故五人爲伍軌
長帥之十軌爲里故五十人爲小戎里有司
帥之四里爲連故二百人爲卒連長帥之十

連爲郷故二千爲旅郷爲人帥之五郷爲帥
故萬人爲一軍五郷之人帥之春以猥振旅
秋以獮治兵是故卒伍整於里軍旅整於郊
内教旣成勿使遷徙伍之人祭祀同福死喪
同恤禍灾共之人與人相疇世同居少同游
故夜戰聲相聞足以不乖晝戰目相視足以
相識其懽忻足以相死是故守則同固戰則
同强君有此士也三萬人以方行於天下以
誅無道以屏周室天下大國之君莫之能禦
也

　録曰此内政而寓軍令徒以仲之設心外
　則一以欺人内則急以彊己惓惓焉惟以
　得志爲事夫是而君子不由也若乃先王
　聯屬其民寓兵於農之法大率類此嗚呼
　齊一國也仲一人也以三萬人橫行天下
　誅無道屏王室莫之能禦何况堂堂之天
　下乎夫是而不可不措之思也
公曰吾欲從事於諸侯可乎曰未可鄰國未
吾親也君欲從事於諸侯則親鄰國審吾疆
場而反其侵地無受其資而重爲之幣頫於

諸侯則曰鄰親我矣四鄰大親正封彊地南
至於陶陰西至於濟西北至於河東至於紀
酅有革車八百乘擇天下之淫亂者而先征
之即位數年遂征萊莒徐夷吴越一戰帥服
三十一國
　録曰孟子曰以力服人者非心服也力不
　贍也是故就其開悅君心織㣲畢照則可
　見其眀智而有餘究其反覆傾險立心措
　志則又見其光大之不足君子可不務帝
　王之大智以正己而格物乎

左傳齊景公田於沛既還晏子侍於遄臺梁
丘據馳而造焉公曰唯據與我和夫晏子對
曰據亦同也焉得爲和公曰和與同異乎對
曰異和如羹焉齊之以味濟其不及以洩其
過君子食之以平其心君臣亦然君所謂可
而有否焉臣替其否以成其可君所謂否而
有可焉臣獻其可以去其否是以政平而不
干民無爭心故曰亦有和羹既戒既平奏假
無言時靡有爭今據不然君所謂可據亦曰
可君所謂否據亦曰否若以水濟水誰能食

之同之不可也如是
　録曰孔子曰君子和而不同小人同而不
　和和與同正相反而公私義利之所由分
　也蓋同之言利害不分是非莫辨惟上之
　言而莫予違是故言之可聼聼之可入和
　之言祗求無背於理不求無背於言誰能
　無叛於道不能無叛於迹必不肯阿諛曲
　從䧟君不義是故言之未必聼聼之未必
　入要之進無面從退無後言者和也以利
　害爲從違得失爲進退者同也易曰差之

　毫釐謬以千里爲人上者可不察哉
景公欲更晏子之宅曰子之宅近巿湫隘囂
塵不可以居請更諸爽塏者辭曰君之先臣
容焉臣不足以嗣之於臣侈矣且小人近巿
朝夕得所求小人之利也敢煩里旅公笑曰
二近巿識貴賤乎對曰既利之敢不識乎公
曰何貴何賤於是景公繁於刑有鬻踊者故
對曰踴貴履賤景公於是省於刑及晏子在
晋公臾其宅反則成矣既拜乃毁之而爲里
室皆如其舊則使宅人反之且曰非宅是卜

惟鄰是卜二三子先卜鄰矣違卜不祥君子
不犯非禮吾敢違乎卒復其舊宅公弗許因
陳桓子以請乃許之
　録曰智哉晏子仲乎郤慶氏殿鄙六十弗
　受一也與季札言納邑與政二也辭宅卒
　復其舊三也彼不知自保者今雖眩美輪
　奂以奸私寵焉知他日不變革改毁以盡
　公論乎故曰非惡富也恐失富也以齊之
　多難崔慶亂於前樂飽踵於後晏獨端委
　植立而不可變者讓爲之懿也故利不可

　强思義爲愈藴利生孽君子其戒之哉
魯饑臧文仲言於桓公曰國病矣君盍以名
器請糴於齊公曰誰使對曰國有饑饉卿出
告糴古之制也辰也備卿請如齊公使徃從
者曰君不命而請之其爲選事乎文仲曰賢
者急病而讓夷居官當事不避難我不如齊
非心病也在上不恤下居官而惰非事君也
遂以鬯圭與玉磬如齊齊人𡚖其玉而與之
糴
　録曰葵丘之會曰毋遏糴遏糴者五霸之

　所戒也於是有文仲之請齊人之與焉何
　以今之世反不然乎彼胡越尚猶一家以
　秦人而視楚人之肥瘠且不敢若是恝而
　况溥天之下莫非王土率土之濱莫非王
　臣胡爲乎閉之糴乎夫常平社倉其制遠
　矣三年耕九年積亦云邈矣而預備倉今
　之要務募民既曰無策和糴亦朱盡善勸
　借者不得已而一行𧷢罰紙劄未能盡知
　無已俾其有無自相兼濟何得以當官威
　令參預乎其間耶且如一府一郡所産幾

　何出自本土非由外來猶之可也四通八
　達之道豊年尚且資之纔一壅閼四路風
　聞市井又從而関之小民又從而訛之來
　者阻絶居者騰湧安得而不坐索高價耶
　惟其無阻人各趨利不分遠邇不伺號招
　自然遠來民心至愚而神索價高下不約
　而同又况我之可得而止者皆出於其塗
　之人而未出於塗者尚多也民之所仰而
　糴者多未出於塗之家而已出於𡍼者尚
　少也曾是而不反思之乎此移民移果所

　以有限而自謂盡心者亦未甞得也
臧武仲多智時號爲聖人邾庶其以漆閭來
奔季武子以公姑姊妻之皆有賜於其從者
於是魯多盗武子謂紇曰子盍詰盗武子曰
不可詰也紇又不能季孫曰我有四封而詰
其盗何故不可子爲司㓂將盜是務去若之
何不能武仲曰子招外盗而大禮焉何以止
吾盜子爲正卿而來外盗使紇去之將何以
能庶其竊邑以來子以姬氏妻之而與之邑
其從者皆有賜也是賞盜焉賞而去之其或

難焉紇也聞之在上位者洒濯其心一以待
人軌度其信而後可以治人夫上之所爲民
之𡚖也上所不爲而民或爲之是以加刑罰
焉而莫敢不懲若上之所爲而民亦爲之乃
其所也又可禁乎
　録曰夫子嘗告季孫曰茍子之不欲雖賞
　之不竊其言與紇正相合孰謂武子之智
　而可少哉夫有宣公之命莒僕而後有季
　孫之賞庶其有桓公之納郜鼎而後有陽
　虎之竊寳玉誨盗之驗如影隨響人可不

　務洗濯其心乎以紇之智足以服季孫外
　盗之言孰不敬信而内寵之私孰可殉之
　雖然以甲從已則讚犯門斬關則誣紇以
　正論而宿以憾施言之禍人一至此夫
奉穆公納晋公子及河舅犯以璧授公子曰
師負羈紲從君巡於天下臣罪多矣請由此
辭公子曰所不與舅氏同心者有如此水投
其璧於河遂入於曲沃是爲文公文公元年
王室有亂襄王出居於鄭秦穆公師於河上
將以納王勇犯言於文公曰永諸侯莫如勤

王諸侯信之且大義也公以爲然故辭秦師
而下次於陽樊右師圍温左師逆王入襄王
於周取王弟叔帶於温殺之
　録曰蠱序卦曰以喜隨人者必有事故受
　之以蠱夫喜悅以隨於人者必有事也無
　事則何喜何隨然則授璧請亡豈得已哉
　介子推之事可以鑒矣彖又曰蠱元亨而
　天下治也治蠱之初茍能使尊卑上下止
　齊安定何事不可治何功不可成然則求
　諸侯莫如勤王豈無徵哉文侯仇之事可

　以法矣故又曰利涉大川徃有事也其諸
　亡人子犯之謂乎
楚子及諸侯圍宋公孫固如晋告急先軫曰
報施救患取威定霸於是乎在狐偃曰楚始
得曹而新昏於衛若伐曹魏楚必救之則齊
宋免矣於是乎蒐於被廬作三軍謀元帥晋
侯始入而教其民二年欲用之子犯曰民未
知義未安其居於是乎出定襄王入務利民
民懷生矣將用之子犯曰民未知信未宣其
用於是乎伐原以示之信民易資者不求豊

焉明徴其詞公曰可矣乎民未知禮未生其
共於是乎大嵬以示之禮作執秩以正其官
民聼不惑而後用之出穀戍釋宋圍一戰而
霸文之教也
　録曰孔子曰上好禮則民莫敢不敬上好
　義則民莫敢不服上好信則民莫敢不用
　情晋雖伯國天意興之而猶藉以先焉其
　是之謂夫
文公問元帥於趙衰對曰邵穀可行年五十
矣守學彌篤夫先王之法志德義之府也德

義生民之本也能惇篤者不忘百姓公從之
使趙衰爲卿辭曰欒枝貞愼先軫有謀胥臣
多聞皆可以爲輔臣弗若也又使辭曰夫三
德者偃之出也以德紀民其章大矣不可廢
也使狐偃爲卿辭曰毛之智賢於臣其齒又
長也不在位不敢聞命乃使狐毛將上軍狐
偃佐之毛卒使衰代之辭曰城濮之戰先且
居之佐軍也善軍伐有賞善君有賞能其官
有賞且居有三賞不可廢也公曰趙衰三讓
其所讓皆社稷之衛也廢讓是廢德也

　録曰愚觀成子志而有文豈不信哉夫以
　人事君曰忠三讓三獲曰文有天下者可
　不務哉徒以其霸而廢其文乃攘取高位
　以饕異寵今之視之習不若腐鼠其視衰
　也爲何如哉
成子卒宣子將中軍始爲國政制事典正法
罪辟刑獄董逋迯由質要治舊洿本秩禮續
常職出滯淹既成以授太傅陽處父太師賈
佗使行諸晋國以爲常法
　録曰蠱之六五曰幹父之蠱用譽晋侯本

　以陰柔之質詭而不正而能任剛陽之臣
　觀其立政制治豈非大有爲之才乎故曰
　成季之勲宣孟之忠君臣父子之間令聞
　長世所謂承以德者也
鄭子皮授子産政辭曰國小而倡族大寵多
不可爲也子皮曰虎帥以聼誰敢犯乎子善
相之國無小小能事大國乃寛子產爲政使
都鄙有章上下有服田有封洫廬井有伍大
人之忠儉者從而與之泰侈者因而弊之從
政一年輿人誦之曰取我衣冠而褚之取我

田疇而伍之孰殺子產吾其與之及三年又
誦之曰我有子弟子產誨之我有田疇子産
殞之子産而死誰其嗣之
　録曰愚觀子産之治鄭國乃知井田學校
　當時皆可復也夫鄭與魯與滕等也其自
　稱國小而偪族大寵多初非臆說也一旦
　取我田疇而伍之使都鄙有章上下有服
　田有封洫廬井有伍而非鹵莽也又取我
　衣冠而褚之使大人之忠儉者從而與之
　泰侈者因而弊之而非姑息也斯二者先

　王井田教化之遺風也其始欲殺之者習
　寵枯勢之爲也其終欲嗣之者心悅誠服
　之公也然則田疇之殖者誰耶子弟之誨
　者誰耶蓋已寖寖乎回心向道之俗矣此
　有子孟子未爲空言而子産能見之行事
　人豈可以弱小而自畫耶觀者詳之
子皮欲使尹何爲邑子產曰少子皮曰使夫
徃而學焉子產曰不可人之愛人求利之也
今吾子愛人則以政猶未能操刀而使之割
也其傷實多子於鄭國棟也棟折榱崩僑將

厭焉敢不盡言乎子有美錦不使人學製焉
大官大邑身之所庇也而使學者製焉僑聞
學而後入政未聞以政學也子皮曰善吾聞
君子務知大者遠者小人務知小者近者我
小人也衣服附在吾身我知而愼之大官大
邑所以庇身也我遠而慢之㣲子之言吾不
知也今而後請聼子而行
　錄曰尹何之不可使即子羔之不可仕可
　見當時議論之合也而操刃製錦之說至
　今十古膾炙人口人可不務學乎録之

子産之從政也擇能而使之馮簡子能斷大
事子大叔美秀而文公孫揮能知四國之爲
而辨於其大夫之族姓班位貴賤能否而又
善爲辭令禆諶能謀謀於野則獲謀於邑則
否鄭國將有諸侯之事子產乃問四國之爲
於子羽且多爲辭令與禆諶乘以適野使謀
可否而告馮簡子使斷之事成乃授子大叔
使行之以應對賓客是以鮮有敗事
　録曰愚觀鄭之詞命其膾炙人口者若晋
　徵朝論幣獻捷晋讓壞垣辭楚公子以至

　爭承讓陴立駟對苑獻子對士景伯其詞
　具在也至今讀之者使人耳目爽快心悲
　開明而况親聆謦咳者乎信乎言之無
　文行之不遠詞可不待潤色耶
禆竈言於子產曰宋衛陳鄭將同日火若我
用瓘斚玉瓚鄭必不火子產弗與夏五月火
始昏見丙子風梓愼曰是謂融風火之始也
七曰其火作乎戊寅風甚壬午大甚宋衛陳
鄭皆火禆竈曰不用吾言鄭又將火鄭人請
用之子産不可子太叔曰寳以保民若有火

國幾亡可以救亡子何愛焉子產曰天道遠
人道邇非所及也何以知之竈焉知天道是
亦多言矣豈或不信遂不與亦不復火
　録曰校人之譏曰孰謂子産智然則其郤
　禆竈獨非智與智故以祝吏爲末自强爲
　本茍國無政令安能消變於未然乎有國
　有家者可不致愼耶是知吉凶禍福固有
　可移之理古人所以必先人事而後言數
　與命也
弘道録卷之三十七
