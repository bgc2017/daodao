










弘道録卷之十七羅二
　義
　　君臣之義
御製文集　大明　諭中原檄曰自古帝王
臨御天下中國居内以制夷狄夷狄居外以
奉中國未聞以夷狄治天下也自宋祚傾移
元以北狄入主中國達人志士每有冠履倒
置之漢及其後嗣沈荒失君臣之道又加以
宰相專權憲臺報怨有司毒虐於是人心離
叛天下兵起使我中國之民死者肝腦塗地

生者骨肉不相保雖因人事實天厭其德而
棄之之時也予本布衣因天下亂爲衆所推
率師渡江居金陵形勢之地奄及南方盡爲
我有民安食足控弦執矢目視中原之民久
無所主深用疚心予恭天成命罔敢自安方
欲遣兵北逐羣虜拯生民於塗炭復漢官之
威儀慮民不知反爲我讐挈家北走䧟溺尤
深故先諭告兵至民人勿避予號令嚴肅無
秋毫之犯歸我者永安於中華背我者自竄
於塞外盖我中國之民天必命中國之人以

安之夷狄何得而治之哉
　録曰此我
皇祖繼天立極所謂本諸身徵諸庶民考諸
　三王而不謬建諸天地而不悖質諸鬼神
　而無疑百世以俟聖人而不惑者也或者
　及以同符漢祖爲言夫秦誠暴矣分封三
　代千有餘年猶吾中國也岐豐之地文王
　用之以興二南之化猶吾人民也豈若元
　之腥膻污穢侏離左衽者哉雖曰威滅六
　國法制黔首其視决壞禮義瀆亂人倫又

　有間矣自吾夫子内華外夷撥亂反正之
　後二千有餘年而大義復伸讀斯文而不
　祗肅仰嘆者嗚呼鮮矣
名臣録　明　祖初起淮右舉湯武吊伐之
事有識之士雲附景從於時股肱心膂之臣
皆英武傑特超邁之才若純誠厚德顓顓焉
尊主庇民爲心者中山武寧王徐達其首也
次開平忠武王常遇春次岐陽武靖王李文
忠次寧河武順王鄧愈次東歐襄武王湯和
次黔寧昭靖王沭英尚書彭韶述賛曰天眷

聖明篤生賢輔削平羣雄翼我洪武反狄陰
山雪耻千古攻城弗屠手完藏府錫爵分茅
以有魏土奠彼朔野莫敢予侮氣作山河不
物以腐常遇春賛曰長材偉貌猛如彪虎手
提椎埋早歸眞主强漢僞吴席捲以舉長驅
入燕光復中土錫胙疇封以開鄂渚允矣元
戎赫然威武廟祀於通血食千古李文忠賛
曰勳戚之曹一世人豪淹貫羣籍曾是六韜
甲裳盡赤家有戰袍宋元故都兼舉並包宣
威萬里實爲爾勞庸建上公以國於曹追王

廟食没膺寵褒鄧愈賛曰惟我順王洸洸大
夫功叅佐命義旗之初氣蓋六軍視敵如無
何堅不䧟何强不鋤吊民禮士𢠢彼來蘇節
鎮八州恩信以敷稽古凌烟褒鄂爲徒湯和
賛曰堂堂襄武豊沛故人股肱之佐心膂之
臣從下江東奄舉甌閩摧堅撫順吊伐用伸
六合一統允藉元勳釋兵以老情寄彌親功
崇元首李鄧其倫沐英賛曰於惟昭靖早育
潜宫智勇自奮克敘戎功戰守方隅閫寄攸
崇西南底定元室遺宗負固有年拒命弗通

一皷平之莫不率從即彼開府以錫世封
　録曰先之下中原之檄者華夷之大限天
　人之順理所謂堂堂之陳正正之旗也繼
　之以六王之賛者虎嘯而風烈龍興而致
　雲所謂同聲相應同氣相求也孟子曰五
　百年必有王者興其間必有名世者此天
　地閉而復闢日月晦而復明中華屯而復
　泰人類雜而復分唐虞三代以來未甞有
　之大亂亦未嘗有之大治也故以終君臣
　之義焉至於嘉言善行可以範世者列於

　其左右
王文端公直天性嚴重寡言笑居家儼然及
至接人和氣可掬學富才敏屢典春闈得人
最盛在翰林三十年恭勤不怠及位冢宰益
加謙愼時罷廷臣薦舉人才專屬吏部公留
意㧞擢委任部屬及御史出巡必令愼選自
是振肅多號得人奔競之風爲之頓息劉文
安公嘗謂公始焉歷文章之任至學士中焉
膺政事之寄至冢宰終焉履道德之選至師
傅此三地位公論皆以爲堪之而無異辭且

當其時雄辭大册之鼓動於聼聞甄賢㧞俗
之各伸其績效雍容調堂儀範羣辟之仰配
乎古昔至於今猶可追羡遐思不容冺也
王忠肅公翺端方强毅清白儉約循理守法
一毫不苟事無巨細一經陟歷終身不忘有
所當行寢食不遑坐以待旦第宅不改於舊
公餘退食朝房非朔望時令謁先祠未嘗𡚖
家門無私謁苞苴不敢近權勢囑託婉而拒
之故人畏而不怨累遭變故無他虞於恩仇
一不介意甞曰吏部豈報復之地耶李逹文

曰臯陶言九德王公有其五亂而敬擾而毅
簡而廉剛而塞强而義劉文安又曰公出而
撫治於名方岳窮邉塞南若江廣摧沮豪俠
寧帖蠻僚西若關陜羗戎服其令東若遼碣
夷酋懾其義玁狁滔天猾夏而公所在屹若
鉅防召正銓衡閱景泰天順成化紀年屢更
而任遇無改不惟服其經略之大而處事亦
無滲漏故也
王端毅公恕歷事　五朝正色危言辯别邪
正嘗知楊州民爲立石頌德撫鄖陽會襄陽

盗起召公勦殺劉千金等大師欲縱兵搜山
公不可榜諭流民復業爲建生祠繪像事之
廵撫雲南時鎮守内臣私市外夷誅求無厭
人莫敢問公言昔交趾鎮守非人致一方䧟
没騰衝麓川叛逆今日之事殆又甚焉凡九
閱月䟽二十上直聲動於天下及撫南畿中
官王敬乘傳東南搜索奇玩所至驚懼公具
言失人心損國體傷和氣召災殄　詔收捕
下獄中外稱快謂有回天之力轉南京兵部
尚書時員外郎林俊以諫建永昌寺下獄公

爲論救有㫖令致仕
孝宗即位召爲吏部尚書裁仰僥倖褒奬名
節甄沷淹滯無敢以私于如鉅鹿耿公華亭
張公襄城李公莆田彭公盱江何公太原周
公錢塘倪公皆海内人望引而置之當路以
弼成弘治之化天下之人至今稱三原者猶
未已也
馬端肅公文升立朝五十餘年以身殉國不
避艱險性介特寡言笑不尚華侈初按山西
湖廣所至有聲陞福建按察使遇鎮守擾民

輙繩以法民戴其德歌謡載道固原土夷滿
四倡亂公爲都御史生擒之時流賊蜂起漢
中李鬚子潼關火蝎兒滿城王彪各聚衆刼
掠殺敵官軍其鋒甚銳悉以計除之尋常節
制三邊北虜深入檄召諸路兵按伏湯羊嶺
虜至遇伏擒斬數多因改其嶺爲得勝坡遷
兵部侍郎適遼東有警公以諳練戎務徃備
之制五花營八陳圖以訓士卒復上禦邊十
五事皆切時宜虜患遂息建州女直叛命公
復徃適都御史陳鉞欲誘殺進貢夷人以掩

己過太監汪直復恃寵倖功陰主鉞議因公
與汪抗禮奴視其左右鉞遂厚賂傾公汪還
誣奏公妄啓邉隙遂坐謫戍直敗詔復撫遼
東至是凡三徃皆樹奇績東人至今思之遷
兵部尚書哈密反覆爲變公謂若專示以恩
而不加之以威彼終不知畏　勑令肅州副
緫彭清統番漢兵襲殺威聲大振阿黑麻以
是畏威悔過遣使入貢并以陜巴金印來𡚖
西域遂寧虜酋火篩擁衆㓂大同勢甚猖獗
京城戒嚴

上親召至内殿咨以戰守之策因舉保國公
朱暉等整㮶官軍且令各邉謹斥堠修戰具
吏黜有備即時遠遁轉吏部尚書弘治年間
孝皇御煖閣召公面諭天下諸凡國務咸得
稽察仍命中官扶翊下階是歲大考各省官
敵知去不職一千餘員無異議正德改元懇
求謝政自公去而人政一變升降之機其索
矣乎
韓忠定公文風骨王屹舉止凝重雍粹若天
成加以奮勵充養自給舍迄藩岳部院四十

餘年歷事　三朝受知　列聖夙夜圖報黽
勉忠益爲户部尚書陳革弊七事一開中引
𥂁之弊二興販私𥂁之弊三賤賣官𥂁之弊
四買補殘𥂁之弊五夾帶殘𥂁之弊六越境
賣𥂁之弊七運司廢弛之弊指摘剴切於是
數十年積弊無遺公私告便時宣大聲息甚
急需索供億復值大喪大婚相繼並内外及
各王府諸邉賞賜費用不貲悉心經畫緩急
以濟及蘖堅劉瑾依憑宿愛蒙蔽　聖𦖟蠱
惑百出每以夜爲日荒湛無度因而盗弄威

福虐焰横空縉紳凛凛率自顧以避公追痛
孝皇深以　宗社爲憂首倡府部科道等官
伏闕抗章暴露罪狀繼之以泣乞置諸法守
正被害直道勁節丕振中外劉閣老徤甞曰
國家養士百五十年當其時只養得箇韓貫
道者
劉忠宣公大夏得　君尤重弘治中爲兵部
尚書戴珊爲左都御史
孝皇有大政每召二人面議曰事有不可欲
召卿商量又以非卿部内事而止今後有當

行當罷者卿可寫揭帖密封進來對曰不敢
上曰何也大夏曰先朝李孜省可爲鑑戒
上曰與卿論國事豈孜省營私害物者比乎
曰臣下以揭帖進朝廷以揭帖行與前代斜
封墨勑相去不多今宜遠法帝王近法祖宗
大事外付之府部内咨之閣下可也如用揭
帖日久上下俱有弊且非後世法臣不敢效
順　上稱善嘗與吴廷舉書曰居官之道以
正己爲先所謂正己非特當戒利亦當遠名
苟有意近名則凡事皆有所爲而爲即程子

所謂今之仕者爲己也特此以徃而欲政善
民安以成佐理之功恕不可得幸熟思而自
考之事上治下皆當主之以誠行之以恕誠
則自然動物恕則能體上下之情體其情而
感動之將無人不可馭無事不可爲己
戴恭簡公珊德性和粹中耿耿不苟合而洞
達無城府爲左都御史益自檢律務持風紀
雖薄書之細必極精覈嘗與吏部考察京官
者一考天下官者再弘治乙丑與劉大夏面
議事畢　上令中使出白金二錠以賜且諭

曰朕聞朝覲日文官避嫌有閉户不與人接
者如卿等雖開門延客誰復以賄賂通也朕
親知故有是賜且命不必朝謝恐他大臣知
之未免各懷愧懼也及　上親鞠大獄諸司
震悚公從容應對時有所開拆天威頓霽
上知公清愼每廷奏宣面問至移晷刻其見
重有如此
張簡肅公敷華風采凝定不妄言笑奉公秉
法望重一時辯義利若黑白事有不可不曲
爲遷就進退得失未嘗一動其心初爲庶吉

士李文逹彭文憲欲留官翰林公與劉東山
力辭不就後皆以政事爲世名卿故實疑清
望之士徃徃不樂錢穀公兩司財賦事皆優
贍而氷蘖之操可通神明温雅不隨果介不
刻愛憎喜怒不加之意端慮愼動凝然靜密
而貪殘矯僞者自革盖其廉能公斷根於性
本發於心源賁之以文章學問故抱負設施
粹然不見其迹自可久而不變所謂大受之
器也爲左都御史請嚴天下有司貪酷奔競
之禁會讞重獄有寵臣坐法或疑當末减公

執不可卒從重議遺命所屬猶謂不以悖貨
累其子孫蓋至死不亂云
　録曰愚觀文端公而下其典刑風範徃徃
　相似而禄位名壽大抵亦同然愚甞求之
　李獻吉有云　國制文極於六曹尚書官
　之北斗天造不論夏蹇經綸悃愊
太宗北征全國是屬三楊公亮寅恊熙績臺
　省坐臻太平君佚臣勞所謂代天之相
英廟之遇文達略比馬周吁俞一德密畫顯
　斷萬幾精覈局體一變成化間三原(王公/恕)

　河州(王公/竑)單縣(秦公/紘)封丘(黄公/紱)巍然輩出
　居則岳峙動則雷擊大事斧斷小細海畜
　帷幄佞幸請劍必殛使見之者畏關之者
　懾斯其人死生富貴足動之哉然較之大
　順以前則殊矣時興位不同耶委任權力
　殊耶弘治中華客(劉公/大夏)洪洞(韓公/文)鈞陽(馬/公)
　(文/舟)靈寳(許公/進)陽曲(周公/經)盧氏(耿公/裕)金陵(倪/公)
　(岳)安福(張公/敷華)咸稱名卿然志存納約行在
　精密苟濟其事小枉安焉局體又變矣雖
　形跡罔暴義遵矯直亦運數然歟自言路

　志伸毁譽進黜氣歃滿盛公卿欽遜正德
　以來遂靡靡難觀亦諸人甘寵餙譽稍有
　嘉矣便立祠樹碑要歌徵頌鏤板鐫石惟
　恐不流今信後也此意既横機巧自生工
　言論務彌縫斯又一變足爲篤論云
都御史顧公佐性嚴守法剛稜不撓舉正嫉
邪吏民畏服爲應天府尹勳豪貴戚爲之歛
手政聲赫然比之包孝肅　宣宗嘗問廷臣
中誰可使掌憲楊士奇曰通政使顧佐廉公
有威任御史及按察司獨著風采楊榮曰甞

爲京尹政清弊革　上喜乃陞右都御史憲
度嚴明奏黜不肖二十餘人下至吏卒悚惕
凛凛未嘗口毁譽人旦暮東朝房小憩獨處
小夾室非公事未嘗與諸司羣坐雖遭時得
君之盛要亦有慴伏彈壓之實焉
秦襄毅公紘剛毅廉介威望素著爲御史侃
侃奉職綽有風裁及廵撫陜西時秦府校尉
肆横民苦之公悉擒治不少貸王不能堪奏
公欺滅憲皇怒逮下錦衣獄命内臣尚亨籍
其家止得黄絹一疋故衣數事亨回奏狀

上嘉嘆良久詔釋公繫且賜鈔萬貫以旌其
廉調撫河南巨鐺汪直亦以事至汪時竊弄
威福聲勢烜赫他廵撫率屈禮以見公獨與
抗禮略不爲屈汪亦知重公不爲較後回京
上問各省撫臣賢否汪獨稱公及爲左都御
史風采益峻人謂有顧佐之風
尚書王公竑賦性正直剛毅一毫不能詭隨
於人爲給事中值正統己巳之變王振專權
誤國致　乘輿播遷　郕王初監國於　午
門視朝百官彈劾奸臣罪狀錦衣衛指揮馬

順從旁呵各官起去竑遂起拉馬順首曰此
正奸臣當除去監國退百官拳敺馬順以死
及虜入㓂直犯京師命董師禦之即戎服鞭
馬赴軍號令區畫咸適機宜卒官兵部尚書
尚書黄公紱廉峻直執遇事飈發正色山立
即重忤時貴弗恤也智巧所避毅然肩之爲
郎中時人業以硬黄目之及任湖廣布政僧
繼曉以妖術媚　上遂奸眠食回鄉掃墓實
以迯生耳乃令武昌府計留之居無幾果敗
檻車送京誅之後爲左都嚴甄御史量能委

之火其差簿於廷曰事貴得人資勞久近豈
立官意哉所上奏議及政蹟並所著詩文悉
棄不留至如江南食鹽殘鈔民苦包攬掊勒
呻吟公爲户部尚書力條其折徵銀狀以聞
至今便之不容口比之自章嘉矣汲汲流今
信後者得與失不較然白哉
都御史軒公輗爲監察御史獨振氷蘖之聲
爲按察使布袍蔬食同僚多不能堪及陞都
御史清操愈厲南京歲時詣禮部拜表慶賀
至則屛居一室撤去侍燭朝服端坐寂無一

言待鼓嚴而出禮畢不告於同事者竟御肩
輿而歸平生俊偉之節惟恃公牘之存間令
吏寫數十大册以爲他日傳世考云
都御史楊公繼宗性資鯁直言動不凡初爲
刑部主事獄中重囚桎梏年久多死於臭腐
每提督必給與飲食令三日一櫛沭蘇活人
命無筭王忠肅公薦知嘉興府在任止帶蒼
頭一人如旅寓然滿九載陞浙江按察使一
時憲綱爲之振舉初諸司所用咸辦於下鎮
守中官供給浩繁一切革去之軍民愛之如

父母官吏畏之如神明尋陞都御史廵撫順
天外戚宦寺多占民間地土悉奪還之權貴
歛跡爲人好善惡惡出於天性不苟與人合
人亦憚其方嚴至忠孝大節議論風采雖庸
人孺子皆知其名焉
　録曰孔子曰吾未見剛者又曰棖也慾焉
　得剛釋之者曰人有慾則無剛剛則不屈
　於慾若數公者寧非其人乎哉　大明麗
　空邪枉屏塞高大光明之氣充滿宇宙豈
　無至大至剛直養無害者出於其間此其

　所以斷然配義與道而無一毫委靡餒飲
　之私也嗚呼盛哉
李文毅公時勉少負大志勤於問學窮性命
道德之奥初授刑部主事改翰林院侍讀永
樂十九年三殿災　詔求直言公陳十五事
皆中時病有　㫖允十四事而行之洪熙改
元復以時政違節條上二本面奏　上怒命
武士撲以金爪十六七脇肋之骨已斷其三
曳出不能言尋改爲御史令日問囚一起言
事一章至三上乃下錦衣衛獄先是折脇内

向不相着醫用挺柱而斷骨忽自接人以爲
忠誠所感遂卧病一月而愈宣德元年冬
駕幸萬歲山召問以激怒先帝之由詢至數
四始誦言之至第六事少止　上曰事尚有
何以不言對曰天威嚴重臣不能記其詳
上笑曰是第難言耳汝之稿在否對曰已焚
矣遂得宥
劉忠愍公球正統中任翰林經筵講官□□
於開導啓迪議論慷慨不阿比權貴平居憂
時之心恒切值北虜數來貢公深以爲慮已

而麓川不靖實王振操柄之初逞其私怒大
舉兵伐之公上章欲罷兵屯田以招降之而
專意於西北邊防以備虜㓂麓川再叛再發
兵征討公復陳十事其一言陛下宜親政務
權柄不可下移王振覧之大怒欲嫁禍無由
適編脩董璘自陳願爲太常卿得罪振令錦
衣衛指揮馬順深探其獄謂公畫此謀誣爲
朋黨陛前捽去卒斃於錦衣獄
鍾恭愍公同景泰間拜監察御史先是正統
中　皇太子已立至是建議者欲易之同憤

其議願獻狄梁公之誠脫受比干之□無所
憾詞氣嚴正繼之以泣大略言宗社之本在
儲位宜復不宜緩兼陳一切弊政遂大忤
㫖下錦衣衛獄死焉
　録曰三公同心一德者也或死或不死死
　者完節於一時遊神於八表與日月爭光
　宇宙生色不死者神爲之呵護鬼爲之祓
　除掩瑕於尺璧完玷於白圭甫未踰時褒
　顯闡揚又非若幽隱冥漠爲厲爲魃者可
　比皆足爲萬世之榮也

于肅愍公謙少秉大志弱冠登進士授御史
正色敢言超拜兵部侍郎年方三十歷河南
山西廵撫一十八年始回理部事正統己巳
北虜酋也仙入㓂時太監王振擅權勸　上
親征公與尚書鄺埜請留不聼　車駕幸狼
山土木倉卒不爲備虜騎奄至王師敗績屬
車北狩京師大震公時居留聞報大慟
聖烈皇太后知公名進兵部尚書時三營精
銳盡簡征行所留老弱單敝一時搔動事端
萬緒公運用一心百萬生聚　九廟社稷倚

爲安危擁立　景皇帝遥尊
英廟爲太上皇於是天下始知有　君南北
道通朝貢畢來戰守之具一月完備士氣復
振人心乃定太監喜寧降也先遂爲其用盡
以細大告之因爲嚮導奉　駕趨紫荆關京
師戒嚴徃徃挈家南奔又侍講徐珵妄言占
象倡議南遷公慟哭於　廷抗言京師天下
根本　宗廟陵寢咸在百官萬姓帑藏倉廪
備具若一動則大勢盡去宋南渡之事可監
已遂堅持固守之議簡親信及戚畹重臣環

衛宫闕以强幹有志節給事中等官王竑等
監守九門盡令郭外携挈入城仍行虜所經
由堅壁清野固守勿戰誓以率先將士躬擐
甲胄軍於德勝門外閉闔城門以死泣諭三
軍曉以國恩忠義難得事機一失死亡立至
衆生不如死由是人人感奮勇氣百倍十月
之朔也先復入關傳言送　駕還京長驅直
前我軍堅不爲動虜知有備稍自引却喜寧
嗾也先邀府部重臣出城議和併邀金帛等
物計以百萬將因媒孽釁端廷議莫能决公

曰今日計止知有軍旅事他非所敢聞七日
我謀益審奉　駕就寬燥地與虜營離隔乃
砲擊其營虜死砲下不可勝計始大沮宵遁
　録曰我明　景皇帝過於宋高宗遠矣觀
　其施爲氣象雖出於一時運籌帷幄决勝
　千里之功然能堅心定志不爲少變始也
　納王竑之說而馬順就誅繼乃殉林聦之
　謀而王振殁入繼又直葉盛之論而扈從
　失律者追討無遺較之耿南仲黄潜善汪
　伯彦既無所與其謀視彼罷李綱以謝金

　人之師罷宗澤以𥚚忠義之氣罷岳飛以
　快奸諛之心者大有間矣此商文毅公縷
　言　景皇帝大有社稷之功爲是故歟至
　於于公之死亦春秋之義以報知主於地
　下故一則曰留一腔子二則曰留一腔子
　夫豈不知也哉向使有一毫顧戀之心則
　昔之善謀皆爲瓦裂必不能照然明白嗚
　呼君臣之間可謂義矣
孫忠烈公燧廵撫江西時宸濠横逆剥民蠹
政潜謀不軌公至首舉官校之虐害良善奸

民之侵奪財産樂官之白晝殺人啓請具獄
濠忌乃駕惡他郡王將軍自懲以文其過公
雖知覺然逆謀未露且屢䟽罪狀匿不得聞
惟密與廵按御史李潤范輅𠫵議陳洪謨副
使許達先後恊謀峙糧備兵布官要害内以
防其舉動外以戢其黨輿會南昌人張儀備
告御史蕭淮淮乃暴上其狀遣勳戚重臣戒
諭未至而逆校林華自京師馳報濠懼遂反
己卯六月十四日因生辰宴各官入謝濠立
露臺曰　太后有蜜㫖令我起兵監國公請

密㫖看濠語塞第曰不必多言我徃南京汝
保駕否公曰天無二日臣安有二君　祖宗
法令誰敢有違濠怒却入殿庭易戎服出呼
公駡曰我何負於汝奏我七本公亦曰朝廷
何負於汝而汝反一時官屬駭愕獨許忠節
公逵反覆辯論以爲不可且厲聲曰我輩方
面大臣何得如此濠怒曰許逵何言逵曰惟
有赤心耳肯從汝反乎遂喝令縛二公曳出
逵顧孫公曰早聼我言當不至此盖嘗有先
發後聞之謀爲人所沮許既就縛慷慨激烈

厲聲大駡不絶口遂偕遇害死之日烈日方
熾奄忽陰曀慘淡軍民無大小皆泣事聞贈
官賜謚命有司立廟並祀額曰旌忠
　録曰愚觀二公之死上以振千古不繼之
　英風下以作百代不泯之生氣前以遏淫
　人不臣之顯禍後以却朋奸不測之隱謀
　豈曰小補之哉始公之仕也當太平全盛
　之治孰不曰保無虞害豈期禍起内藩變
　生親屏惟公毅然當之盖其生也如無生
　故七䟽以擣其裏百方以剪其翼其死也

　如無死故正言以奇其禍嫚駡以賊其行
　從容慷慨之義兼而有之此其可重一也
武皇御極群邪迭興矯誣淫黷之行不可以
　藥人莫不腐心疾首自聞天無二日臣無
　二君之語凛凛乎秋霜烈日然後思亂之
　心從革激烈之氣益伸死孝死忠盖有不
　期然而然者矣此其可重二也漢之中葉
　有七國之變唐亦有漁陽之兵皆流毒延
　禍及寧庶之亂其謀不爲不深惡不爲不
　稔五旬而舉之原其所自漢無一人死難

　唐至二十四郡之後始有顔氏之子駡賊
　不屈豈如今日頸血濺其汙輪奮聲奪其
　僞命慘愴而陰雲變色叱詈而伏雪騰空
　君子已先期其必殄矣此其可重三也大
　憝底平王國克正天道既明而復蔽皇路
　既開而復窒忠良之慮禍亦幾矣然卒無
　金甌之玷者正以人心難易則雖有懿羿
　操莽將亦徒然而况么魔虫鼠之孳哉此
　其可重四也四者不違天不後幾不失已
　不憤事故曰非小補也觀者不可不知





弘道録卷之十七
















