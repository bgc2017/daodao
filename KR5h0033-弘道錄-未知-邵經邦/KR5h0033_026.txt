










弘道録卷之三十三相二
禮
夫婦之禮
禮記昏禮者將合二姓之好上以祀宗廟而
下以繼後世也故君子重之是以昏禮納采
問名納吉納徴請期皆主人筵几於廟而拜
迎於門外入揖讓而升聽命于廟所以敬愼
重正昏禮也共牢而食含卺而酳所以合體
同尊卑以親之也敬愼重正而后親之禮之
大體而所以成男女之别立夫婦之義也夙

興婦沐浴以俟質明賛見婦於舅姑婦執笄
棗段脩以見賛醴婦婦祭脯醢祭醴成婦禮
也舅姑入室婦以特豚饋明婦順也厥明舅
姑共饗婦以一獻之禮奠酬舅姑先降自西
階婦降自阼階以著代也成婦禮婦順又申
之以著代所以重責婦順焉也婦順者順於
舅姑和於室人而後當於夫以成絲麻布帛
之事以審守委積盖藏是故婦順備而后内
和理内和理而後家可長久也故聖王重之
録曰以昏義先之者有天地然後有萬物

有萬物然後有男女有男女然後有夫婦
有夫婦然後有父子有父子君臣上下禮
義有所措夫婦之道莫有先焉故既曰君
子重之又曰聖王重之然其㣲詞奥義惓
惓於一鴈凡納采問名納吉納徴請期親
迎俱有鴈贄所以敬愼重正不一而止而
後世忽之一奠鴈親迎尚不能及則是未
配而輕祖未交而薄婦□于知時倡和忽
於再偶重匹甚不可也故録以存其義焉
堯典釐降二女于嬀汭嬪于虞

録曰夫震一索離再索皆以一陽䖏二陰
之間堯將使舜出震繼離故以二女並妻
而後世天子之禮定於九女者九陽數也
如其義則堯之使女亦必有義矣
易歸妹帝乙歸妹其君之袂不如其娣之袂
良
録曰帝乙正婚姻之禮明男女之別宜莫
先於嫡妾之分也而其君之袂不如其娣
之袂良者蓋禮以質爲本婦以德爲重惟
不德則徒以瑳玭展翟誇耀於人而淫慝

妬忌曾莫之耻也故觀其君之袂不如娣
之袂則知啇道之所以興觀席寵佑侈服
羙于人則知殷俗之所以亡不特是也宋
太祖戒永寧公主勿衣貼繡鋪翠襦而趙
飛燕至以金餙其履幾何其克終也哉
詩大明大邦有子俔天之妹文定厥祥親迎
于渭造舟爲梁不顯其光
録曰堯之釐降舜之懲庸也文之嘉止天
之受命也於是爲之造舟爲之輿梁焉此
可見其威儀氣象卓乎一代之制而遂秉

天子之禮矣厥後魯秉周禮哀公以一冕
爲重而不知造舟之爲光以千乘爲尊而
不知俔天之難得此所以勤夫子愀然之
對而卒無不顯之光也歟
周南葛之覃兮施于中谷維葉萋萋黄鳥于
飛集于灌木其鳴喈喈葛之覃兮施于中谷
維葉莫莫是刈是濩爲絺爲綌服之無斁言
告師氏言告言歸薄汙我私薄澣我衣害澣
居歸寧父母
録曰夫所謂之天妹者非以其崇高富貴

而不可踰也正以其己富而能勤已貴而
能儉以長而敬不弛於師傳己嫁而孝不
衰於父母後世若婦無公事休其蠶織則
與葛之覃兮者異矣若鼎鐺玉石珠塊金
鑠則與服之無斁者異矣若大夫跋踄我
心則憂則與言告師氏者異矣若齊子歸
止其從如雲則與歸寧父母者異矣
王姬下嫁於諸侯車服之盛如此而不敢挾
貴以驕其夫家故詩人羙之曰何彼穠矣唐
棣之華曷不肅雝王姬之車何彼穠矣華如

桃李平王之孫齊侯之子
録曰諸侯之女而曰百兩將之非誇也所
以著文王身脩家齊之效也王姬之車而
曰曷不肅雝非譽也所以見文王太姒内
治之化也夫冕而親迎反不能敬以將之
者挾也祚以著代反不能和以承之者戾
也婚姻之道莫不善於有所挾莫不祥於
有所戾泰以陰順之德席崇高之勢而能
卑以自牧所謂肅也歸妹以少艾之資屈
於長男之下而能動以相說所謂雝也此

平王之孫齊侯之子所以至今嘆羙而無
斁也歟
南國諸侯被文王之化能正心脩身以齊其
家其女子亦被后妃之化而有專靜純一之
德故嫁於諸侯而其家人美之曰維鵲有巢
維鳩居之之子于歸百兩御之維鵲有巢維
鳩方之之子于歸百兩將之維鵲有巢維鳩
盈之之子于歸百兩成之
録曰諸侯之女嫁於諸侯送迓皆百兩者
盖内子之職小君之分以上則嗣續妣祖

以貴則敵體諸侯婚姻之禮備然後貞女
至而内治成召南之詩以鵲巢爲首言君
夫人者民所瞻仰不可不謹以是爲防猶
有翟茀以朝如衛莊姜而不見答者有大
車檻檻如王大夫而不敢奔者其去鵲巢
之風亦何遠哉
韓侯既覲而還遂以親迎詩曰韓侯娶妻汾
王之甥蹶父之子韓侯迎止于蹶之里百兩
彭彭八鸞鏘鏘不顯其光諸娣從之祁祁如
雲韓侯顧之爛其盈門

録曰愚觀親迎之禮廼齊魯之自壞非天
下之不由也夫韓亦諸侯也而執禮周旋
若是君子曰猶夫古也此外則俟我于著
矣充耳以素矣凡以齊俗霸政之餘習也
魯守禮義之國而容履緰之來逆其逆與
否在紀不可以責在我有可以辭也以周
公之裔而不若蹶父之子此夫子之所深
嘆也故曰詩亡然後春秋作
小雅間關車之牽兮思變季女逝兮匪飢匪
渴德音來括雖無好友式燕且喜依彼平林

有集維鷮辰彼碩女令德來教式燕且譽好
爾無射雖無㫖酒式飮庶幾雖無嘉殽式食
庶幾雖無德與女式歌且舞陟彼高岡析其
柞薪析其柞薪其葉湑兮鮮我覯爾我心寫
兮高山仰止景行行止四牡騑騑六轡如琴
覯爾新昏以慰我心
録曰咸之象曰山上有澤咸君子以虗受
人聖人所以貴於男女之感者本以令德
來教也世恣於趨色恣於長顔如舜華則
思之㫖蓄御冬則棄之是故德音莫違曾

幾何哉緑兮絲兮則治之威儀棣棣則忽
之是故我思古人曾若是哉聖人以關睢
行於一家桃天施於一國車牽達於天下
使知以義合者惟以德成而高山景行又
足以徹乎上下凡爲國者未有不求賢以
自輔爲道者未有不求友以輔仁也此山
澤之至益咸亨之孔道虗受之㣲意景行
之良心也孰謂燕爾新昏而徒爲歌舞笑
傲乎
郊特牲男子親迎男先於女剛柔之義也天

先乎地君先乎臣其義一也執贄以相見敬
章别也男女有别然後父子親父子親然後
義生義生然後禮作禮作然後萬物安無别
無義禽獸之道也壻親御授綏親之也出乎
大門而先男帥女女從男夫婦之義由此始
也婦人從人者也幼從父兄嫁從夫夫死從
子夫也者以知帥人者也故婦人無爵從夫
之爵坐以夫之齒器用陶匏尚禮然也厥明
婦盥饋舅姑卒食婦餕餘私之也舅姑降自
西階婦降自阼階受之室也昏禮不用樂幽

陰之義也樂陽氣也昏禮不賀人之序也
録曰以特牲終之者天地别剛柔錯男女
猾禽獸作於是有女惑男若鄭國之詩者
於是有無章别若聚麀之風者於是有不
親御若終風之行者於是有不從男若雄
狐之綏者於是有私出疆若樊苟之刺者
於是有智不帥若車中之斃者於是有自
尊大若稱制之爲者於是有不親饋若西
内之遷者皆禮之大悖也
左傳隱公五年九月考仲子之宫將萬焉公

問羽數於衆仲對曰天子用八諸侯六大夫
四士二夫舞所以節八音而行八風故自八
以下公從之於是初獻六羽始用六佾也
録曰東萊吕氏云成王以天子禮樂賜周
公至隱公獨能疑數百載之非爲衆仲者
盍甲告之使天下再見周公之禮樂是魯
有二周公也果然歟曰非也夫禮不妄說
人不辭費是故天冠地履之分禮先樂後
之文斷斷乎不可以易也隱以庶長而奉
宗廟考惠公配孟子者禮也乃狥人之好

考妾之宫冠履置矣所謂妄說人者也爲
衆伸者宜申告以妾庶長幼之序二本耦
嫡之非先名正言順而後禮樂可興也乃
狥公之見陳羽之數先後紊矣所謂辭費
者也雖以是羽獻於群廟已紊周公之制
而無救於亂亡之原况責其末流之弊乎
察緦功而問齒决君臣上下舉不知務宜
乎有讒而不見有亂而不知也
季文子如宋致女復命公饗之賦韓奕之五
章穆姜出于房再拜曰大夫勤辱不忘先君

以及嗣君施及未亡人先君猶有望也敢拜
大夫之重勤又賦緑衣之卒章而入
胡氏傳曰伯姬賢孝著于家故致女使卿
特厚其嫁遣之禮賢名聞于遠故諸國爭
媵信其無妬忌之行程氏傳曰一女子賢
尚聞於諸侯况君子哉二傳皆非經義
録曰穆姜致女於宋入而賦緑衣何其德
也及其淫於宣伯占而遇隨筮又何慝也
詩云無非無議以○○○而勤大夫之辱
有非議矣書曰惟家之索以君饗臣而母

出于房牝鷄晨矣而壞隤之逼東宫之禍
胥此焉肇然則非以賢伯姬以謹魯亂也
聖人之意深哉
列女傳伯姬嫁于恭公公卒伯姬寡至景公
時伯姬之宫夜火左右曰夫人少避火伯姬
曰婦人之禮保傅不俱夜不下堂待保傅來
也保母至矣傳母未至也左右又曰夫人少
避火伯姬曰婦人之禮傅母不至夜不可下
堂越義求生不如守禮而死遂逮於火而死
録曰夫人之辭傅母也其然豈其然乎恭

公死夫人未亡人爾斷鼻既非正中自經
恐汙溝瀆傅母不至可辭以禮矣死復何
恨哉復何恨哉
孟姬者華氏之長女齊孝公之夫人也好禮
貞一公遊於琅琊孟姬從焉馬奔車碎孝公
使駟馬立車載之姬使御者舒帷以自障蔽
而使傅母應曰妾聞妃后踰閾必乘安車輜
軿下堂必從傅母阿保進退則鳴王環珮内
餙且結組綢繆野䖏則帷裳擁蔽所以正心
一意自歛制也今立車無軿非所敢受命也

野䖏無衛非所敢久居也二者失禮多矣夫
無禮而生不若早死使者馳以告公更取安
車然後乘而歸
録曰孟姬可謂知禮矣夫禮不可斯須去
身也故女子出門必擁蔽其面而可受立
車之載耶雖然孝公琅琊之行夫人從之
其春而省耕乎夏而省歛乎抑從獸而荒
樂酒而亡乎姬如審此必不待馬奔車碎
野䖏倉卒而優游於門内之職矣
齊杞梁殖之妻莊公襲莒殖戰而死莊公歸

過其妻使使者吊之於路妻曰今殖有罪君
何辱命焉若令殖免於罪則賤妾有先人之
敉廬在下妾不得與郊吊於是莊公乃還車
詣其室成禮然後去其妻無子内外皆無五
屬之親乃枕其夫之屍於城下而哭内誠動
人道路過者莫不爲其揮涕十曰而城爲之
崩既塟曰吾何歸矣夫父在則倚父夫在則
倚夫子在則倚子今吾上則無父中則無夫
下則無子吾何依哉遂赴淄水而死君子謂
杞梁殖之妻貞而知禮

録曰杞梁妻非華孟姬比也夫徃役義也
㳺觀非義也故伯兮之執旻與雄雉之貽
阻皆非婦人之所得爲也其崩城不爲異
變俗不爲多者以皆内誠之所感也嗚呼
從容執禮無敢自遂謂之貞而有禮信乎
其然歟
國語公父文伯之母欲室文伯饗其宗老而
爲賦緑衣之三章老請守龜卜室之俗師亥
聞之曰善哉男女之饗不及宗臣宗室之謀
不過宗人謀而不犯㣲而昭矣詩所以合意

歌所以詠詩今詩以合室歌以詠之度於法
矣
録曰敬姜之饗與穆姜之饗可同日語哉
匹配生民之始重宗廟而謀於宗老所以
合二姓之好也易曰閑有家悔亡其敬姜
之謂夫是故言不及外朝智也室必及守
龜信也饗不及宗臣禮也勞不忘所事義
也言不忘舅姑仁也其曰謀而不犯曰度
於法君子之深許哉
儀禮經傳魯師春姜曰婦人以順從爲務貞

慤爲首故事夫有五平旦纚笄而朝則有君
臣之嚴沃盥饋食則有父子之敬報反而行
則有兄弟之道受期必誠則有朋友之信寢
席之交而後有夫婦之際
宋女宗者鮑蘇之妻也蘇仕衛三年而娶外
妻其姒謂曰可以去矣女宗曰何故姒曰夫
人既有所好子何留乎女宗曰婦人以專一
爲貞以善從爲順豈以專夫室之愛爲善哉
夫禮天子十二諸侯九卿大夫三士二今吾
夫士也二室不亦宜乎且婦有七去妬正爲

首吾姒不教吾以居室之禮而反使吾爲則
棄之行可乎遂不聼宋公聞之爲表其廬號
曰禮宗
録曰魯與宋禮義之國也故若師若宗眞
可爲閨門之範宫閫之式後世禮教所由
取則也録之
小學曰委使過冀見冀缺耨其妻饁之敬相
待如賓與之歸言諸文公曰敬德之聚也能
敬必有德德以治民君請用之臣聞出門如
賓承事如祭仁之則也文公以爲下軍大夫

龐公未嘗入城府夫妻相敬如賓劉表候之
龐公釋耕於壟上而妻子耘於前表指而問
曰先生苦居𤱶畆而不肯官禄異日何以遺
子孫乎龐公曰世人皆遺之以危今獨遺之
以安雖所遺不同未爲無所遺也表嘆息而
去
録曰冀缺之耨與龐公之耕有以異乎夫
冀缺以名屈者也龐公以身屈者也以身
屈者退而無止以名屈者進而可伸此其
所以異也夫吕甥之難誰則不聞然而未

廣也射鈎之事可以法矣季一言而受上
賞缺三晋而正卿位文公之權審乎
漢書文帝所幸愼夫人在禁中嘗與皇后同
席坐及帝幸上林后與夫人從郞署長布席
袁益引却夫人坐夫人怒不肯坐上亦怒而
起盎因前進說曰臣聞尊卑有序則上下和
今既立后夫人乃妾爾孰可與同坐階下獨
不見人彘乎上說乃召語夫人賜盎金五十
斤
録曰愚觀漢之草創不獨朝廷之上君臣

之間其宫闈之内多有粗率此類可見後
代亦無此矣
東漢和熹鄧皇后入□庭爲貴人時年十六
恭肅小心動有法度承事陰后夙夜戰競接
撫同列常克己以下之雖宫人𨽻役皆加恩
惜每有會諸姬貴人相競餙麗簪珥光采袿
裳鮮明后獨尚素質裝服無餙深自抑損其
衣色有與陰后同者即時觧易若並時進見
不敢正坐離立行則僂身自卑帝每有所問
常逡巡後對不敢先陰后言帝知后勞心曲

體嘆曰修德之勞乃如是乎
録曰觀此則非但無愼夫人之事而馬后
大練之風將行於上下矣録之
班昭爲曹世叔妻號大家博學高才動止有
禮節行法度全備作女訓七篇卑弱第一夫
婦第二敬愼第三婦行第四專心第五典從
第六和叔娣第七其畧曰古者生女三日卧
之牀下弄之瓦磚而齋告焉卧之床下明其
卑弱主下人也弄之瓦磚明其習勞主執勤
也齋告先君明當主其祭祀也三者盖女人

之常道禮法之典教謙讓恭敬先人後己有
善莫名有惡莫辭忍辱含垢常若畏懼晩寢
早作勿憚夙夜執務私事不辭劇易所作必
成手迹整理正色端操以事夫主若此苟備
而患名稱之不聞黜辱之在身未之有也夫
婦之道參配陰陽通達神明信天地之弘義
人倫之大節夫不賢則無以御婦婦不賢則
無以事夫陰陽殊性男女異行陽以剛爲德
陰以柔爲用男以疆爲貴女以弱爲羙脩身
莫若敬避疆莫若順故曰敬順之道婦之大

禮也侮夫不節譴呵從之忿怒不止楚撻從
之夫爲夫婦者義以和親恩以好合楚撻既
行何義之存譴呵既宣何恩之有恩義俱廢
夫婦離矣女有四行婦德婦言婦容婦功婦
德不必才明絶異也婦言不必辯口利辭也
婦容不必顔色美麗也婦功不必工巧過人
也清閑貞靜守節整齊行己有耻動靜有法
是謂婦德擇辭而說不道惡語時然後言不
厭於人是謂婦言盥浣塵穢服餙鮮潔沐浴
以時身不垢辱是爲婦容專心紡績不好戲

笑絜齊酒食以奉祭祀供賔客是謂婦功此
四者女之大德而不可乏者也然爲之甚易
唯在存心耳行違神祗天則罰之禮義有愆
夫則薄之故女憲曰得意一人是謂永畢失
意一人是謂永訖由斯言之夫不可不求其
心然所求者亦非謂伎媚苟親也固莫若專
心正色禮義居絜耳無塗聼目無邪視出無
冶容入無廢餙無聚會群輩無看視門户此
則謂專心正色矣若夫動靜輕脫視聽俠偷
入則亂髮壞形出刖窈窕作態說所不當道

觀所不當視此謂不能專心正色也
録曰記禮之言陰陽剛柔之大義也女訓
之言内外周旋之曲折也故詳録其詞以
爲門内之知禮者告焉或曰昭之時權歸
女主女訓之言不能格正而尚與外事豈
敬愼之道婦順之德乎蓋常觀之易矣小
過亨利貞可小事不可大事不宜上宜下
大吉此之謂也是故兄王臣也反詿誤而
被刑剛失位而不中也妹妾婦也反得時
而褒顯柔而得中也以先幽困而後道顯

揚小過亨也踵兄之成書利貞也作訓七
篇禆諸女朂勉不宜上宜下也然而后方
以六五稱制在上廼能大善相遇豈非所
謂大吉者哉彖傳之言若有爲而發也觀
者詳之
梁鴻宇伯鸞家貧尚節介愽賢無不通鄉里
慕其高多欲女之鴻絶不娶同縣孟氏有女
狀肥醜而檡對不嫁父母問其故女曰欲得
賢如梁伯鸞者鴻聞而聘之女求作布衣麻
履織作筐緝之具及嫁以裝餙入門七日而

始行婦禮
録曰珪嘗爲魏王泰師矣帝曰事珪如事
我泰可拜主獨可挾乎珪不能正泰之失
而能成主之美異乎房杜之壺則矣
德宗建中六年始定公主見舅姑禮先是主
下嫁者舅姑拜之婦不答上命禮□定公主
拜見舅姑之儀舅姑坐受於中堂諸父兄娣
立受於東序如家人禮
録曰自南平下嫁之後公主已異前代之
法然其意久而復失矧世俗承襲未易遽

改今始定之可謂善矣唐室世席女寵善
媒奇禍太平安樂紛紛覆轍至是多不以
時嫁有華髮者則雖欲不執禮胡可得哉
抑德宗始却有司曰爾愛其費我愛其禮
及唐安之逝又罪公輔以其費甚㣲過朕
求名何其先後之不倫耶豈其定禮之時
國家多故造塔之日侈心復萌乎好禮不
終良有以也
宋史哲宗孟皇后眉州防禦使贈太尉元之
孫閣門祗候在之女元祐七年宣仁太后諭

宰執曰孟氏子年十六教以女儀能執婦禮
宜正位中宫又以近世禮儀簡畧詔翰林臺
諫給舍與禮官議册后六禮以進至是命尚
書左僕射吕大防攝太尉充奉迎使同知樞
密院韓世彦攝司徒副之尚書左丞蘇頌攝
太尉充發策使僉書樞密院事王巖叟攝司
徒副之尚書右丞蘇轍攝太尉充告期使皇
叔祖同知大宗正事宗景攝宗正卿副之皇
伯祖判大宗正事高密郡王宗晟攝太尉充
納成使翰林學士范伯禄攝宗正卿副之吏

部尚書王存攝太尉充納吉使權户部尚書
劉奉世攝宗正卿副之翰林學士梁燾攝太
尉充納采問名使御史中丞鄭雍攝宗正卿
副之帝親御文德殿册爲皇后太后復語帝
曰得賢内助非細事也進后父爲崇儀使榮
州刺史母王氏華原郡君
録曰此有宋一代典禮冠於百王超於唐
漢以淑女之好逑爲朝廷之正嫡且上有
至仁之母主之下命衆大之臣相之肆今
六禮之行何其鄭重耶曾未踰時一介小

臣得以讒間至章敦主計於前郝隨釀禍
于後帝雖知其壞德行而猶惑之豈眞前
日之重内助今日之崇外奸每與后相反
耶抑將有夷禍故顛倒錯亂而不自知耶
幽王廢申后而戎伐于周襄王黜翟后而
敗亡于鄭自古殷鑒如此君子盍觀其始
之備禮則知其中之寡恩中之寡恩又安
知末之免禍乎哉成敗眞不可以論人也
荆國大長公主幼不好弄太宗嘗發寳藏令
諸女擇取之欲以觀其志主獨無所取眞宗

即位下嫁附馬都尉李遵朂舊制選尚者降
其父爲兄弟行時遵勗父繼昌亡恙主因繼
昌生日以舅禮謁之帝聞密以兼衣寳帶噐
幣助其爲壽遵朂每燕賓客皆一時賢士主
必親視饔膳及遵朂出守許州暴得疾主亟
欲馳視之左右白須奏報乃可主不待報而
徃從者裁五六人帝聞遽命内侍督諸縣邏
兵以衛後居其夫之喪衰麻未嘗去身服除
不御華麗嘗燕禁中帝親爲簪花辭曰自誓
不復爲此久矣

録曰按宋朝家法仁宗以姪事姑主獨不
能以婦事舅乎然則荆國之守禮帝固有
以先之也以舅姑降爲兄弟行者三代以
上未之前聞惟夫人所行何如耳觀者不
可不知
伊川文集二程先公珦母夫人侯氏事舅姑
孝謹與公相待如賓公賴其内助禮敬尤至
而夫人謙順自牧雖小事未嘗專制必禀而
後行撫愛諸庶不異己出從叔幼姑存視常
均治家有法不嚴而整不喜笞朴凡公有所

怒必爲之觧惟諸子有過則不掩曰子之所
以不肖由母蔽其過而不知也其教之不少
假借如此纔數歲行而或踣未嘗不呵責曰
汝若安徐而行寧至踣乎飲食置之坐側常
食絮𦎟即叱止之曰幼求稱欲長當何如與
人爭雖直不右曰患其不能屈不患其不能
伸故二程平生於飲食衣服無所擇不能惡
言詈人教使然也夫人七八歳時誦詩女子
不夜出自是不出房閣既長好文而不爲詞
章見有以文章筆札傳於人者則深以爲非

録曰伊川傳家人曰人之䖏家在骨肉父
子之間大率以情勝禮以恩奪義惟能不
以私愛失其正理故家人之卦大要以威
如爲吉又歸妹九二守其幽貞未失常正
之道世人以媟狎爲常故以貞靜爲變斯
言皆爲夫人設也故由前而觀則哲婦賢
母之令著由後而觀則壷範女則之懿彰
不可以無録也
名臣録辛次膺清脩介持不邇聲色與夫人
敬待如賓雖燕適容必莊坐必正語必誠慕

晁友元司馬文正爲人以禮自防善剔嫌疑
僕妾以下不冠不見鄱陽守程邁遺果寘白
金却之崎嶇亂離貧不自聊一豆𦎟不妄受
上面諭卿廉聲著聞皆言閩中不受俸禄次
膺奏臣爲貪而仕豈有辭禄之理但不當受
者不敢受耳太上曰使人人如卿何患不太
平耶
録曰文官不愛錢武官不怕死夭下太平
矣此語岳飛嘗言太上亦既知之特不能
用若乃簡穆之起本自書生其動必以

大明萬曆三十五年歲次丁未上元吉日
正一嗣教凝誠志道闡玄弘教大眞人
掌天下道教事張國祥奉
㫖校梓

弘道録




