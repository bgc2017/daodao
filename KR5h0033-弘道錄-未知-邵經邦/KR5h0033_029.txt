










弘道録卷之三十六相五
　禮
　　朋友之禮
東漢書明帝永平二年上幸辟雍初行飬老
禮以李躬爲三老桓榮爲五更三老服都紵
大袍冠進賢冠扶玉杖乘輿到辟雍禮殿御
座東厢遺使者安車迎三老五更於太學講
堂天子迎於門屏交禮道自阼階三老升自
賓階至階天子揖如禮三老升東面三公設
几九卿正履天子親袒割牲執醬而饋執爵

而酳祝哽在前祝饐在後五更南面三公進
供禮亦如之禮畢引桓榮及弟子升堂上自
爲說諸儒執經問難於前冠帶搢紳之人圜
橋門而觀聼者蓋億萬計
　録曰光武建立辟雍未及臨饗至是明帝
　親幸始行其禮今觀威儀文物之盛登降
　揖遜之周三代以後鮮見其倫嗚呼可謂
　善繼人之志善述人之事者矣惜乎特備
　於王公貴人公卿外戚而鮮及於天下是
　以詔令未申庠序未設期門羽林之士橋

　門冠帶之人不過觀聼之美所謂人倫孝
　弟無所關預而教化亦止於如斯而已
上自爲太子受尚書於桓榮及即帝位猶尊
以師禮嘗幸太堂府令榮坐東面設几杖會
百官及門生數百人上親自執業諸生或避
位發難上謙曰太師在是旣罷悉以大官供
具賜太常家榮每疾病帝輒遣使者存問大
官太醫相望於道及篤帝幸其家問起居入
街下車擁經而前撫榮垂涕賜以床茵帷帳
刀劍衣被良久乃去自是諸侯將軍大夫問

疾者不敢復乘車到門皆拜床下榮卒帝親
自變服臨喪送葬賜冢塋于首山之陽
　録曰夫邪正不並立儒釋不同行有天地
　然後有儒佛乃何爲者哉帝知崇儒養老
　而又事佛乎何也曰此葉公之通患也夫
　儒之貴不在於章句猶龍之靈不在於爪
　牙以二帝三王之所務而求之三老五更
　之所稽猶以神靈變化之設施而望於蛇
　蜓蜓蜴之蠢動也雖然豈惟儒哉佛以空
　虚寂滅即心見性自然惠覺安在其四十

　二章之傳乎然則沙門之所精亦桓榮之
　所稽者而儒與佛胥失之矣
崔駰博學有偉才盡通古今訓詁百家之言
少善屬文游太學與班固傅毅齊名常以典
籍爲業未遑仕進元和中肅宗始脩古禮巡
狩方岳駰上四廵頌以稱漢德辭甚典美帝
雅好文章自見駰頌後嗟嘆之謂侍中竇憲
曰卿寧知崔駰乎對曰班固數爲臣說之然
未見也帝曰公愛班固而忽崔駰此葉公之
好龍也試請見之駰由此候憲憲屣履迎門

笑謂駰曰亭伯吾愛詔交公公何得薄哉遂
揖入爲上客
　録曰愚觀肅宗之論二子蓋不但言語文
　字之間而其終身之得失利害已較然判
　矣駰前奏記數十指切長短至憲不能容
　而能潔身遠引所謂即鹿無虞幾不如舍
　者其能免禍宜矣固不教諸子多不遵法
　至吏人厭苦畏不敢發所謂婦子嘻嘻失
　家節者其終安得而不亡哉
　重雷義少同郡相友善俱學魯詩顏氏春

秋太守張雲舉重孝廉重以讓義及義舉茂
才亦讓於重太守不聼義遂陽狂後同舉孝
廉俱拜尚書郞義代同時人受罪因遂見黜
重見義去亦以病免故郷里爲之語曰膠漆
目謂堅不如雷與陳
　録曰愚觀陳雷之事本末未詳史特其大
　較耳遐哉邈乎設使人人讓德比屋相推
　濟濟之俗不興於其時乎若乃王吉貢禹
　彈冠相慶庶幾近之至於朱博蕭育弗能
　及矣

任延年十二學於長安明詩易春秋顯名太
學號爲聖童更始元年以爲會稽都尉時年
十九到任靜泊無爲唯先遣饋禮祠延陵季
子時天下新定道路未通避亂江南者皆未
還中土會稽頗稱多士延到皆聘請高行如
董子儀嚴子陵等敬待之以師友之禮吴有
龍丘萇者隱居太末志不降辱王莽時連辟
不到椽吏白請召之延曰龍丘先生躬德履
義有原憲伯夷之節都尉洒掃其門猶懼辱
焉召之不可遣功曹奉謁脩書記致醫藥吏

使相望於道積一歲萇乃乘輦詣府願得先
備採録遂署議曹祭酒萇尋病卒延自臨殯
不朝三日是以郡中賢士大夫爭徃焉
　録曰史稱子陵披羊裘變姓名而迯觀諸
　任延所禮則固未嘗遁也時大蹇朋來延
　方以弱冠之年而能傾心下賢可謂不失
　中正之節者也卒能使龍丘感動願得備
　録孔子曰朋友死無所歸曰於我殯其斯
　長孫之謂乎
北海管寧少與華歆邴原相友游學於異國

並敬善陳仲弓時天下大亂聞公孫度令行
海外遂與原及王烈等避於遼東度虚館以
候旣徃與語唯於經典不及世事乃因山爲
廬鑿坯爲室越海避難者多就之旬月而成
邑遂相與講詩書陳俎豆飭威儀明禮讓非
學者無見也由是度安其賢民化其德所居
屯落會井汲者男女雜爭寧患之乃多買噐
分置井傍汲以相待而不使知來者恠之問
知寧所爲乃各相責讓不復爭擾鄰有牛暴
田爲牽著涼處自爲飲食子主大慙若犯嚴

刑禮讓移於海表黃初四年詔舉獨行君子
司徒華歆薦寧詔以爲大中大夫固辭不受
明帝即位歆爲太尉遜位讓寧亦辭疾自越
海及𡚖常坐一木榻積五十餘年未嘗箕股
其榻上當膝處皆穿行年八十志無衰倦偃
息窮巷飯鬻糊口吟咏詩書不改其樂困而
能通遭難必濟經危蹈險不易其節金聲玉
色久而彌彰揆其終始殆天所祚
　録曰孔子曰言忠信行篤敬雖蠻貊之邦
　行矣寧澡身浴德遭亂弗迷臨治弗屈可

　謂邦有道不變塞焉邦無道至死不變者
　也其與華歆始焉不肯同席而坐終焉不
　可同日而語矣
三國志劉備見徐庶於新野回謂備曰此間
有諸葛孔明其人卧龍也將軍豈願見之乎
備始曰君與俱來庶曰此人可就見不可屈
致將軍欲見宜枉駕顧之備曰諾由是親徃
詣亮於隆中凡三顧乃得見
　錄曰蹇之上六曰徃蹇來碩吉利見大人
　時權御已移漢祚將傾險難之極也玄德

　冒險而起戹塞窮蹇又無倚頼茍非剛明
　之才碩大之輔佐之以濟險資之以紓難
　豈能出於蹇乎故其象爲大善之吉其占
　爲利見大人三顧之禮有由然哉然則所
　以勸備者雖由於庶而所以扶劉者先定
　於初矣豈偶然之故哉
文中子王通父隆傳先王之業教授門人千
餘嘗歌伐木而召通曰爾來自天子至於庶
人未有不資友以成者也通於是有四方之
志蓋授書於東海李育學詩於會𥟵夏琠問

禮於河東關朗正樂於北平霍汲考易於族
父仲華慨然有濟蒼生之心西遊長安見隋
文帝上太平十二策遵王道推霸畧上不能
用遂歸教授於河汾之間乃續詩書正禮樂
脩六經賛易道九年大就門人自遠而至河
南董常太山姚義京兆杜淹趙郡李靖南陽
程元扶風竇威河東薛收中山賈瓊清河房
玄齡鉅鹿魏徴太原温太雅頴川陳叔通等
咸北面焉從父王珪曰積亂之後當生大賢
世習禮樂莫若吾族振斯文者非子誰歟及

卒門人議曰吾師其至人乎自仲尼以來未
之有也易曰黄裳元吉文在中也請縊曰文
中子緦麻設位哀以送之
　録曰按東臯子王績與尚書陳叔逹書曰
　貞觀初王凝爲監察御史彈侯君集事連
　長孫太尉由是獲罪時杜淹爲御史大夫
　密奏凝直言非辜於是無忌與淹有隙而
　王氏兄弟皆抑不用矣及叔達撰隋史淹
　時所撰文中子世家逹之陳公亦避太尉
　之權藏而未出後魏徵適奏事見太尉曰

　君集之事果虚耶御史當反其坐果實耶
　太尉何疑焉於是意稍解其後君集果誅
　然則通之不幸非有大故也而史實遺之
　無足怪矣至樵作通志顧亦之循其舊不
　爲立傳果何爲哉然則何貴於君子述作
　之功而爲千古斯文之幸乎録之
唐書儒學傳貞觀六年詔定孔子爲先聖顔
子爲先師盡召天下惇師老德以爲學官數
臨幸觀釋萊命祭酒愽士講論經義賜以粟
帛生能通一經得署吏廣學舍千二百區諸

生員至三千二百四方秀乂挾策負素坌集
京師文治蝟焉勃興糾侈袂曳方履誾誾秩
秩雖三代之盛所未聞也
　録曰自古民生於三事之如一太宗可謂
　無負君師之責矣然豈知君子之道費而
　隱者也外而高昌百濟新羅吐蕃遣子入學
　内而閨門之内蕭墻之間不能無慚德焉此
　天地之大人猶有憾焉者而挾策負素固不
　若鳶飛魚躍之妙矣唐之所以不如三代也
十七年定太子見三師儀迎於殿門外先拜

三師答拜每門讓於三師三師坐太子乃坐
其與三師書禮皆前後稱名惶恐
　録曰太宗之尊三師可謂至矣以王珪爲
　魏王師則先拜以玄齡爲太子師則又先
　拜至是著爲定式俾其子孫世守之奈何
　不旋踵而忽亡其故何歟彼三師之設肇
　自周公内有元聖之德外抗伯禽之法則
　師道立矣彼李勣者帝以朝四暮三畜之
　彼亦以朝三暮四應之則凡拜揖進退之
　間坐立疾徐之際祇如登場之戲術耳何

　足貴哉蓋不但旋踵之間可以廷辱師傅
　而五王之禍亦且不遠矣此録之意也
高士廉都督益州爲文會命儒生講論經史
勉勵後進學校粲然復興有朱桃椎者隱居
不仕沉浮人間竇軌鎮益聞而召見遺以衣
眼逼爲郷正桃椎口竟無言棄衣於地逃入
山中夏則躶形冬則樹皮自覆贈遺一無所
受毎爲苦履置於路側見之者曰居士履也
爲鬻米置本處桃椎至夕而取之終不與見
議者以爲焦光之流士廉下車以禮致之及

至降階與語毎令官僚存問以近代以來多
輕隱逸士至是獨加褒禮蜀中以爲美談
　録曰蜀有蠻夷之風不但文翁一人君平
　一事可以相屬而欲廉頑立懦茍非加意
　於至賤不能揚其波非挹損子至貴不能
　顯其化此褒禮下士不得不爲美談也
會昌中白樂天居洛與胡吉劉鄭盧張等六
人皆多年壽於東都履道坊合尚齒之會又
有二老李元爽及僧如滿亦與斯會皆圖名
賡唱并寫其形貌以爲勝事至宋杜祁公衍

與太原王涣河東畢世長沛國朱貫始平馮
平咸以耆年掛冠優游暇日爲睢陽五老會
賦詩酬和恰然相得形於繪事以紀其盛元
豊中潞公文彦博雖窮貴極富而平居接物
謙下尊德樂善如恐不及邵雍程顥程頤皆
以道自重賓接之如布衣交時富韓公以司
徒致仕乃集洛中公卿大夫年德高者爲耆
英會尚齒不尚官就資聖院建大厦曰耆英
堂繪像其中宣徽使王拱宸留守北京貽書
潞公願預其會獨温公年未七十潞公素重

其人請入會凡十三人洛陽多名園古刹有
水竹林亭之勝諸老鬚眉皓白衣冠甚偉每
宴集都人隨觀之潞公又爲同甲會司馬郞
中旦程大中珦席司徒汝言皆丙午人也亦
繪像資聖院温公又爲眞率會皆洛陽太平
盛事也士庶又生祠潞公於資聖院取神宗
送公判河南詩𨽻於榜曰竚膽堂塑像其中
冠劍偉然都人事之甚肅
　録曰洛陽天下之中鳧鷖旣醉之風不知
　幾及見矣數老者國家之元氣太平之楷

　範也伯夷太公不得專美於前矣録之
宋名臣録楊時聞程顥兄弟講孔孟絶學於
河洛調官不赴以師禮見顥於頴昌相得甚
歡其歸也顥目送之曰吾道南矣及顥卒又
師事程頤於洛蓋年四十矣一日頤偶暝坐
時與游酢侍立不去頤旣覺則門外雪深一
尺矣
　録曰孟子曰以德服人者中心悅而誠服
　也如七十子之服孔子也此程門之立雪
　千古以爲美談也歟

列傳陳師道年十六以文謁曾南峯一見奇
之許以文著願留受業熙寧中王氏經學盛
行師道心非其說遂絶意進取性復高介有
節安貧樂道初游京師未嘗及貴人之門傅
堯俞欲識之以問秦觀觀曰是人非持刺字
俛顔色伺候公卿之門者殆難致也堯俞曰
非所望也吾將見之懼其不吾見子能爲我
佋介乎又深知其貧懷金欲餽比至聽其論
議益敬畏不敢出章惇將荐於朝亦屬觀延
至師道答曰辰諭以章公降屈年德以禮見

招不佞何以得此豈侯嘗欺之耶公卿不下
士尚矣乃特見於今而親於其身幸孰大焉
予雖不足以齒士猶常從侯之後然以先生
之制士不傳贄爲臣則不見於王公俾爲士
者世守焉師道於公前有貴賤之嫌後無平
生之舊公雖可見禮可去乎且公之見招蓋
以能守區區之禮也若昧冐法義聞命走門
則失其所以見招又何取焉雖然幸公之他
日成功謝事幅巾東歸師道當御欵叚乘下
澤候公於東門外尚未晩也終不徃

　録曰萬章問曰不見諸侯何義孟子曰在
　國曰市井之臣在野曰草莽之臣皆謂庶
　人庶人不傳贄爲臣不敢見於諸侯禮也
　又曰徃役義也徃見不義也又曰且君之
　欲見之也何爲也哉爲其多聞也爲其賢
　也則天子不召師而况諸侯乎此禮不明
　久矣以曾南峰而史稱其爲人行義不如
　政事政事不如文章况其他者乎此所以
　一見許以文著未敢以節稱也而師道乃
　能深致禮焉賦詩如一瓣香之敬不盡年

　之悲篤信守義罕見其儔嗚呼若人者可
　謂青出於藍者矣
明王直撰李時勉贈行序云正統十二年祭
酒李先生乞骸致仕六舘諸生倀然若無所
依先是諸生服先生之教而蒙其德五六年
敬愛如父母至是無可奈何乃言於上取其
平日行事爲十題良工繪圖諸在廷各識以
言及行太學師生送者凡二千餘人諸教坊
樂工槌大皷雜以金石絲竹之音宣然前導
遠近觀者塞路一時道傍行旅至不得徃來

商賈亦爲之罷巿莫不嘖嘖稱美以爲榮至
有爲之泣下者以爲自國朝七八十年以來
未見其比俾後世傳之足以見今日尚賢之
美是所以爲邦家之光也
　録曰宋臣有言隆之以虚禮不若推之以
　至誠子觀祭酒李先生之去衣冠禮樂填
　街塞市何其盛也至明年己巳之變兵甲
　壯士彌山滿谷又何其憊也誠使正人者
　珍重信任留之闕廷將姧人可杜邪謀可
　塞奈何首木方除乞骸遂篤至諸生無可

　奈何嗚呼觀此一詞刖伏闕呌閽所由以
　起而訖於權姧不得不爲虚禮之文以光
　先生也故當時贈者以爲尚賢之美而識
　者實懷憂國之歎焉此又不可不知
明臣録尚書吴文定公寬生有異質未冠入
郡庠流輩方務舉業獨博覽群籍爲古文詞
下筆輒有老成風格然屢試不第將絶意仕
進不復應舉值天台陳選董學南畿知非凡
舃命有司以禮敦遺至京闈遂中第三會試
第一入試大廷狀元及弟先是由貢入太學

東海張汝弼見之曰天下有如此貢士也哉
江陰卞華伯亦有低頭拜東野之句徐武功
性高邁少許可折節與交曰館閣噐也及入
翰林凡有作即傳播中外位益高望益重學
者稱爲匏庵先生
　録曰夫禮也者起也起者作興之謂也時
　文定久需於次一旦得有道者資以敦遣
　於尋常者蓋萬萬也故勃然而頭角崢聳
　焉而際會異然則禮之於士其可少哉其
　可少哉

布衣陳眞晟漳州龍溪人本出海濱骨格高
聳神氣肅清望之非塵埃中人年十七八即
能自拔流俗專心致志以儒爲業業成期薦
有司至福州閩有司防察過嚴無待士禮乃
辭歸自是不復以科舉爲事務爲聖賢踐履
之學至江西張元鎮扣其學大加稱許曰禎
敢僣謂所也爲程朱以來惟先生得其眞吴
許二子亦未是遂歸鎮海莆人雖多儒家自
布衣而學術始淳與郷人李文舉諸前輩講
行文公家禮而風俗始正至今猶傳之云

　録曰李文毅之贈送弟子所以崇其師也
　吴文定之敦遣師所以隆其弟子也若夫
　陳剩夫之從好非師非弟所以自待也三
　者皆朋友之禮之不可缺者也故終焉


弘道録卷之三十六



