










弘道録卷之二十一羅六
　義
　　夫婦之義
萬章問曰詩云娶妻如之何必告父母信斯
言也宜莫如舜舜之不告而娶何也孟子曰
告則不得娶男女居室人之大倫也如告則
廢人之大倫以懟父母是以不告也萬章曰
舜之不告而娶則吾既得聞命矣帝之妻舜
而不告何也曰帝亦知告焉則不得妻也
　録曰魯莊公即位二十有二年壽三十六

　也而始聘於齊豈非告則不得娶乎苟有
　明王在上誅文姜之不慈正莊公之不孝
　則既免於任之樓犖之牽亦不至如般之
　弱閔之幼而子牙慶父之姧可以無作矣
　奈之何桓方𩛙伯血盟未載不思無後之
　爲大顧憧憧於達難之間其視妻而不告
　者又何如哉必合而觀然後知二聖不告
　之爲義而孟子行權之爲太
禮記夫昏禮萬世之始也娶於異姓所以附
遠厚别也幣必誠辭無不腆告之以直信信

事人也信婦德也一與之齊終身不改故夫
死不嫁
　録曰以記禮次之者大聖權也大禮經也
　未合禮而正經猶今能立而言權於是有
　娶於同姓而謂之吴孟子者有悖於直信
　而涕出女吴者有忽於辭腆而鼠牙是競
　者有背於偕老而鶉鵲不若者皆萬世之
　罪人也
詩后妃以君子不在而思念之曰采采卷耳
不盈頃筐嗟我懷人寘彼周行陟彼崔嵬我

馬虺隤我姑酌彼金罍維以不永懷陟彼高
岡我馬玄黄我姑酌彼兕觥維以不永傷陟
彼砠矣我馬瘏矣我僕痡矣云何吁矣
　録曰或以此爲羑里拘幽之日而作其知
　道者乎夫以紂之政誠酷烈矣然臣罪當
　誅之心文王未之改也后妃内切憂懼之
　意外共服事之德不寘彼於周行乎其托
　言於酒非眞解憂也豈其崇侯之譛方盛
　而閎夭之謀未行歟卒之無可奈何而付
　之於浩嘆則后妃者獨不可謂之至德耶

南國被文王之化諸侯大夫行役於外其妻
獨居感時物之變而思其君子曰喓喓草蟲
趯趯阜螽未見君子憂心忡忡亦既見止亦
既覯止我心則降陟彼南山言采其蕨未見
君子憂心惙惙亦既見止亦既覯止我心則
說陟彼南山言采其薇未見君子我心傷悲
亦既見止亦既覯止我心則夷
　録曰註以此詩若周南之卷耳者蓋紂在
　上西伯在下諸侯雖有被化之私而實從
　公家之役其憂固不能自已也况夫逋迯

　之藪刑人如不克者乎及夫既見而悅則
　公私之情上下之分兩得之矣此所以爲
　召南之化也若徒以執手之愛契闊之情
　其憂其樂所關㣲矣
衛之婦人以其君子行役於外而思念之曰
雄雉於飛泄泄其羽我之懷矣自詒伊阻雄
雉於飛下上其音展矣君子實勞我心瞻彼
日月悠悠我思道之云遠曷云能來百爾君
子不知德行不忮不求何用不臧
　録曰是詩之義雖在聖門仲由以下而能

　知之者鮮矣夫爾我相形而後忮心生焉
　有無相判而後求心生焉及其至也子之
　於親以婦見誅忮莫甚矣婦之於翁以美
　見納貪莫甚矣衛之爲國不啻其淪䘮也
　然而猶存康叔之祀者徒以匹夫匹婦尚
　知禮義此可見天理民彝途人堯舜均禀
　一致而先王陳詩之道夫子删述之功豈
　小補歟
婦人爲夫所棄作詩曰習習谷風以陰以雨
黽勉同心不宜有怒采葑采菲無以下體德

音莫違及爾同死行道遲遲中心有違不遠
伊邇薄送我畿誰謂茶苦其甘如薺宴爾新
昏如兄如弟涇以渭濁湜湜其址宴爾新昏
不我屑以母逝我梁母發我笥我躬不閱遑
恤我後就其深矣方之舟之就其淺矣泳之
游之何有何亡黽勉求之凡民有喪匍匐救
之不我能慉反以我爲讎既阻我德賈用不
售昔育恐育鞠及爾顚覆既生既育比予於
毒我有㫖蓄亦以御冬宴爾新昏以我御窮
有洸有潰既詒我肄不念昔者伊余來塈

　録曰愚觀棄婦之詞古人以比忠臣孝子
　其款誠之委曲措詞之從容非眞有是事
　也何也蓋闈門之中恩常掩義自非負販
　轉徙之徒孰有輕棄其妻者乎且以七出
　有條三不去有律庶人無停娶之理亦不
　容宴樂其新昏也矧於被棄之時心志悖
　戾言語不倫既乏代筆之工終鮮學問之
　益谷風婦人何自而能是哉豈以衛之賢
　者處亂國事暗君其曰黽勉莫違者腹心
　之誼也曰匍匐恐鞠者手足之情也曰葑

　菲𦮂蓄者器使之恩也曰涇濁渭清者反
　己之德也然而新進者方効用矣則不得
　不禮薄如不遠伊邇也不得不刑戮如有
　洸有潰也若乃君子之心則豈處其薄乎
　亦惟曰我躬不閱遑恤我後而已是詩也
　有悠然不迫之風有奮然感動之意有怨
　而不怒之則有去而復顧之情孰謂一婦
　人而能若是哉凡孤臣孽子讀是不廢詩
　而嘆者幾希矣
鄭風述賢夫婦相警戒之詞曰女曰雞鳴士

曰昧旦子興視夜明星有爛將翺將翔弋鳧
與鴈弋言加之與子宜之宜言飲酒與子偕
老琴瑟在御莫不靜好
　録曰士與女一家之存亡也琴與瑟一人
　之理亂也一家之存亡係於雞嗚昩旦夫
　苟淫蕩放逸則生不殖生不殖家必難矣
　一人之理亂係於執手偕老夫荀二三其
　德則室不宜室不宜愛且離矣此安靜和
　好所關甚大而有洸有潰家道之所以無
　成歟

知子之來之雜佩以贈之知子之順之雜佩
以問之知子之好之雜佩以報之
　録曰夫投我以桃報之以李者報施之常
　也投我以木瓜報之以瓊瑶者篤厚之至
　也故曰匪報也永以爲好也然則知子之
　來而雜佩以問者其於報施又何如哉鄭
　以淫蕩忘返若靜女溱洧諸篇所樂者城
　之隅洧之外耳所贈者彤之管芍之藥耳
　固不可責其親賢友善而門内之職併已
　亡之矣此雖錚錚之金靡靡之雅而緇衣

　之感亦安可誣哉
齊賢妃御於君所至於將旦之時必告君曰
鷄既鳴矣朝既盈矣匪鷄則鳴蒼蠅之聲東
方明矣朝既昌矣匪東方則明月出之光蟲
飛薨薨甘與子同夢會且歸矣無庶予子憎
　録曰愚觀是詩義明詞順蓋古者宫壼之
　中不但閨門淑女如傅姆師氏莫不有儆
　戒之道諷誦之詞焉故其詩曰雞既明矣
　會朝之人既已盈矣欲令君早超而視朝
　也而君方以爲匪雞則嗚乃蒼蠅之聲乎

　又曰東方明矣會朝之人既已昌矣欲令
　君早超而視朝也而君方以爲匪東方則
　明月出之光至於蟲飛薨薨旦以分矣尚
　未見其超而視朝也則我豈不欲與子同
　寢而夢哉但羣臣之會於朝者候君不出
　將散而歸矣無乃以我之故而併與子爲
　憎乎此於上下措詞文順理直故常存之
　以備參考
尚書大傳古者后夫人將侍君前息燭後舉
燭至於房中釋朝服襲燕服然後入御於君

雞鳴太師奏雞鳴於陛下然後夫人鳴佩玉
於房中告去也然後應門擊柝告辟也然後
少師奏質明於陛下然後夫人入庭立君出
朝
　録曰如是則必無匪鷄則嗚之愆亦遠於
　脫簪待罪之責矣録之
外記周宣王嘗晏起姜后脫簪珥待罪於永
巷使其傅母通言於王曰王樂色而忘德失
禮而宴起亂之興自婢子始敢請罪王曰寡
人不德實自生過非夫人之罪也自是勤於

政事早朝晏罷卒成中興之名
　録曰夫齊姜姓周之世姻也故邑姜姜后
　皆出於齊而雞嗚之詩亦係於齊以其時
　考之蓋不相遠而義實相近豈即姜后之
　所陳故時稱賢妃傅母之所誦故别於大
　雅歟不然何庶子子憎方以爲懼而顚倒
　裳衣顧以爲常歟然不可考也
春秋魯莊公元年冬十月王姬𡚖於齊二年
秋七月齊王姬卒
　録曰此王姬也𡚖於齊則爲夫人矣而曰

　卒王姬卒何也蓋是時天王之不君甚矣
　齊侯之淫德極矣文姜之忌憚蔑矣魯莊
　之掃耻盡矣夫鳥獸不可與同羣也哀哉
　乎王姬而與之敵體乎天王自同於鳥獸
　也而豈知匹婦之不可奪志哉甫於𡚖而
　即謝世僅及數月之期豈其屯難邅回不
　勝忸怩之心而姜氏乘剛淫逼矧當自竄
　之日有人心者不若是恝遂奄然而長逝
　耶易曰屯如邅如乘馬斑如女子貞不字
　王姬有焉然則鳥中之凰玞中之璧不得

　以齊襄之醜惡累之也吾夫子表而出之
　所以遏淫欲存貞行以愧當時勸後世之
　意切與如但以我主而録之服而卒之抑
　末矣
莊公四年三月紀伯姬卒六月乙五齊侯葬
紀伯姬十有二年春王三月紀叔姬𡚖於酅
二十有九年冬十有二月紀叔姬卒三十年
八月癸亥葬紀叔姬
　胡傳曰莊公四年紀侯去國叔姬至此始
　歸於酅者紀侯方卒故叔姬至此然後𡚖

　爾𡚖者順詞以宗廟在酅𡚖奉其祀也魯
　爲宗國婦人有來𡚖之義紀既亡矣不𡚖
　於魯所謂全節守義不以亡故而𧇊婦道
　者也魯人高其節恩禮有加焉是故其𡚖
　其卒其葬史册悉書夫子存而弗削爲後
　世勸
　録曰理與勢天下之至敵也而亦至不敵
　也理之勝萬世而不移勢之勝一時而有
　間何也蓋心主理權主勢一國之權在人
　匹婦之志在己故以齊之勢紀可㓕而姬

　之志不可滅君可虜而婦之殯不可虜聖
　人著之於經以見伏節守義之美而齊襄
　魯桓之惡不攻自見矣傳以爲葬而示之
　恩其然豈其然乎
　(傳齊侯弑魯君滅其婚姻之國而葬其文/是猶加忍於人以手撫之也其說非是)
左傳魯桓公未昏於齊也齊侯欲以文姜妻
鄭太子忽忽辭人問其故太子曰人各有耦
齊大非吾耦也詩曰自求多福在我而已大
國何爲君子曰善自爲謀及其敗戎師也齊
侯又請妻之固辭人問其故太子曰無事於

齊吾猶不敢今以君命奔齊之急而受室以
𡚖是以師香也民其謂我何遂辭諸鄭伯
　録曰愚觀鄭忽之事未嘗不嘆世衰道㣲
　霸者未作君不能保其臣而執刼於鄰國
　也父不能保其子而倚仗於强援也夫五
　霸之命無易樹子則何待於已親無以妾
　爲妻則何必於更室若俱以辭婚而失國
　是又不待貴易交富易妻也奈之何紛紛
　以爲病也然則忽者奈何孟子曰仁則榮
　不仁則辱今惡辱而居不仁是猶惡濕而

　居下也所謂自求多福者如此忽處鄭莊
　之世三綱絶矣縱能自强於善猶懼其亡
　何况甘於交質狃於狄勝徒以婚齊爲輕
　重哉或曰忽嘗先配後祖而今乃能辭婚
　何也蓋忽沾沾自喜之人也朱子譏其柔
　懦踈闊是已夫沾沾自喜者未必通無所
　見惟其怠情而不能操慮迂闊而不近事
　情是以甘爲人下而不辭也詩人譏之曰
　狂童之狂也且豈其過歟
列女傳衛宣夫人者齊侯之女也嫁於衛至

城門而衛君死保母曰可以還矣女不聼遂
入持三年之喪喪服畢其弟立請曰衛小國
也不容二庖請願同庖夫人不許衛君使人
愬於齊兄弟皆欲與君使人告女女終不聼
　録曰考諸禮曾子問有親迎女在途而父
　母死之文無至城門而君死之文君子謂
　未成婦疑無服也而持三年之喪不已過
　於厚乎若乃未成婦之女而請願同庖豈
　禮也歟君之弟禽獸之行也齊之俗淫靡
　之風也宜乎女之終不聼也

魯寡陶嬰者魯門之女也少寡養幼孤無强
昆弟紡績爲產魯人或聞其義將求焉嬰聞
之恐不得免作歌曰悲夫黃鵠之早寡兮七
年不雙宛頸獨宿兮不與衆同夜半悲鳴兮
想其故雄天命早寡兮獨宿何傷寡婦念此
兮泣下數行嗚呼哀哉兮死者不可忘飛鳥
尚然兮况於貞良雖有賢雄兮終不重行魯
人聞之曰斯女不可得已遂不敢復求
　録曰愚觀黃鵠之歌其㫖切其情哀有風
　人之義而無怨怒之詞是眞能守禮義之

　俗雖使異類聞之寧不爲之感動而况於
　人乎此妾婦之中正禮道之範圍而割鼻
　斷臂截髮割耳有所不得其正矣
楚姬楚莊王夫人也莊王好獵姬諌不止乃
不食禽獸之肉王改過勤於政事嘗聽朝罷
晏姬曰何晏也得無饑倦乎王曰與賢者語
不知饑倦也姬曰王之所謂賢者何也曰虞
丘子也姬掩口而笑王曰姬笑何也對曰妾
執巾櫛十餘年遣人求美人進於王今賢於
妾者二人同列者七人妾豈不欲擅王之寵

哉不能以私蔽公欲王多知人也今虞丘子
相楚十餘年所薦非子弟則族昆未聞進賢
退不肖是蔽君而羞賢路妾之所笑不亦可
乎明日以告虞丘子避席不知所對於是避
舍使人迎孫叔敖以爲令尹治楚三年而莊
王以霸樊姬之力也
　録曰姬之不食禽獸肉也可謂以身諫矣
　而藉以進賢則吾不知也夫叔敖之賢固
　非虞丘子之所知而樊姬之名則知者多
　矣豈因諌獵之事而遂以傅會哉然不可

　考矣
高行者梁之寡婦也爲人榮於色而美於行
夫死不嫁梁貴人爭欲娶之不能梁王王聞
之使相聘焉曰妾聞婦人之義一徃而不改
以全貞安可不顧名節自甘身而羞賤棄義
而從利無以爲人乃持刀自引以割其鼻曰
妾己刑矣所以不死者不忍幼弱之重孤也
於是相以報王王大其義高其行爲復其身
尊其號曰高行
　録曰古禮諸侯一娶九女二國媵之凡君

　無再娶之義恐其棄德嗜色故一娶而止
　尚可近失節之婦哉梁王驕姿不道固不
　足責而梁女書之於册觀者不責漢之無
　制相之無術而徒美婦之高行嗚呼婦行
　何高則王行何卑乎
漢書班婕好者左曹越騎班况之女也賢才
通辯成帝遊後宫嘗欲與同輦辭曰觀古圖
畫賢聖之君皆有名臣左側三代之末主乃
有女嬖今欲同輦得無似之乎上善其言而
止太后聞而喜曰古有樊姬今有婕好每誦

詩及窈窕淑女女師之篇必三復之進見容
止輙依古禮其後趙飛燕有寵嬌妬譛訴云
挾邪詛祝上考問婕好曰妾聞死生有命富
貴在天脩正尚未蒙福爲邪欲以何望且使
鬼神有知不受不臣之訴如其無知訴之何
益故弗爲也上善其對而憐憫之婕好恐久
見危求供養皇太后於長信宫上許焉帝崩
充奉園陵薨因葬園中
　録曰愚觀婕好之執義而嘆孟堅之寡識
　也夫妬寵怙勢婦人之常也明哲保身君

　子之獨也姦禍之與倖權譬如烈火故詩
　云燎之方楊又云誰能熱熱不可止遏引
　可親炙乎是故寧幽清靚密托長信之末
　流無寧薫耳塗目効永巷之罪首使固稍
　知此義枕經藉書紆體衡門上無所蔕下
　無所根豈非達者之高致哲士之盛節哉
　顧乃貪會合之計運朝夕之䇿戀戀於權
　勢之門濡體於危險之途此賓戯所陳之
　詞與班姬團扇之㫖不可同日語也以固
　之博通古今爲世良史人物之臧否出處

　之大節籌之何許而乃不如一女子哉然
　則不免於質之勝文君子不能不爲之深
　惜也
平帝王皇后者莽之女也婉淑有節行平帝
即位莽秉政以女配帝歳餘帝崩後莽篡后
年十八常稱疾不朝莽敬憚哀傷意欲嫁之
令立國將軍成新公孫建世子襐飾將醫徃
問疾后大怒鞭笞旁侍御因發病不肯起莽
遂不敢强也及漢兵誅莽燔燒未央宫后曰
何面目以見漢家自投火而死

　録曰平后之拒父豈比於元后之責莽乎
　夫令妻壽母古今稱頌豈知亦有不然者
　歟漢之元后壽踰八十歷元成哀平四世
　爲天下母饗國六十餘載群弟世權更持
　國柄是以釀醖保護以成其亂及至簒國
　㓕劉代漢而後握璽以拒之噫抑晩矣固
　不若年少執節之爲愈也
東漢書光武中元元年甲申使司空告祠高
廟曰高皇帝爲群臣約非劉氏不王吕太后
賊害趙王專主吕氏頼社稷之靈禄產伏誅

天命幾墜危朝更安吕太后不宜配食高廟
同祧至尊薄太后母德慈仁孝文皇帝賢明
臨國子孫頼福延祚至今其上薄太后尊號
曰高皇后配食地祗遷吕太后廟主於園四
時上祭
　録曰愚觀吕薄之際而感理之吉凶消長
　係於時之進退存亡未甞有毫忽之差也
　盖后與帝俱起側微方其問関百戰求帝
　於藪澤之中彼一時也及帝擁戚姬親如
　意據臲𡰈之勢此亦一時也至於偃然稱

　制南面以臨天下此又一時也極其至也
　乃有人彘之怍焉有鴞鴆之毒焉有㓕宗
　之禍焉有易姓之謀焉槩以春秋之義所
　謂自絶於天不可得而禱也當時漢廷大
　臣未能堅守嚏血之盟矧責以春秋之義
　哉此義不明是以不傳之吕而簒之新宜
　乎帝之進薄而退吕也
王霸少厲高節其妻亦美志行值玉莽篡棄
絶交宦建武中徴至京不屈初與同郡令弧
子伯爲友後子伯至楚相子爲郡功曹令之

奉書於霸車馬服從雍容如也霸有子方耕
於野聞賓至釋耒而歸見令狐子沮怍不能
仰視父目之有愧容客去久卧不起妻恠而
問故霸曰吾與子伯素不相若向見其子容
服甚光舉措有適而我兒蓬髮歷齒未知禮
則父子恩深不覺自失耳妻曰君脩清節不
顧榮禄今子伯之貴孰與君之高奈何忘宿
志而慚兒女子乎霸崛起而笑曰有是哉遂
共隱遁終身
　録曰觀人何以不於所勉而於所忽乎盖

　貧賤之交人所難忘而彼此相形間亦難
　釋於此而小芥焉糟糠之義㣲矣甚矣霸
　妻之高識也無我無人無物情而况於世
　態乎必若而人自靳下堂初不在山之深
　林之密也
鮑宣妻桓氏宇少君宣甞就少君父學父奇
其清苦故以女妻之裝送資賄甚盛宣不悅
謂妻曰少君生富驕習美餙而吾實貧賤不
敢當禮妻曰大人以先生脩德守約故使賤
妾侍執巾櫛既奉承君子惟命是從宣笑曰

能如是是吾志也妻乃釋𡚖侍御併服餙更
着短布裳與宣共挽鹿車𡚖郷里拜姑禮累
提甕出汲脩行婦道郷邦稱之
　録曰柔曼之傾意非獨損志盖亦有增過
　者焉相如才美琴心是務馬融儒者綘帳
　爲樂吾見其貧賤而移富貴而淫也又焉
　能威武不屈乎故必有少君之行而後有
　子都之節
安定皇甫規妻者善屬文能書規卒年盛而
色美董卓聞其名娉以軿輜百乘馬二十匹

奴婢錢帛充路妻乃輕服詣卓門跪自陳請
辭甚酸愴卓使傅奴侍者悉拔刀圍之曰孤
之威教欲令四海風靡何有不行於婦人乎
妻乃立罵卓曰君羗胡之種毒害天下猶未
之耶妾之先人清德奕世皇甫氏文武上才
爲漢忠臣君親非其趣使走吏乎敢欲行非
禮於爾君夫人耶卓大怒乃引車庭中以其
頭懸軌上鞭馳四交遂死車下後人稱頌圖
畫其像號曰禮宗云
　録曰規與妻何如琰與邕乎規之耻不與

　黨妻之奮不失身媲美同義可無愧矣而
　邕顧懷董卓之恩終被收戮琰亦於曹操
　之坐叩首酸哀此其一全與否一生與死
　不可同年語也
獻穆曹皇后操之中女也建女十九年進爲
夫人伏后弑立爲皇后魏受禪遣使求璽綬
后怒不與如此者數輩后乃呼使者入親數
讓之以璽綬抵軒下因涕泣橫流曰天不祚
爾左右莫能仰視魏景初元年薨合葬禪陵
車服禮儀皆依漢制

　録曰春秋之時雍姬謂其母曰父與夫孰
　親其母曰人盡夫也父一而已胡可比也
　然則父之所爲如莽與操者尚可重父而
　輕夫耶觀於平獻二后之事則雍姬殺夫
　之罪仲母詒女之愆皆不可逭矣



弘道録卷之二十一

