










弘道録卷之二十羅五
義
父子之義
宋史太祖母昭憲杜太后治家嚴毅有法生
五子長太祖次匡濟光義光美匡賛太祖即
位尊爲皇太后拜於堂上衆皆稱賀后獨愀
然不樂左右曰臣聞母以子貴今子爲天子
胡爲不樂太后曰吾聞爲君難天子置身億
庶之上若治得其道則此位可尊苟或失馭
求爲匹夫不可得是吾所以憂也太祖再拜

曰謹受教
録曰后常目擊五代之亂至室家母子不
能相保故有是諭雖然大禹陳謨首以克
艱爲言后蓋不惟知母道而又知君道也
以是爲訓宋之一代所以外無吕王武韋
之禍而内有高曹向孟之賢皆后之壺範
有以啓之於前也然則史稱昭憲垂裕之
功其可少哉
太宗不豫宣政使王繼恩忌太子英明陰與
參知政事李昌齡殿前都指揮李繼勳知制

誥胡旦等謀立故太子楚王元佐宰相吕端
問疾禁中見太子不在旁疑有變乃以笏書
大漸字令親密吏趣太子入侍及帝崩皇后
令繼恩召端議所立端知有變即紿繼恩使
入書閣遂鎖之而使人防守亟趨入宫后問
端曰宫車已晏駕立嗣以長順也將如何端
曰先帝立太子正爲今日今始棄天下豈可
遽違命有異議耶后默然乃奉太子至福寧
殿即位太子既立垂簾引見羣臣端平立殿
下不拜請捲簾升殿審視然後降階率羣臣

拜焉
録曰自金匱背盟之後甫傳眞宗即有繼
恩之變頼吕端而免再傳仁宗復有允恭
之奸頼王曾而免其變者國家危疑之運
也其免者立國忠厚之功也是時宋德昌
隆君子道長故大臣得以行其志而小人
無所容其謀苟爲不然繼恩豈不能排闥
而出而肯甘心就鎖乎若乃平立不拜誠
非獲已既不能如周書顧命則不免於捲
簾審視矣

初王安石當國變亂舊章光獻太后乘間語
神宗謂祖宗法度不宜輕改吾聞民間甚苦
青苗𦔳役宜罷之神宗崩哲宗立宣仁高太
后臨朝聽政於是散遺脩京役夫减皇城覘
卒止禁庭工技罷導洛司出近侍尤無狀者
十三人戒中外無苛歛𡩖民問保户馬罷造
軍器工匠罷成都府利都買馬罷京東西泗
州物貨場罷市易抵當汴河堤岸司地課放
市易常平免役息錢罷任他出限罰錢罷免
行錢罷提舉保甲錢罷錢糧提舉保甲官罷

方田罷鄜延團將罷增置鑄錢十四監事由
中㫖王珪等弗預知也
録曰愚觀光獻宣仁之際其婦姑之間可
謂善繼善述者也夫光獻有欲爲之志而
未爲至宣仁而成就之光獻有已爲之事
而可法至宣仁而遵述之設使紹熙崇寧
之君皆能若是何害於紹述乎惜乎名則
是而實則非也苟有人心將何面目見二
后於地下
及太后崩哲宗改元紹聖楊畏上言神宗更

法以垂萬世乞早講求以成紹述之道帝即
詢以故臣孰可召用畏即疏章惇吕惠卿鄧
温伯李清臣帝深納之以章惇爲尚書左僕
射專以紹述爲國是遂引其黨蔡卞林希黄
履來之邵張啇英等居要地任言責恊謀朋
姧報復怨仇矣
録曰王安石之流禍慘矣論者徒知歸罪
於變法之端而不知實禍於紹述之政夫
紹述美政也文武周公豈惟八百年之福
祚抑且千萬世之顯稱人皆曰善繼人之

志善述人之事者也然謂之善繼善述則
其一字之間而有無窮之深意不可以不
察也夫仁者之祚垂於無窮而戾者之氣
未必隨泯設使仁考有後而神宗嗣孤夷
狄之禍未必然也今以一宣仁救之而不
足一章惇壞之而有餘則以哲宗爲之子
也崔鶠陳瓘千言而不入鄧洵武一言而
快意則又以徽宗爲之子也嗚呼周家傳
位季歷以及昌而天命之永固神宗傳位
哲宗以至佶而國事之日非豈非繼志述

事之相同而創業垂統之不善歟
竇禹鈞五子儀儼侃偁僖皆相繼登科號爲
五龍馮道贈詩曰燕山竇十郎教子有義方
靈椿一株老丹桂五枝芳逮宋建隆元年太
祖謂宰相曰深嚴之地當以宿儒處之竇儀
清介重厚非斯人不可即日拜爲學士後屢
稱儀有執守欲相之趙普忌其剛直及卒閔
然曰天何奪我竇儀之速盖惜其未大用也
儼尤爲才俊善步星曆與盧多遜揚徽之同
任諫官嘗謂之曰丁卯歲五星聚奎自此天

下太平卒如其言太祖謂侍臣曰近朝卿士
竇儼質重嚴整有家法閨門敦睦人無讕語
諸弟不能及僖亦中人材爾偁有操尚可嘉
也
録曰愚觀竇氏之在宋初其變面事讐則
有可責其義方訓子則有可稱雖然有五
星聚奎而後一代之人物可齊無五代亂
離而後五子之出處可必人情世道大抵
而然君子未可以厚非之也
陳省華與妻馮氏性嚴毅治家有法子堯叟

堯佐堯咨居常孝謹怡聲侍側不敢以貴自
處景德中堯叟掌樞機堯佐直史館堯咨知
制誥與省華同在北省比客至兄弟常立侍
父側客不自安多引去堯叟偉姿貌强力奏
對明辯多智數久典機密軍馬之籍悉能周
記堯佐少好學父授諸子經其兄未卒業堯
佐竊聼已成誦及貴讀書不輟初從種放於
終南山陳搏謂省華曰君三子皆當將相惟
中子貴且壽一如搏言及卒自誌其墓曰壽
八十二不爲天官一品不爲賤使相納禄不

爲辱三者粗可𡚖於父母棲神之域矣堯咨
以氣節自任君子謂省華聲聞由諸子而益
著有宋以來言家法者不能及云
録曰愚觀陳氏一時不惟可稱而中子貴
壽尤有可驗雖然以自驗而黽勉則可以
自負而夸毗則不可盖貴與壽是人之所
欲也亦有不可必者如顏子短命曾參寡
禄冉閔無階而萬世之下莫不尊之以其
德耳故太上立德其次立功以是𡚖息於
棲神之域庶幾無忝於夙興夜寐之心矣

吕公著二子希哲希純少從憔千之孫復石
介胡瑗學德器成就大異衆人及長復從二
程張載遊聞見益廣遂絶意進取不事科舉
學以僥倖利禄王安石將寘其子雱於講官
以希哲有賢名欲先用之希哲辭曰辱公相
知久萬一從仕將不免異同則疇昔相與之
意盡矣安石乃止及申公作相二弟公綽公
弼已官省寺希哲獨滯管庫申公嘆曰當世
善士吾收拾略盡爾獨以吾故置不試命也
其母聞之笑曰是亦未知其子矣范祖禹其

妹婿也言於哲宗曰希哲經術操行宜備講
讀乃除崇政殿說書其勸導人主以脩身爲
本正心誠意爲主若身不能脩左右之人且
不能諭况天下乎與希純世濟其美樂易簡
儉終年名益重遠近皆師尊之
録曰史稱吕申公知子之賢而不能薦有
愧於從祖愚特以爲無忝於正獻何也文
穆之時大道爲公不當以遠嫌爲辭申公
之時大道既隱人當以亦黨自懼以是爲
防他日林希尚言吕大防由公著援引故

進希哲以酬私恩而公著之惡則希哲導
成之嗚呼孟子不云仰不愧於天俯不怍
於人希哲以之回視雱與嬉輩眞腐鼠之
不若歟
洪皓三子适遵邁适幼敏悟日誦三千言皓
使朔方年甫十三能任家事以皓出使恩補
脩職郞紹興十二年與弟遵同中博學宏詞
科高宗嘆曰父在遠方子能自立天之報也
宜加升擢遂除适敕令所删定官遵秘書正
宇後三年邁亦中是選由是三洪文名滿天

下及皓𡚖忤秦檜三子皆外補皓謫英州适
徃來嶺南省侍者九載檜死适自兩制一月
入政府又四日擢居相位遵爲資政殿學士
邁爲端明殿學士邁之文學尤高其立朝議
論最多所謂忠義之報詎不信哉
録曰洪忠宣豈比於蘇長孺哉武之時中
國全盛匈奴恃其桀敖而已皓之時華夷
倒置必死無生若非天之所報又安能有
其家乎特以檜之惡甚於犬羊其毒逋於
醜虜虜能容忍於異域檜不能得侍於同

朝帝能加擢於一時顧不能保全於異日
惟天不可爲卒之有子以顯其世有文以
華其國雖不得秉政於生前亦登相位於
身後觀於史臣亦□□曰忠義之報有由
然夫
胡安國三子寅宏寧安國疆學力行以聖人
爲標的志於康濟見中原淪没黎民涂炭常
若痛切於身雖數以罪去其愛君憂國之心
遠而彌篤每有君命即置家事不問然風度
凝遠蕭然塵表視天下萬物無足以嬰其心

自正安右廢春秋不列於學官安國謂先聖
手所筆削之書乃使人主不得聞講說學士
不得相傳習亂倫滅理用夏變夷殆由乎此
故潜心是書二十餘年以爲天下事物無不
備於此每嘆曰此傳心要典也寅號致堂本
弟猶子少桀黠難制父閉之空閣其上有雜
木寅盡刻爲人形安國曰當有以移其心别
置書數千卷於其上年餘寅悉成誦不遺一
卷志節豪邁新州謫命下即日就道宏號五
峰傳其父之學優游𢖍山下餘二十年玩心

神明不舍晝夜張栻師事之安國之傳春秋
也寧脩纂檢討盡出其手著春秋通㫖以羽
翼其書云
録曰人稱康侯如大冬嚴霜其子豈歲寒
能凋者乎所上之章凛凛如出一轍蓋由
其家學一以春秋爲凖的也父職緫裁子
備檢討家庭之間宛然史局若温公與康
侯者蓋不多見雖不仕猶仕也至於父子
並列儒宗豈不美哉
蔡元定二子淵沈皆躬耕不仕始元定謫道

州跋涉數千里道楚粤窮僻處父子相對惟
以道理自相怡悅沈年三十屛去舉子業
以聖賢爲師自洪範之數學者久失其傳元
定獨心得之然未及論著常曰成吾書者沈
也沈受父師之說沉潜反覆者數十年然後
成書以謂體天地之撰者易之象紀天地之
撰者範之數數始於一奇象成於二偶奇者
數之所以行偶者象之所以立故二而四四
而八八者八卦之象也一而三三而九九者
九疇之數也由是重之而六十四六十四而

四千九十六而象備矣九而八十一八十一
而六千五百六十一而數周矣易更四聖而
象己著範錫神禹而數不傳後之作者昧象
數之原窒變通之妙或即象而爲數或反數
而擬象洞極用書潜虛用圖牽合傳會自然
之數蝕焉先君子曰洛書者數之原也余讀
洪範而有感焉上稽天文下察地理中𠫵人
物古今之變窮義理之精㣲究興亡之徴兆
彜倫所敘秩然有天地萬物各得其所之妙
故西山賈氏以爲與三聖之易同功者是也

録曰愚觀數公之子惟九峰之傳獨得其
宗其所著洪範皇極盖以天地之所以肇
者數也人物之所以生者數也萬物之所
以得失者亦數也數之體著於形數之用
妙乎理非窮神知化獨立物表者曷足以
與此哉其作書集傳也曰二帝三王之治
本於道二帝三王之道本於心禮樂教化
心之發也典章文物心之著也家齊國治
天下平心之推也心之德其盛矣乎聖人
之心見於書猶化工之妙著於物非精深

不能識也此所以卓冠群倫而從祀夫子
廟庭不亦宜乎
李舜臣三子心傳道傳性傳舜臣傳學力行
多所著述父子各秉史才遷宗正寺簿重修
裕陵玉牒當曾布吕惠卿初用事必謹書之
或謂非執政除免格不應書舜臣曰治忽所
關可拘常法他所筆削多類此心傳爲脩撰
專脩高孝光寧四朝實録端平三年上書言
致旱之由曰和糴增多而民怨曰籍貲不以
罪而民怨凡此皆起於大兵之後而勢未有

以消之故愈積而愈極也道傳明於河洛之
學嘗訪求從學朱熹之門者與之講習盡得
其遺書而讀之篤於踐履卧榻間大書唤起
截斷四宇其用功愼獨如此於經史未有論
著曰學未至不敢於詩文未甞苟作曰學未
至不暇性傳嘗進對有崇尚道學未遇其實
之言帝曰實者何對曰在格物致知以爲出
治之本又言東周以後諸侯卿大夫皆以既
塟除服秦漢之際尤爲淺促孝文定爲三十
六日之制則視孝惠以前已有加矣東漢以

後又損之爲二十七日謂之以日易月則薄
之至也
録曰愚觀李氏一門三子造諸略同宋史
列於儒林可無愧也而乃分爲四處心傳
道傳緫𡚖一卷亦可也而乃殊於二門若
此者可以見十羊九牧前後不倫欲無繁
冗不可得矣而元定之子沉從祀廟庭不
爲列傳子抗反爲之然則祇爲官爵而已
故曰余豈好辯哉余不得已也
唐璘拜監察御史臺史曰至惶駭趍避其母

曰人言此官好汝何憂乎璘曰此官須爲朝
廷爭是非一咈上意或忤權貴恐重爲大人
憂母曰第盡言吾有而兄在璘拜謝就職首
疏天變而至於怒民怨而幾於離海宇將傾
天下將覆陛下謂此何時尚縱慾累德文過
餙非疏遠正人押暱戚竪宰相用時文之才
爲經世之具不顧民命輕挑民端不度事宜
頓空國帑季政厥子内交商人賄𡍼大開小
雅盡廢瑣瑣姻婭敢預邪謀視國事如徘優
以神器爲奇貨都人側目朝士痛心盍正無

將之誅以著不忠之罪盖指賈似道也再疏
鄭清之妄庸誤國其子士昌招權納賄㧞庸
將爲統帥起贓吏爲守臣璘立臺僅百日世
謂唐子方再見皆母指教之也
元史姚天福拜監察御史母戒之曰古稱公
爾忘私委質爲臣當罄所衷以塞其職勿以
未亡人爲恤俾吾追踪陵母則死之日猶生
之年也天福亦請於憲府曰御史責當言路
有犯無隱苟獲譴乞不爲親累或以聞世祖
嘆曰天福母子雖生今世其義烈之言當於

古人中求之
録曰宋唐璘與元天福其母教戒同也而
其功業則異璘立臺僅百日雖曰切劘上
躬盡言無隱宋至是已無可爲矣縱使子
方復出誰能救之乎天福當世祖之際諌
行言聼不惟整攝臺綱無一蛇二首之患
且能復立按察有摺服豪右之功然則璘
非駭也大厦將傾有不勝其任之憂福非
烈也元運方隆無自貽伊戚之患母之一
喜一懼而世道一污一隆從可知矣

拜住安童孫也五歲而孤母𨚫烈氏有賢操
教養之稍長宏遠端亮有祖風嘗奏人之仕
宦隨所職司事皆可習至於學問有本施於
事業此儒者之事宰相之資也陛下委臣以
大任臣有所畏者三畏辱祖宗畏天下事大
識見有所未盡畏年少不克負荷無以上報
聖恩常直内庭知無不言及入相振立紀綱
修舉廢墜裁不急之務杜僥倖之門加惠兵
民輕徭薄歛英宗倚之相與勵精圖治時天
下晏然國富民足遠夷有古未通者皆朝貢

請吏初爲禮儀院使年方二十吏就第請署
適後圃閱戲母厲聲呵之曰官事不治若爾
所爲豈大人事耶遂深自克責一日侍宴英
宗强以數巵既𡚖母戒曰天子强汝飲當益
戒懼無酣於酒每事督訓故人謂拜住之賢
母之教也
録曰木華黎元之四傑也四世而有安童
又再世而得拜住乃有所畏者三祖孫奕
世無忝敦謂夷運而能若是哉揆厥所由
其母閑之維則收其放心無寧沉湎之所

致也自是而後不能及矣
皇明名臣録景泰中禮部郞中章綸給事中
林聰御史鍾同大理卿廖莊困災異陳言是
時
太上皇别居南宫憲皇帝易儲爲王兩
宫踈隔嫌隙滋萌災異荐臻人心危懼廷臣
無敢言者綸特陳脩德彌災十四事内惇孝
義謂
太上皇帝君臨天下十有四年陛下向甞
親受其册封恭爲臣子是天下之父也每月

朔望及歳旦宜率群臣朝見以極尊崇之道
又欲復舊皇后於中宫以正天下之母儀
復舊皇儲於東宫以定天下之大本知此
則倫誼篤而和氣充天意自回災異自彌矣
忤㫖錮禁先是景泰三年朝廷初請易
儲事下廷議舉朝大小臣工持疑未敢發聰
獨首言皇太子無過不可易憤激不肯署
名與鍾同廖莊前後諫議相同雖不能阻止
而人服數臣之義天命卒無改云
録曰臣觀諸臣之義凛凛乎春秋大㫖當

今萬世之攸頼者也夫蒯聵出奔輙未嘗
廢隱公攝位桓乃嗣立
英廟初還之時
憲皇方𣇄盛也何以易爲哉矧
景皇帝儲嗣况瘁后亦荐更當是時也正
宜納鍾同章綸之說直林聦廖莊之論加禮
於
太上復儲於東宫則名正言順異日奪門
之變未可知也曾未踰時應天順人
英廟既晦而復光

憲皇既廢而反正傳至我
皇上億萬載無疆之休當時諸臣之議寧不
明白正大矣乎乃知我明大統之傳建天
地揭日月未可斯須違越者也
燕對録弘治十八年五月上不豫司禮監
宣内閣李東陽劉健謝遷同入乾清宫至
御榻上着便服坐健等叩頭上令近前
於是直叩榻下上曰朕承祖宗大統在
位十八年今年三十六歳乃得此疾殆不能
興上玉色發赤火聲盛氣健等曰陛下

萬壽無疆偶爾違和暫須調攝安得遽爲此
言上曰朕自知之亦有天命不可强也朕
爲祖宗守法度不敢怠荒蒙皇考厚恩選
張氏爲皇后成化二十三年成婚至弘治四
年九月二十四日生東宫今十五歲矣尚
未選婚社稷事重可亟令禮部舉行皆應
曰若上又曰東宫𦖟明但年幼好逸樂
先生每勤請他出來讀些書輔導他做箇好
人健等皆叩頭仰奏曰臣等敢不盡力
録曰臣觀

孝皇垂絶之命其從容委曲始終詳盡比之
周書顧命異世同揆至若曰朕爲祖宗
守法不敢怠荒尤萬世臣子深思痛念至
今在於人心所不能忘也但以好逸之言
眞如末命所諭而後劉瑾朱寧江彬之
徒紛紜瞽惑尚頼在天之靈旋起旋㓕無
能久禍其貽謀不亦遠乎
祭酒宋公訥禀性純誠動以矩彠不妄言笑
會建大學成中外貢入學徒日夥教泥不行
於是擢爲祭酒所以提契鏟磢不遺餘力橫

經發難擊蔀廓塞學者如客得歸居常寢食
恒在厢房不宿於家一日有疾上遺中使
問諭召其子麟還京侍養至是麟等懇請還
家厲聲曰是何風雲氣少兒女情多耶及病
革乃𡚖上親爲文祭之官其次子復祖爲
司業
録曰惟日孳孳斃而後已聖人所以勉學
者未聞不宿於家也以爲風雲氣少兒女
情多然則必須鐵石心腸而後可耶雖然
以若人而在師保之位不患人君一日之

間接賢士大夫之時少與宦官宫妾之時
多此所以道能信主忠可身行闕子復爲
司業豈尋常兒女子者可比耶
尹直瑣綴録尚書何文肅公喬新父太子
太保吏部尚書何文淵昔任温州知府不受
遺金人爲立郤金館至今猶存及文肅公初
第進士使淮西巢令閆徽以嘗師其先公贈
以白金文綺公郤之徽曰吾以壽吾師非贈
君也答曰子以壽吾父因他人致之則可因
吾致之則不可在閩時市舶内臣死鎮守分

其餘貲遺三司公獨力辭不獲則受而輸於
公帑及長汴臬都指揮武成德嘗因薦己贐
以犀帶銀器笑曰我知君君不知我武慙而
退及致仕楊宣慰遺使致金幣爲壽並獻文
梓可爲壽具者一無所納或勸之曰戒之在
得正在今曰其廉蓋素性然也
録曰昔人有言臣之清不如臣之父者今
亦有言何之清不如何之子者愚則以清
白士大夫美德至父子奕世相傳雖出黽
勉亦所當向若徒以爲過情嬌激則世無

全人矣録之
天順初太監曹吉祥忠國公石亨怙寵擅權
監察御史楊暄劾之既而彗孛疊見二勢益
張公約十三道連名極論有私於亨者亨乃
與祥合謀上譛下錦衣獄文致其死會京城
大風雨雹拔木壞屋走下馬牌於正陽郊外
始得末減謫戍遼東遇赦還職時二凶尚在
或謂宜詣謝方可無事公不肯復戍廣西及
二凶誅方始復官子源弘治間任欽天監五
官監候正德初逆瑾當權源上疏言占候得

大角及心宿中星動揺天璇天機天權星不
明因勸先皇安居深宫遠絶遊幸節賞賜
止工役親元老大臣講讀詩書復疏十月二
十六日占候得連日霧霧交作爲衆邪之氣
陰冐于陽臣欺于君小人擅權爲下叛上引
譬甚力又言自正德二年以來一向占候得
火星入太㣲垣帝座之前或東或西徃來不
一勸上宜思豫防意在瑾也於是瑾怒唤
源面斥矯詔杖責遣戍肅州
録曰愚觀謫戍之命一之已甚未聞再而

無悔者也不韙之言父巳罹辜未聞子復
蹈之者也惟有父子鐵石之心而後有前
後筮龜之論楊氏可謂不没矣此其大風
雨雹亦可以見天心仁愛之至也





弘道録卷之二十
