








太上靈寳補謝竈王經
道言昔登崑崙之山有一老母獨處其中莫
知其由是時即有妙行眞人上白
天尊曰此之老母未審復是何人獨住此山
殊無畏懼
天尊曰惟此老母是名種火之母能上通天
界下統五行達於神明觀乎二炁在天則爲
天帝在人間乃爲司命又爲北斗七元使者
主人壽命長短富貴貧賤掌人職祿又爲五
帝竈君管人住宅十二時辰普知人間之事

每月朔日記人造諸善惡及其功德録其輕
重夜半奏上天曹定其簿書悉是此母也凡
人家竈皆有禁忌若不忌之此母能致禍殃
弗可免也妙行眞人曰凡人家竈未審有何
忌諱敢問斯言幸垂教示臣見衆生安知其
趣願將告諸濁世男女普令忌之得諧安穩
天尊曰子可諦受凡人家竈不可以雞毛犬
骨頭髮刀斧不淨柴薪穢汚等物觸犯竈神
即致男女不安經求無利疾患瘡痍癲狂瘴
疫眼目昏昩夢想顚倒田蠶不收六畜虛耗

令客鬼無懼亂入宅中雞犬作怪盜賊侵欺
口舌妄起男女邪迷官府禁錮家業流亡皆
爲觸犯所致若有此難急宜謝之可請東方
青帝竈君南方赤帝竃君西方白帝竃君北
方黑帝竈君中央黄帝竈君五方五帝竃君
夫人天廚靈竈地廚神竈天帝嬌男嬌女囱
中童子童男童女曽竈祖竈竈公竈母竈夫
竃婦竈子竈孫家竈外竈大竃小竈長竈短
竈新竃舊竈五方遊奕竈君左右將軍炊濤
神女前後直符竈君小使進火神毋遊火童

子竃家娘子姊妹新婦七十二竈侍從神衆
弟子某夫妻眷屬大小並是凡夫不知禁忌
觸犯者多不自省悟或作東西或修南北將
刀向竈驚動尊神酒後髙聲妄言綺語以足
進火露體赤身男女穢汚烹宰腥羶歌吟廚
内呌喚竈前致使三災競起百怪俱生財物
耗散疾病連綿田蠶不利仕䆠不遷買賣無
益宅舍衰邅惡人謀害六畜不孳夢想顚倒
所求不遂即當䖍誠願陳懴謝
天尊曰能如是念禍必驅之吾當爲汝末世

衆生召請此毋大降靈通赦過宥罪致福受
慶人口康泰永歳無殃青龍鬱鬱白虎鏘鏘
朱雀爀爀玄武堂堂寃家伏匿盜賊潜藏火
光入地百怪消洋於是妙行眞人聞
天尊說此老母是名
天帝司命能掌人問罪福之事普示群生而
爲頌曰
天帝臨位　司命竈君　世人恭敬　福祿咸臻
去除災難　疫癘潛奔　仰依誨示　普得安存
天尊再告眞人曰末世男女衝突竈君有災

有患皆須清淨掃灑明燈焼香請道士轉經
呼召竈君眷屬名字奏獻錢財或供飲食爲
人所利子之所受深宜諦焉妙行眞人乃稽
首聽命信受奉行
太上靈寳補謝雹王經





