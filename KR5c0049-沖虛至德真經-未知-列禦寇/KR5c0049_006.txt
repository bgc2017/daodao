







哉北宫子謂西門子曰朕與子並世
也而人子達並族也而人子敬並貌也而人
子愛並言也而人子庸並行也而人子誠並
仕也而人子貴並農也而人子富並商也而
人子利朕衣則短褐食則粢糲居則蓬室出

則徒行子衣則文錦食則粱肉居則連欐(山宜)
切出則結駟在家熙然有棄朕之心在朝諤
然有敖朕之色請謁不相及遨遊不同行固
有年矣子自以德過朕邪西門子曰予無以
知其實汝造事而窮予造事而達此厚薄之
驗歟而皆謂與予並汝之顔厚矣北宫子無
以應自失而歸中塗遇東郭先生先生曰汝
奚往而反偊偊而步有深愧之色邪北宫子
言其狀東郭先生曰吾將舍汝之愧與汝更
之西門氏而問之曰汝奚辱北宫子之深乎

固且言之西門子曰北宫子言世族年貌言
行與予並而賤貴貧富與予異予語之曰予
無以知其實汝造事而窮予造事而達此將
厚薄之驗歟而皆謂與予並汝之顔厚矣東
郭先生曰汝之言厚薄不過言才德之差吾
之<md:KR5c0049_SBCK_006-1b>言厚薄異於是矣夫北宫子厚於德薄於
命汝厚於命薄於德汝之達非智得也北宫
子之窮非愚失也皆天也非人也而汝以命
厚自矜北宫子以德厚自愧皆不識夫固然
之理矣西門子曰先生止矣予不敢復言北

宫子既歸衣其短褐有狐貉之温進其茙菽
有稻粱之味庇其蓬室若廣厦之蔭乘其蓽
輅若文軒之飾終身逌然不知榮辱之在彼
在我也東郭先生聞之曰北宫子之寐久矣
一言而能寤易悟也哉管夷吾鮑叔牙二人
相友甚戚同處於齊管夷吾事公子糾鮑叔
牙事公子小白齊公族多寵嫡庶並行國人
懼亂管仲與召忽奉公子糾奔魯鮑叔奉公
子小白奔莒既而公孫無知作亂齊無君二
公子爭入管夷吾與小白戰於莒道射中小

白既立脅魯殺子糾召忽死之管夷吾被囚
鮑叔牙謂桓公曰管夷吾能可以治國桓公
曰我讎也願<md:KR5c0049_SBCK_006-2a>殺之鮑叔牙曰吾聞賢君無私
怨且人能爲其主亦必能爲人君如欲霸王
非夷吾其弗可君必舍之遂召管仲魯歸之
齊鮑叔牙郊迎釋其囚桓公禮之而位於高
國之上鮑叔牙以身下之任以國政號曰仲
父桓公遂霸管仲嘗歎曰吾少窮困時嘗與
鮑叔牙賈分財多自與鮑叔不以我爲貪知
我貧也吾嘗爲鮑叔謀事而大窮困鮑叔不

以我爲愚知時有利不利也吾嘗三仕三見
逐於君鮑叔不以我爲不肖知我不遭時也
吾嘗三戰三北鮑叔不以我爲怯知我有老
母也公子糾敗召忽死之吾幽囚受辱鮑叔
不以我爲無恥知我不羞小節而恥名不顯
於天下也生我者父母知我者鮑叔也此世
稱管鮑善交者小白善用能者然實無善交
實無用能也實無善交實無用能者非更有
善交更有善用能也召忽非能死不得不死
鮑叔非能舉賢不得不舉小白非能用讎不

得不用及管夷吾有病小白問之曰仲父之
病病矣可不諱云至於大病則寡人惡乎屬<md:KR5c0049_SBCK_006-2b>國而可夷吾曰公誰欲歟小白曰鮑叔牙可
曰不可其爲人潔廉善士也其於不已若者
不比之人一聞人之過終身不忘使之埋國
上且鈎乎君下且逆乎民其得罪於君也將
弗乆矣小白曰然則孰可對曰勿已則隰朋
可其爲人也上忘而下不叛愧其不若黄帝
而哀不已若者以德分人謂之聖人以財分
人謂之賢人以賢臨人未有得人者也以賢

下人者未有不得人者也其於國有不聞也
其於家有不見也勿已則隰朋可然則管夷
吾非薄鮑叔也不得不薄非厚隰朋也不得
不厚厚之於始或薄之於終或厚之於始厚
薄之去來弗由我也鄧析操兩可之說設無
窮之辭當子産執政作竹刑鄭國用之數難
子産之治子産屈之子産執而戮之俄而誅
之然則子産非能用竹刑不得不<md:KR5c0049_SBCK_006-3a>用鄧析非
能屈子産不得不屈子産非能誅鄧析不得
不誅也可以生而天福也可以死而死天福

也可以生而不生天罰也可以死而不死天
罰也可以生可以死得生得死有矣不可以
生不可以死或死或生有矣然而生生死死
非物非我皆命也智之所無奈何故曰窈然
無際天道自會漠然無分天道自運天地不
能犯聖智不能干鬼魅不能欺自然者默之
成之平之寧之將之迎之楊朱之友曰季梁
季梁得疾七日大漸其子環而泣之請醫季
梁謂楊朱曰吾子不肖如此之甚汝奚不爲
我歌以曉之楊朱歌曰天其弗識人胡能覺

匪祐自天弗孽由人我<md:KR5c0049_SBCK_006-3b>乎汝乎其弗知乎醫
乎巫乎其知之乎其子弗曉終謁三醫一曰
矯氏二曰俞氏三曰廬氏診其所疾矯氏謂
季梁曰汝寒温不節虚實失度病由飢飽色
慾精慮煩散非天非鬼雖漸可攻也季梁曰
衆醫也亟屛之俞氏曰女始則胎氣不足乳
湩有餘病非一朝一夕之故其所由來漸矣
弗可已也季梁曰良醫也且食之廬氏曰汝
疾不由天亦不由人亦不由鬼禀生受形既
有制之者矣亦有知之者矣藥石其如汝何

季梁曰神醫也重貺遺之俄而季梁之疾自
瘳生非貴之所能存身非愛之所能厚生亦
非賤之所能夭身亦非輕之所能薄故貴之
或不生賤之或不死愛之或不厚輕之或不
薄此似反也非反也此自生自死自厚自薄
或貴之而生或賤之而死或愛之而厚或輕
之而薄此似順也非順也此亦自生自死自
厚自薄鬻熊語文王曰自長非所增自短非
所損算之所亡若何老聃語關尹曰天之所
惡孰知其故言迎<md:KR5c0049_SBCK_006-4a>天意揣利害不如其已楊

布問曰有人於此年兄弟也才兄弟也貌兄
弟也而壽夭父子也貴賤父子也名譽父子
也愛憎父子也吾惑之楊子曰古之人有言
吾嘗識之將以告若不知所以然而然命也
今昏昏昧昧紛紛若若隨所爲隨所不爲日
去曰來孰能知其故皆命也夫信命者亡壽
夭信理者亡是非信心者亡逆順信性者亡
安危則謂之都亡所信都亡所不信眞矣慤
矣奚去奚就奚哀奚樂奚爲奚不爲黄帝之
書云至人居若死動若械亦不知所以居亦

不知所以不居亦不知所以動亦不知所以
不動亦不以衆人之觀易其情貎亦不謂衆
人之不觀不易其情貌獨往獨來獨出獨入
孰能礙之墨(音眉)杘(敕夷女履二切)單(音戰)至(音咥)嘽(豈然切)
咺(許元火遠二切)憋(蒲結切)懯(芳無切)四人相與游於世
胥如志也窮年不相知情自以智之深也巧
佞愚直婩(魚踐午漢二切)斫(夫約切)便辟<md:KR5c0049_SBCK_006-4b>四人相與游
於世胥如志也窮年而不相語術自以巧之
微也㺒(何交切)㤉(午交魚駕二切)情露讓(許偃居辰二切)極凌
誶四人相與游於世胥如志也窮年不相曉

悟自以爲才之得也眠(莫典切)娗(徒典切)諈(主蘂切)
諉勇敢怯疑四人相與游於世胥如志也窮
年不相讁發自以行無戾也多偶自專乘權
隻立四人相與游於世胥如志也窮年不相
顧眄自以時之適也此衆態也其貌不一而
咸之於道命所歸也佹佹(俱爲切)成者俏(仙妙切)
成也初非成也佹佹敗者俏敗者也初非敗
也故迷生於俏俏之際昧然於俏而不昧然
則不駭外禍不喜内福隨時動隨時止智不
能知也信命者於彼我無二心於彼我而有

二心者不若揜目塞耳背坂面隍亦不墜仆
也故曰死生自命也貧窮自時也怨夭折者
不知命者也怨貧窮者不知時者也當死不
懼在窮不威知命安時也其使<md:KR5c0049_SBCK_006-5a>多智之人量
利害料虚實度人情得亦中亡亦中其少智
之人不量利害不料虚實不度人情得亦中
亡亦中量與不量料與不料度與不度奚以
異唯亡所量亡所不量則全而亡喪亦非知
全亦非知喪自全也自亡也自喪也齊景公
游於牛山北臨其國城而流涕曰美哉國乎

鬱鬱芊芊若何滴滴去此國而死乎使古無
死者寡人將去斯而之何史孔梁丘據皆從
而泣曰臣賴君之賜跪食惡肉可得而食駑
馬稜車可得而乘也且猶不欲死而況吾君
乎晏子獨笑於旁公雪涕而顧晏子曰寡人
今日之游悲孔與據皆從寡人而泣子之獨
笑何也晏子對曰使賢者常守之則太公桓
公將常守之矣使有勇者而常守之則莊公
靈公將常守之矣數君者將守之吾君方將
披簑笠而立乎畎畝之中唯事之恤行假念

死乎則吾君又安得此位而立焉以其迭處
之迭去之至於君也而獨爲之流涕是不仁
也見不仁之君見謟諛之臣臣見此二者臣
之所爲獨竊笑也景公慙焉舉觴自罰罰<md:KR5c0049_SBCK_006-5b>二
臣者各二觴焉魏人有東門吴者其子死而
不憂其相室曰公之愛子天下無有今子死
不憂何也東門吴曰吾常無子無子之時不
憂今子死乃與嚮無子同詎奚憂焉農赴時
商趣利工追術仕逐勢勢使然也然農有水
旱商有得失工有成敗仕有遇否命使然也<md:KR5c0049_SBCK_007-1a>


