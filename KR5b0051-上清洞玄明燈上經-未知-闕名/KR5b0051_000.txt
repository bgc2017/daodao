








上清洞玄明燈上經乃十
夫太微通妙朗徹遐幽續太陽之玄光演明
燈之寳章始於自然禀日月之華精皦景微
冥散暉朗空無天不普無幽不照無界不玄
自非玄挺符㑹七世積功斯文不可而窺也
兆遇之者寳而朂焉
夫受此經齎明金青玉之誓於絶崖而授之
焉若闕信盟又無殊行悠悠之徒勿妄宣示
必欲受之者皆先告齋惟許虚靈瑞感然後
傳之爾

太極髙玄眞人登九霄瓊臺稽首窻軒之下
請問紫宸丈人開曚悟慧肘歩膝趨時移晷
刻然後告之曰所諮妙焉今以煥七玄以決
善惡演禮誦之寳章相告經旨尋峻天科嚴
烈寔長靜霞舉之梯級常蓋以玄雲衞以飛
龍天兵羽騎晝夜無休凡飾以瑠璃珠玉光
▲煥赫自非上眞不能眄此宫墻矣夫研味
虚玄咀嚼飛根披講寳章莫如齋謝齋謝莫
若上清洞玄燒香然燈禮誦也然燈法間相
去一丈五尺以十燈著竿上口宣其旨焉衆

燈之玄綱千燈羅列如威儀多少意誠也
夫明燈上象星辰次曜七祖𧷤妙難宣修之
三年白日昇天
禮燈之法先向東次向西次向南次向北因
仰天心存而禮之中央依眞文之誦也
同齋者唱讃其後案嚴香火於前雲趣勿使
煙絶斯法廣被拔脫幽夜之苦赦生死之災
䖍向之子仰信之夫家横染考疾欲建齋以
自拔脫者當獻以名香清油斤兩斗斛隨意
所奉精修勵行墮者當以主人所齎香油充

紏罰之費以補闕愆兆軰修道日邇望速而
應遲便謂道遼虚誕命也如何兆旣不能超
迹絶巓焉得七祖降福退不能於家延同志
齋講常飛輪驟競以酒聲自娛上違玄教中
墮祖禰宰三牲以篤孝哀乎痛哉今我心酸
至於福消禍淫便咎神明方位祈禱冥漠可
謂臨渴而鑿井奚所復逮哉死嬰苦痛殃流
後代至於子孫餧病皆坐今世不行功善委
化任念恣懷肆毒所招矣愚桀之夫聞慈戒若
融風之唳天雉鵝之飛鳴犬而笑良可哀乎

施之不信也
兆欲延年長存消災救疾修盛德要至眞釋
七玄宜知上清善賢施惡之報應大戒兼之
禮誦然後災禍可排景漢可昇也
禮燈之法政都禮呪而已特欲苦厲拔標所
不禁也
太極眞人曰若禮燈王及行燈其頌如左
太哉七寳宫自然生蓮華煒燁開夜光
倐歘登太霞仰觀玄眞闕雲樓鬱嵳峩
流煥曜玄空催兵徴萬魔拔苦羅難中

積劫方嬰牙齋講度七祖積福潤兆家
太妙出神暉無形寂無影邊蕩無界外
豁然普濟徃舉度七玄苦寥寥覩長靜
㧞度五難滯應感乗雲上明燈徹十方
冥漆無不朗
赫赫玄眞堂煌煌映十方寥豁沈塞開
洞釋衆難身七祖三塗解無復憂惱患
緑蓋映十方飛舉披雲波神燈藹九冥
燭朗攝山阿梵身六㑹宫世世爲仙家
虚煙咸宿縁福降消萬魔苦魂應感散

氷離於流沙
積禍不知巳豈是一日愆七祖受此殃
長在河海間上眞念是苦虚心九重門
稽首禮玄燈度名東華宫
　右禮王竟便行燈頌十九首如左
千眞朝瓊闕朗徹洞虚空仰存無爲尊
飛霞戲雲間清靜無滯難身生七寳光
我爲海船師故能釋三羅夜光通幽谷
苦身洗蕩開虚煙散八極朗照入太微
禮誦無上教福慶眞巍巍

飄飄結落通寂寂滿八丘三秦生雲影
虚無雙太元洞觀極十方逍遥散苦軀
飛輪藹太空無形亦無跡縱洛任飛輪
蕭蕭超界外被褐詠夜光諸天悉勝太
罪福不由他量自由爾身積功若不早
晨夜建福田歸命無爲道終當見正眞
煥爛明光暉朗徹無隱深赫耀絶冥外
福降積福遷庠序觀十方普濟一切人
嚴我玄眞轡携手擎玉符明燈扣瓊鍾
應響已得無一日見三達釋我積世憂

遷㢟七寳宫廻輪曲嶽阿息駕緑蓋房
豈知年歳多漱吸金液精萬劫方嬰▲
下㸔榮競中不解可柰何
玄暉映曲谷豁朗徹淵泉暢映流鬱交
纒繞盈酆山七祖反胎生長安五色宫
蓊藹亭空曜鬱勃入太清天狩左右使
迴輪歸南傾怳惚九載外暫超石啓靈
七祖獲胎仙南宫更受生
飛輪藹空洞眄觀千百仞理悟齊一揮
聚煙吸然散身輕體無爲四朗應景煥

地獄三惡道悉得脫籠絆
嘯歌九玄臺崇嶺凝凄凄心理六覺暢
自棄塵濁縁流霞耀金室虚堂散玄暉
積感致靈降形單道亦分倐欻眄萬劫
豈覺周億椿
秀圃蔚神階朱瓊緯綝流風鼓空同玉
棲翳虚鳳鳴紫煙纏曲宇丹暉繞緑軿
飛旗鬱玄蓋羽節耀紫清澄景九霄際
遨遊戯鳳城顧㸔榮競子一樂同朝生
騰轡控玄暉晏景洞野外流浪尋靈人

合形慶霄際手披朱玉户朗若神沖泰
金闕鬱嵳峩清影無塵穢解旍玄閬臺
適我良願㑹脫徙三塗難保鍊固年邁
智慧起本無朗朗超十方結空峙玄霄
諸天挹流芳其妙難思議虚感眞寔通
有有無不有無無無不容
智慧常觀身學道之所先眇眇入玄肆
自然録我神天尊常擁護魔王爲保言
晃晃金剛軀超超太上仙
智慧生戒根眞道戒爲主三寳由是興

髙聖所崇授汎此不死舟倐欻濟大有
當此說戒時諸仙來稽首
　　　太微天帝受戒時頌
夫見然燈皆當誦此文不但受戒時然燈也
叩齒微爲之勿令他聞聲凡口齒悉耳
太上散十方華燈通精誠諸天皆赫然
諸地悉朗明我身亦光徹五藏生華榮
炎景照太無遐想繁玉清
丹精竒太無玄陽空中響含形滅苦根
幽妙至眞想垂華不現實因縁不光象

我身亦如之乗化託流景
夜光表陽丹迢迢照靈室諸天普光顯
諸隂即巳滅我神亦聰明常玩智與慧
逍遥適道運遷謝任天勢舉形躡空洞
夜燭煥流萃
太微天帝曰徒然燈而不知誦此六天大魔
府不過人死命八方諸天亦不遣玉童玉女
飛天神人不降於子矣十方三界不度兆名
於東華南宫不受子七祖父母化生之道
　　　施食衆生呪

勤修大道法精誠感太冥眞降魔魅散
衆妖皆滅形七祖度南宫兆身昇上清
旣福無不普法食施衆生

上清洞玄明燈上經





