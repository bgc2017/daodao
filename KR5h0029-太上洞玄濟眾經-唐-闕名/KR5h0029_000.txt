








太上洞玄濟衆經
太上道君告普光眞人曰五種烟煴聚而成
體會其宿業因而受識輪轉其神有其生也
因識受染流入惡縁䖏在昏衢居於闇界蔭
蔽垢濁魔獄禁形長刼難辛失於明性由是
展轉迷波苦海中未有一人求出離者普光
又問烟煴之理何䖏流來闇界明性是誰爲
主神之與識何處禀形識神是一爲復二耶
是一不合二名是二各明何事爲善作惡不
審是誰若神之所爲則神妙無方既曰無方

則無過惡兩業必由誰爲惡者識當異神彼
此罪罰何容累及何以扶我聞神尊所說道
品中善惡兩業必由於神以是言之識有何
罪臣之愚蒙實所不了伏惟哀愍有以教之
則萬刼因縁一切咸荷
太上道君告普光曰五無相結乃有烟煴觸
業生形因形能化性理和合是以爲物從識
生變神乃爲用識之與神不一不異何以故
法同源故體則是識五性相和用則爲神照
於境智神若無識何所用智識若無神不能

爲理譬猶荇菜而爲和𦎟五味相和何曾别
異無菜則味不獨擅無神則識不爲用是以
用神爲智味菜爲𦎟以此論之何曾有闇衆
生執著是故無明悟則是明明無定處迷則
爲闇闇豈殊方深愛爲獄形乃被拘無愛無
受亦無所有譬如野外無人之鄉十二時神
何曾有地墻垣旣至屋宇斯成四方之神以
効靈變故其屋宇諸神盡在衆生闇獄亦復
如是神之來也不知所從神之去也不知所
徃惡業苦成獄則爲業罪咎若盡亦不知無

且智有大小神有尊卑見神則曰無方一切
人應皆聖何以故同不同故普光眞人汝今
當知明闇神識盡於此也
天尊言曰氣氣相續種種生縁善惡禍福各
有命根非天非地亦有非人正由心也心由
神也形非我有所以得生者從虛無自然中
來因縁寄胎受化而生我受胎父母亦非我
始生父母也眞父母不在此父母貴重尊高
無上今所生父母我寄備因縁稟受養育之
恩故以禮報而稱爲父母焉故我受形亦非

我形也寄之爲屋宅因之爲營構以舍我也
附之以爲形示之以有無故得道者無復有
形也及無身神也一身神並一則爲眞身歸
於始生父母而成道也
太上洞玄濟衆經終
















