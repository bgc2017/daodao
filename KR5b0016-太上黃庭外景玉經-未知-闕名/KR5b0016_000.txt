








太上黃庭外景玉經上
太上閑居作七言解説身形及諸神上有黄
庭下關元後有幽闕前命門呼吸廬間入丹
田玉池清水灌靈根審能修之可長存黄庭
中人衣朱衣關門壯籥合兩扉幽闕俠之高
巍巍丹田之中精炁微玉池清水上生肥靈
根堅固老不衰中池有士衣赤衣田下三寸
神所居中外相距重閉之神廬之中當修理
玄膺炁管受精符急固子精以自持宅中有
士常衣絳子能見之可不病橫立長尺約其

上子能守之可無恙呼翕廬間以自償保守
完堅身受慶方寸之中謹蓋藏精神還歸老
復壯侠以幽闕流下竟養子玉樹今可壯至
道不煩無旁午靈臺通天臨中野方寸之中
至關下玉房之中神門户皆是公子教我者
明堂四達法海源真人子丹當吾前三闗之
中精氣深子欲不死修崐崘絳宮重樓十二
級宫室之中五炁集赤城之子中池立下有
長城玄谷色長生要妙房中急棄捐淫慾專
守精寸田尺宅可理主繫子長留心安寜觀

志遊神三奇靈閑暇無事心太平常存玉房
神明達時念太倉不飢渴役使六丁神女謁
聞子精路可長活正室之中神所居洗身自
理無敢汚歷觀五臓視節度六腑修治潔如
素虛無自然道之故物有自然事不煩垂拱
無爲身體安虛無之居在幃間寂寞曠然口
不言恬淡無欲遊徳園清淨香潔玉女存修
德明逹道之門

太上黄庭外景玉經上












太上黃庭外景玉經中
作道優游深獨居扶養性命守虛無恬淡無
為向思慮羽翼已成正扶踈長生久視乃飛
去五行參差同根節三五合炁要本一誰與
共之斗日月抱玉懷珠和子室子能知之萬
事臯子自有之持勿失即得不死入金室出
日入月是吾道天七地二廻相守昇降進退
命乃久玉石珞珞是吾寳子自有之何不守
心暁根基養華采服天順地含藏精九原之
山何亭亭中住真人可使今内陽三神可長

生七日之五廻相合崐崘之山不迷誤蔽以
紫宫丹城樓俠以日月如連珠萬歳昭昭非
有期外本三陽神自來內養三隂可長生魂
欲上天魄入泉還魂返魄道自然
太上黄庭外景玉經中






太上黄庭外景玉經下
璇璣懸珠環無端迟牝金籥常完堅載地懸
天周乾坤象以四時赤如丹前仰後卑各異
門送以還丹與玄泉衆龜引炁至靈根中有
真人巾金巾負甲持符開七門此非枝葉實
是根畫夜思之可長存僊人道士非有神積
精所致爲專年人皆食榖與五味獨食太和
隂陽炁故能不死天相既試説五臓各有方
心爲國主五臓主意中動靜炁得行道自持
我神明光盡日昭昭夜自守渴自飲漿飢得

飽經歷六腑藏卯酉轉陽之隂藏於九常能
行之不知老肝之爲炁修而長羅列五臓生
三光上合三焦道飲漿精候天地長生道我
神魂魄在中央精液流泉去鼻香立於玄膺
含明堂通我華精調隂陽伏於玄門候天道
近在我身還自守清浄無爲神留止精氣上
下關分理七孔已通不知老還坐天門候隂
陽下於喉嚨通神明過華盆下清且涼入清
虛囦見吾邢期成還丹可長生還過華池動
腎精望於明堂臨丹田將使諸神開命門通

利天道藏靈根隂陽列布如流星肝氣似環
終無端肺之爲炁三焦起伏於天門候故道
淸液醴泉通六府随鼻上下開二耳窺視天
地存童子調和精華理髮西顔色光澤老不
白下于喉嚨何落落諸神皆㑹相求索下入
絳宫紫華色隠藏華蓋通神廬專守心神傳
相呼觀我諸神辟除邪脾神還歸依大家藏
養靈根不復枯至於胃管通虛無閉塞命門
似玊都壽傳萬嵗將有餘脾中之神遊中宫
朝㑹五神和三光上合天炁及明堂通利六

府調五行金木水火土爲王通利血脉汗爲
漿二神相得下玉英上稟元氣年益長循護
七竅去不祥日月列布張隂陽伏於太隂成
其邢五臓之主腎爲精出入二炁入黃庭呼
吸虛無見吾形强我筋骨血脉成恍惚不見
過清靈坐於廬下觀小童旦夕存在神明光
出於無門入無户恬淡無欲養華根服食玄
炁可遂生還返七門飮太淵通我喉嚨過清
靈問於仙道與竒功服食靈芝與玊英頭戴
白素足丹田沐浴華池灌靈根三府相得開

命門五味皆至善炁還大道蕩蕩心勿煩被
髮行之可長存吾言畢矣勿妄傳


太上黄庭外景玉經下
















