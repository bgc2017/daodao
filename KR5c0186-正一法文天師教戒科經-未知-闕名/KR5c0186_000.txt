








正一法文天師教戒科經力六
道以沖和爲德以不和相尅是以天地合和
萬物萌生華英熟成國家合和天下太平萬
姓安寧室家合和父慈子孝天垂福慶賢者
深思念焉豈可不和天地不和隂陽失度冬
雷夏霜水旱不調萬物乾陸華葉燋枯國家
不和君臣相詐强弱相陵夷狄侵境兵鋒交
錯天下擾攘民不安居室家不和父不慈愛
子無孝心大小忿錯更相怨望積怨含毒鬼
亂神錯家致敗傷此三事之怨皆由不和天

地不和隂陽錯謬災害萬物國家不和豪傑
爭權禁令不行害及萬民室家不和禍起貪
欲財利者忿怒相加以致災殃諸賢者所以
反覆相解恐人說習非法來久躬行犯惡然
後得罪不能發悟或懷怨望其過益深故重
丁寧皆宜用心轉相勸進除去巳往之惡修
今來之善善積合道神定體安喜怒不忿於
心惡言不發於口醜聲不聞於耳邪色不視
於目貪欲不專於意修行正身真氣來附邪
惡皆去故過悉除新善自著諸欲奉道不可

不勤事師不可不敬事親不可不孝事君不
可不忠已身不可不寳教戒不可不從同志
不可不親外行不可不愚内實不可不明語
言不可不慎禍患不可不防明者不可不請
愚者不可不教仁義不可不行施惠不可不
作孤弱不可不䘏貧賤不可不濟厄人不可
不度生物不可殺伐惡事不可不避色欲不
可不絶貪利不可不逺酒肉不可不節善人
不可不敬惡人不可不勸也賢者深念之焉
爲人若不能與法戒相應身心又無功德欲

求天福難矣修善得福爲惡得罪罪至不自
責先曰過反呼奉道無益怨咎皇天猶豫前
却移心他念群軰翕習妖惑萬端結黨連群
導趣邪僞䧟入姦非愚人無知爲行如此去
道逺矣道之弘大方圓無外天網恢羅人處
其中如大網捕魚魚爲遊行網中豈知表有
網也牽網便得放網乃脫人不知真道大神
如魚之不知網也而愚人或欲捨真就僞僞
𠆸卒効登時或能有利利不久也叛道者所
以不即受罰大道含弘愛惜人命聴恣其意

隨其所欲雖初快心後自當悔之深逺非愚
俗所能明知道之視人如人之視蟲蟻道能
殺人如人能殺蟲也道之好生惡殺終不殺
也惡人爲惡不止自有司神記其惡事過積
罪滿執殺者自罸之道終不殺也諸賢者欲
除害止惡當勤奉教戒戒不可違道以無爲
爲上人過積但坐有爲貪利百端道然無爲
故能長存天地法道無爲與道相混真人法
天無爲故致神仙道之無所不爲人能修行
執守教戒善積行者功德自輔身與天通福

流子孫賢者所樂愚者所不聞學者勉自殷
勤天師設教施戒奉道明訣上德者神仙中
德者倍壽下德者増年不横夭也按戒爲惡
者乃不盡壽而横天也惡人痛哉賢者何不修
善久視長生乎雖不能及中德修下德治身
世間斷絶愛欲反俗所爲則與道合
一不得淫泆不止志意邪念勞神損精魂魄
不守則痛害人
二不得情性暴怒心忿口泄揚聲罵詈誓盟
呪詛呼天震地驚神駭鬼數犯不攺積怨在

内傷損五藏五藏以傷病不可治又奉道者
身中有天曹吏兵數犯瞋恚其神不守吏兵
上詣天曹白人罪過過積罪成左契除生右
契著死禍小者罪身罪多者殃及子孫
三不得佞毒含害𡜍賴於人專懷惡心心神
五藏之主而專念惡事此一神不安諸神皆
怒怒則刻壽最不可犯之不止其災害巳
四不得穢身荒濁飲酒迷亂變易常性狂悖
無防不知官禁爲忌不知君父爲尊罵詈溢
口自詛索死發露隂私反迷不順淫于骨肉

罵天詈地無底無對舉刄自守故天遂其殃
自受其患
五不得貪利財貨財貨糞壤隨時而與下古
世薄以財爲寳專念求利買賤賣貴伺候便
宜欺誣百姓得所欲者心懷喜悅不得所欲
者怨恨毒心或忿爭多少刀兵相賊違犯天
禁不從教戒貪欲愛財財者害身之讎身没
名滅何用財爲
聞戒者翕然稱之言善謂不可犯背戒向利
不自專者忽然復動輙有履險導刄之厄大

命傾矣臨敗而欲悔罪定而稱善事失以過
天道不救財寳色欲䧟目之錐害身之災賢
者逺之愚者樂之賢者坐起寐卧舉動行止
深用自戒自戒身無變動其福明矣觀今奉
道精專者萬無一人何以言之下古世薄時
俗使然競相髙上貪榮富貴仁義不行權詐
爲智父子相欺君𦣞相紿轉相屬託貨賂賣
官黜退忠直任用佞邪厚姦結黨阿䛕所親
富貴相追貧賤棄捐服飾車馬浮華順俗君
子小人皆共同然所以欣欣世間豈念道乎

此軰愚人雖先休休不足願也所以者何愚
人淺薄適有榮顯便驕奢盈溢施行過度恣
心快意不慎法節道之清虚不受此軰神明
逺之邪鬼侵之或有恊僞背真禱鬼求請天
網恢恢其罰未行耳譬如炊熟火下以滅甑
中餘氣未盡勢安得久惡人雖未遇禍譬如
餘氣耳諸賢者人之所大願以生年爲貴人
之所大惡以死終爲賤豈不然乎天道平正
以生賞善以死罰惡此吉凶禍福從窈𡨋中
來禍災非富貴者求請而可避非貧賤者守

窮而故罰修善者福至爲惡者禍來國君雖
有無極之寳臨危惜命傾城量金求生乞活
豈復可得賢者貧賤不須强求富貴勞人精
思廢人所存傲慢亂志使人不壽而人見富
貴者心欲願之志欲存之勞心苦志得之不
弘若欲所求乞修身念道室家大小和同心
意掃除燒香清淨嚴潔然具白開啓說其所
欲道之降伏何所不消若願欲者實不用金
帛貨賂不用人事求請不用酒肉祭禱直歸
心於道無爲而自得得之隨意則信爲鬼立

功𧵥物而巳亦不用多而欲習効俗人背道
求請事事反矣欲得福願要當勤身精進晨
暮清淨燒香坐起念之不廢所願福無不應
好樂者得福無量不樂者自隨本心道至寛
弘恣隨人耳唯賢者明焉念念精進追之恐
不及愚者忽忽退然去之恐不逺此賢愚不
同也學者勉自勤請奉道之家或遇災異疾
病死䘮官符口舌以致不利何以然也皆由
人愚奉法不勤雖知道尊而欲奉之其情性
施行與俗不别邪僞不除欲以邪僞干亂真

正終不可也邪與正如賊盗惡人見監伺吏
藏竄無住立處豈可犯尊其氣自然不通如
何欲與邪相通也諸此人軰雖係名奉道冀
道當祐道不受也而自謂屬道遇災急厄病
痛著身雖望道擁護道不救也精邪惡鬼卒
所侵害道不爲攝却而惡人憧愚殊不能尅
心改悔歸誠於道方更背戾呼道不神雖不
口言心内怨望此軰不荘事變易心腸巽濡
日月冀脫災免害萬不一脫執性了戾心腸
不改没命之後悔復何及愚人痛哉

賢者正心守道不可懈惰當以勤確愚者自
戒莊事勤修大道至尊髙而無上周圓無表
裏囊括天地制御衆神生育萬物蜎飛蠕動
含氣之類皆道所成所生道之威神何所不
集何所不消何所不伏把持樞機驅使百鬼
先天而生長守無窮人處其間年命奄忽如
眼目視瞬間耳而大道含弘乃愍人命短促
故教人修善上備者神仙中備者地仙下備
者増年道尊巍巍何求於人人不能感存道
恩精勤修善雖不能及中德之行下德當備

也而復不及下德違背真正不從教戒但念
愛欲富貴榮禄色利財寳飲酒食肉恣心快
意驕奢盈溢豈復念道乎○人不念道道不
念人人之若魚道之若水魚得水而生失水
而死道去人虚何望久生也要在精進存念
諸賢者欲得保身念行家居安完皆去先日
所犯過惡進修後善若見人有違失之行轉
相勸戒相教改悔其功報效應受福無量勿
謂道之無形不可見爲欲傲慢輕易耳然欲
得恩福當事精勤晨夜清靜若有同義遇難

疾病相救緩急相䘏不得以智欺愚乗威詐
稱假託鬼神恐嚇厄人不得纔有小智稱名
自大輕忽愚人更相毀呰背向妄論指摘賢
者不得私情貪狠敬貴恥賤樂富棄貧託望
憍氣愛憎二心欲隨情請福以爲惠施道終
不從鬼不爲使毀敗正法耳反受咎當同志
相求同法相好若男女不曉書䟽者專心好
道可請明者聽誦經戒㑹在靜舍若堂上掃
除燒香澡浣潔清男女别坐儼然正體安神
精思明聽勿妄華言傾邪不端遊心他念玩

墮睡寐勞體自疲虚苦無益若能如戒精進
不倦室家受福天曹吏兵自來護人終已無
有災患病痛也○萬物之中以人爲貴人處
天地間皆知生之日而不知死來之日善人
惡人富貴貧賤各自謂壽命終年誰欲先窮
者人人所不樂也然惡人過積結罪罪滿作
病病成至死不自知唯修善者得福人生受
命制之在天天實不言故在聖人聖人隨世
惻隱不以常存故遺教戒教戒者欲令人勸
進長生全身保命無窮人皆能奉法不倦何

但保命乃有延年無窮之福此非富貴者貨
賂求請所能得通也亦非酒肉祭禱鬼神所
降致也道人賢者奉敬教戒精專勤身先苦
後報其福應也賢愚貴賤皆同亦願其所欲
耳唯道人執志故能以戒自檢行止舉動愛
欲之間守戒不違心無邪傾若見色利以戒
掩目若聞好惡之言以戒塞耳若食甘香之
美以戒杜口若願想財寳放情愛欲以戒挫
心若趣向姦非意欲惡事以戒折足守之不
廢可謂明矣當勸進愚冥者愚冥者不能承

用無如之何以道人常欲有好心善施惠故
也天道授福○奉道精進要當勤身守之當
乆治志當堅精進專念莫有不先勞後報度
身神仙故有楊公十五奉道六十未報修身
不倦至年八十功滿行著福報無量諸賢者
奉道莊事勤身當如飢渇欲得飲食如遇寒
暑欲得易處如作極欲得休息如疲勞欲眠
寐如願想欲有所得念道奉真欲得度身如
念此諸所欲勉身如法不倦獲無災殃禍害
病痛憂患何願不得何福不應也道出自然

先天地生號無上玄老太上三炁混一爲無
上正真之道也道弘大包含天地變化萬神
微布散在八極之外内潜毫毛之中成生萬
物制御三天統三萬六千神大無不覆小無
不入清虚無爲故能長存含濁而不穢故爲
萬物母天道無親惟與善人善人保之以致
神仙非富貴者求而能得貧賤者鄙而無與
能專心好樂精誠思念修身行善則與道合
然世人多愚好尚浮偽遊身恣欲於群俗之
間須㬰之樂以快腹目終不能苦身勤念奉

道奉道但當積修功德謙讓行仁義柔弱行
諸善清正無爲初雖勤苦終以受福不與俗
同如人但貪須㬰之利命没之後身爲糞土
魂神同朽道人與俗相去逺矣何以言之道
人清正名上屬天俗人穢濁死屬地官豈不
逺乎愚人守俗不念奉道可謂大迷也夫人
各有眼目鼻口心意兩足其賢愚之行各異
者目專視利色耳聽言之好惡鼻恱於甘香
之氣口貪五味之美心專縱恣所欲兩足隨
意導身趣向姦非賢者不然目不視所好耳

不外聽邪惡之言鼻不通臭香之氣口不樂
滋味之美心不想可欲之快足不趨惡事爲
非此道人所行道人亦知諸所欲爲快以戒
制情故不犯惡善積行著與道法相應受福
無極愚人所知惡速禍不能專戒與道相反
何望得福若欲得福何不効道人乎奉道清
正無爲惟當精進修行積善耳亦無間爲限
亦無水火爲難亦無貧賤見逆亦無豪强相
奪亦無富貴爭進亦無作役負檐之苦何不
壯事專精奉道勤身乎道人百行當備千善

當著雖有九百九十九善一善未滿中爲利
動皆棄前功治身關念守戒不廢乃得度世
道人賢者可勤行焉
大道家令戒
大道者包囊天地係養群生制御萬機者也
無形無像混混沌沌自然生百千萬種非人
所能名自天地以下皆道所生殺也道授以
微氣其色有三玄元始氣是也玄青爲天始
黄爲地元白爲道也三氣之中制上下爲萬
物父母故爲至尊至神自天地以下無不受

此氣而生者也諸長久之物皆能守道含氣
有精神乃能呼吸隂陽道生天天生地地生
人皆三氣而生三三如九故人有九孔九氣
九氣通則五藏安五藏安則六府定六府定
則神明神明則親道是故人行善守道慎無
失生道生道無失德三三者不離故能與天
地變易易稱有天地然後有萬物有萬物然
後有男女有男女然後有夫婦有夫婦然後
有父子父子者欲係百世使種姓不絶耳下
古世薄多愚淺但愛色之樂滛於邪偽以成

耳目滛溢女色精神勃亂貪惜貨賂沴氣發
上自生百病至於黄帝以來民多機巧服牛
乗馬貨賂爲官稍稍欲薄盡于五帝夏商周
三代轉見世利秦始五霸更相尅害有賊死
者萬億不可勝數皆由不信其道道乃世世
爲帝王師而王者不能尊奉至傾移顚殞之
患臨危濟厄萬無一存道重人命以周之末
世始出奉道於瑯瑘以授干吉太平之道起
於東方東方始欲濟民於塗炭民往往欲信
道初化氣微聽得飲食隂陽化寛至於父母

兄弟酌祭之神後道氣當布四海轉生西關
由以太平不備悉當須明師口訣指謫爲符
命道復作五千文由神仙之要其禁轉切急
指勑治身養生之要神仙之說付關令尹喜
略至而世多愚心復悶悶死者如崩萬無有
全西入胡授以道法其禁至重無隂陽之施
不殺生飲食胡人不能信道遂乃變爲真仙
仙人交與天人浮遊青雲之間故翔弱水之
濵胡人叩頭數萬貞鏡照天髠頭剔鬚願信
真人於是真道興焉非但爲胡不爲秦秦人

不得真道五霸世衰赤漢承天道佐代亂出
黄石之書以授張良道亦形變誰能識真漢
世既定末嗣縱横民人趣利强弱忿爭道傷
民命一去難還故使天授氣治民曰新出老
君言鬼者何人但畏鬼不信道故老君授與
張道陵爲天師至尊至神而乃爲人之師汝
曹軰足可知之爲尊於天地也而故悶悶日
一日月一月歳一歳貪縱口腹放恣耳目不
信道死者萬數可不痛哉道以漢安元年五
月一日於蜀郡臨邛縣渠停赤石城造出正

一盟威之道與天地劵要立二十四治分布
玄元始氣治民汝曹軰復不知道之根本真
偽所出但競貪髙世更相貴賤違道叛德欲
隨人意人意樂亂使張角黄巾作亂汝曹知
角何人自是以來死者爲幾千萬人邪道使
末嗣分氣治民漢中四十餘年道禁真正之
元神仙之說道所施行何以想爾
妙真三靈七言復不真正而故謂道欺人哀
哉可傷至義國殞顛流移死者以萬爲數傷
人心志自從流徙以來分布天下道乃往往

救汝曹之命或決氣相語或有故臣令相端
正而復不信甚可哀哉欲朝當先暮欲太平
當先亂人惡不能除當先兵病水旱死汝曹
薄命正當與此相遇雖然吉人無咎昔時爲
道以備今來耳未至太平而死子孫當蒙天
恩下世浮薄持心不堅新故民戸見世知變
便能改心爲善行仁義則善矣可見太平度
脫厄難之中爲後世種民雖有兵病水害之
災臨危無咎故曰道也子念道道念子子不
念道道不念子也故民諸職男女汝曹軰莊

事修身潔己念師奉道世薄乃爾夫婦父子
室家相守當能久而不能相承事清貞孝順
道敬師禮鬼從神乎今已去天下之擾擾如
羊四方兵病惡氣流行念今日之善尊天敬
神愛生行道念爲真正道即愛子子不念道
道即逺子卒近災害慎無復悔悔當苦在後
身吾晨夜周流四海之内行於八極之外欲
令君仁臣忠父慈子孝夫信婦貞兄敬弟順
天下安靜故民渾濁日久雖聞神仙之語長
生之言心迷意惑更懷不信或行善未知真

正愚愚相教邪邪相傳不自屏惡更相謗訕
君臣爭勢父子不親夫婦相𡜍兄弟生分因
公行▲男女輕淫違失天地敗亂五常外是
内非亂道紀綱至今三天恚怒殺氣縱横五
星失度太白揚光變風冬雷彗孛低昻天垂
懸像以示人人不信道道恚死者當氣在幽
谷妙真自吾所作黄庭三靈七言皆訓喻本
經爲道德之光華道不欲指形而名之賢者
見一知萬譬如識音者道在一身之中豈在
他人乎汝曹學善夫根本不承經言邪邪相

教就僞棄真吾昔皆録短紙雜說邪文悉令
消之祭酒無狀故俾挾深藏于今常存使今
世末學之人好尚浮說指偽名真此皆犯天
禁必當中傷終不致福也但勞汝耳無事自
勤苦不如任心恣意以快汝不須爲天考不
須輕易官法也化以太平人當助天爲太平
之行天聦明自我民聦明中五正則二五定
亦從人爲嚮應耳諸新故民戸男女老壯自
今正元二年正月七日已去其能壯事守善
能如要言臣忠子孝夫信婦貞兄敬弟順内

無二心便可爲善得種民矣種民難中亦當
助其力若好生樂道無老壯端心正意助國
扶命善惡神明具自知之不可復爲妄想或
以邪偽之人言言我知道以道教人
諸職男女官昔所拜署今在無幾自從太和
五年以來諸職各各自置置不復由吾氣真
氣領神選舉或聴决氣信内人影夢或以所
奏或迫不得已不按舊儀承信特說或一治
重官或職治空决受職者皆濫對天地氣候
理三官文書事身厚食○奉及諸閑官無文

書之職皆當隨時坐起名荷天官常處神明
之坐以憍世俗非忠臣孝子之道曽不知悉
語聞災責已如逢災遇害如反怨妄言奉道
無益此乃有罪三千從爾如已也吾昔勤勤
憂濟汝曹之命欲令見太平耳而復求太平
耶昔漢嗣末世豪傑縱橫强弱相陵人民詭
黠男女輕滛政不能濟家不相禁抄盜城市
怨枉小人更相僕役蠶食萬民民怨思亂逆
氣干天故今五星失度彗孛上掃火星失輔
强臣分爭群姦相將百有餘年魏氏承天驅

除歷使其然載在河雒懸象垂天是吾順天
奉時以國師命武帝行天下死者填坑旣得
吾國之光赤子不傷身重金累紫得壽遐亡
七子五侯爲國之光將相掾屬侯封不少銀
銅數千父死子係弟亡兄榮沐浴聖恩汝軰
豈誌德知真所從來乎昔日開門教之爲善
而反不相聴從今吾避世以汝付魏清政道
治千里獨行虎狼伏匿卧不閉門姦臣小竪
不知天命逆順强爲妖妄造者輒凶及于子
孫汝軰豈知其原耶從比年以來四方疾病

掃除群凶但殺惡人耳其守道樂善天自護
之如赤子臨危度脫如舌之避齒汝曹豈復
知之耶諸職自今以後不得妄自署置爲職
也復違吾中傷勿怨祭酒治病病來復差既
差復病此爲惡人勿復醫治之但當戸戸自
相化以忠孝父慈子孝夫信婦貞兄敬弟順
朝暮清淨斷絶貪心棄利去欲改更惡腸憐
貧愛老好施出讓除去滛妬喜怒情念常和
同腹目助國壯命棄徃日之惡從今日之善
行災消無病得爲後世種民民勿怨貧苦貪

富樂尊貴汝耳目聞見從古以來富貴者久
乎財棄於地身死於市以此觀之故諺言死
人不如生䑕得之在命求之以道道隱無名
名者伐身之斧善行無轍迹欲令人不見其
蹤迹爲道當治身養生求福耳而教人以縱
已縱已則人見其迹伐身之斧利矣伐身之
斧利則福去而禍來可不慎歟可不畏歟天
地所以長久者以其無爲無爲者無不爲也
但使人不見其有迹乃能爲竒耳俗人軰汝
曹狀可笑也纔有小善欲使人知之纔有粉

米之異欲使人賢之此皆非道之益已皆犯
禁矣今傳吾教令新故民皆明吾心勿相負
也
天師教
今故下教作七言謝諸祭酒男女民天地混
籍氣如烟四時五行轉相因天地合會無人
民星辰倒錯爲人先二十八宿畢參辰熒惑
太白出其間若有改變垂象先太平之基不
能眠是令轗軻不可言發言出教心意煩走
氣八極周復還觀視百姓夷胡秦不見人種

但尸民從心恣意勞精神五藏虚空爲尸人
命不可贖屬地官身爲鬼伍入黄泉思而改
悔從吾言可得升度爲仙人節慎隂陽保愛
神五藏六府有君臣積在微微爲真人神思
愁慘不能眠遊戯百姓五藏間還與真人共
語言心中真人來上天絳黄單衣三縫冠佩
天玉符跪吾前陳說百姓道萬民功過進退
有明文
陽平治
教謝二十四治五氣中氣領神四部行氣左

右監神治頭祭酒别治主者男女老壯散治
民吾以漢安元年五月一日從漢始皇帝王
神氣受道以五斗米爲信欲令可仙之士皆
得升度汝曹軰乃至爾難教叵與共語反是
爲非以曲爲直千載之㑹當奈汝曹何吾從
太上老君周行八極按行民間選索種民了
不可得百姓汝曹無有應人種者也但貪榮
富錢財穀帛錦綺𢇁綿以養妻子爲務掠取
他民戸賦歛索其錢物掠使百姓專作民戸
修農鍜私以養妻奴自是非他欲得功名榮

身富已苟貪錢財室家不和姤𡜍爲先男女
老壯更相說道轉相誹謗溢口盈路背向異
辭言語不同轉相說𡜍不恤鬼神以憂天道
令氣錯亂罪坐在阿誰各言祕教推論舊事
吾不能復忍汝軰也欲持汝軰應文書頗知
與不祭酒主者男女老壯各爾憒憒與俗無
别口是心非人頭蟲心房室不節縱恣滛情
男女老壯不相呵整爲爾憒憒群行混濁委
託師道老君太上推論舊事攝綱舉網前欲
推治諸受任主者職治祭酒十人之中誅其

三四名還天曹考掠治罪汝軰慎之氣將欲
急逺不過一年二年三年之中當令汝曹聞
知當令汝軰眼見可不慎之諸祭酒主者中
頗有舊人以不從建安黄初元年以來諸主
者祭酒人人稱教各作一治不復按舊道法
爲得爾不令汝軰按吾陽平鹿堂鶴鳴教行
之汝軰所行舉舊事相應與不吉吾有何急
急轉著治民決氣下教語汝曹軰老君太上
轉相督欲令汝曹人人用意勤心努力復自
一勸爲道盡節勸化百姓

天師五言牽三詩
牽三復牽一披雲朗白日三災蕩穢累約當
被中出
牽三復牽二榮華不足利若欲入五難必令
精誠至
牽三復牽三酒肉不足甘洗濯素絲質𢌿苦
就朱藍
牽三復牽四妙法冥中秘希仰神靈降一心
莫有二
牽三復牽五道士出蓬戸脫落形骸中淵玄

誰能覩
牽三復牽六年往不可逐雖無骨間分訓之
故宜朂
牽三復牽七希仰入九室披衿就靈訓諠然
萬事畢
大道妙不逺弘之當由人忠信成一氣可得
脫度身
三災運已促宜早去利欲中情漸堅固災厄
便得度
心罪宜詳除勉力可為則既得過五難衆願

咸可得
恨無自然分纒綿流俗間仰意歸長生庶得
廁群賢

正一法文天師教戒科經
















