








太微帝君二十四神回元經漆四
太微帝君太一造形紫元内神二十四眞人
混氣變生主仙上精散解胞結釋滯關元二
十四神所命乃得除脫也兆能修存名字者
則治鎮一身保守元精欲解節結之法當先
祝之乃得開關耳此靈並是結氣之玄宗成
體之眞神運道雲霧帶生煙煴能致玉輦龍
騎千萬列行同與一體白日登天此太上眞
人二十四神存玄元帝君上清乘飈欻之道
也常當安身靜心正氣夷行閉目内視忘體

念神燒香盥練存神守眞髣髴三入藹暉玄
英行之十八年太上命太微帝君太一五神
化生混靈道君從二十四眞人千乘萬騎騁
風攝云呼吸流昇白日造天存神之道勿交
非類深室避事栖精躡空心存目想微妙守
冲靜魂安形則萬害不傷百鬼避竄千妖不
行消災散禍福慶不可勝紀先叩齒二十四
通畢乃存思
腦神明覺元子字道都形長一寸一分色正
白髮神名玄文華字道衡形長二寸二分色

色玄皮膚神名通衆仲字道連形長一寸五
分色黄目神名虚監生字道童形長三寸六
分衣五色項髓神名靈謨蓋字道周形長五
寸色白素衣膂神名益歷輔字道柱形長三
寸半白玉素衣鼻神名冲龍玉字道微形長
二寸五分青白黄色衣舌神名始梁峙字道
岐形長七寸正赤色右一身上部八景神童
名字先存之並如嬰兒之形髣髴在身各安
其所訖乃叩齒八通咽液八過而微祝曰
上景八神一合入身帝君玄母五神各陳舉

形遯化流變適眞千乘萬騎俱昇帝宸白元
無英道養太賔八靈翼體玉華銜煙恍惚十
周徑造日門初存思之始先三呼神名字祝
訖又三呼神名字令聲則出口三部同爾平
旦日中夜半三時恒存二十四神以次念之
祝呼如上法高上寳神明科經說曰叩齒之
法左左相叩名曰扣天鐘右右相叩名曰搥
天磐中央上下相對相叩名曰鳴天皷若卒
遇凶惡不祥當叩天鐘三十過若經山辟邪
威神大祝當搥天磬若存思念道致眞招靈

當鳴天鼓叩齒雖一其實有左右上下也故
凶惡而畏天鐘之響山神而懾天磬之動招
神而肅天鼓之震矣玄青有節希微内感不
可以一槩而求不可以偶然而合也千章萬
事皆當如此叩齒之道演矣鍾鼓之音别矣
是以道數不可乖錯法術不可雜亂乖錯則
有暗昧之敗雜亂則有囂毁之禍非冥冥之
無貫也行冥貫之無序則道之不可成事之
不可驗良由求眞之途不得也履迹踧之造
而名愆于世俗矣扣天鍾三十過謂無他祝

孤行此以除不祥耳若有所案行隨本法叩
齒之多少不必須扣三十過也喉神名百流
放字道通形長八寸八分九色衣肺神名素
靈生字道平形長八寸一分純白心神名焕
陽昌字道明形長九寸色赤肝神名開君童
子道青形長六寸色青黄膽神名龍德拘字
道放形長二寸六分色青黄緑左腎神名春
元眞字道卿形長三寸七分數變白赤青五
色無常右腎神名象地無字道生形長三寸
五分色白或黑脾神名寳元全字道騫形長

七寸三分色正黄右一身中部八景神童名
字次存之並如嬰兒之形髣髴在身各安其
所訖叩齒八通咽液八過而爲咒曰
中景八神四變九飛練䰟正身明景同暉帝
君解結胎練四歸上通玄母散靈步威得與
八神合輦齊扉千乘萬騎上登太微胃神名
同來育字道展形長七寸色黄窮腸中神名
兆滕康字道還形長二寸四分黄赤色大小
腸中神名蓬送留字道厨形長二寸一分色
赤黄胴中神名受厚勃字道虚形長九寸一

分九色衣胸膈神名廣瑛宅字道仲形長五
寸色白兩脇神名辟瑕馬字道成形長四寸
一分赤白色左陰左陽神名扶流起字道圭
形長二寸三分青黄白色在男存爲左陽在
女存爲左陰右陰右陽神名苞表明字道生
形長二寸三分青黄白色在男存爲右陽在
女存爲右陰
右一身下部八景神童名字後存之並如嬰
児之形髣髴在身各安其所訖乃叩齒八通
咽液八過而微祝曰

下景八神散形九靈紫煙鬱生含元守精太
一元父帝君挺生七爽免籍司命記生䰟𩲸
以安五華育明千乘萬騎與我同並先造太
素北揖上清道一内神名逮無馬字道極生
形長一寸二分紫色男存曰道一内神女存
曰眞元中靈右一神極根之幽神守中之上
靈也次有存之如嬰兒之狀安坐其所訖乃
叩齒二十四通咽液二十四過而微咒曰
玄上内眞養形侍晨總紐攝綱九度八旋斗
星内朗宫舘九陳帝君合昌九道七咽出液

内精和灌衆神五蔵生華反老童顏千乘萬
騎與我昇天上朝太陛高揖玉晨右一身寳
名内字化生之精神也不知此名則仙道不
成矣若解結之日不先祝此者則結節不觧
也結節不解必三魂失適
上元内喪五老失明帝君乖踈也男存爲童
子之神女存爲女子之神俱同一名字也存
二十四神當以夜半去枕平臥握固放體氣
調而微存思其身神安念帝君令髣髴居位
閉目内視之如有不具便當燒香平坐閉目

握固兩膝上精存衆神祝行如法其平旦日
中時存神自平坐而行之勿令有見之者矣
皆内視臨閉目而存也月一日夜半存神訖
又存兩目中有白炁如雞子大在面目前須
臾變成兩明鏡徑九寸以前後照我一體上
二十四神使洞鑒分明良久乃心祝曰
大明寳鏡分形散花鑒朗元神制却萬魔飛
行上清披雲巾羅役使千靈封山召河畢五
日一行之所謂覆校内精檢五神者也常能
行之灾害不生而位登高仙拂童之道使徹

見帝君五神之法常以甲子之旬庚午日日
中時取清水一升以一銖眞丹投水中攪之
左行三五過祝曰
玄流朱精生光入明身神衆列並來見行徹
視萬里中達九靈帝君映童使我上清祝畢
東向以洗目二七過恒行之者徹視萬神
祝當微言以水向月建洗目不常東向也
太微帝君二十四神回元經終


