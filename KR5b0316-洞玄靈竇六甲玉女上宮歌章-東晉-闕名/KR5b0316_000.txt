








洞玄靈寳六甲玉女上宫歌章
甲子太玄宫左靈飛玉女歌章曰
太玄洞清虚玉氣映髙靈員華翳九象
緑梵曜飛青益落雲迴際流香燔丹瓊
碧鳯策朱轡匡駕宴雲營任我無色内
懽我天地生迴輪三素朗乃拯不窮齡
歷運順化㑹氣與四常并空洞中有眞
誰測太玄名虚映有懷子迴眞降爾形
取契同黙念棄累愼外營積感入太虚
太虚降緑軿遊宴常陽宫飛歩登玊清

徘徊九崖際進禮玊皇庭左噏朱月華
右引豁落星三景齊大暉豈覺天地傾
甲戌黄素宫左靈飛玉女歌章曰
黄素洞幽虚神光煥太空蜚廉太元一
勢契十眞雙靈運自冥紀玄記故有明
玉虚曜瓊室金暉發丹容朱鳳䇿神轡
徘徊上清宫玄映無色内解衿宴常陽
五帝啓靈途妙訣歸黄房神暢感寂庭
黙思徹九重靈歌理冥運百和結成章
髙𧷤通妙趣以啓不窮方有得無上道

項負圓寳光玄玄歸妙門入一萬眞通
體我自然道乗虚不待龍三元降飛軿
流雲迴紫黄騰景空霄上宴轡朝玊皇
甲申太素宫左靈飛玊女歌章曰
太素澄清漢浩靈分九旒道生太元一
化爲天地珠虚映髙上報頋下忽云無
五嶽自可舍未若九天衢時宴常陽宫
策雲御鳳軀飛輪翳空洞紫烟玄相扶
逍遙重虚上迴目眄八周億椿在俄頃
豈覺萬劫遊階樂隨運遷保眞無終休

聊各有志道靜寂思相求積微感自然
剋得御丹符身入無患津體懽心自娱
乗空迅飛雲仰結髙仙儔
甲午絳宫右靈飛玊女歌章曰
絳宫玄上道洞陽煥太眞丹靈映瓊室
交風迴紫烟八氣翳重虚流香拂飛塵
龍鳳矯雲翮神騁有無間遊朗眄十方
乗虚樂九玄靈運本非我道由髙上人
冥化自有數我眞法自然妙曲發空洞
宫商結成仙靈飛演道源以悟後學身

虚映至清寂黙思自入神我降自有由
且令停華年道滿運飛與騰身昇九天
甲辰拜精宫右靈飛玊女歌章曰
拜精隱重虚靈素降清陽右部齊眞景
錦帔飛羅裳頽雲映華衿朱采透玊客
策鳳御玄轡宴眞常陽宫遊徊慶雲上
流眄六合房曲降修我者啓靈悟童蒙
運得應自然道成非我功精思虚映眞
剋得朝玊皇
甲寅青腰宫右靈飛玊女歌章曰

青腰生道根陽始號惠精總鑒玄上氣
右部統三靈離合八景運遊化無滯停
微微極洞元翳翳九虚清中有妙靈女
上錦下飛責乗虚策朱鳳迅駕奔五星
迴風流香華紫霄翼飛瓊𢹂契上仙客
解衿九鳯城妙曲空中唱玉音互自鳴
宫商玄相和玄化無際生有能究此章
一誦懽萬齡西宫結元録東華記仙名
率我常陽友曲眞降爾形積修感玄㑹
三元降緑軿騰景飛霞上進禮太帝庭



洞玄靈寳六甲玉女上宫歌章



















