








黄帝陰符經注序餘六
陰符眞經三百餘字言簡而意詳文深而事
備天地生殺之機陰陽造化之理妙用眞功
包涵總括盡在其中矣昔軒轅黄帝萬機之
暇淵默沖虚獲遇眞經就崆峒山而問天眞
皇人廣成先生得其眞趣勤而行之一旦鼎
湖乘火龍而登天斯文遂傳於世後之修仙
慕道者而能默識玄機深造閫域往往高舉
遠致躡景升虚不爲不多矣數千載之間爲
之註解直說者曾無一二皆辭多假諭傍引

曲說眞源弗露使夫學者困於多岐以至皓
首區區勞而無功愈窮而愈惑半途而止者
不可勝紀遂指仙經爲虚語深可憫也神山
長生劉公眞人教法令器師席宏才學貫古
今心游道德乃覃思研精探賾索隱爲之註
解坦然明白易知易行以利後人可謂慈憫
仁人之用心也濟南畢守眞命懌作序欲廣
傳於四方爲學者之指南而學者詳覽斯文
可以寤疑辯惑皆能擺脱塵網直厠眞游逍
遥於混茫之域矣明昌辛亥二月既望寧海

州學正范懌德裕序























黄帝陰符經註
長生子劉處玄註
神仙抱一演道章上
觀天之道執天之行盡矣
觀者五眼圓明也明其天眼慧眼法眼道
眼神眼五光明徹則五藴歸空見其天道
也天中復有天外天在地之上清炁天也
至高八萬四千里高天也在人身各受天
之一炁炁有厚薄沖和則生賢聖逆而散
則沉下鬼道者天地萬物之外虚无之體

在人身瞥見亘容以虚心則至性與道相
洽也執者守眞而不偽悟正而不邪天者
天生於萬物也天生萬物天生成不收亦
不取濟十方三界萬民亦不望其報只要
一切衆生悟天之道理盡而明矣要人萬
事不憎不愛如天之平等人之有情悟天
之無情便是報天之恩也若不依天理縱
濁惡邪婬多病夭壽死沉地獄受苦盡則
墮於傍生失其人身若依天之道常善則
炁和常清則明性常忘情則保命常無染

則明道常不犯天條則無罪不修世福抱
道全其眞福不殢傍門小法頓明无爲萬
法所以三界無拘盡矣
天有五賊見之者昌
天有五賊者天無賊非世之盗賊亦非人
之六賊却是甚賊也天有五方正炁在人
身中爲神之母也周天十二時中自然抽
添運轉至妙無窮謂之無中有天地傳陰
陽秀炁生於萬物人食五穀養形滓穢沉
於水火五穀之精在人身中保而爲命也

命得性而乆性得命而壽命者北海之烏
龜也丁翁常抱則成形也五賊者眞陽也
天之眞陽見其眞陰五賊盗其北海之寶
寶之者昌如萬物人之盗也
五賊在心施行於天宇宙在乎手萬化生乎
身
五賊在心者五行顛倒也在心則眞水上
昇也逆則心竅不通腎水下行死路也世
之不達聖人之道不行道之人皆如此古
之悟道賢達之士多異說世人各執所見

分别高低正能容邪邪多謗正邪法余觀
恰似螢蟲之耀正道有似日月之光夜暗
則微光且顯若見日月之光輝照遍十方
三界豈見螢耀也聖人掌握宇宙陰陽變
通地天交泰萬化生乎身萬化成形也萬
物之中唯人一物至尊至貴也奪造化内
修身外之身謂之得道通萬化外救物哀
衆生悟金枷玉杻石火風燈世之夢幻遠
濁惡而近於清善外應人道内行太上祖
佛之眞趣萬法歸一混世而性如蓮出水

謂之全其德此乃止仙萬化之明達也
天性人也人心機也立天之道以定人也
人之天性各有善惡巨微所慕文武道俗
貴賤高下人之性自古至今投胎换殻販
骨更形如蟻巡環未曾暫止人心之機日
常萬變各有巧拙正邪深淺慈毒孝逆寬
窄長短清濁賢愚愛憎是非察其心機則
知人性也立天之道天之道愚不知天之
恩大春温夏煖秋凉冬寒四時而變態生
成萬物濟於人世富貴者錦衣美膳貧賤

者糲食麤衣各各如意道生於物朴散以
爲器粧點人間如花似錦萬民歡樂天之
道以定人也賢者明天道之理暗行天道
不言而善應夷德不令人知洪禧不望人
報人若依此行天之道其德以定濟於人
也内懷通達之慧人要萬化俱明萬法俱
通萬物無私萬塵無染性通於命命通於
天天通於道道通於自然内全其道外全
其德謂之賢聖
天發殺機龍蛇起陸人發殺機天地反覆

天發殺機者煖極則變凉凉變金風金變
於朔氣萬木凋零枯落龍蟠巨海蛇蟄邃
窟冬至一陽生漸生和氣至春分萬物生
萌龍蛇起蟄於陸地人發殺機者人性乃
純陽之靈耀也人心總所愛欲於世之萬
物之有戀火宅恩愛七情争名競利所迷
酒色財氣種種歡愛所著無有盡期念念
欲情皆屬於陰也性著於陰下則腎海金
龜泄上則重樓玉汞消魂迷𩲸散眞性無
主外陰旺則内陽衰逐物死沉下鬼人若

頓明至道悟徹萬物之有謂之陽殺其陰
性如皓月心清似天萬里無雲自然光顯
森羅萬象人發殺機散盡群陰自然䰟清
魄靜陰陽顛倒天地反覆造化生成三丹
而結出天地之殻蜕形顯身外眞身
天人合發萬變定基
天人者人性通於天也合發則心盡於物
也人通徹人間世夢明知榮枯寵辱成敗
禍福哀樂生死古今之常事也人通天理
眞榮而不枯眞寵而不辱眞成而不敗眞

福而不禍眞樂而不哀眞生而不死明道
之常也道常而通萬變定其性之基本也
至性通極無物萬變自然萬通如上善方
圓曲直萬派清通於江河淮濟入巨洋而
混成歸一謂之深通
性有巧拙可以伏藏
古之悟道之人内性善巧方便哀人外如
惡拙可以伏藏内光隱而不顯也河上公
云如美玉處石似明珠在蚌蛤禽之異巧
鸚能語鐵籠拘囚拙鳩訥聲萬枝縱横所

以世人偽巧則生萬禍眞拙則生於清福
故天不言而自然變通天無情而自然不
老人要明於天道忘言則窮造化之妙忘
情則明亘古之容人之所欲多巧則多愆
多情則多患忘世斷情則乃樂道保命之
要
九竅之邪在乎三要可以動靜
九竅九通之陽徑未通者九陰之邪扃也
人心方寸空虚内有靈明上人心有九竅
中人七竅下人五竅心無竅謂之愚人邪

陰生性濁陽耀降神清在乎三要天光有
日月星地寶有金玉珍道通有鉛汞眞可
以動靜天動則三光照地靜則三寶通妙
明則三靈結動者動於形也靜者靜於性
也古之賢隱混世而不動心居山而不著
靜形明有有動中靜通無無靜中喧動靜
俱忘則得道之常妙也
火生於木禍發必剋姦生於國時動必潰知
之修鍊謂之聖人
火生人之心日常觸處不萬變之惡於木

者乃人性也念發無明火則焚其木之性
也禍發必剋違吉而凶喪福而禍也剋者
殺於眞也姦生於國者太上經云不以智
治國國之福也以智治國國之賊也佞詐
人生於國難以萬民無事也時動則必潰
散也愚者非理亂於世必遭刑法也不以
智治國以無事治天下太平民安也知之
修鍊非燒五金八石之修鍊修性命則達
理通玄三教謂之悟道常救物哀世知天
恩而謂之積德自黄帝之悟道有此陰符

經周時金輪王悟釋有此金剛經自成佛
之後號釋迦牟尼佛金剛經三十二分言
其道要除我相人相衆生相壽者相無四
相心上無萬愆也如天無雲性如朗月自
現圓明正性也性者如樹之根也身者如
人之形也萬法者如樹枝葉也陰符經造
化之趣如開花結子也世人學道謂不能
盡通其理各分别執根梢枝葉開花結子
各執自是他非有四相心未除謂之傍門
也

富國安民演法章中
天生天殺道之理也天地萬物之盗萬物人
之盗人萬物之盗三盗既宜三才既安
天生天殺者春温和炁天生於萬物至秋
深金風動萬物枯槁天殺也生殺道理天
无情而自然也天地萬物之盗天地四時
而變通造化生成萬物萬物之中所藏天
地陰陽之秀炁萬物所盗秀炁也萬物人
之盗人所盗萬物之精奪天地之秀炁也
泯欲念清靜保守命也人萬物之盗人所

欲萬物之華景眼觀五色耳聽五音舌餐
五味醉飽腥羶縱邪生婬喪命樂極則哀
人若棄世而悟無情則外物不能所盗也
三盗既宜所盗無窮至寶造化成形世之
萬斛珠珍難以酬價買也三才既安歸依
三聖教明三乘玄悟三皇上運三光倒推
三車耕透三田周天三火爐結三丹神現
三陽升上三天眞而不朽生而不滅盡於
物道也眞與道同體則安也
故曰食其時百骸理動其機萬化安人知其

神而神不知不神而所以神也
食其時饑時遇美膳而不愛逢糲食而不
嫌也不殺生食羶腥亦不修齋餐瑩素但
饑時不論麤細困時睡閑時唱快時吟要
坐則坐要卧則卧要住則住要行則行放
四大無拘自在則百骸理也十二時中對
萬景只要眞心常湛然動者不可動於心
也内現寶光應物動於形機者聖人賢人
君子謂之智將軍謂之計常人謂之機小
人謂之脱空聖人爲智大理深世人不能

盡明其理懷妙智口應常機信者聽善者
從萬通闡化頓悟則安靜道生也人知其
神而神世人只知地祇陰神而神也以木
雕泥捏神爲神愚者不知凡造一分愆過
則天降一分禍患殺害猪羊廣燒錢馬祈
禱有病則求安有禍則求福不知不神而
所以神也不知天上陽道至神各分方位
暗察人間善惡世人造善三年不經千日
而降吉祥人若造惡千日不經三年而降
禍患世人不知萬物之中最靈最通者自

己元神有通天徹地輝耀古之賢聖盡是
悟道修眞從凡入聖西天一佛至二十八
代佛未修行時都是衆生爲六根清淨五
眼圓明泯四相名爲佛佛者人之性也性
者神性是神神是性只是異名釋門性除
四相謂之佛道門神忘四相謂之仙
日月有數大小有定聖功生焉神明出焉
日月有數夏至晝六十刻漸减一陰生也
冬至晝四十刻漸添一陽生也卯時東海
日生酉時西山日墜清靜經云大道无情

運行日月日者慧光運而抽添有數月者
人之命也男子十六歲全其二八眞金若
不悟无情三年减一兩至八八六十四卦
盡則腎海枯竭也多欲則未卦盡而夭壽
節减欲則益壽延長盈而虧則人死圓而
不缺則人生大小有定大者道也道大包
含天地小者微也論微之妙入於毫芒運
而天地不能量用而鬼神不能見自然有
定於方寸聖功生焉天之道也天大恩生
濟人養形道聖功生救人修眞神明出焉

隱而神遊於三宫顯而神通於八表
其盜機也天下莫能見莫能知君子得之固
窮小人得之輕命
其盗機也萬物之機所盜天地之炁天下
莫能見天大恩生莫能知愚者只知自能
養其身不知天垂恩而養萬民春種秋收
夏結冬藏應時霜雪雨露滋榮萬化世之
知天恩者性通明達也君子得之固窮窮
通道則天地通天地通則萬化通萬化通
則神通神通則應機萬變抱一無離而閴

然頤眞返朴小人得之輕命小人得時欺
謾天地不敬賢聖不尊國法不仁不義自
强他弱害物傷人愆極則天報君子重性
得通賢聖小人輕命失墮傍生
強兵戰勝演術章下
瞽者善聽聾者善視絶利一源用師十倍三
反晝夜用師萬倍
瞽者善聽人之目乃五臟之看窗也通風
則睹於外物也如紙席僻風相隔似瞽者
不能見外物也外景不入於中則空中有

眞響亮善聽無聲之聲也聾者善視但世
之俗氣到耳則如聾也道念到耳則聞邪
言者亦如聾也正理擇其善者耳竅通也
似鑿壁透外光入於中也視無物之物乃
明恍惚之妙也絶利一源忘貪而清平也
亦泯利貯財損有餘而惠不足也用師十
倍至閴明有十倍功利物愛人有十倍福
三反晝夜一反上元賜福氣降而清也二
反中元赦罪神異而靈也三反下元解厄
命通陰變爲陽也用師萬倍世人興販物

貨萬苦千辛更廣有利者難取一倍利悟
道修眞全其性命得無窮福壽住仙宫寶
所受天上富貴譬喻人之求福利則及萬
倍便海變桑田永居不夜之鄉眞樂何至
只萬倍利也
心生於物死於物機在目
心生於物著於物外也死於心死則通於
靈物也世求生則性歸死路達道則守死
神遊生路道與俗生與死路異相違也機
在目外目視於物心動於機也利而有害

貪而有争也慧目視靈物明於天機知道
要妙物我俱泯也俗機益於己損於人道
機損於己益於人也
天之無恩而大恩生迅雷烈風莫不蠢然
天之無恩布炁生物而不有而大恩生萬
物生成也萬物不得天地之炁不能造化
成形天大恩生若無恩者天不望其報也
人恩惠見其有者望其報也天恩與人恩
異也迅雷鳴則甘雨降天地生萌烈風動
則浮雲散萬里天青莫不蠢然蠢動舍靈

胎卵濕化莫不總受天之一炁生何況萬
物之無情之物
至樂性餘至靜性廉
常樂道性之無餘厭身世之有餘我無喜
則無憂人有歡則有愁悟恬淡得之眞常
迷聲色失之幻夢至靜性廉至靜則盡於
物也性廉如蓮不著於水也達道之人居
塵不染在欲無欲磨開寶鏡應物之形影
何礙有一等不達中邊悟道之螢燿認至
靜棄有著無有取捨之妄想分别高下誇

得道之妙世之如麻也按太上道德經云
善言不美美言不善正道眞言不美邪法
偽傳多美管見之明愛其美所以著於邪
不能達大道也
天之至私用之至公
天施恩不令下知至私也生成濟於人世
至公也人之有道如石中藏玉世之肉眼
未見其珍頻磨頻琢異日功成現身外之
身朴散成於大器人之無道似蠹木之樹
天眼有日見用斧用鋸片時朽爛諕得魂

飛魄散濁性永墮幽冥修道衰世苦盡甘
來造惡福謝萬禍臨身天意順者逆行逆
者順行君子之上賢達崇於道德天報預
至私盡至公小人之下匹夫競於色財天
報先至公終至私
禽之制在炁
禽之制百禽異勝者南山赤鳳也通輕清
之炁性靈則乘風入於九霄在炁濁則沉
地清則昇天因下濁而上清烏龜吸乾北
海吐輕清元炁八百一十丈乃九九之陽

數也禽之三寸沖和與元炁相接不散炁
通神神通道道通自然
生者死之根死者生之根恩生於害害生於
恩
生者死之根世之求生之厚利多則害身
入於死路也死者生之根抱道不求生德
多則全身入於生路也迷者晝貪世寶夜
喪内珍悟者坐忘世夢卧守内眞恩生於
害七情恩憐於偽六賊暗害於眞害生於
恩害生者慧劍斷愛欲也於恩者達道知

天恩也鷇食則人無害鶉居則情無恩
愚人以天地文理聖我以時物文理哲
愚人以天地文理聖愚者喪命告天求安
日常積愆禱聖求福賢者知保命則自神
靈無罪則道福洪人濁惡天地降其禍人
清善聖賢賜其禧大地衆生總造業不改
禱聖賢萬禍難免中華女男都崇眞有志
不祈天地善福常侵我以時物文理哲我
以周天十二時窮萬物之變文俊顯萬華
理明顯萬通哲極闡萬化自然清靜無爲

也自然道也清者天也靜者地也无者性
與道體同也爲者施恩不望其報也萬物
造化與人造化無異也天地運炁物通變
也玉鼎烹鉛則金爐鍊汞也七返通靈九
還丹結姹女離宫則嬰兒坎户也龜蛇蟠
遶則龍虎咆哮也前朱雀行則後玄武隨
也金翁守庚辛則黄婆伴甲乙也巨海撈
金則崑山鑿玉也黄芽長則白雪生也玉
花開則金蓮結也三光照則七寶明也二
八無虧則六三無缺也金木間隔則水火

相逢也恍惚之中則隱顯難測也道之用
也

黄帝陰符經註(终)






