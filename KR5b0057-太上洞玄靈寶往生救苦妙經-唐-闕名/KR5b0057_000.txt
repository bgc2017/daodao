








太上洞玄靈寳徃生救苦妙經
天尊昔遊香林園中爲一切衆生宣說妙法
開闡妙門爾時即有五色微妙光明從口中
出其光徧照十方無極世界及無極九幽地
獄之中天上地下無不光照衆中有一眞人
名曰法解從座而起嚴整衣冠稽首長跪上
白
天尊言合座諸衆前生前業積福累功萬劫
一㑹得遇天尊宣說妙法諸徒弟子稽首叩
頭五體投地殷勤請法血流滿地於是

天尊施大慈悲舉手彈指念諸弟子善哉善
哉可念衆生殷勤珍重此法實深非是眞人
不能啓請吾今所以爲汝等故說此因縁諦
聽諦聽護淨遵奉珍重受持晝夜恭敬勿使
失儀若有衆生髙心不信輕慢受持心生誹
謗不生信敬心不護淨若當來世作畜生一
切蠢動又及見存受生之日眉鬚墮落徧體
生瘡舉身爛壞鳥栖露宿棄於人間百姓見
者皆悉惡心父母妻兒肝腸斷絶如此之輩
受苦之人痛當奈何並是衆生縁身自造非

是他悞各各自思審而奉行法解曰不審此
等罪人前生何劫受罪之根縁對何因惟願
天尊曲垂慈澤喻以罪根
天尊答曰此等罪人前生各有因縁劫劫代
代立福造怨種種相生悉由身造十方大聖
終不悞人吾今欲告汝等各自諦聽聞我說
是三塗五苦之經汝等弟子切男女一念
之中發心精進七日七夜菜食長齋月當十
直一日之中十二時節燒香行道請諸道師
建立道塲然四十九燈懸諸旛蓋轉讀此經

晝夜七徧七日七夜懴悔汝等諸徒弟子香
火知識七祖父母過去亡人宿業罪根並得
解脱若有諸人未過此經墮落地獄一聲稱
揚三寳名者我即尋聲徃救出離地獄即上
天堂况復汝等七日七夜菜食長齋燒香然
燈轉讀此經懴悔汝等一切弟子身中所有
宿罪並得除滅若不懴悔罪難可除汝等弟
子審諦聽之或有十方眞人一切男女或爲
亡人或爲見在又及己身或將金銀象馬車
乗衣服卧具之物或捨田宅脱身上珍竒及

諸雜寳勸造經像或將布施與法師以財質
心就師請法轉讀經文及以受戒披心懴悔
叩頭尊前聽師講說自懴己身千罪萬惱願
得消滅
天尊曰若有眞心能發善意欲造經像當時
隨其多少分數即以具辦勿留在後恐失前
願與身爲怨萬劫口過若有施物與齋食及
與法師布施之物當即分付勿留在後心不
東西與人作業若當過去必入地獄受諸苦
惱身爲餓鬼或作畜生縱得人身聾瞽六疾

貧窮下賤或作孤兒寄他養育飢寒困苦無
人憐愛半夜三更思憶號哭愁惱在心未嘗
有樂或作猪狗牛羊雜獸恒被生殺以報前
愆衆劫說之亦難可盡吾今告汝諸徒弟子
審諦修身左玄眞人稽首作禮上白
天尊言願爲切衆劫罪根衆生説此三塗
五苦八難之經盲聾衆生齊皆仰聽聞經之
者普受快樂皆悉歡喜稽首願聞
天尊告曰善男子善女人等我嘗歴觀諸天
及遊於地獄之中見有受罪衆生項負大枷

臂掛雙杻脚著大械身負鐡錐口中衘火刀
針刺背劒樹撞心惡鳥啄睛鐡犁耕舌鎔銅
灌口百節火然焼鐡爲丸入口喉爛鑊湯煎
煑銅柱逼身或上刀山骨肉糜碎或入鑪炭
脂滴火然轉入寒冰傷心切骨遣卧鐵床潰
爛床間變作鬼身毀形難見或在雪田之内
分擘心腸鋒刄剉身血肉如泥磑作微塵揚
骨聚䈥還成餓鬼牛頭舉棒獄卒擎又驅役
罪人未嘗有歇輪迴億劫何日得還汝等衆
生努力尅己削身勤修功德汝等弟子及諸

衆等各勵本心當得解脱言語未訖左玄眞
人又白天尊曰未審此等衆生前生前業作
何罪釁行何楚毒觸何戒律衆等愚癡不自
曉了唯願天尊哀愍衆等受罪之人示以所
犯當使愼之勿得更造不知修建行何功德
拔此罪根時諸衆等各發道心稽首天尊願
聞顯說
天尊告曰卿等諸衆心欲樂聞説此三塗五
苦八難之經者冝各諦聽在心此經微妙不
可思議衆經之中最爲第一上品之中最爲

第一懴悔拔出過去亡人救難之中最爲第
一此經尊貴衆經中王向言三塗者地獄道
一畜生道二餓鬼道三是名三塗五苦者抱
銅柱一履刀山二循劒樹三入鑊湯四吞火
食炭五是名五苦八難者夫人生得免三惡
道一旣得爲人去女爲男二即得男身六情
四體貌具三六情具足得生中國四得生中
國更值有道國君父母五值有道之君一生
樂道慈仁善心六善心旣發信道長生七旣
信道德逢太平帝主萬劫與三寳相遇八近

曰八難三灾者征行大兵爲一灾終年長病
爲二灾行住逢大水爲三灾是名三灾五苦
者一水漂溺之苦二大燔灼之苦三盗賊殺
傷之苦四鬼魅著人之苦五一切毒螫觸囓
痛深之苦是名五苦五濁者一見濁邪物二
劫運濁日月短促三衆生濁精神不明四煩
惱濁嗔恚鬬爭五命限濁短夭少亡婦兒妻
子中道離別孤男孤女痛苦傷心是名五濁
八行者一能身受非事不自申訴二能讓德
與人三能不欲人之欲四能容物事不申理

五能遠離無道之人藏身在靜處六能一心
奉國心念三寳日月燒香長齋不絶供養出
家人不違仁信七能不負經戒一生在俗恒
不破齋勤能灑掃靜室修燈炷火救拔一切
貧窮下賤産婦老病孤弱不具足衆生所見
之者皆發慈心八能一生念道不謗毀岀家
人心無是非口恒念誦見一切蠢勤皆發慈
念之心一切平等無有彼我善惡好醜與我
身無異是名八行四等者一者惟慈二者惟
愛三者惟善四者惟忍是名四等六塵者一

耳聽宫商二眼見青黄白黑赤三鼻知香臭
四身知剛柔燥濕五舌知辛酸醎苦甘六心
知善惡喜怒哀樂外來曰塵内動曰情是名
六情六塵六通者耳眼鼻身舌心是名六通
六根共同三毒者貪婬一嗔恚二愚癡三是
名三毒
天尊告左玄眞人曰向爲一切衆生說此三
塗五苦經者一切遠近皆蒙慧解並入法門
左玄眞人又白
天尊曰一切罪根衆生今蒙天尊說罪福報

對向於座下及諸弟子飢寒乏劣餓鬼畜生
聞說此經皆悉曉然各自薰修不敢更造爲
過去亡者若在地獄之中受三塗五苦八難
之愆欲救亡人其法若箇最得爲先濟亡人
之苦
天尊告眞人曰汝等欲救亡人當捨夀之時
諸方覓師爲亡人宣戒懴悔即爲轉讀路上
壙所請師爲亡人燒香讃嘆懴悔資亡人及
以男女縁身之資迴將布施得福最深至七
七日百日割减造經及像齋戒然四十九燈

造四十九尺繒旛懸在長竿若不可得辦即
小旙七尺造靈寳及五苦之經讀誦晝夜七
徧亡人七七之内定其罪名百日之中配入
五道向說此經救亡人之苦此法最爲第一
左玄眞人又白
天尊言向者三塗五苦八難之中一切衆生
旣聞經巳一切亡人隨願徃生快樂之處可
得聞否
天尊告左玄眞人曰一切存亡聞我説此經
者當修福德隨願往生聽吾五念爲存爲亡

誦經七徧者一切衆生及過去亡人隨願徃
生童子岀家供養三寳法解曰今聞
天尊欲說五念之文一切衆生歡喜踊躍一
心樂聞
天尊告左玄眞人曰欲誦吾五念者長齋護
淨著淨潔之衣一心請師依法受行若不如
此必墮落地獄無有還期努力精進護淨受
持一心奉事不敢失儀
天尊告左玄眞人及諸人鬼一心靜聴五念
之經

　一念三寳常慈𢚓　願得拔度出火坑
　萬罪千災盡消散　跛痾積逮皆能行
　邪魔惡鬼在獄禁　百姓男女道心生
　五逆寃家並歡樂　鑊湯變作蓮花池
　法界衆生口念善　過去亡人隨𠇷生
　二念見前諸衆等　努力長齋作橋梁
　憶此地獄三塗苦　勤行布施盡燒香
　受戒讀經珍重禮　一切過去上天堂
　天尊彈指告諸衆　黑闇地獄早生光
　法界衆生勤修道　一旦徃生在中央

　三念亡人甚可憐　一入壙中難見天
　道場建立不肯施　四時八節得泥錢
　地獄之中受苦惱　口中唱枉告皇天
　平生不肯修功德　過去枷杻鐡杖鞭
　一日之中萬生死　縱作六畜經數年
　飢寒脊破不能語　年過一二穿鼻牽
　慈孝男女爲作福　五逆男女斷因縁
　飽食酒肉覓生業　末爲亡人捨一錢
　一旦生時多作福　亡去徃生三寳前
　四念衆生無善心　謗毀三寳自沈淪

　雖入道場不正意　稱揚說道出家人
　銅柱鐵床遣抱卧　劒樹刀山來逼身
　苦痛尋師覓不得　牛頭獄卒強來親
　鐡叉义著鑊湯裹　碓擣磑磨作微塵
　種種苦惱常經歴　直爲毀謗出家人
　出家未必入地獄　一切衆生慢道心
　告語蒼生諸衆等　努力堅持好道心
　一切衆生迴正念　隨願徃生在香林
　五念同學早岀家　愚癡重障生慧芽
　地獄翻作天堂樂　鐡牀銅柱岀蓮花

　一切衆生受快樂三五相伴升雲霞
　六時恒聞鍾磬響　唯願子孫常出家
　身披法服化諸衆口誦靈寳斷魔邪
　七祖父母天堂上過去徃生侍香華
天尊告左玄眞人曰向者說此五念爲諸衆
生顯說此經猶恐未解卿等十方諸眞人等
方便重說珍重殷勤若有衆生心中悟解一
心正念護淨受持善行讀誦此經者及爲存
亡逺行疾病一切舉心回向彼此滅罪萬劫
夢想之中常見三寳逢善知識在處受生恒

值快樂若能長齋受戒晝夜六時燒香禮拜
心無暫忘在生過去身懷經戒童子出家供
養三寳若能建立靜堂抄冩受持裝濽韜軸
宣布未聞者皆令聞見如此福德最爲無量
左玄眞人稽首作禮上白
天尊曰一切衆生癡盲躭著貪怒嗔恚心未
回向或心回向乃將駿馬百疋寳車千乗及
諸卧具而將布施心乃麤踈號呌不審得福
如何
天尊慈悲重爲說之時諸衆等叩頭正念一

心奉行
天尊告左玄眞人曰一切衆生心中不信不
貴三寳經像齋戒但看在俗衆生即有貧窮
下賤聾盲六疾失於相好不及人次若有衆
生身欲布施心中不生信敬不貴三寳如此
等輩必獲此報譬如鏡中照人清白隨其本
身更無雜見黑即見黑白即見白隨其本根
罪一如此汝若不信有地獄見在地獄在人
身中無勞遠覓十方諸衆稽首作禮一心歸
向願得見聞

天尊告諸衆等我過去後若有一切衆生得
吾此經受行讀誦堅持護淨及爲諸人方便
顯說若有衆生心中不信故汙不淨當來受
罪還爲六畜若有衆生能捨資財及諸寳物
卧具之輩以將布施來入經像及以齋食贖
生當來獲福定得生天恒居貴門劫劫代代
與善因縁滅罪萬劫拔度升仙
天尊告曰汝等衆生諦聽吾說五種捨施之
功念念之中不離其心
第一者若有衆生能自發心捨施勸助人施

與法師營造經像一錢以上皆與四十萬倍
報一萬以上報不可勝萬劫之中常見快樂
教化一切恒爲人師
第二者若有衆生布施勸助持冩經書及靜
堂旛花燈燭一錢以上皆與四十萬倍報一
萬以上報不可勝過去生中國聰明智慧清
淨具足常見三寳永無煩惱快樂無爲
第三者若有衆生忽發大慈之心勸助一切
人布施貧窮下賤孤弱老病餓嫗嫠婦飢寒
遠行寄客衆生等一錢以上皆與二十五萬

倍報一萬以上報不可勝願在處托生恒得
冨貴衣食自然
第四者苦有衆生爲過去及見存父母忽發
洪願勸助一切衆生布施衆中法師童子清
信男子女人一錢以上者二十萬倍報一萬
以上報不可勝方便勸助令得迴心一生受
報願得出家乆視長生恒演經教勸生善心
第五者若有一切衆生能生善心憐念一切
勸助布施教化屠兒休殺迴心贖生口恒念
道奉戒而行及獄囚産難飢寒一切蠢動五

逆不孝反生慈心鉗口合舌迴稱三寳永斷
酒肉憐念聾盲百姓男女皆似我生布施一
錢以上一十八萬倍報一萬以上報不可勝
過去受生恒在三寳前
天尊重告諸弟子等我說勸助布施其中有
人施一之功覓萬之報布施雖多將罪對福
福乃至有餘然可報之萬倍其福雖多補罪
不足福無一斤計功補過罪福始知告諸男
女勿更造罪福乃長爲以此因縁名爲萬倍
一切衆等愼之愼之時諸衆等稱善稽首各

禮天尊珍重而退天尊慈悲重說頌曰
一切諸法本　清淨常堪然　報對從心起
苦樂非外縁　地獄與天堂　分明在眼前
未來甚冥昧　審諦熟精研　念爾一生中
顛倒相引牽　心不能明了　結縳自縈緾
冥冥何見曉　悠悠如逝川　儵歘紅顏滅
揮霍入黄泉　善惡無二法　是非同一源
見者生分别　良由心識昏　稱意天仙户
違心地獄門　深思自了悟　乃成無上尊
哀哉迷惑子　正道不知存　朽索馭六馬

常恐有驚奔　攀縁念念起　爲過在心猿
遺形忘善惡　塞兊閉諸根生死是對報
諒自因爾身　若然辯存殁寂滅即歸眞
出生乃差别入死甚平均地水火風散
隨處自相親天地爲大冶無意在人人
計校受生理　非果亦非因　攝心修內行
悟道不盈旬　馳心向外境　幽昧無涯津
凡諸功德藏　以讃嘆爲首　方便接迷津
慈悲能善誘　積善爲福田　積惡成殃咎
假名本自無　權變何常有　顛倒不覺悟

昏迷來日乆　怖畏於地獄　煎懸生受苦
吾開定水源　洗除習塵垢　身心旣清淨
永劫無灰朽　昔聞持戒者　忍辱生端正
今得見天尊　非言所歌詠　八十一好明
七十二相淨　玉潤金剛身　永劫無衰盛
丹唇如欲開　皓齒因斯映　音聲自柔軟
慈悲岀本性　慧源猶橐籥　定心如水鏡
此由持戒來　證果爲大聖
太上洞玄靈寳徃生救苦妙經

