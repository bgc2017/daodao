








黄石公素書六篇按前漢列傳黄石公圯橋
所授子房書世人多以三略爲是蓋傳之者
誤也晋亂有盜發子房塚於玉枕中獲此書
凡一千三百三十六言上有祕戒不許傳於
不道不神不聖不賢之人若非其人必受其
殃得人不傳亦受其殃嗚呼其慎重如此黄
石公得子房而傳之子房不得其傳而葬之
後五百餘年而盜獲之自是素書始傳於人
間然其傳者特黄石公之言耳而公之意其
可以言盡哉竊嘗評之天人之道未嘗不相

爲用古之聖皆盡心焉堯欽若昊天舜齊七
政禹叙九疇傳說陳天道文王重八卦周公
設天地四時之官又立三公以燮理陰陽孔
子欲無言老聃建之以常無有陰符經曰宇
宙在乎手萬化生乎身道至於此則鬼神變
化皆不逃吾之術而況於刑名度數之間者
歟黄石公奏之隱君子也其書簡其意深雖
堯舜禹文傅說周公孔老亦無以出此矣然
則黄石公知秦之將亡漢之將興故以此書
授子房而子房豈能盡知其書哉凡子房之

所以爲子房者僅能用其一二耳書曰陰計
外泄者敗子房用之嘗勸高帝王韓信矣書
曰小怨不赦大怨必生子房用之嘗勸高帝
侯雍齒矣書曰决策於不仁者險子房用之
嘗勸高帝罷封六國矣書曰設變致權所以
解結子房用之嘗致四皓而立惠帝矣書曰
吉莫吉於知足子房用之嘗擇留自封矣書
曰絶嗜禁欲所以除累子房用之嘗棄人間
事從赤松子游矣嗟乎遺粕棄滓猶足以亡
秦項而帝沛公況純而用之深而造之者乎

自漢以來章句文詞之學熾而知道之士極
少如諸葛亮王猛房喬裴度等輩雖號爲一
時賢相至於先王大道曾未足以知髣髴此
書所以不傳於不道不神不聖不賢之人也
離有離無之謂道非有非無之謂神有而無
之之謂聖無而有之之謂賢非此四者雖口
誦此書亦不能身行之矣張商英天覺序




黄石公素書
宋張商英天覺註
原始章第一(道不可以無始)
夫道德仁義禮五者一體也
離而用則有五合而渾之則為一一所以
貫五五所以衍一
道者人之所蹈使萬物不知其所由
道之衣被萬物廣矣大矣一動息一語默
一出處一飲食大而八紘之表小而芒芥
之内何適而非道也仁不足以名故仁者

見之謂之仁智不足以盡故智者見之謂
之智百姓不足以見故日用而不知也
德者人之所得使萬物各得其所欲
有求之謂欲欲而不得非德之至也求於
規矩者得方圓而已矣求於權衡者得輕
重而已矣求於德者無所欲而不得君臣
父子得之以為君臣父子昆蟲草木得之
以為昆蟲草木大得以成大小得以成小
邇之一身遠之萬物無所欲而不得也
仁者人之所親有慈惠惻隱之心以遂其生

成
仁之為體如天天無不覆如海海無不容
如雨露雨露無不潤慈惠惻隱所以用仁
者也非親於天下而天下自親之無一夫
不獲其所無一物不獲其生書曰鳥獸魚
鼈咸若詩曰敦彼行葦牛羊勿踐履其仁
之至也
義者人之所宜賞善罰惡以立功立事
理之所在謂之義順理而決斷所以行義
賞善罰惡義之理也立功立事義之斷也

禮者人之所履夙興夜寐以成人倫之序
禮履也朝夕之所履踐而不失其序者皆
禮也言動視聽造次必於是放僻邪侈從
何而生乎
夫欲爲人之本不可無一焉
老子曰失道而後德失德而後仁失仁而
後義失義而後禮失者散也道散而為德
德散而為仁仁散而為義義散而為禮五
者未嘗不相為用而要其不散者道妙而
已老子言其體故曰禮者忠信之薄而亂

之首黄石公言其用故曰不可無一焉
賢人君子明於盛衰之道通乎成敗之數審
乎治亂之勢達乎去就之理
盛衰有道成敗有數治亂有勢去就有理
故潜居抱道以待其時
道猶舟也時猶水也有舟楫之利而無江
河以行之亦莫見其利涉也
若時至而行則能極人臣之位得機而動則
能成絶代之功如其不遇没身而已
養之有素及時而動機不容髮豈容擬議

者哉
是以其道足高而名重於後代
道高則名隨於後而重矣
正道章第二(道不可以非正)
德足以懷遠
懷者中心悅而誠服之謂也
信足以一異義足以得衆
有行有為而衆人宜之則得乎衆人矣
才足以鑒古明足以照下此人之俊也行足
以爲儀表智足以決嫌疑

嫌疑之際非智不決
信可以使守約廉可以使分財此人之豪也
守職而不廢
孔子為委吏乘田之職是也
處義而不回
迫於利害之際而確然守義者此不回也
見嫌而不苟免
周公不嫌於居攝召公則有所嫌也孔子
不嫌於見南子子路則有所嫌也居嫌而
不苟免其惟至明乎

見利而不苟得此人之傑也
俊者峻於人豪者高於人傑者於人有德
有信有義有才有明者俊之事也有行有
智有信有廉者豪之事也至於傑則才行
足以名之矣然傑勝於豪豪胜於俊也
求人之志章第三(志不可以妄求)
絶嗜禁欲所以除累
人性清静本無係累嗜欲所牽捨已逐物
抑非損惡所以禳過
禳猶祈禳而去之也非至於無抑惡至於

無損過可以無禳爾
貶酒闕色所以無污
色敗精精耗則害神酒敗神神傷則害精
避嫌遠疑所以不誤
於迹無嫌於心無疑事不誤爾
博學切問所以廣知
有聖賢之質而不廣之以學問弗勉故也
高行微言所以修身
行欲高而不屈言欲微而不彰
恭儉謙約所以自守深計遠慮所以不窮

管仲之計可謂能九合諸侯矣而窮於王
道商鞅之計可謂能强國矣而窮於仁義
弘羊之計可謂能聚財矣而窮於養民凡
有窮者俱非計也
親仁友直所以扶顛
聞譽而喜者不可以得友直
近恕篤行所以接人
極高明而道中庸聖賢之所以接人也高
明者聖賢之所獨中庸者衆人之所同也
任材使能所以濟務

應變之謂材可用之謂能材者任之而不
可使能者使之而不可任此用人之術也
彈惡斥讒所以止亂
讒言惡行亂之根也
推古驗今所以不惑
因古人之迹推古人之心以驗方今之事
豈有惑哉
先揆後度所以應卒
執一尺之度而天下之長短盡在是矣倉
卒事物之來而應之無窮者揆度有數也

設變致權所以解結
有正有變有權有經方其正有所不能行
則變而歸之於正也方其經有所不能用
則權而歸之於經也
括囊順會所以無咎
君子語默以時出處以道括囊而不見其
美順會而不發其機所以免咎
橛橛梗梗所以立功孜孜淑淑所以保終
橛橛者有所持而不可摇梗梗者有所立
而不可撓孜孜者勤之又勤淑淑者善之

又善立功莫如有守保終莫如無過也
本德宗道章第四(本宗不可以離道德)
夫志心篤行之術長莫長於博謀
謀之欲博
安莫安於忍辱
至道曠夷何辱之有
先莫先於修德
外以成物内以成已修德也
樂莫樂於好善神莫神於至誠
無所不通之謂神人之神與天地參而不

能神於天地者以其不至誠也
明莫明於體物
記曰清眀在躬志氣如神如是則萬物之
來其能逃吾之照乎
吉莫吉於知足
知足之吉吉之又吉
苦莫苦於多願
聖人之道泊然無欲其於物也來則應之
去則無係末嘗有願也古之多願者莫如
秦皇漢武國則願富兵則願彊功則願高

名則願貴宫室則願華麗姬嬪則願美艷
四夷則願服神仙則願致然而國愈貧兵
愈弱功愈卑名愈鈍卒至於所求不獲而
遺恨狼狽者多願之所苦也夫治國者固
可不多願至於賢人養身之方所守其可
以不約乎
悲莫悲於精散
道之所生之謂一純一之謂精精之所發
之謂神其潜於無也則無生無死無先無
後無陰無陽無動無静其舍於形也則為

明為哲為智為識血氣之品無不禀受正
用之則聚而不散邪用之則散而不聚目
淫於色則精散於色矣耳淫於聲則精散
於聲矣口淫於味則精散於味矣鼻淫於
臭則精散於臭矣散之不已其能久乎
病莫病於無常
天地所以能長久者以其有常人而無常
不其病乎
短莫短於苟得
以不義得之必以不義失未有苟得而能

長也
幽莫幽於貪鄙
以身徇物闇莫甚焉
孤莫孤於自恃
桀紂自恃其才智伯自恃其彊項羽自恃
其勇王莽自恃其智元載慮𣏌自恃其狡
自恃則氣驕於外而善不入耳不聞善則
孤而無助及其敗天下争從而亡之
危莫危於任疑
漢疑韓信而任之而信幾叛唐疑李懷光

而任之而懷光遂逆
敗莫敗於多私
賞不以功罰不以罪喜佞惡直黨親遠踈
小則結匹夫之怨大則激天下之怒此私
之所敗也
遵義章第五(遵而行之者義也)
以明示下者闇
聖賢之道内明外晦惟不足於明者以明
示下乃其所以闇也
有過不知者蔽

聖人無過可知賢人之過造形而悟有過
不知其愚蔽甚矣
迷而不返者惑
迷於酒者不知其伐吾性也迷於色者不
知其伐吾命也迷於利者不知其伐吾志
也人本無迷惑者自迷之矣
以言取怨者禍
行而言之則機在我而禍在人言而不行
則機在人而禍在我
令與心乖者廢

心以出令令以行心
後今繆前者毁
號令不一心無信而事毁棄矣
怒而無威者犯
文王不大聲以色四國畏之故孔子曰不
怒而民威於斧𨱆
好衆辱人者殃
已欲沽直名而置人於有過之地取殃之
道也
戮辱所任者危

人之云亡危亦隨之
慢其所敬者凶
以長幼而言則齒也以朝廷而言則爵也
以賢愚而言則德也三者皆可敬而外敬
則齒也爵也内敬則德也
貌合心離者孤親讒遠忠者亡
讒者善揣摩人主之意而中之忠者推逆
人主之過而諫之合意者多悅逆意者多
怒此子胥殺而吴亡屈原放而楚亡是也
近色遠賢者惛女謁公行者亂

太平公主韋庶人之禍是也
私人以官者浮
淺浮者不足以勝名器如牛仙客為宰相
之類是也
凌下取勝者侵名不勝實者耗
陸贄曰名近於虚於教為重利近於實於
義為輕然則實者所以致名名者所以權
實名實相資則不耗匱矣
略已而責人者不治自厚而薄人者棄
聖人常善救人而無棄人常善救物而無

棄物自厚者自滿也非仲尼所謂躬自
之厚也自厚而薄人則人才將棄廢矣
以過棄功者損羣下外異者淪
措置失宜羣情隔塞阿諛並進私徇並行
人人異心求不淪亡不可得也
既用不任者踈
用賢不任則失士心此管仲所謂害霸也
行賞吝色者沮
色有靳吝有功者沮項羽之刓印是也
多許少與者怨

失其本望
既迎而拒者乖
劉漳迎劉備而返拒絶之也
薄施厚望者不報
天地不仁以萬物為芻狗聖人不仁以百
姓為芻狗覆之載之含之育之豈責其報
也
貴而忘賤者不久
道足於已者貴賤不足以為榮辱貴亦固
有賤亦固有唯小人驟而處貴則忘其賤

此所以不久也
念舊惡而棄新功者凶
切齒於睚眦之怨眷眷於一飯之恩者匹
夫之量有志於天下者雖仇必用以其才
也雖怨必録以其功也漢高祖侯雍齒録
功也唐太宗相魏鄭公用才也
用人不得正者殆彊用人者不畜
曹操彊用關羽而終歸劉備此不畜也
爲人擇官者亂失其所彊者弱
有以德彊者有以人彊者有以勢彊者有

以兵彊者堯舜有德而彊桀紂無德而弱
湯武得人而彊幽厲失人而弱周得諸侯
之勢而彊失諸侯之勢而弱唐得府兵而
彊失府兵而弱其於人也善為彊惡為弱
其於身也性為彊情為弱
決策於不仁者險
不仁之人幸灾樂禍
陰計外泄者敗厚歛薄施者凋
凋削也文中子曰多歛之國其財必削
戰士貧游士富者衰

游士鼓其頰舌惟幸煙塵之會戰士奮其
死力專捍疆場之虞富彼貧此兵勢衰矣
貨賂公行者昧
私昩公曲昩直也
聞善忽略記過不忘者暴
暴而生怨
所任不可信所信不可任者濁
濁溷也
牧人以德者集繩人以刑者散
刑者原於道德之意而恕在其中是以先

王以刑輔德而非專用刑者也故曰牧之
以德則集繩之以刑則散也
小功不賞則大功不立小怨不赦則大怨必
生賞不服人罰不甘心者叛
人心不服則叛也
賞及無功罰及無罪者酷
非所宜加者酷也
聽讒而美聞諫而仇者亡能有其有者安貪
人之有者殘
有吾之有則心逸而身安

安禮章第六(安而履之之謂禮)
怨在不捨小過患在不預定謀福在積善禍
在積惡
善積則致於福惡積則致於禍無善無惡
則亦無禍無福矣
饑在賤農寒在惰織安在得人危在失士富
在迎來
唐堯之節儉李悝之盡地力越王勾踐之
十年生聚漢之平準皆所以迎來之術也
貧在棄時上無常操下多疑心

躁静無常喜怒不節羣情猜疑莫能自安
輕上生罪侮下無親
輕上無禮侮下無恩
近臣不重遠臣輕之
淮南王言去平津侯如發蒙耳
自疑不信人
暗也
自信不疑人
明也
枉士無正友

李逢吉之友則八關十六子之徒是也
曲上無直下
元帝之臣則弘恭石顯是也
危國無賢人亂政無善人
非無賢人善人不能用故也
愛人深者求賢急樂得賢者養人厚
人不能自愛待賢而愛之人不能自養待
賢而養之
國將霸者士皆歸
趙殺鳴犢故夫子臨河而返

邦將亡者賢先避
若微子去商仲尼去魯是也
地薄者大物不産水淺者大魚不游樹秃者
大禽不栖林疏者大獸不居
此四者以明人之淺則無道德國之淺則
無忠賢也
山峭者崩澤滿者溢
此二者明過高過滿之戒也
棄玉取石者盲
有目與無目同

羊質虎皮者辱
有表無裏與無表同
衣不舉領者倒
當上而下
走不視地者顛
當下而上
柱弱者屋壞輔弱者國傾
材不勝任謂之弱
足寒傷心人怨傷國
夫沖和之氣生於足而流於四肢而心為

之君氣和則天君樂氣乖則天君傷矣
山將崩者下先隳國將衰者人先弊
自古及今生齒富庶人民康樂而國衰者
未之有也
根枯枝朽人困國殘
長城之役興而秦國殘矣汴渠之役興而
隋國殘矣
與覆車同軌者傾與亡國同事者滅
漢武欲為秦皇之事幾至於傾而能有終
者末年哀痛自悔也桀紂以女色亡而幽

王之褒姒同之漢以閹官亡而唐之中尉
同之
見已生慎將生惡其跡者預避之
已生者見而去之也將生者慎而消之也
惡其跡者急履而惡䠙不若廢履而無行
妄動而惡知不若絀心而無動
畏危者安畏亡者存夫人之所行有道則吉
無道則凶吉者百福所歸凶者百禍所攻非
其神聖自然所鍾
有道者非已求福而福自歸之無道者畏

禍愈甚而禍愈攻之豈其有神聖為之主
宰乃自然之理也
務善策者無惡事無遠慮者有近憂同志相
得
舜則八元八凱湯則伊尹孔子則顔回也
同仁相憂
文王之閎散微子之父師少師周旦之召
公管仲之鮑叔也
同惡相黨
紂之臣億萬跖之徒九千是也

同愛相求
愛利則聚歛之臣求之愛武則談兵之士
求之愛勇則樂傷之士求之愛仙則方術
之士求之愛符瑞則矯誣之士求之凡有
愛者皆情之偏性之蔽也
同美相妬
女則武后韋庶人蕭良娣是也男則趙高
李斯是也
同智相謀
劉備曹操翟讓李密是也

同貴相害
勢相乹也
同利相忌
害相刑也
同聲相應同氣相感
五行五氣五聲散於萬物自然相感應也
同類相依同義相親同難相濟
六國合從而拒秦諸葛通吴以敵魏非有
仁義存焉特同難爾
同道相成

漢承秦後海内凋弊蕭何以清静涵養之
何將亡念諸將俱喜功好動不足以知治
道惟曹參在齊嘗治蓋公黄老之術不務
生事故引參以代相
同藝相規
李醯之賊扁鵲逄蒙之惡后羿是也規者
非之也
同巧相勝
公輸子九攻墨子九拒是也
此乃數之所得不可與理違

自同志下皆所行所可預知智者知其如
此順理則行之逆理則違之
釋己而教人者逆正己而化人者順
教者以言化者以道老子曰法令滋彰盜
賊多有教之逆者也我無為而民自化我
無欲而民自朴化之順者也
逆者難從順者易行難從則亂易行則理
天地之道簡易而已聖人之道簡易而已
順日月而晝夜之順陰陽而生殺之順山
川而高下之此天地之簡易也順夷狄而

外之順中國而内之順君子而爵之順小
人而役之順善惡而賞罰之順九土之宜
而賦歛之順人倫而序之此聖人之簡易
也夫烏獲非不力也執牛之尾而使之郤
則終日不能步尋丈及以環桑之枝貫其
鼻三尺之綯縻其頸童子服之風于大澤
無所不至者蓋其勢順也
如此理身理家理國可也
小大不同其理一也
黄石公素書











