








九天應元雷聲普化天尊玉樞寳經盈九
爾時
九天應元雷聲普化天尊在玉清天中與十
方諸天帝君會於玉虚九光之殿鬰蕭彌羅
之館紫極曲宻之房閱太幽碧瑶之笈考洞
微明晨之書交頭接耳細議重玄諸多陪臣
左右踧踖
天尊宴坐朗誦洞章諸天帝君長吟歩虚綵
女仙姝散花旋繞復相引領遊戲翠宮羣仙
導前先節後鉞龍旂鸞輅飄颻太空並集於

玉梵七寳層臺時有雷師皓翁於仙衆中越
班而出面
天尊前頫(音府)顖(音信)作禮勃變長跪上白
天尊言天尊大慈天尊大聖爲羣生父爲萬
靈師今者諸天咸此良覿(音敵)適見
天尊閱寳笈考瓊書於中祕賾不可縷計唯
有玉霄一府所統三十六天内院中司東西
華臺玄館妙閣四府六院及諸有司各分曹
局所以總司五雷天臨三界者也
天尊至皇心親庶政此等小兆以何因縁得

以趨服願告欲聞
天尊言雷師皓翁爾等仙卿儲勲夙世累行
昨生故得玉府登庸瓊宮簡録今兹勲行視
夙昨多爾其悉力雷司委心火部日復日歲
復歲勲崇行著性霽神融克證高眞即階妙
道惟是雷部鬼神晝勞夕役動有捶楚大則
考戮屑雲雕雪無有巳時檄龍命鴉此息彼
作彼所因故爾其耳焉雷師皓翁及諸天諸
仙聳耳而黙
天尊所坐九鳳丹霞之扆(音倚)手舉金光明之

如意琅風清微綺雲郁麗
天尊寂然良久
天尊言吾昔於千五百劫以先心縫此道遂
位上眞意釀此功遂權大化嘗於
大羅元始天尊前以清淨心發廣大願願於
未來世一切衆生天龍鬼神一稱吾名悉使
超渙如所否者吾當以身身之爾等洗心爲
爾宣說
天尊言爾諸天人欲聞至道至道深窈不在
其他爾旣欲聞無聞者是無聞有見即是眞

道聞見亦泯惟爾而巳爾尚非有何況於道
不聞而聞何道可談
天尊言道者以誠而入以黙而守以柔而用
用誠似愚用黙似訥用柔似拙夫如是則可
與忘形可與忘我可與忘忘入道者知止守
道者知謹用道者知微能知微則慧光生能
知謹則聖智全能知止則泰定安泰定安則
聖智全聖智全則慧光生慧光生則與道爲
一是名眞忘惟其忘而不忘忘無可忘無可
忘者即是至道道在天地天地不知有情無

情惟一無二
天尊言吾今於世何以利生爲諸天人演此
妙寳得悟之者俾躋仙阼學道之士信有氣
數夫風土不同則稟受自異故謂之氣智愚
不同則清濁自異故謂之數數繫乎命氣繫
乎天氣數所囿天命所梏不得眞道愚可以
智濁可以清惟命俾之愚昏昏濁冥冥亦風
土稟受之移之天地神其機使人不知則曰
自然使知其不知則亦曰自然自然之妙雖
妙於知而所以妙則自乎不知然於道則未

始有以愚之濁之諸天聞巳四衆咸恱
天尊言吾今所說即是玉樞寳經若未來世
有諸衆生得聞吾名但冥心黙想作是念言
九天應元雷聲普化天尊或一聲或五七聲
或千百聲吾即化形十方運心三界使稱名
者咸得如意十方三界諸天諸地日月星辰
山河草木飛走蠢動若有知若無知天龍鬼
神聞諸衆生一稱吾名如有不順者馘首刳
心化爲微塵
天尊言吾是九天貞明大聖每月初六及旬

中辛日監觀萬天浮遊三界若或有人欲學
道欲希仙欲逭九玄欲釋三災當命正一道
士或自同親友於樓觀於家庭於里社釂水
饋花課誦此經或一過三五過乃至數十百
過即得神清氣爽心廣體胖(音盤)凡所希求悉
應其感
天尊言身中九靈何不召之一曰天生二曰
無英三曰玄珠四曰正中五曰子丹六曰回
回七曰丹元八曰太淵九曰靈童召之則吉
身中三精何不呼之一曰台光二曰爽靈三

曰幽精呼之則慶五心煩懣(音悶)六脉搶攘四
肢失寜百節告急宜誦此經
天尊言若或有人五行竒蹇九曜嶔巇年逢
刑衝運值尅戰孤辰寡宿羊刄劔鋒劫煞亡
神鬼門絇絞禄遭破敗馬落空亡動用凶危
行藏坎𡒄即誦此經上請天官解天戹地官
解地戹水官解水戹五帝解五方戹四聖解
四時戹南辰解本命戹北斗解一切戹
天尊言沈痾伏枕痼疾壓身積時弗瘳求醫
罔效五神無主四大不收或是五帝三官之

前泰山五道之前日月星辰之前山林草木
之前靈壇古跡之前城隍社廟之前里巷井
竈之前寺觀塔樓之前或地府三十六獄冥
官七十二司有諸冤枉致此牽纏或盟詛呪
誓之所招或債垜負償之所致三世結釁累
劫興仇埒其咎尤厙其執對皆當首謝即誦
此經
天尊言天官符地官符年月日時各有官符
方隅向背各有官符大則官符小則口舌是
有赤口白舌之神以主之凡諸動作興舉出

入起居不知避忌如遇官符口舌則使人擊
聒曉夜煎煼(音炒)多招唇吻面是背非動致口
牙盟神詛佛始於謗讟(音瀆)終於詬詆由是獄
訟生焉刑憲存焉若欲脫之即誦此經遂得
口舌潜消官符永息
天尊言土皇九壘其司千二百神土矦土伯
土公土母土子土孫土家眷屬若太歲若將
軍若鶴神若太白若九良若劔鋒若雌雄若
金神若火血若身黄若撞命若三煞若七煞
若黄旛豹尾若飛廉刀碪如是等土家神煞

若人興修卜築一或犯之即致病患以迄喪
亡纔誦此經則萬神皆起天無忌地無忌隂
陽無忌百無禁忌
天尊言世人夫婦其於婚合或犯咸池或犯
天狗三刑六害隔角交加孤隂寡陽天羅地
網艱於嗣息多是孤獨若欲求男即誦此經
當有九天監生大神招神攝風遂生賢子於
其生産之時太乙在門司命在庭或有冤愆
或有鬼魅或有禁忌或有凶戹致令難産請
誦此經即得九天衞房聖母黙與抱送故能

臨盆有慶坐草無虞凡有嬰孩在於襁褓爲
栴檀神王座下一十五種鬼加諸惱害因多
驚癎(音▲)宜誦此經
天尊言若人居止鳥䑕送妖蛇蟲嫁孽抛磚
擲瓦驚雞弄狗邀求祭祀以至影脅夢逼及
於姦盜而敢據其所居以爲巢宂遂使生人
被惑庭戸不清夜嘯於梁晝瞰其室牛馬犬
豕亦遭瘟疫禍連骨肉災及孶生淫祠妖社
黨芘神姦弔客頻仍喪車曡出若誦此經即
使鬼精滅爽人物咸寜

天尊言九天雷公將軍五方雷公將軍八方
雲雷將軍五方蠻雷使者雷部總兵使者莫
賺判官發號施令疾如風火有廟可伐有壇
可擊有妖可除有祟可遣季世末法多諸巫
覡邪法流行隂肆魘禱是故上清乃有天延
禁鬼録姦之庭帝由束妖考邪之房能誦此
經其應如響
天尊言天瘟地瘟二十五瘟天蠱地蠱二十
四蠱天瘵地瘵三十六瘵能誦此經即使瘟
㾮清淨蠱毒消除勞瘵平復亦有其由或者

先亡復連或者伏屍故氣或者塜訟墓注或
者死魂染惹或者尸氣感招凡此鬼神或悲
思或恚恨牽連執證並縁注射乗隙伺間乃
得其便故此經者上通三天下徹九泉可以
追薦魂爽超度祖玄太上遣素車白馬大將
軍以監之
天尊言若或有人治裝逺行賊盜騁姦五兵
加害陸行則虎狼魈蜮磨其牙水行則蛟龍
黿鼉張其頥或灘瀨有幽枉之魂或風濤有
劫數之會前亡後化捉生代死能於此經歸

命投誠故得水陸平康行藏協吉
天尊言亢陽爲虐雨澤愆期稽顙此經應時
甘澍積隂爲厲雨水浸淫稽顙此經應時朗
霽祝融扇禍飛火民居赤䑕遊城驚爇黎庶
此經可以禳之海若失經魚鼈妄行洪水稽
天民生蟄溺此經可以止之
天尊言世人欲免三災九横之戹即於靜夜
稽首北辰北辰之上上有三台其星並躔形
如雙目疉爲三級以覆斗魁是名天階若人
見之生前無刑囚之憂身後不淪没之苦斗

中復有尊帝二星大如車輪若人見之留形
住世長生神仙歸命此經投心北極即有冥
感斗爲天樞中有天罡在内則爲廉貞在外
則爲破軍雷城十二門並隨天罡之所指罡
星指丑其身在未所指者吉所在者凶餘位
皆然若人見之壽可千歲
天尊言世衰道微人無德行不忠君王不孝
父母不敬師長不友兄弟不誠夫婦不義朋
友不畏天地不懼神明不禮三光不重五榖
身三口四大秤小斗殺生害命人百巳千姦

私邪淫妖巫叛逆從微至著三官鼓筆太乙
移文即付五雷斬勘之司先斬其神後勘其
形斬神誅魂使之顛倒人所鄙賤人所嫌害
人所怨惡以至勘形震屍使之崩裂驅其捲
水役其驅車月覈(音核)旬校復有考掠一聞此
經其罪即滅若或有人爲雷所嗔其屍不舉
水火不受即稱
九天應元雷聲普化天尊作是念言萬神稽
首咸聽吾命
天尊言此經功德不可思議徃昔劫中

神霄玉清眞王長生大帝所曾宣說至士授
經皆當剸金置幣盟天以傳雷師皓翁長跪
拜興重白
天尊言是經在處當令土地司命隨所守護
雷部按臨以時稽審若人家有此經至誠安
奉即得祥煙滿庭慶雲䕃軒禍亂不萌吉福
來萃於其亡殁不經地獄所以者何死即徃
生生歸善道承
天尊力有此靈通出入起居佩帶此經衆人
所欽鬼神所畏遇諸險難一心稱名

九天應元雷聲普化天尊悉得解脫於是雷
師皓翁對
天尊前而說偈曰
無上玉清王統天三十六九天普化君
化形十方界披髮騎麒麟赤脚躡層氷
手把九天炁嘯風鞭雷霆能以智慧力
攝伏諸魔精濟度長夜魂利益於衆生
如彼銀河水千眼千月輪誓於未來世
永颺天尊教
時雷師皓翁說是偈巳

天尊言此經傳世世人未知吾今所治九天
應元府府有九天雷門使者以紏録典者廉
訪興者佐之復有四司一曰掠剩司二曰積
逮司三曰幽枉司四曰報應司各有大夫以
掌其事吾之所理卿師使相咸賛元化
天尊說是經畢玉梵七寳層臺天花繽紛瓊
香繚繞十方諸天帝君咸稱善哉天龍鬼神
雷部官衆三界萬靈皆大歡喜信受奉行
唵吽吒唎𡄳嚩囉



九天應元雷聲普化天尊玉樞寳經







