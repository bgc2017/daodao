








正一天師告趙昇口訣吹八
天師告趙大夫曰吾欲告子口訣不忍言昇
叩頭千下願見哀憐賜昇一言師曰且止須
明年相告至壬午年正月七日中時於雲臺
治閉房昇叩頭千下師曰太上有吾吾有汝
然官契至要難可具宣道重理妙不可妄傳
今九天俱立使六天出治隨世分布三道治
正轉亂不能中正三五之氣上三天恚怒無
本父母臨正使太上老君絶世更立正一盟
威之道太上開化不以吾輕賤小人受吾真

法爲百鬼主者使開二十四治以應二十四
氣置署職籙以化邪俗之人黄老赤籙以修
長生吾言大道永畢
太上老君前與尹相吾臨孟津河上吿吾天
有常運大期行交先不治三天清遵父母大
神今躬臨正統理三天上治使李君下牧萬
民吾欲不就事上官命嚴命放六天故氣三
官百鬼以大兵大病虎狼蛇虺百毒驅除天
下當爾之時枉暴者衆衘痛泉壤善惡不分
莫不可言天帀地盈都停二十四萬人爲種

民先得道神仙者不在其例聖人前敕三陽
比筭南至大江北至北濱東至東夷西至濛
汜已逆注十萬人名上太玄紫簿餘十四萬
人於三代之中索之遣十二仙乘飛龍官從
二十四人十二玉女周旋天下考校州郡里
域求清貞慈孝忠信朴實之人以充種民使
吾先授職籙化看人情後授黄老赤籙分别
善人以補種民仙官周行考求吾所分别善
人以補種民大期將盡金馬甲子日既西傾
我立不停德應人主先爲世相此甲子爲斷

自此大簿既定不須受籍甲申大水蕩沃穢
濁仙官乘龍日不進寸不見種人但見佩黄
老職治之人與三官百鬼文墨紛紛更相毁
鄙濁亂清文多佩籙職自稱真人賣術自榮
妖惑愚人貪尺帛十錢斗米聚歛人物求目
下之安不顧大命將至三官條狀受贓𧵥不
恥名曰劫盜之物信義不送亦同其罪中犯
不正名曰奸淫三官皆録爲奸盜身入三塗
名編黑籍太玄紫簿未得一人吾親在事尚
復如此後世當以黄赤相傳以爲常事不可

分别太上憐愍百姓愛念善人甚若赤子且
上期急促太上求申至壬辰癸巳爲料種民
應備事急今出太玄九光萬稱生符以簡料
真一甄别種人太上敕十二仙官遊行天下
見有佩吾萬稱九光符者便以種民定數注
上太玄玉籙壹無所復問至太平之時聖君
自當簡料隨德分敕天下億鬼兵將百毒皆
衞護種人使至太平之世舉家完全如有毁
傷檢校所得即斬今三灾之世交爭方興太
平在金馬之末年歲尚爾世非賢人所處吾

不忍先經土户白日昇天當須神丹便與昇
長避世隱居採精石髓玉瑰羅珠鳳腦芝英
奇異絶殊隨四時能合千日丹成各服刀圭
身變五色毛羽立生體融金光太上遣仙官
乘鶴鹿來迎昇天翠羽登騎輕翔英稚二生
攀龍俱舉趙昇侍從俱至無極之崖青雲之
中躍龍踟躊徘徊天路顧呼趙生吾今即位
衆事敬積料生别死大運期近不得中還以
太平爲期汝且還料理治中普告清信男女
諸弟子忠貞者大運巳促勤以忠信爲務勿

貪財色夫天生萬物皆有終始
老子隨時改易皆應大運人生滿百二十要
當還土户十鍊九轉名上太玄紫簿者命終
亦經土户魂魄即登紫府侍衞聖君須至太
平之世魂精還其故形白骨更起血氣更流
始經宿昔之間暮卧朝起化示世情當斯之
時明此符真雖受職治黄老大要紫黄金剛
不見九光萬稱之符不免三官驅除死没黄
泉不得過土户骨肉灰腐魂魄付三官拷楚
荼毒難言不欲尸解者當合神丹故須九光

萬稱生符不得此符不得名上太玄生簿此
符如天子有玉璽三公有黄鉞諸侯有印綬
若有清賢志士死者生時未見此符追授死
人至太平之世死尸更生與聖君同出吾說
此符口不忍言不忍以付弟子非世所見得
吾此符但當修行潔己慈孝忠貞精誠自守
信真任道考官日日門至户達視看人心若
有厄急懸命漏刻但正心向道把九光萬稱
符至尊救度人也此際會之㤙聖君屈節日
近所禀未至聖君垂出不復經土户自然得

壽萬八千歲但聖君當簡料其中各有所在
爾其是壬辰癸巳前得吾九光萬稱符者皆
在種人之例壬辰癸巳後受符無復及也衆
官集紫府仙官還天曹復不得受人也此是
聖人心口中祕言祕符平常不忍出也今事
促不得不空囊傾心也遣侍郎一人度世玉
女一人隨此符不慈不孝不忠不貞不誠不
信之人脫得見吾此符侍郎玉女迷塞其心
不使得受應合之人神開其心趣得見勤苦
求請三一有百人萬稱九光有一人三一有

千人萬稱九光有十人爾形影天下衆靈共
祕此符故使希見世間不明吾言子看後世
萬人受道者約無一人得佩此符者今以付
子是吾極耳子勑後人推擇忠良清貞一心
者依科盟授千金勿示也三十年吾遣人迎
汝趙昇稽首再拜銜命奉辭




