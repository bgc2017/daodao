








玄天上帝啓聖靈異録流十
元創建真武廟靈異記
(翰林侍講學士兼户部侍郎徐世隆撰)
皇帝踐祚之十年奠新大邑於燕落成有日
矣是歲冬十二月庚寅有神蛇見於城西高
梁河水中其色青首耀金彩觀者驚異槃香
延召蜿蜒就享而去翼日辛卯復有靈龜出
遊背紋金錯祥光絢爛回旋者久之夫隆冬
閉藏之候也龜蛇潜蟄之類也出以是時其
爲神物也昭昭矣既而事傳禁掖皇后遣中

使詢於衆咸以爲玄武神應於是有旨以明
年二月甲戌即所現之地構祠焉昭靈貺也
謹按文耀鈎云北宫黑帝其精玄武寔北方
之神也我國家肇基朔方盛德在水今天子
觀四方之極建邦設都屬水行方盛之月而
神適降所以延洪休昌景命開萬世太平之
業者此其兆歟嗚呼廟既新矣神其莅止自
兹已往俾雨暘時若年穀屢豐躋民仁壽之
域寔我聖后輔佐
聖天子敬恭神明之意也世隆承乏文職獲

睹兹瑞敢跡其實爲之記云
至元七年二月日
元創建昭應宫碑
吏部尚書(臣)徐世隆奉勑撰
國家肇基朔方以神武定天下列聖相承際
每之外罔不臣妄主上誕膺天命嗣守大統
稽考典章用潤色鴻業建宗廟修禮樂立官
制文物焕然爲之一新惟是宫殿未備群臣
請定都於燕上可其奏乃以至元三年新都
于故城之北越六年十二月庚寅城之西高

梁河之南金水中有蛇出焉長尺餘首耀金
彩背負青章見者異之咸奉香迎拜蛇馴而
近人引頸顧眄蜿蜒入盤嗅香久之而去明
日復有神龜玄文緑質游泳岸曲若出而效
靈者衆以爲龜蛇天地之關軸當隆冬閉藏
之候鱗介所蟄今迭出互見必有由而然太
府監玉牒尺不花被中官命監工役西郊適
睹此事遂入奏聞皇后使訪問博物大臣以
玄武神見爲對遂出内帑物俾即其所見之
地構祠焉特遣玉牒尺不花庀(原缺)蕆役以行

工部尚書段天祐鳩工眂師復繪圖以進
皇帝若曰神聖能陰庇吾民可不吉蠲祀享
以答靈貺乎乃詔大其棟宇而爲之宫既成
賜名曰昭應仍勅詞臣文于石臣世隆謹按
漢張衡思玄賦云玄武縮于殻中騰蛇蜿而
自紏蓋蛇龍類陽也上應乎乾綱龜玄物陰
也下應乎坤軸惟陰陽交和而神應斯至今
主上聖德神功格于上下沉幾開闔旋乾轉
坤其厲精爲治綜核名實有漢宣帝之則焉
其創制立法移風易俗有魏孝文之度焉至

若愛民如子禮賢如賓舍己從人以辭色假
借臣下導之使言則唐之文皇不啻過也加
以敬戴不怠肅恭神明是宜上帝降靈以彰
明德而昌景運不其偉歟臣世隆敢百拜稽
首而獻銘銘曰玄武維星黑帝之精其來有
徵其占有成其符龍德之馨
皇帝曰嘻神格是歆神保是承匪宫匪庭曷
以將時享之誠迺隆其棟迺高其楹門寢靖
深神之攸寧于以奠水德之靈其水惟金其
島惟瓊神臨其間壯帝之京以永天子萬年

之禎
至元七年九月日
元創建昭應宫碑
(翰林學士知制誥兼修國史臣王密奉勑撰)
聖人有天下莫不以神道設教
皇帝龍飛尊禮百神咸秩無文皇后躬親内
政德協宸極凡所以幽贊神明興崇祀典者
實勤備焉謹按有司所具事蹟維至元六年
都邑肇新中宫諭旨太府監度西郊高梁河
鄉隙地以居新附之民廬舍既營市肆亦列

乃以季冬十有九日庚寅致祭于金水之神
時方盛冬蟄蟲坯户動物跼蹐俄有祥光熠
耀附水西來迎而視之有蛇其長尺許背青
章而首金色衆見其靈異駭而聚觀太府監
玉牒尺不花乃率其屬焚香羅拜承之以盤
蛇蜿蜒來登延頸四顧若歆若享移晷而去
眀日復有神龜浮于波面背負玄文金碧粲
錯回旋泛泳引首向岸者久之觀者咨嗟歎
息以爲昔所未見玉牒尺不花以其事奏聞
皇后乃遣問諸博物大臣其對以爲龜蛇黑

帝之精季冬水王之月以是月而有是祥其
玄武之靈驗歟國家肇基朔方奄有四海今
京邑告成而是瑞來格神理不言應以象類
蓋昭昭矣於是皇后分禁中供用之物命太
府監玉牒尺不花即於所見之地興建廟貌
以奉香火仍命行工部尚書叚天祐一同商
度給其工役落成之日賜其額曰昭應宫重
門宏敞閟殿深嚴翬飛璇題金彩溢日遂爲
京畿偉觀昔周室方興大任大姒以思齊之
德流肅雍之化時有騶虞麟趾之瑞形于篇

什播之詠歌今皇后德侔任姒化並西周是
宜神龜靈虺見瑞呈祥與騶虞麟趾之應蓋
異世而同符矣噫明者見微而知著睹物而
諭理皇后懿鑒淵衷沉幾先物出捐金帛修
崇宫室非資燕暇之安非以奉遊觀之樂蓋
將昭揚神庥紹隆景運輔成聖天子神道設
教之意耳臣磐既書其事于后拜手稽首繫
以銘辭銘曰德有感神無方靈何符彰聖皇
彰維何冬季月蛇蜿蜒龜奮蟄哲人占黑帝
精皇祚安天下平宫于河后有旨萬斯年福

天子天子聖后相之嘻萬方徵訓詞
至元七年九月日
元賜武當山大天一真慶萬壽宫碑
(翰林學士知制誥兼修國史臣程鉅夫奉勑撰)
皇慶元年春三月京師不雨徧走群望不雨
詔武當道士張守清禱而雨明年春不雨禱
而雨夏又不雨又禱又雨既霑既渥仍大有
秋雨宫大悅初均房之間有山曰太和又曰
仙室以玄武神居之名武當踞地八百里峰
七十有二最高曰紫霄之峰峰之最勝者曰

南巖前有洞天二曰太安皇崖之天曰顯定
極風之天上出浮雲下臨絶澗猨啼烏嘷豺
虎所家人可投足者僅尋文許道家言龍漢
之年虚危之精降而爲人修道此山道成乘
龍天飛是爲玄武之神至唐貞觀益顯天下
尊祀宋理宗時詔道士劉眞人作宫南巖不
克漢東異人魯大宥隱居是日草衣菲食四
十餘年救災捍患預知禍福時人神之天兵
被襄漢去渡河訪道全真西絶汧隴北踰陰
山至元十二年歸與道士汪真常等修復五

龍紫霄壇宇獨結茅南巖或請作宫庭曰非
爾所及也其人將至矣二十一年秋九月師
自峽州來年三十有一願爲弟子大宥欣然
曰吾待子久矣即授道要明年春正月大宥
仙去師躬執畊釁墾山鑿谷種粟爲食維帥
其徒翦薈翳驅鳥獸通道東自山趾絞口七
十里至紫霄宫五里至南巖南巖北下三十
里至五龍宫又四十里抵山趾蒿口歲三月
三日相傳神始降之辰士女會者數萬金帛
之施雲委川赴乃搆虚夷峻揵木穹谷刊在

窮厓即巖爲宫廣殿大庭高堂飛閣庖庫寮
次既嚴且備炫晃丹碧轇轕雲漢像設端偉
鐘鼓壯亮引以石徑蔭以杉松積工累資巨
萬計歷二十餘載乃成墾田數百頃飬衆萬
指至大三年今上皇帝儀天興聖慈仁昭懿
壽元皇太后聞師道行遣使命建金籙醮徵
至闕及禱雨輒應賜宫額曰天一眞慶萬壽
宫提點甲乙住持制加神父啓元隆慶天君
明真大帝神母慈寧玉德天后瓊真上仙賜
師號體玄妙應大和眞人延祐改元春二月

大司徒臣羅源奉皇太后旨命乘馹奉香幣
還山致祭冬十月集賢大學士臣陳顥請加
賜宫額曰大天一眞慶萬壽宫命翰林學士承
旨臣劉賡書之申命翰林承旨巨鉅夫譔碑
文集賢學士臣孟頫書丹中書省參知政事
巨世延篆額臣鉅夫竊惟聖天子原清静之
本躬垂拱化父天母地懷柔百神陶成萬類
子育兆姓宵衣旰食期厎于治可謂至德也
已師以雲栖霞舉之侣而能振道濯德焦心
苦志奮樹堂壇以承天休亦可謂豪傑之士

矣師闓疏果毅方嚴質茂雖大祠祭不待沐
浴更衣所感必應雖身被顯寵如始入山其
有道者耶若神之德廣大混茫變化無方謂
則宿所鍾詎不信然臣鉅夫謹拜手稽首而
獻詩曰翼軫之墟均房間白雲峨峨武當山
根盤千里阻且艱七十二峰羅煙鬟帝遣玄
武驅神姦被髮長劍衣黫黫穹龜脩蛇猛且
間乘雲而來御風還跋余望之杳莫攀眞人
學道鎸堅頑飛上千仞誅榛菅斡旋天樞啓
天關瓊樓珠宫翠迴環霞披霧映黄金鐶湛

恩大號帝所頒神來居之珮珊珊寒松蕭颼
水潺湲飛香滿空馥蕙蘭願神永永哀民囏
汛掃穢濁無恫癏我皇萬歲御九寰興聖怡
愉長朱顔
延祐二年三月日
元加封詔
上天眷命
皇帝聖旨朕聞越有貴神是爲玄帝發祥大
國學道名山位鎮北方開皇家之景運威加
海内殄庶域之妖氛既昭服於純釐宜椎尊

於聖父元包有極所以融一炁之胚胎慶衍
眞源所以綏萬年之祉禄庸加美號用答殊
休聖父浄樂天君明真大帝可加封啓元隆
慶天君明真大帝主者施行
延祐元年九月日
上天眷命
皇帝聖旨昔有上仙降生玄帝一炁難名其
妙用萬方咸仰其英威晬宇天臨顧洋洋而
如在祥光日耀信赫赫以長存昌期既協於
剖符大號宜加於鏤牒著母儀之特盛配父

道之常尊聖躬有賴於擁全慈仁允洽帝祚
益期於昌熾福禄來仍聖母善勝天后瓊真
上仙可加封慈寧玉德天后瓊眞上仙主者
施行
延祐元年九月日
上天眷命
皇帝聖旨武當福地久屬職方靈應玄天宜
崇封典睠言真武昔護先朝定都人馬之宫
嘗見龜蛇之瑞雖昭應已修於明祀而仙源
未表於徽稱爰命奉常議行褒禮謂元者善

之長聖德合於一元聖則化而神元功同於
三聖拯濟民生而仁周宇宙廓清世運而威
暢風霆訂鴻名而既嘉宣寵光而何忝於戲
天道主宰謂之帝四字庸鎮於山川帝室眷
命受於天萬年永安乎宗社思皇多祉祐我
無彊特加號曰玄天元聖仁威上帝主者施
行
大德八年三月日
上天眷命
皇帝聖旨建用皇極以協雨暘敬重明神而

消旱暵感通一理也惟爾水神原於道家之
說於昭地軸之名克相予守土之臣傷農閔
雨使年穀以順成厥靈赫然於戲靡神不舉
用追跡於先王依人而行尚睠懷於下土可
封靈濟將軍主者施行
泰定二年十二月日
上天眷命
皇帝聖旨咸秩無文異於灾旱寰轍有規一
典也惟爾火神原於道家之說式著天關之
名克相予守土之臣傷農閔雨使年穀以順

成厥靈赫然於戲二氣良能以至誠而有感
百神受職宜定功以行封可封靈耀將軍主
者施行
泰定二年十二月日
上天眷命
皇帝聖旨朕嘉修真之流貴得道之士形神
俱妙僻處山林精氣純全能興雷雨信若人
之高躅實斯世之罕聞欲示褒揚其頒涣汗
凝眞靈妙保和法師武當山天一眞慶萬壽
宫住持宫事張守清爲老子學奉玄帝祠登

萬仞之層巔搆千間之大厦功用雖成於使
鬼行能自足以服人龜蛇常交媾以現形狼
虎隨奔騰而斂跡素心既固玄化彌彰争稽
首於講筵幾四千輩不及脅於卧席垂三十
年近臣有稱讚之言太后有徵求之命屢逢
亢旱方虞率土之灾申禱上玄並獲甘霖之
喜功已霑於庶物身宜佩於殊榮加賁冠簪
增輝嵒壑於戲鎮安侯服眞慶爲南紀之靈
祠輔翼我家玄武主北方之王氣唯竭心思
而致禱庶幾福録以來崇欽哉維時服我明

訓可賜體玄妙應太和眞人宜令張守清准
此
延祐元年十月日


啓聖嘉慶圖序
玄天以水德鎮北方有國家者實嘉賴之而
飈斿所臨武當爲最顯其翊運之功育物之
德昭乎古今迨非啓聖諸記所能歷數也逮
于皇元肇基朔方德運同符天人胥契故於

剋定立功之始窮冬沍寒之時而示現金水
誕開禎祥其兆靈邦家類匪前聞所得同也
而未有以傳山之眞慶宫提點張洞淵因金
水新事發啓聖舊編集而爲嘉慶圖圖釋以
文得梓鋟以行世將以上揚鴻業光昭神庥
雖圖不盡事事不盡傳而得著夫天運攸歸
之符方配
玄天於無彊則此圖之傳非獨爲斯道幸也
時皇慶壬子夏五嗣天師張與材書于大都
之崇眞方丈

玄武著靈尚矣武當山乃昔修鍊上升之地
故昭灼顯異他祀莫並也聖朝混一區宇至
元間龜蛇冬見於高梁河遂即其地作大昭
應宫以表其異今張洞淵原神所由爲嘉慶
圖以信後傳遠夫神與人相依而行人非神
何以尊神非人何以發揚顯休大暴於天下
則是圖也豈徒然哉
延祐改元夏五玄教嗣師吴金節頓首書
天一真慶宫元和遷校府此二宫府本出清
徴法中雷囦黄君傳之於混隱眞人南君張

洞淵於清微法有所受故取以名其宫復取
啓聖記中數十圖加之聖朝高梁河示現龜
蛇之瑞繼其後因曰嘉慶圖當代天師暨諸
公叙之詳矣奚待余言之贅哉且
高眞在天惟輔有德當世祖皇帝混一區夏
以仁守位四夷八荒罔不臣服生靈兆庶罔
不謳吟是以嘉祥日至靈瑞雲集天人相與
眞萬世一時之會也洞淵發明斯瑞使天下
共知以傳不朽是可尚也故爲之書時皇慶
改元立秋日翰林學士承旨資善大夫知制

誥兼修國史張仲壽書
易曰天一生水地六成之夫一者數之始也
水者萬物成形之始也生數奇成數偶於位
爲北方北者背也北方象人背故北極出天
最高又北之爲文從人相背陽至冬至而止
又自冬至而復生於卦爲坎水之爲文象形
爲坎卦東西分流於乾坤之四德曰貞貞者
正固也二義在天斗牛女虚危室壁七宿列
於北方成形爲玄武玄武者龜蛇也青龍白
虎朱雀皆一物而玄武獨二物不謂之龜蛇

而謂之玄武者玄之爲色赤而黑龜蛇則然
有鱗甲武之象也玄武之神始降宋眞宗時
爲祠遍天下皇元之興實始於北方北方之
氣將王故北方之神先降事爲之兆天既告
之矣武當山在西南方巍然高且大玄武神
依焉黑衣被髮仗劍踐龜蛇人往往見之至
今常然天一眞慶宫主張君洞淵篤於信道
强立不撓皇太后聞而召之會京師旱自去
年九月不雨至于三月天子以爲憂皇太后
使人持香從張君禱焉先雨張君爲之日時

已而果然雨數日乃止遠近皆霑足皇太后
厚賜之盡散與其衆不以一錢私己其行若
是眞所謂絶無而僅有者哉是宜神之相之
也張君持所刊嘉慶圖徼余爲序余爲誦所
聞而書之皇慶元年夏四月廿二日集賢侍
講學士中奉大夫趙孟頫序
一者天之清氣水之生數老子曰道生一真
慶宫以天一名道原之所自出也紫霄天柱
巖巖峻極非玄武孰能當之洞淵張先生以
弘願定力爲此山開宇宙其徒唐中一劉中

和充拓師說作啓聖嘉慶圖出相叙事稽古
之力聚在此書皆信而有徵者行之四方傳
之百世𢌿學道之人寓於目而得於心因有
相以悟無聲之妙不測之神無窮之化雖有
百千萬億而心之精徵惟一而已大易以元
首四德元亦一也乾曰亨嘉之會坤曰積善
之慶萬民萬物同一太極受此清氣得此生
數含弘厚積以全天一之眞浩浩淵淵均囿
乾坤嘉慶中道力無盡福德亦無盡此嘉慶
圖之所以作也覽者無貳爾心洋洋在上實

鑒臨之至大辛亥白露節雲西耐菴道人趙
炞拜手書
天之高不可知也日月星辰之象吾得而觀
焉地之厚不可度也山川草木之形吾得而
察焉神之妙不可測也變化應感之迹吾得
而擬議焉是道也洞淵張先生其知之其作
玄武嘉慶圖是已其言曰武當之爲山也七
十有二峰皆奇偉怪絶而所謂紫霄峰者又
七十二峰之中峰也然則其能出雲雨見靈
恠也固宜矣又曰其

帝而神之者曰玄武玄武者在天爲虚危之
宿在地托龜蛇之靈於五行爲水於五色爲
玄而其數則一也夫一之爲一也雖數而言
之則一固造化之所由分即數而言之則一
固十百千萬之所由起也然則其寓夫地之
中而行乎天之一非天下之所謂至神者歟
洞淵曰自是而上吾不可以言喻也自是而
下吾猶得以迹言之於是與其徒唐中一劉
中和取其瑰異顯著者圖而傳之將使天下
觀者動心駭目必有以啓夫敬畏感慕之意

焉子從玄教大宗師嗣宗師知洞淵之有功
於武當也曰洞淵居武當攻苦食力廿有餘
年梯危架險經營締搆作宫室以奉香火幾
以窮山幽谷比壯麗於通都大邑則洞淵規
畫運量其可以淺淺窺哉其佐而成之者同
棲巖學之士也會子弟佐邑在武當爲近故
得詳言之皇慶元年正月十日虞集書
坎宫之神曰玄武生太極之初應天一之數
周流八極靈變莫測其所以利萬物福蒼生
德之溥也歷代崇奉罔不精虔武當乃住世

修眞之所居翼軫之下聳七十二峰鬼神守
護甚嚴人迹罕到天柱紫霄峰尤爲峻極洞
淵張先生開此山搆殿宇規模宏麗古昔未
有凡二十七年而後成自非精修之至者能
如是乎高弟唐中一劉中和繼承師志思惟
玄帝實録流布未廣作嘉慶圖形諸有相而
叙其事自初至終至爲周悉募工鋟梓以傳
於世俾觀者因相以明其事因事以知其靈
則皆起誠敬而堅向善之心漸可進於道矣
中政長史林公仲德爲予道其事且徵爲序

予嘉洞淵信道之篤中一中和用意之勤將
見玄風大振也於是乎書至大辛亥孟冬吉
旦鮑思義謹書

玄天上帝啓聖靈異録





