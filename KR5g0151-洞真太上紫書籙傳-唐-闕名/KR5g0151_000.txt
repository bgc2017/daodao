








洞真太上紫書籙傳廣九
太真丈人所佩傳文始先生一名五隱六妙
三九正一宻㫖上經上清高真大聖玄神元
始天尊與五老上帝十方得道衆聖无數真
仙會於東北始青天中大浮黎國玉京之山
七寳瓊林清容宫殿天樂羅陳香華紛散神
物窮竒禽獸巨異參列大觀不可稱言天尊
融笑一切咸懽於是太上道君乘自然寳輪
侍從无極真聖仙童玉女不可量計發自玄
都造詣天尊禮畢白言天尊欣笑大衆咸樂

未審所以然而玄貺有以乎天尊命使就座
論叙清妙言笑甚懽一切唱言唯讚嘆希有
而无的叩請爾時元始天王從座而起長跪
上白天尊太上道君積功累德經劫无數
致令巍巍神妙如是會於今日懽樂希有其
思難窮萬機慈洽億兆每欲言而无與言欲
教而无能受即日大慶願聞要言敢問何道
可以廣濟何法可以長懽乎天尊告曰善哉
善哉大哉問也吾有妙道不可窮極窈㝠真
精不可爲言其深微秘奥子粗已具今出五

隱六妙三九正一宻㫖付授太上道君可共
明之濟度群生令得常住長樂之道爾時元
始天王及太上道君與无量聖眞一切大衆
懽喜奉命作禮而去太上道君元始天王同
還大有之宫遊宴妙庭之館凝紫雲涌七寳
敷丹霞列之臺衆華璀璨光爛玉虚徹映諸
天香溢十方焕爛朗馥不可稱宣爾乃集會
无極靈祇至真大神群仙衆聖撫雲璈奏天
鈞戲師子遊素麟惋儛白鵠翱翔朱鳳鏗鏘
八音暐曄九色簫管鍾鼓千竒萬伎億種聲

容歌詠清妙天神人鬼爰及蠕動一切感通
莫不懽喜爾時得道大神號爲白玉王母乘
九蓋華輿衆眞侍衛雲龍翼從仙童羅前玉
女列後繖花交左幡香擁右儛伎作樂敬詣
道君稽首脩訊因請問曰伏聞元始天尊告
於元始天王曰岀六妙宻㫖以付道君不審
此㫖可得聞不道君答言天尊宻㫖億劫宻
行眞賢希有故不宣也母今請問欲鑒此乎
必願聞之可問元始天王於是王母下座伏
地稽顙請於王曰天尊宻㫖太上有教歸命請

聞願賜垂告王曰此㫖宻妙不可思議精志
之人自能感會至眞口受要訣流漫行尸塵
劫不遇遇者長生通神與道合體變化无窮
常樂无極不遇者輪嬰徒苦良可悲也母既
慈慜一切志在博濟功德與天尊符契何可
不思行宻㫖乎願還復座請粗説之王母神
明自當朗究也吾昔聞天尊謂道君曰非天
非地非隂非陽非日非月非柔非剛非无非
有微宻勿揚此是妙㫖之要願母解之乎王
母俯思良乆仰而答曰非天非地謂无上混

合乎非隂非陽謂中宫玄通乎非日非月謂
兩半成一乎非柔非剛謂山河會同乎非有
非无謂五九之極變化无窮乎微宻勿揚謂
默愼修之不可妄傳乎王曰是也母了之矣
天尊大慈恩周一切豈當惜此宻㫖而不傳
乎但人多僞薄不明至埋罪障根深疑惑真
正儻聞微妙更生毁謗輕慢不信致墮惡道
風刀苦毒歷劫不免天尊大悲慜念罔極故
隱藏妙㫖以俟真賢真賢希有之道曠代罕
傳其聞衆品不可无教是故廣説餘因以拯

流離科法威儀禁忌戒律種種引喻隨時創
制宗貫分張不可具記冀緣麄入妙終遇斯
㫖斯㫖宻妙群理之本故五老帝君三十二天萬
萬衆聖咸共宗之无言之時此道潜存有言
之日斯㫖最先高上无比故天尊所重聖賢
寳秘唯此一㫖餘經雖重皆是此㫖之後次
也積劫勤學精苦不退功德輪轉自當遇之
耳自非應得道者終不遇也非得道成真者
亦无以知人可傳今王母體道合神精照洞
徹察究有无窮理盡性緫映人物巨細畢識

方救濟一切科眞别僞賞善戒惡度脫无鞅
解了此㫖功德方大巍巍堂堂豈可言乎但
此㫖天尊敷教之極包羅衆妙之端一切言
教唯此爲主可分明傳授賢德上士愼勿示
中下之人也王母白言蒙天尊宻㫖六度上
事四等行之累劫不窮盡言以謝何足酬恩
謹竭心默愼唯依命㫖王曰欽哉順行无極
爾時王母白道君曰億劫有緣得遇此㫖方
以化度一切福慶无量唯恐眞賢希有可致
嘆耳自今以後若大志上士深樂此道捨財

捨身委命求受宻㫖者不拘多少不限年劫
遇吉景清晨便齋戒傳之可得然不道君告
曰殊不輕也殊不輕也精選其人合母心者
如言則可授耳理未可忘言不可息宜重丁
寧誓唯謹宻勤脩默愼通數感運至乎道真
也王母稽首奉命而還入於龜山玉闕處於
青琳宫中朱紫之房連珠寳帳仙童玉女衆
竒伎樂種種侍衛玄玄清淨爾時太和真童
與太玄玉女伺承宴樂候母恬和謹束身心
潔齋彌日共相約誓内外俱盡傾資竭産合

得七寳華堂三區玉床金屏珠帳寳蓋五具
九合神香十絶華旛童男童女各一人金玉
龍輿各一乘百味竒甘千日供御錦綉羅絡
各千端紫黄上金各萬斤擎盛於玉案之上
共奏王母之前拜伏稽顙上白母言塵劫幸
會得侍左右誠懽誠慰銘感无極但後學功
淺大道未成不以微乏深樂唯進不及之道
乞垂矜恕今窮心盡志傾誠竭有自身之外
一切无餘形骸投地委質上尊歸身歸神歸
命極此請聞无上混合五九之妙伏願大慈特垂

誥誨王母沉吟良乆俯仰思惟屢發嘆音不
酬所請於是眞童玉女至誠彌款五體頓地
叩請不已遂乃髓腦與涕血俱流絶炁於地
良乆王母乃整容正辭使左仙右真扶而起
之二真蘇醒母賜以玉漿各服一合神身如
故於是母告之曰爾等能行三竒必能修六
妙且積劫有德致此真仙之報今精勤至乎
如此將成无上之道矣謹傳元尊宻㫖付授
於子愼祕之科子久所具言略可忘不復多
囑也二眞不勝喜躍之至唯叩摶禮謝誓心

奉行母告之曰夫傳此宻㫖當清齋大會延
集尊神關白衆聖供養至眞施及无量子既
捨一切有投身玄虚吾今爲子奉請元始天
尊太上道君元始天王五老帝君三十二天
帝皇天扶桑大帝九真諸王十方仙公五羅
衆聖三界靈官无極精祇一切正神讚明子
德如此可乎二真屏營上白非敢望唯伏聽
慈㫖於是王母命左衛仙童嚴整雲轡右侍
玉女肅駕風輿又勅飛鳳使者驛龍騎吏宣
通啓白處處之造剋以上皇五年正月一日

大會於玉闕朱宫紫殿之中使紫極靈童太
丹玉女與中宫黄童領真嶽仙吏開拓寳門
掃拂户牖億房兆宫无數區宇基陛壇階椽
梁楹柱飛檐相連步廊相屬自然覆蓋皆是
七寳光明朗无纖闇外内洞清徹映无極其
牀帳屏風皆悉珠玉珊瑚琥珀車渠瑪瑙琉
璃玻瓈種種裝飾幡華香薰伎樂具説到是
齋日清晨誥朝諸方聖衆一時齊集爾時天
尊現以金姿項佩圓光披繡戴冠乘飛虚玉
輪覆凌雲寳蓋衆真導引香花侍衛伎樂扈

從靡靡難言於是太上引天王帝君與王母
聖衆一時讚嘆巡繞三匝稽首禮畢以次還
坐人人請問天尊一答各各得解及至日中
王母設膳食飲肴果窮珍畢妙聲香甘美億
千萬種不可具説七寳器案自然充遍預會
大衆咸所同饗唯飯一種而隨其福德飯色
變異各有差次難可了測食畢淨竟迴繞元
始天尊論説精粗辯析有无各各懽喜悉得
所了歌詠妙音儛翫天樂一切欣抃唱善相
續唯有二真叩伏敢言於是王母長跪上白

天尊此二人者累劫積功福德所鍾致有道
縁歸命既久精進无退不勝所見願成就之
冒請天尊欣懼相棘不悟億劫之因果在今
日尊已降臨大衆懽悦六妙宻㫖大道之極
二子將成請以付之未敢專輒伏須教勅天
尊告曰此子精勤良可成也應成者成應度
者度一委道君所具也便可關白道君宣告
大衆共明付授不須多情於吾也王母稽首
奉㫖即白道君普告大衆今付二眞宻㫖其
道成就願大道聖衆咸共明識識知二真功

德成道於今日也太上答言甚善甚善一切
大衆同唱善哉於是王母告无上混合玉佩
口訣中宫玄通三景口訣此二訣(洞真三十九章之主)
兩半成一思微口訣山河會同人鳥口訣此二
訣洞玄經十部之主五九之極元本口訣此
洞神大字五千文之主王母重告二真曰道
君稱上清高真元始天尊宻㫖云真一生玄
二玄二生神三神三含太五太五含三道兼
爲六妙真條有五五繫乎三三極乎九九極
迴變化反一也正一无上之道當究竟乎此

矣善得此㫖真道必成至道不繁故片言可
以成道成道多端隨人所遇雖經億萬不過
此五千術百道必歸此六矣雖億億劫中好
樂真道不遇此㫖不成无上正真也積劫功
德將成至真當遇斯㫖受之之日如子乃可
付耳夫玄元本一成形則二合二反一訣在
守□□即玄元之本一也合二存一是通神
也神符真玄五常无窮矣通神行化者兼三
也三合成德反一之功含六妙之儀運九極
而變神變无方至真之道成也洞了此㫖唯

謹保□□之難留如風過牖既似毛車入炎
丘又象朽索馭奔馬以數制之其上也自然
守之其中也以□録之其下也若不知三
條之竒非道之人道之人謹此三竒故能功
德廣大濟度無窮也夫主一由二成三用五
周六竟九包羅二四間關七八自然之數輪
迴无極三能成五六能周九成則合眞周則
同道矣然知三竒之至解了六妙之儀此必
於今成真非復後生登道也二真曰乆聞喭
言能知三竒六儀何用餘爲能知一萬事畢

常謂三一之訣六甲之祕爲是今定非邪母
曰丹元遁甲是末此㫖是本本末玄玄玄玄
玄矣雖本末相須精麄可見矣二真曰願賜
慈恩乞究㫖訣王母乃開口吐之付於二真
之手方書之文是自然真炁結而成字光如
緑玉清徹焕映照耀紫虚其文曰甲子之旬
開除之日生氣之時身神調叶不期老少貴
在誠實陽居乎九隂首於七炁和心通相解
如一鳴鼓七通宻呪曰别訣此數制也清和
婉穆二三九千千百百多則壽不問時節貴

調均鍊炁飛丹必通神别訣此自然守也集
物會炁相輔生形迹雖異元始并不可思議
謂爲靈若敬合服道自成别訣此藥録也母
曰能勤此三存通五六成真有期不過七九
也道以空无爲上豈須人物乎學道至深將
與道合者故能捨一切有虚豁歸无爰逮身
心廓然㝠靜空空如也遂合真道子今捨此
衆寳闃然无顧是得真之證成道之驗矣未
能爾者皆有所待道既不須子物可以施有
待者令各得所之發生上願二真即奉命散

施莫不周遍於是荷恩者叉手讚言曰善哉
二真人功德實希有巍巍登道場慈德流不
朽一切方仰慕天尊當成此願我等將來得
志同如是二真答言汝等勤尋師傾心廣慈
惠建立大福田長修精齋潔宻愼行不休无
令科戒缺慊慊度群生恩德流一切道德既
高明自知宿啓哲元尊所矜護必遇斯㫖訣
得者必成真真成真不滅存亡永任意隨運
化時泄混洞會虚空玄玄合玄節長樂快无
窮此道詎言説唯當至心求勿使失異契吾

今故慇懃丁寧囑兹訣无爲自寬懈流離嬰
苦斃妙真非賒誕想能各勉厲於是大衆一
時同聲懔然唱言善哉俱禮天尊各辭而去
真童曰吾姓周名靈濟字道通太玄玉女姓
姬名玉宣字眀讚並從元始中來歷劫无數
學道輪轉不可稱説或爲帝王國主公侯卿
相或爲將帥儒宗國師道士后妃夫人元君
傅保隨運死生常爲夫妻積福累慶以朱靈
元年得於始青天中生於浮黎之郷精進勇
猛敬信精勤至赤明三年爲太府真人輔弼

道君翼佐大帝功德感乎元尊誠款簡於王
母以上皇五年得遇宻㫖受神口訣成无上
正真之道以下皇九年見王君精思遐慕真
道追尋幽遠遭師逢友不可稱計研幾深致
經劫无數跋涉山水出處人世心存萬有志
在同濟隂德廣流慈洽一切其感上通下運
當成真今以天尊宻㫖依訣付之傳授之日
與吾无異仍命其權憩西城遊行五嶽司察
三界監領一切科賢簡授號爲緫真毗讚太
上扶桑大帝宣暢元始衆妙之訣自上清高

真紫虚玉虚太无太上太空太微太極太和
太玄太素太清太平无極諸天神聖真仙皆
關王君上土樂道勤尋之焉






洞真太上紫書籙傳
