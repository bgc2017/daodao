








正一解戹醮儀忠四
凡人年命有戹元辰死忌五羅筭盡陽九
隂八盜賊口舌疾病官横財産不利觸事
災憂者可依法推究章醮解之即得轉禍
爲福大吉利宜以太歳本命甲子庚申及
諸吉目醮請司命北斗七星生度災戹所
須之物並隨其貴賤豐儉量之今聊舉其
數如左
淨席六領小案一面香鑪六枚(并奩)漆盤二
十四面燈盞四十九枚(并燈纂四十九枚枚長三尺五寸並)

(夜用白日不用)色綵五段段長八尺已上青五段
段長八尺已上(布綵隨用亦可用紙二十四張)小櫐二枚
壇纂十二杖長一丈二尺(并赤線二十四丈作欄並白日)
(用夜不用)銅磬子一枚大盤一面
右一十一件一造永用亦可借充
乾棗四十八顆栗黄四十八顆時果子色
別四十八顆捻頭四十八枚餢飳四十八
枚雜餅色别四十八枚黍飯三斗米拌之
屬色别四十八枚香一兩鹽半斗豉一斗
然燈油四十九盞(并炷並夜用白日不用)淨水一椀

右一十三件醮訖並分散令盡
手巾三尺五寸(布帛隨用)鎭錢一千二百文命
米一石二斗命綵尺數計歲餘一(紫綾爲上士隨)
(本命納音色)
右四件可臨事裁量醮訖並施散
醮法於家庭中若諸靜處若室中作壇墠
方二丈四尺開四仲門門闊四尺欄纂三
重題正東青陽之門正南朱明之門正西
皓隂之門正北玄英之門内依五方敷席
(一法不用欄纂以隨三色綵周圍舒爲壇)壇南門外五尺一席

師座一香案案上敷巾帛(亦可五方安五香案)壇上
東席五帝五盤五分南席三神三盤三分
西席三台三盤三分北席六甲六盤六分
中席七星七盤七分鹽左豉右其淨水置
几上米及錢綵置案上五方座隨神階降
敷綵席爲神座(紫爲上次緋次縁次碧次黄次白)綵前敷
青布衆綵爲食單上列盤櫐(金銀爲上次銅次𣾰次雜)
(器)壇十二尺面别一十二燈燈高三尺五
寸師案前一燈高二尺一寸執事從東門
出入先安鎭物次燒香次下食盤若行香

從中席西頭爲始次第東南西北弟子立
壇東師北面扣磬三十六下平立安心靜
黙絶閙止喧存四獸及玉童玉女俠侍左
右
次叩齒三通祝曰
太上玄元五靈老君當名功曹使者左右龍
虎君捧香使者三炁正神急上關啓三天太
上玄元道君臣正爾燒香爲某設醮奉請北
斗七星五帝諸君消災乞福願得八方正眞
生炁來入臣身所啓速逹徑御

太上昊天玉皇上帝几前
次長跪請神曰
維國號某年歳月某朔某日某辰臣某稽首
再拜謹上請北斗第一貪狼星第二巨門星
第三禄存星第四文曲星第五廉貞星第六
武曲星第七破軍星七星眞君各率官屬降
臨中席歆饗醮禮
謹上請三台六星上鼎君各率官屬降臨西
席歆饗醮禮
謹上請東方青帝九炁君南方赤帝三炁君

西方白帝七炁君北方黑帝五炁君中央黄
帝一炁君五方帝君各率官屬降臨東席歆
饗醮禮
謹上請南上司命司録延壽益筭度戹尊神
各率官屬降臨南席歆饗醮禮
謹請六甲六旬王文卿等隂陽六十神從官
將吏玉女衆靈一切來下降臨北席歆饗醮
禮(師伏地思神集座起再拜)
次上香獻茶初獻
上啓七星五帝三台命録六甲等神伏願一

一降臨歆饗醮禮今有州縣鄉里官位姓名
年歳生月本命甲子其神王文卿從官十八
人(屬北斗第一貪狼星字露神子)生在凡俗百行多違無福
禳災遂延憂患動止懷懼心念不安唯恐今
歲年中被諸衰戹衆死并㑹刑殺加臨八難
所纏七傷爲惡凶神搆禍毒鬼興災一日遭
罹無方取濟告祈感切深可哀矜謹以今日
吉慶良辰某地露出中庭依科首謝謹齎命
綵命米信錢信物信香并奏一通於北斗之
下對衆靈之前歸命星官披心帝府輒獻微

禮率薦丹誠醮降眞神祈恩委命伏願流慈
布澤合讌停輝(若人多云謹條具醮人姓名年屬如左)弟子再
拜
次上香亞獻
重啓衆眞等某慊倒翹勤乞求靈祐唯願賜
爲某解却身命今歳來年所有災戹願解東
方青瘟青災春之三月木行之戹願解南方
赤瘟赤災夏之三月火行之戹願解西方白
瘟白災秋之三月金行之戹願解北方黒瘟
黒災冬之三月水行之戹願解中央黄瘟黄

災四季之月土行之戹願解本命行年生胎
日月五行相克九宮不利之戹願解衆元諸
殺天年歳星三刑六害五羅筭盡之戹願解
四出行來逢災遇禍所求不得所作不成田
種薄收蠶桑不熟之戹願解盜賊兇寇劫掠
侵奪亡失錢財剝削之戹願解官私口舌牢
獄囚繫刑法律令枷鎖之戹願解時行疫炁
患瘧中風千病萬痛危亡之戹願解軍行戰
鬬兵刀殺傷山川阻險没溺之戹願解四方
十二時上新死故亡雄雌注殺破射之戹願

解虎狼蟲蛇蛟龍蜂蠆毒螫之戹一切諸戹
悉乞解除若天羅所加地網所繞六神爲惡
九醜爲災厭殺剋傷建破衝擊年窮筭盡戹
㑹深重者伏願天官迴罔極之施降雲雨之
恩俯鑒丹誠俄流惠澤戹元瓦解禍難氷消
則枯木更榮朽骸蒙潤咸荷明聖覆護重恩
(若上章即云臣)今謹爲拜奏某章一通上聞天曹請
先出功曹使者及時騰逹伏願尊神照省(總云)
弟子再拜謹啓
次散洒飲食出官上章訖更上香

終獻
重啓明星北斗三台五帝司命司錄六甲等
神某敢竭至誠奉請明聖几筵穢濁所獻輕
微仰勞尊神迂屈雲駕垂恩曲盼被福蒼生
特乞淵波恩霑某千愆萬過賜爲消除夢想
正眞災殃弭滅北斗落死南宮注生五帝眞
靈並加匡衞六甲神吏常與扶持舉向開通
營求允遂(若在官者)官秩昇進品位高遷政化風
行威嚴霜肅永綏天祿長簡帝心朱紫騰芬
微猷克著(若在宅者)居宅清肅人口平安金玉滿

堂錢財運合五龍鎭守六耗不生男女貞賢
門戸興盛(若在道者)六通洞逺四逹圎明慧業相
資威神自在玉曆題字金簡刻各兆庶欽崇
人天敬仰(若疾病者某)所苦之處即蒙輕減五内
通理百關調暢鬼滅毒散寒消熱歇四大平
復六府清和(總云)則上荷明神無邊慧力惟垂
廣䕃被受大恩弟子再拜謹啓
宣䟽送神
伏以神降條歘應感斯須禮謝旣周行香巳
畢神歡人悅留連盡席雲車整轡羽駕踟蹰

晷刻易淹不敢稽滯上界天官仰昇宮陛下
地神祇各還部署向所祈啓具謄表裏願垂
采鑒領納所陳昇車之恩惟垂愷悌臣及弟
子再拜奉送神馭
復鑪
香官使者左右龍虎君捧香使者當令醮壇
之内自然生金液丹精芝英芳味流溢百靈
交會於香火鑪前令某設醮之後災消戹度
受福蒙恩十方仙童玉女侍衞香煙傳臣所
啓徑御

昊天玉皇上帝几前
行事畢主人取本命星盤再拜食之
餘吉其下醮盤爲土地主下一盤於
壇外亦得
正一解戹醮儀
















