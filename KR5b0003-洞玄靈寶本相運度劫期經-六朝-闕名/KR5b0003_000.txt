








洞玄靈寶本相運度劫期經人三
靈寳天尊昔於洞浮山中謂道士炎明日汝
居此山幾何也炎明答日弟子自住此境三
百萬劫
天尊曰汝住是境三百萬劫叵有何竒章異
種之物乎炎明答曰自居此土三百萬劫蘭
林不衰鳳鳥不死其林樹葉有天景大混自
然文字九色鳳鳥恒食樹葉其鳥晝夜六時
吐其異音其鳥鳴時國中男女皆望音而禮
舉國男女各靣有金容壽命三十六萬歳無

有中夭者其國中有一火鍊之池其水尉勃
禮服而激形狀有似天景大混之文國中男
女三年一詣火池沐浴身形不知因綠所從
而來其國人民不知三寳可奉不知造惡任
化自然亦如鳥鹿之徒生也唯願
天尊告其因緣所從而來今諸國人悉得聞
知
天尊吿曰此土男女無辜壽命長逺而無中
天者吾昔在赤明元年於此土中撰天景大
混自然文字以火鍊其字形流精水池故有

字形國人男女三年一詣大池沐浴身形即
飲其水腹中三年調節故人命夀長逺以此
天景大混自然文字故爾時香草拂拭天文
化成蘭林其葉文字以本有之故葉起天文
鳳鳥食之故能長命其音麗雅汝知不平從
今以去天運當促眞文還收太芒上京紫微
宫中其後人命短促五濁躁競衆邪野道競
來擾亂國主貪暴兵革妄興疫氣流行助其
威虐人民疾病死亡狼籍是男是女任命生
死不以道理吾哀之故爲撰其文字天景大

混之科歴國説法出法度人若有善男善女
修行道徳永度惡世取於將來無爲之福場
炎明曰此事久逺非是淺智愚情之士所能
分别今日聞説得知本始所從而來一生之
幸無喻可匹
天尊言天運當促眞文收還大羅之外玊芒
玄臺紫微宫中五濁躁競人命轉促衆邪野
道競來擾害人民疾病死亡狼籍如斯之苦
無可怨之唯有禮拜燒香願塵惡世求將來
世無量之福場如有斯業可以均之復有餘

業可得免脫後獲大福乎答曰三寳者道之
元度世之本三業者神眞之徑路萬聖之所
由長齋者眞仙之上業斷結之本始布施者
無窮之道場七寳常自然如五戒者安樂無
終患人道常不絶四十五念者大慈之業明
始終别三惡造屋者安靜無量樂官殿常自
随供養者行坐無飢乏天厨常自然濟人渴
乏者去住常安穏始終無他苦橋粱過度者
臨難不以難天神常扶持捨施者天神空中
喜道士殊丹誠唱道者行來常如意生死得

人主一切諸業者莫不得如意人能行如是
意從無不違心注口必書徘徊必馳之心口
行相從和光神必周情逆其相違百向無人
可雖假得微恩天必還奪之行學從意浪徑
違必墜坑攝之噞五内遣欲投巨海塵至想
炎煩正念孤獨存不得躁外煩毫染不得加
微受想奪人本志心泯塞百煩亳孔開悉納
無上法用之便用之不用便不用生之何生
之不生爲不生學士不思審魔欲無疑之付
行良擇用馳路且夷止始終無朽敗神怡助

道之功立事亦成道王其歡之授記無上郷
湛而無邊知永辭百煩苦萬眞同神慧炎明
問曰當來儻爲五濁惡世衆邪野道一切衆
橫擾亂良善疾病死亡不以道理蒙
天尊言造諸功徳修行道法功普成就得度
惡世一切衆生爲生官逼迮上擾下給苦惱
衆生進不及功退不免死官事疾病競來威
虐如斯之厄奈何免脫夫聖人大慈應濟世
苦豈不勉之豈不勉之
天尊皆曰善汝之所問甚要甚妙諦聽諦聴

語汝諸苦濟厄之法昔者赤明元年正月上
寅天光悉朗日月吐暉靈風掃塵山嶽藏雲
岀是法時知當來運終劫末之世兵病流行
人命短促致開紫微上宫延生度世不厄之
法濟厄救苦拯難之道故説神呪經十卷救
濟衆生苦厄之者若有衆生遭諸疾病官事
刑獄一切衆横者有能讀誦至心受持書冩
供養将來徃生兜術徐來勒一時同出能遷
見世永終康吉若有衆生遭諸苦厄不能及
是神呪經十卷者誓魔呪邪二卷二卷不可

無也假使力不能及一卷亦可免度厄難見
世平安何以故此二卷能召三十五大魔王
三十六世大邪鬼威誓六天鬼神無不威伏
若有不如神呪之法能令魔王入淵能令魔
王入火能今魔王萬斬頭破萬分不以爲謝
復宥藥王藥盛恒歳以雪山採藥採合藥草
和合擣篩救諸病苦若有衆生遭諸衆病苦
厄之中不及湯藥但當一心思惟二藥眞人
造諸良藥醫治百妵皆得差愈但當正思正
念病可差除若心飛馳不加正念不能差愈

復有元陽上部七仙眞人六神仙人十三過
去得道眞人名號臨有厄難不能免脫但當
至心呼其名號十三眞人亦即來應救護是
人悉得平安若無至心呼之萬遍不能降致
神眞也此元陽上品濟人厄難救䕶世中苦
厄衆生若有衆生無男無女有能至心受持
書寫讀誦憶念是經有願悉得復有靈寶無
量度人上品有能書寫讀誦齋詠是經有願
無不如意何以故斯經諸天隱韻之音尊妙
無量不可思議若有衆生病疾死亡官事刑

獄有能違齋讀誦十遍亡者去離幽苦上昇
天上受福自然若遭厄難能呼三十二天名
號至心析願無不解脫復有太清二十五眞
人名號亦能濟人厄難不可思議復有大洞
眞經六天魔王諱字亦復濟人厄難無量神
經十二眞君名號至心稱誦亦復濟人厄難
復有三昧眞經九天名號亦能濟人厄難復
有道徳節解五藏眞神名號至心呼召附衛
身形安鎮魂魄能使神爽安定不遭衆橫悉
得如意若能思念無量至無邊億所向之時

恩之念之號之呼之無不允合皆得如意炎
明曰一切衆生作如是念作如是思稱呼聖
人名號得度厄難一切蒙恩但以衆生不信
斯念不信聖人之有名號遇於衆橫苦惱之
中方思玄業委身道門至心稱其聖人名號
有功感以否
天尊答曰有何以故貴其初心尚其後果能
有身心具發可謂美矣豈有無感功也踈陀
人不信功徳任命生死不知因緑輪轉福報
而不經懷諸部經典謂之虛言過一餒士贏

痩欲死路見懷秢甚無己已扶將到豊飮飴
過糜食一以畢顔色暢悦食二以訖走力充
足食三以竟辯口通說食四以足智力自然
餒困得濟名號與命三日五食五徳備矣斯
人即名書東華落死北簿食信慈心其果如
是而况遭厄思聖濟度夫聖人常臨難接人
不窮無智恒以德報怨授化有心其人前雖
無親思附丹誠豈得不應者乎譬如谷神咨
無不對豈擇聲而授者乎聖人之應亦復如
是間曰若善男子修行三業諸法亦備萬善

普全思慮亦盡其道如何答曰十仙記矣何
以故衆行普備盛德誕彰累煩滅除功盡記
矣問曰若有女人修行三業諸法以備萬善
普全思慮亦盡其道云何答曰降授一形何
以故女人前功卑故生在女身今合㓛行並
備功書名記無可奪之要須轉女化男乃就
此果耳問曰十仙可一起而成復有轉輸答
曰一仙二仙乃至十仙皆有次第未可等而
同輪也何以故或有凡夫而行十仙或有聲
聞未悟不能行一仙者是以行有精麤見有

遠近所用不等各由心也間曰學士之法爲
數身數心數行數功數年若修其身未必苦
勤若依其心未必數身若計其行未必細心
若計其功未必苦行若數其年未必翹勤進
退之宜不能明了惟願
天尊吿其未悟令諸衆生悉得解了答曰自
心不數身計功不計年何以故學士乃至兆
身而不一果乃有學士起一室而行道以成
一仙是故計功因心而起因心而數其功因
行以致其眞問曰天下萬物都由道氣而生

既有其生皆應有土水石鐡獨無命乎答曰
此四事者有性而無命何以故有性而無命
無命者以無血脉汁色是以有性而無命也
間曰人所以十微草木所以八微答曰以無
意行間曰道所以獨淸答曰清者萬行足而
無垢塵故曰清自道以下皆未清何以故外
無所彰内無若塵其性淡然而無虧盈毁之
不滅譽之不榮撓之不濁澄之不清淡泊虛
無無有及之漂流無滯稱之曰清耳問曰道
何以稱一答曰名道者無爲無不爲髙而無

蓋下而無底上無復尊覆下無復卑承無匹
無偶無譬無喻淡泊虗無萬聖之祖宗乃至
世界恒沙尊神莫不宗述以成至眞是故獨
棎聖外不可思議而無羣徒故稱之曰一耳
問曰何以稱之本相答曰本相者經號稱耳
何以故本者道教開敷啓曜聖藝踐起法場
流通之始故稱之曰本相者道法開闢像教
衆生形踐三界光明振暉十方衆生得蒙威
相之功故稱之曰相二名肇建開張之首一
切萬眞莫不宗受得道之本成就之始故稱

之曰本相也間曰天地所以生成日月所以
布立衆星所以列宿答曰天地初生人命長
夀而無惡心道炁純化無爲而治世王煩耗
民漸生惡道炁澆浮天運漸促天魔下降野
道横行國主尅暴兵殘民命疫炁流布助行
威虐傷胎落子無辜縱毒天下無憀皆遭兵
患男曠女怨面有憂色雖有豪家賦税蕩盡
男失其娶女失其嫁男女失時上徹天靈使
隂陽失度水早交并災霜雨雹傷害五穀人
民飢饉各離郷僑逓相陵奪更相吞食或有

滛蕩之男不時之女私行號令共相呪誓或
於日月星辰之下或於山河社祠之邊迭相
䟽誓棄門蕩戸以臨證驗㝠神毒鬼因誓攝
録生男墮傷生女便夭天下鬼兵助行威虐
人民死亡不以道理盜賊競興吏食百姓窮
民呼嗟正怨上天漸漸夭促命延不久夀不
過三十歳而終男年八歳而陽女年七歳而
隂當斯之世天運促急共相渾濁不可稱記
炎陽涌隂激結相迫陽毒隂怒生火江海刼
燒乾坤萬物灰揚上無天色下無地淵上下

譊豁混然空蕩濫風鴻鴻赤炁彌張方遣授
記之賢持爐韛籥排托施張彫造乾坤清炁
上昇爲天濁炁下降爲地清布陽道濁布隂
道歩天量地制作東西南北四維上下中央
方遣巨靈胡亥建造山川五嶽四瀆通之海
源授記賢主玄中養以靈寳眞精凝成日月
星宿日主陽道日行一度月主隂道月行十
三度三百六十五度一周天日圍千里月圍
一千二百里天地相去一億五萬里崐崘山
處於土中凡有八十一重亦名八十一天崐

崘四面即名四天下天王主之上承帝一崐
崘者四海之源何以故四方大海出於山下
旋流四靣而去湛於淵其淵深三百三十六
萬丈縱廣三萬六千五百里上合天度須人
主之此海廣有大龍王三十二頭上承阿耨
龍王諸天神龍百萬之數及諸龍子亦無數
量崐崘之山髙地一萬五千里有地神仙个
車道從東北甲地而上西南庚地而出其申
徘徊十二帀乃逹其頂上凡有三百三十六
萬里神仙車牛於今在也天地造化萬物有

形周而復始亦如十二月法所以地山之髙
崐崘爲之最髙崐崘之南三十萬兆里復有
崐崘之山東西南北亦有無量不可稱計一
日月所正一崐崘名爲四天下更不及諸方
從崐崘王崐崘满千數之爲一從崐崘至崐
崘满千數之爲二從崐崘至崐崘滿千數之
爲三其數滿千小數始一從小數一起其數
至千始名一小千從小千數至滿千始名爲
一從小千至滿千始名爲二從小千至滿千
始名爲三其三滿千中千之數也從中千數

至滿千始名爲一從中千數至滿千始名爲
二從中千数之至滿千始名爲三其三滿千
名爲大千此三千世界十仙所主化見神智
具相威力所能及也是以世界無邊聖智無
極載衆無頭道力無修一切含形悉得生活
德無所宗獨立無喻問曰天尊所說天地運
终劫數盡矣造化萬物乾坤更始崐崘巨海
廣狹髙卑具以說之運阨之難㡬年一終災
㑹之艱㡬嵗一遭唯願分別答曰天地一成
乃至終盡其中有三元九阨大災小災其運

不可移何以故但数終矣故不可移所以老
何三元者上中下也一元三阨數终叵易凡
有九阨天不能改地不能易其数定矣何以
故上元之上九九八十一萬年而终上元之
中八八六十四萬年而終上元之下七七四
十九萬年而終此上元三阨交運之數故不
可奪中元之上六六三十六萬年而終中元
之中五五二十五萬年而終中元之下四四
十六萬年而終此中元三阨交運之數故不
可奪下元之上三三九萬年而终下元之中

二二四萬年而終下元之下一萬年而終此
下元三阨交運之數也故不可奪此是三元
九阨數期叵違九阨之中一阨三災六害亦
不可却之三千年一大災人民死亡骸骨不
收千年一災人民半死骸骨亦不收百年一
災兵起滿野人民亦有死者此三災其数旣
至不可改禳之六害者三百六十年一害三
百年一害二百四十年一害一百八十年一
害一百二十年一害六十年一害凡有六害
不可禳却六害之中復有三小災所以者何

三十年一火牛病五榖貴十二年一小災賣
牛馬糶食儲六年一小災布絹賤米麥貴恒
以此度不可却之凡此三元九阨三災六害
皆不可禳之智人審之可避而去之若小災
飢饉不熟貯穀備之是以賢人就有德去無
道逐福地離湯火故始終無殃患也故天下
皆亂而賢獨安天下皆飢而賢獨足是以賢
者觀時來知吉凶審年數避禍難故終無患
也是以君子逐賢而居果有利益小人就土
地而處果有䨱沒之患故須逐賢者也炎明

曰受恩願問餘解大千之載一切衆生悉有
道性雖有其性而無其眞當運滅盡其性如
何答曰滅盡運終一切衆生普生慈心忘存
道場當斯末劫周時得道唯有種子泡生而
漂終不死也何以故以重其種故一切萬類
亦留其種終不普昇也問曰如諸衆生普得
道眞與大道同體否答曰一切衆生得道成
仙號曰世尊於此稱盡矣唯有大道之氣可
得之耳云欲合同道量未之有也何以故譬
如飢人羡飽得飽飽而忘飢是以眞人起於

不足而忘於乏得足以忘不足問曰道性可
見否荅曰不可見而可見之成之故可見未
成觸目而不覩何以故一仙眞人視道性萬
分始得見一自聲聞圓覺知進而不覩知進
者諸漏巳盡更無煩惱神通變効學士所不
能及故知進而忘其退四道尚知進而不知
退而況於二士乎問曰三道果人俱有果行
其漏何以不除答曰三道果人有時漏而不
忘一道果人妻子眷屬未相去離憂念眷屬
不能斷絶故爲漏有顧進退若有之四道以

上日昇于辰必至盛午何以故無漏無顧是
昇于底亦向午也是以悉存而不忘故譬之
也

洞玄靈寶本相運度劫期經
















