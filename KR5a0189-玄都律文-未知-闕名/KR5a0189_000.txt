








玄都律文雨士
　　　虚无善惡律
一者遺形忘體怕然若死謂之虚二者損心
棄意廢僞去欲謂之无三者專精積神不爲
物集謂之清四者反神服氣安而不動謂之
靜五者深居宴處功名不顯謂之微六者去
妻離子獨與道逰謂之寡七者呼吸沖和滑
澤細微謂之柔八者緩形縱體以奉百事謂
之弱九者憎惡尊榮安貧樂辱謂之卑十者
遯嬴逃滿衣食麄踈謂之損十一者爭作隂

陽應變却邪謂之時十二者不飢不渇不寒
不暑不喜不怒不哀不樂不遲不疾謂之和
十三者愛視愛聽愛言愛慮不費精神和光
順世謂之嗇
律曰凡此十三者混沌爲虚无行道守真者
敬奉師法順天教令窮極无爲之道虚无清
靜微寡柔弱卑損時和嗇夫爲道者氣鍊形
易民和國寧家吉災不起壽命延家國昌違
律者爲天所刑
律曰人不念作善但行惡事父母不孝事師

主不義事君不忠爲善者自天祐之爲惡者
天必殃之人有一善心定體安人有十善氣
力强壮人有二十善身無疾病人有三十善
所求者得人有四十善昌熾富貴人有五十
善子孫富盛人有六十善遭厄得脫人有七
十善神明護之人有八十善得地之利人有
九十善尊貴顯榮人有百善天德降之珍寳
人有二百善後世揚名夫下人有三百善後
世大富人有四百善後世出富貴人人有五
百善後世延壽人有六百善後世出忠孝人

有七百善後世智慧人有八百善後世道德
人有九百善後世出賢聖人人有千善後世
出神仙真人
右人有爲善者得福自天祐之人有一惡心
勞體煩人有十惡血氣虚羸人有二十惡身
多疾病人有三十惡所求不諧人有四十惡
轗軻衰耗人有五十惡絶无子孫人有六十
惡數得非禍人有七十惡賊鬼害之人有八
十惡水火害之人有九十惡貧賤困極人有
百惡天地殘罰其形人有百五十惡寇賊害

之人有二百惡後世无姓族人有三百惡後
世受貧困人有四百惡後世没爲奴婢
　　　戒頌律
第一勿詐鬼欺神輕罔天道第二勿以僞爲
真以真爲僞第三勿以善爲惡以惡爲善第
四勿以曲爲直以直爲曲第五勿以濁爲清
以清爲濁第六勿以邪爲正以正爲邪第七
勿以醜爲好以好爲醜第八勿以虚爲實以
實爲虚第九勿以逆爲順以順爲逆第十勿
以非爲是以是爲非第十一勿以親爲踈以

踈爲親第十二勿以東爲西以西爲東
律曰十三條名曰妖惑之人耳身受其害捨
命不得全生災殃流及五世子孫犯者害命
奪筭犯主吏坐讁依罪輕重論也
律曰常敬從師教令一如師法不得輕冐詐
僞欺罔違律罰筭四百日主吏坐讁
律曰常以平旦日中日入後存想五方五氣
東方青氣化爲青龍西方白氣化爲白虎南
方赤氣化爲朱雀北方黒氣化爲玄武中央
黄氣化爲巳身則調和五方音而頌之違律

者罰筭三百日主吏坐讁
律曰平旦頌曰微妙而博大子元氣之精光
巨麗而可樂子魂神之翺翔藏我胷臆中子
廓然虚而張潔白如明月子通洞乎十方芝
草何英英子不憂无食糧呼吸新與故子因
以通神明
律曰暮頌曰曠曠怖怖與神元懼被服精華
飲食玄武招摇爲馬玉衡爲輻上下无限出
入无時百病除愈神氣獨持司命箸籍玉簡
丹書編以金縷纒以素絲千億巨萬无所復

疑太一祐我神明扶持清靜絶念向王相地
頌之佩籙吏與天地作約以身修道樂法者
皆頌之不如法罰筭五年主吏坐讁
律曰戊辰戊戌日不得頌正心守一念道眼
无妄視口无妄言心无妄念耳无妄聽違律
奪筭五十安神定志尊道德敬師長不如律
輕慢道德不敬師友爲家則禍災爲國則亂
亡罰筭二紀主吏讁千日(謂道德之人師朋/友當如禮敬事之)
律曰寛和忠孝恭敬朝修淡泊慈仁畜孝篤
信思義所行不如律罰筭七紀不得因鬼稱

神託名官號誹師謗道淫祀百鬼反真亂正
自作法度不如師法違律者罪及害身主吏
罰五年也
律曰不得食日暮之食不得食祭神之食違
律罰筭千日也(謂日之暮亦不須食也遇祭/鬼神之食食之者皆坐罪也)
　　　百藥律
律曰夫德以除災藥以愈病不知律者爲國
則无延祚之期爲家則无子孫爲身則刑兆
虚亂正氣不居年命爲衰故非道而治非法
而言亡筭奪紀司過言罪司命削籍

律曰德爲醫也行爲藥也人不修其德行而
廣求醫藥藏罪而多求章表上而所行不改
其罪更凶
律曰柔弱去欲寛和恭遜藥之道德府違律
者罰筭五年主吏坐之尊天敬地爲一藥欽
奉三光爲一藥恬淡無欲爲一藥仁恕謙讓
爲一藥好生惡殺爲一藥不多聚財爲一藥
不犯禁忌爲一藥㢘潔貞信爲一藥不燒山
林爲一藥空車𦔳載爲一藥志弱性柔爲一
藥不自尊大爲一藥行寛心和爲一樂不好

隂私爲一藥動靜有禮爲一藥隂德𣗳功爲
一藥起居有節爲一藥不論訴人爲一藥近
德逺色爲一藥災病不干爲一藥施不望報
爲一藥爲人慕願爲一藥推㤙義讓爲一藥
慈愍憐愛爲一藥好稱譽人爲一藥心靜意
定爲一藥爲人願福爲一藥祛邪弼正爲一
藥不干豫人爲一藥教化愚暗爲一藥戒勑
童蒙爲一藥解散思慮爲一藥因貴爲惠爲
一藥内修孝悌爲一藥爲人起利爲一藥蔽
惡揚善爲一藥以力助人爲一藥好飲食賜

人爲一藥憐貧傷危爲一藥救日月蝕爲一
藥言語謙遜爲一藥恬淡寛舒爲一藥不負
宿債爲一藥思神念道爲一藥質俓端正爲
一藥立功不倦爲一藥不爭是非爲一藥除
情去欲爲一藥受辱不怨爲一藥不取非財
爲一藥推好取醜爲一藥雖災自受爲一藥
稱揚賢良爲一藥好相引用爲一藥不自彰
顯爲一藥救禍濟難爲一藥不自伐善爲一
藥諫正邪亂爲一藥勞苦不恨爲一藥開導
迷誤爲一藥覆蔽人過爲一藥因富布施爲

一藥進勝巳者爲一藥扶接老弱爲一藥惠
與窮乏爲一藥誓不罵詈爲一藥爲人嚴淨
爲一藥智德不退爲一藥位髙接士爲一藥
好言善語爲一藥恭敬卑微爲一藥生無懈
怠爲一藥至誠篤信爲一藥不罵畜生爲一
藥推直引曲爲一藥心平意等爲一藥進退
可否爲一藥不念舊惡爲一藥推善掩惡爲
一藥聽諫受化爲一藥推多取少爲一藥忿
怒自制爲一藥見賢自省爲一藥閉門恭肅
爲一藥推功救苦爲一藥尊奉𦒿老爲一藥

好人有功爲一藥清廉貞分爲一藥聽經實
行爲一藥助人執力爲一藥富有愍无爲一
藥逺嫌避疑爲一藥安貧不怨爲一藥尊奉
聖文爲一藥好成功德爲一藥宣揚聖化爲
一藥得失自觀爲一藥勸人學道爲一藥願
禮拜三寳爲一藥以言爲善爲一藥
律曰夫人有疾病者坐於過惡隂掩不見故
應以病因縁非飲食風寒温氣而起也由其
人犯法違戒神魂拘讁不在形質肌踈藏虚
精氣不守敢爲利焉雖居榮服不敢爲非度

形而爲衣量腹而爲食雖富且貴不敢恣慾
雖貧自賤不犯戒律是故自然外无殘暴内
无疾病也
　　　百病律
律曰救災除難不如防之易治病療疾不如
修之吉若事父母師長以孝道事君以忠敬
朋友以篤信違律者罰筭一紀主吏坐其病
到身
律曰有君不能保社稷有臣不能全壽命聖
人求福於未兆絶禍於未有盖災生於稍稍

病起於細微小善不積大福不成爲惡者雖
欲以章𧵥願服符籙以自防救不肯攺更心
腹必爲罪不除亦罰筭五病則入身
律曰常思病來之罪所犯過惡司過神解過
神司過君解過君當解除之一切罪過世間
所犯諸惡則病消除
喜怒無常是一病不好𦒿老是一病好色無
德是一病舛戾自用是一病憎之欲死是一
病從貪弊惡是一病擅變自可是一病鬼黠
䛕謟是一病快禍遂非是一病兩舌无信是

一病乗權縱横是一病罵詈風雨是一病侮
易孤寡是一病教人墮胎是一病威勢逼勒
是一病孔内窺人是一病借不念還是一病
背向異端是一病曲人自直是一病調戯異
同是一病惡人自喜是一病探巢破卵是一
病愚人自賢是一病水火敗人是一病以功
自與是一病教人去婦是一病以勞自怨是
一病合禍睽愛是一病喜說人過是一病唱禍
導誹是一病以貴輕人是一病見物欲得是
一病以賤恥貴是一病亡義取利是一病以

德自顯是一病專心係受是一病以私亂公
是一病敗人自舉是一病隂惡自害是一病
輕口喜語是一病論評誹議是一病非人自
是是一病瑕人自誓是一病以力勝人是一
病无施真人是一病語欲勝人是一病怒自
怨評是一病貨不念賞是一病蠱道厭人是
一病以嗔傷人是一病憎人勝已是一病怒
喜自伐是一病心不平等是一病以賢自真
是一病不受諫諍是一病謗有功人是一病
煩符輕䟽是一病以富驕人是一病好自作

正是一病以貧妬富是一病蹲踞無禮是一
病讒人求婦是一病輕易老小是一病惡能
醜對是一病敗人成功是一病喜禁善人是
一病樂塞人路是一病惡言不攺是一病好
掩戯人是一病危人自安是一病激厲謗悖
是一病多憎少愛是一病推負著人是一病
嗜得懐詐是一病持人長短是一病乗酒險
横是一病與人追悔是一病干務人事是一
病施人望報是一病惡生好殺是一病罵詈
虫畜是一病負債盜𥨸是一病呰毀髙大是

一病喜短唐突是一病毒藥醜餌是一病故
患誤人是一病言語不忠是一病欲談人短
是一病追念舊惡是一病刀胎剖形是一病
内踈外親是一病笑盲聾喑是一病談愚癡
人是一病教人撾捶是一病撾捶無理是一
病教人作惡是一病多疑少信是一病笑顛狂人
是一病醜言惡語是一病强奪人物是一病
律曰人能除此百病無災無患長生度世子
孫蒙祚矣
律曰天下萬民教化罪福違法令病入身奪

命刑籍災死名滅則其身巳(言人犯罪當改/心易行奉承道)
(法不敢行人鬼加罪半原非違/法事則一切過得度長生也)
　　　制度律
律曰制道士女官道民籙生百姓所奉属師
者父亡子繼兄没弟紹非嫡不得繼或兒息小
弱當大人攝治兒長則立治依舊若無人承領
則㝷根本上属不得他人属違律罰筭一紀
律曰道士女官籙生道民本師亡没之後子
孫不令其堪承襲或遭亂失本属師推㝷原
末不相知識皆聽上属事師皆當遵奉法教

此性命之主也不敬事師冒慢神明治國則
亂治家則亡殃考延及後世也
律曰制男官女官籙生道民天租米是天之
重寳命籍之大信不可輕脫禍福所因皆由
此也七月七日爲上功八月爲中功九月爲
下功十月五日輸者無功無過皆輸送本治
違法則命籍不上吏守人上延七祖下流後
代家長罰筭二百日戸口皆各罰二紀
律曰制男官女官主者領戸治位皆有科次
品號若是甲治受所領民租米百斛七十斛

納治中用折三十斛傳天師治若二百斛皆
當詣本治施設若去本治三百里以外聽於
家設不如法罰筭三紀
律曰生男上㕑生女中㕑増口益財求官保護
延口歳中無他上㕑之例求度厄難逺行求遷
官廚中之例求治疾病消縣官口舌牢獄繫
閉下廚之例故略條品法律科格如此違律
罰筭一紀
律曰男官女官主者籙生年初願口數竟歳
無十人設廚二十人若三十口巳上設二十

四人廚若百千萬口不過二十四人廚一口
設一人廚至二十四人止也違律罰筭一紀
律曰男官女官主者籙生條𧵥願品格十人
以下𧵥絹二十尺二十人巳上𧵥絹四十尺
蒙恩則輸送不如法則罰筭一紀
律曰男官女官主者三㑹之日所以供廚使
布散租米而比者衆官令使百姓以供㑹此
皆不合科典違律罰筭一紀
律曰生男兒設廚食十人中章紙百張筆一
雙墨一丸書刀一口生女子廚食五人席一

領糞箕一枚掃箒一枚月滿則輸不如律法
父母奪筭二紀兒子奪筭天師治不得長取
亦得奢結鬼氣不去及還中傷不得隱匿他
用以營家私此罪不輕滅身
律曰男官女官主者㝷奉道之民各有根本
而比者衆官互▲受他戸寔由主者之過不
能以科法化喻輙便領受愚民無知謂可輕
爾致使去就任意不遵舊典主者受奪略之
罪民受叛違之愆師則以狀言奏天曹必至
違律者各罰筭一紀

律曰男官女官籙生道民至於解廚家主齋
戒宿請客言剌被請之身皆嚴整勿履穢汙
悉沐浴換易衣裙幘褐袴褶不得著裙履露
衣輕冒至真所以爾者此律是天官之威神
仙臨降非小故耶皆正心存想不得亂語說
流俗不急之事悉依法籙大小爲次第若所
受同以前後爲次若所受法籙治職同日當
以年長爲次若受外官次雖大悉不得加上
内治次若不用别爲次第也違律罰筭一紀
律曰男官女官主者上廚人酒五升錢三百

中廚人酒四升錢二百五十文下廚人酒三
升錢一百文某甲治受領民租百斛折八十
斛入甲乙治以二十斛傳天師治又某甲治
受所領民租米百斛折八十斛入丙丁治以
二十斛傳天師治及公𧵥誓物一如上治計
丈尺以傳天下萬民米一斛具使令二斗逹
天師治其米不至天師主者受割截之罪唯
紙筆墨給治用不煩傳上明各依承違律罰
筭三紀
律曰男官女官主者百姓有疾病厄急歸告

之者當匍匐救之不得以私事託設妄說禍祟
求人意氣受取皆計減爲罪違律罰筭一紀
律曰男官女官主者道民年初保家口或病
痛百事至心立願皆質其辭誓主者依承狀
申述蒙恩限滿則輸即爲言功報勞不得違
言負約此罪不輕若不蒙恩福便爲言除不
可横受其歳中雖有死亡減口租不在𧵥例
依常輸上宜各遵奉違律者罰筭一紀
律曰男官女官主者當詳擇救民不得苟且
塵穢清虚化民皆檢其墨辭質却情狀令家

内大小和同然後宣化依科救之違律者奪
筭二年
律曰道士女官主者誅罰邪僞清寧四海受
民以禮養育群生三㑹吉日質對天官教化
愚俗布散功德使人鬼相應而比者衆官烹
殺畜生以供廚㑹不合㝠法殺生求生去生
逺矣犯者殃及後世主者罰筭一紀
律曰男官女官主者籙生安靖於天德者甲
乙丙丁地治有品第民家靖廣八尺長一丈
中治廣一丈二尺長一丈四尺大治廣一丈

六尺長一丈八尺面戸向東鑪按中央違治
則罰筭一紀按如盟威律論法也
律曰男官女官主者受法籙治職之號譬如
王位至於選𥙷皆由天臺而頃者衆官輙便
私相拜署或所受治小而加人大治或以身
所佩法以授人此皆不合㝠典若堪任者當
表言上違律者各罰筭二紀
律曰男官女官主者制陽平治得署四正遊
治鹿堂治䳡鳴治得署三正遊治自此以下
一歸天師治凡受法當隨功輕重依品受任

不得苟且互求大治違律者罰筭二紀
律曰道士女官主者籙生朔望皆朝拜雞鳴
皆起嚴敬整容冠帶朝拜衣幘袴褶入治依
位號執笏朝拜訖便簡閱如舊法出朝於師
皆五拜問訊起居安否而退其戊辰戊戌不
朝違律罰筭一紀
律曰男官女官主者籙生巳午忘失朝退位
一等奪筭三年不朝退位三等奪筭七年(不/朝)
(於師皆有考坐謂故/不朝輕罔天地也)
律曰男官女官籙生道民家有穢汙不過晦

朔不得入治哭亦三日穢三年之䘮未滿百日不
得入治拜禮奏表章書違律者考坐罰筭一紀
律曰奉道之民誓心至死歸道不得兩心猶
豫違背道德悔道還俗此罪不輕禍至滅門
亦不得淫祀邪鬼若有犯者牒狀歸首太治專
心悔過得免殃咎而知者故違罰筭一紀
律曰道士女官主者受道之日内以修身外
以禳災不得妄同中傷百姓及漁獵萬端或
更相評論妬忌勝已此是聾盲所行非道法
真正之體犯者罪考八十主者科之(如謂状/罰之人)

(也)贖玉四兩准罪
律曰道士女官籙生身年十八巳上得受大
法若外法自受百五十將軍籙巳上堪著黄
色法服衣冠内法自然昇玄真文巳上上清
大洞巳下須用紫色法服衣褐笏履袴褶其
笏但十戒巳上則執之若朝朝禮謁集及章
表而須法具衣冠幘褐笏履違律罰玉八兩
考及三世自身水火官事所考如玉法(言三/皇以)
(前人民淳朴禮制盖微謂之板二頭俱平自/人皇以後謂之爲笏者言之似天地方員衆)
(官所執常存天地與/道同體敬之如法也)

律曰道士女官祭酒籙生身任法誡若死要
在靖宇觀治不得在俗人舍宅(言死時䘮禮/送葬不合在)
(俗/也)其䰟神所居穢地天地水三官不許屍被
考掠作河三年徒役
律曰陽平鹿堂鶴鳴諸治男官女官主者籙
生等教寫科制如右𥨸㝷比頃以來衆官百
姓道民或有無師而自立法或去本治遼逺
布於四野私相號授領民化戸威福自由或
有去治不逺而致隔絶至於租民𧵥物逋廢
積年私自没入已不傳奏上自作一法無所

禀承背違㝠科前後非一其事萬端致使正
法不明真僞無别氣候錯亂妖惡滋生罹災
被考豈不痛㢤斯皆主者之舋不能讃揚聖
化令愚人惶怖謂輕惑有心而不見科律儀
令事件别各標所用咸使聞知宣揚布化賞
善罰惡相與掲厲精加檢察使功勤必獲其
德犯違之者地官牒名連引上依法檢治若
不糺問主者與同罪明須吿示各遵承一如
玄都科令律也
　　　章表律

律曰轗軻衰耗數得飛禍絶無子孫疾病痿
厄所求不諧牢獄閉繫血氣虚羸貧賤困極
殘年夭死癡狂聾僻或出妖臣逆子破家癲
厲刑人市死盪失骸骨水火刀兵冦賊所害
田蠶耗漏衣食不充仕官不逹皆由罪惡司
過司考師家治中將吏所害考罪先世殃咎
所逮也皆叅詞條某州縣郷里年紀男女大
小戸口居止所属師主實效審古㫖列事狀
詣天師下治官祭酒精進主領民戸者奏詞
皆依春秋冬夏頓首俯仰自搏頰滿數則止

(謂奏詞請章貢上天曹/解過除罪禳災降福)
律曰於洛陽靖天師隨神仙西遷蜀郡赤城
人濁不清世渾不平於是攀天柱㨿天門新
出正一盟威之道欲更清明天人誅罪不義
養育群生立二十四治署男職女職二十四
職乗玄元之施開化後代皆悔過及得列爲
真人一月聽三貢上章表自改悔罪過斷絶
復連消除災害疾病危急一月聽三上章也
律曰入治上章皆自嚴裝衣冠正法服平坐
存五方生氣及身中功曹吏兵按分位恭如

相臨對倚侍左右前後也(謂入治奏章之時/絶念定意悉憶想)
(神明/也)
律曰入治上章避戊辰戊戌不上章穢汚法
不過晦朔亦不得上章天下百姓不得觸穢
詣治見師主者違律罰筭減年返獲其罪也
(依律皆爲司過/司考所劾其罪)
律曰入治上章皆正身趨歩科次左右肅恭
致不得男女雜錯望視謬語前却遲速主者
職吏降一階不降罰玉三兩又罰筭二紀
律曰道士不得妄爲惡逆男女上章輕慢婬

盗取凶逆無道不孝父母師主不義君長姑
姨不敬奉道德輕慢鬼神賊害冒姦毀辱賢
善䜛𡜍誹謗背父母叛師主不順不善皆爲
惡逆男女也此皆不得爲上章不滿一年被
奪壽王年死付河伯謫作又罰玉八兩退位
二等也
律曰章詞質而不文拙而不巧朴而不華實
而不僞直而不曲辯而不煩弱而不穢清而
不濁直而節簡要而輸誠則感於天地動於
鬼神御上天曹報應立至也違律司非執法

治官吏坐
律曰章消疾病向鬼門消災向地戸求長生
向天門求富貴財利向地戸消口舌呪詛向
人門厭虎向寅厭蛇向巳與天罡并力大吉
也
律曰上章求財富貴用天倉日戊子是求爵
位用天府日上不用自刑日午酉亥辰皆自
刑寅刑巳戍刑未子刑卯申刑寅卯刑子巳
刑申違律被罰考病五十日也
律曰請求章奏解先亡㝠考殃罪及身中所

犯坐疾病災禍吉凶由本治若去師遼逺聽
詣同法自非宗祖師又非甲祭酒領戸治官
之者上章不逹天曹甲乙丙丁以下皆爲奏
上對夫領戸三百以上爲治疾官三戸以上
爲職署皆爲主者也
律曰修福延年消災害治厭百病皆東向上
章解墓除責開心聦明過災厄皆向西上章
也
律曰災難厄急從死中求生消惡伏邪皆北
向上章也

律曰修身養性温潤富貴萬願皆南向上章
律曰上章皆質立𧵥信以驗心志與吏兵要
誓不得違律也
律曰天爲除之應死者天爲減罪如此者衆
身有益勿效他人後世子孫皆老人福是爲
耳諸職治道士女官及散民新民皆不得與
狼戾祭祀家飲食狼戾之家更相請呼飲酒
食肉男女合㑹小大語笑從心快意吾之所
禁勿爲口腹所誤令人故氣來徃不絶以致
災禍宜當節度身中吏兵皆受不清之名豫

爲作備若見中傷勿得咎怨也
律曰諸職道士女官皆不得使民數行問解
淨汙多有忌諱縁真作僞私行意氣狐疑爲
意不正終不得道恩邪僞自至徒自苦耳乆
於身無益科律所禁可得怨天也
律曰道士女官皆不得使民私祠祀鬼神殺
猪羊妖言惑語此僞事皆道之所禁若有此
色皆須斷除違律者犯籙上禁罰筭一紀也

玄都律文(終)











