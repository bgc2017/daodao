








上清洞眞解過訣遜五
　　　清靈眞人裴君八節日謝罪第一
清靈眞人裴君曰太極眞人常以立春日日
中時㑹仙人於太極宫刻玉簡記仙名常以
其夕夜半時正北向仰視北極再拜頓首陳
己罪多少之數求解釋之意畢復再拜乃止
至春分之日日中之時崑崙瑶臺太素眞人
會諸仙官定眞經
至立夏之日日中之時上清五帝㑹諸仙人
於紫微宫見四眞人論求道之功罪

至夏至之日日中天上三官㑹於司命河侯
校定萬民罪福増年減算
至立秋之日日中五嶽諸眞人詣中央黄老
君於黄房雲庭山㑹仙官於日中定天下神
圖靈藥
至秋分之日日中之時上皇太帝乃登上清
靈闕太微之館㑹太上三老君北極諸眞公
八海大神五嶽尊靈仙官萬萬共集議天下
萬兆之罪福記學道之懃懈一二條列付之
司命

至立冬之日日中陽臺眞人㑹諸仙官玉女
新定得道始入仙名録籍
至冬至之日日中天眞衆仙皆詣方諸東華
太宫詣東海青童君刻定衆仙籍金書内字
常以八節夕夜半日中謝七世祖父母罪及
自身中罪過過名自除也乆行之神仙不死
夫秋分春分日太上神眞觀議萬仙自非眞
正者不可輕用其日謝罪也衆眞仙官以八
節日日中共㑹集凡三日乃解欲脩道者當
先齋戒勿失之也

支子元受蔣先生第五首之訣以八節之日
存思陳已立身以來罪過多少之數輸誠自
狀以上希天皇諸眞關寫之祐剋身歸善以
求長生神仙者也
蓋秋分之節者氣處清虚太和之正日也衆
眞諸仙是其日皆聽訟焉又地上剌姦吏部
境諸仙官並糾奏所在道士之功過及萬民
有罪死生者也
仙忌眞記曰子欲昇天慎秋分罪無大小皆
上聞以罪求仙仙甚難是故學道爲心寒此

是朱火丹陵仲陽先生之要言矣秋分氣調
日中以順天地者也夫大炎之氣摧於凋落
之勢玄水包津胎於金生之府乃太陽光轉
少陽藏養天地於是所以定剛柔之際合二
象之序煥成流明乃别隂陽三光實八節之
標日求道之要梯矣毎至其日日中之時上
皇太帝君玉尊陛下乃登廣寒上清靈宅太
空之闕丹城紫臺長錦玉樓群眞集于太微
之觀上關九天之門請九天之眞皇中邀太
上三老君北極諸眞及八海大神下命五嶽

名山諸得仙者靈尊萬萬並㑹於寥陽之殿
共集議定天下萬民之罪福紀録學道求仙
者之懃懈䟽識犯過日月修行善惡刑罰之
科生死之狀各隨其所屬部境根源條列付
之司命書于皇録罪福纎芥刻于丹城之籍
伏匿之犯惡隂德之細功者無不一二縷别
而知之者也其夕夜半當出中庭北向仰視
北極脫巾再拜頓首長跪上啓太上北極天
尊大帝君因宻謝七世祖父母罪及自陳巳
立身以來罪過多少之狀乞得赦貸從今自

去攺往修來之言言必使信誓于丹心盟於
天地不敢犯惡之行也其中言在意陳之乆
行之神仙不死畢云願太上皇帝削某罪名
移書三官使神仙之録某厠玉札長生乆視
通眞逹靈畢又叩頭四下再拜而還静室深
自剋責并存念三元中神令上啓太上如此
者三名上仙籍罪咎除滅也三元泥丸絳宫
丹田三神也存念三元三神上啓天尊求乞
恩赦助已所陳令必上聞者也三啓秋分生
籍乃定死名乃除此一法出經命青圖是長

生祕法矣俗人雖好道未離人間人間甚多
罪咎犯之者非一恐未便可施用秋分首過
之法也入山林中逺去人事蕭然獨處不犯
萬物乃可爲之旣有反善之辭誓有攺行之
言言巳聞於高上之聽慎不可復使犯惡違
生之事也重犯罪十過天地弗赦身死爲驗
非可復攺補者矣以此求道無所復索也養
生有如水火之交耳得其益則白日昇天犯
戒法則身没三泉也又其日尤重於七節趙
伯玄所謂生死門户者也

三九素語曰秋判之日尊卑盡㑹生死之日
也古人以秋分日爲秋判日也所以爾者秋
分之日乃㑹九天八地衆眞仙神上皇至尊
三日三夕共定萬民之命所聚議者咸多而
神尊並集故也諸八節日㑹天地諸眞官先
後及節凡三日三夕而各還所司此是支公
子元訣别此一事不雜七節之條例也
候夜神童金根經曰八節之日求仙極㑹天
命衆眞皆當集對未節一日萬靈詣闕節日
日中尊卑入謁節後一日罪福分别三日三

夕天事乃畢子其慎罪務爲功德名可上眞
列編太極吾不詭言知者深宻急宜謝過祕
而慎泄此亦支公口所告出以傳示裴君
　　　許先生八節日謝罪第二
許先生口訣曰常以八節日夜半之後平坐
北向存形念景令如見兆身畢以兩手交頭
上以叩地二九過則罪咎除形景得分
　　　許先生五通日爲先人謝罪第三
常以五通日北向謝請兆三曾五祖先人之
謫則兆先世罪咎解也五通日者十月朝二

月旦是也不解先人負謫欲求仙去仙逺矣
　　　許先生五逹日爲先人及巳身謝罪
　　　第四
以五逹之日北向五再拜心呼上皇君及夫
人名字三過
歲星眞皇鬱粲鬱粲鬱粲夫人飛雲飛雲飛
雲
熒惑眞皇維停維停維停夫人華瓶華瓶華
瓶
鎭星眞皇耽延耽延耽延夫人非賢非賢非

賢
太白眞皇德標德標德標夫人靈恩靈恩靈
恩
辰星眞皇精原精原精原夫人龍娥龍娥龍
娥(右五皇夫人名字先文無/出此乃昭靈夫人别口訣)
畢叩齒五通畢解巾長跪謹啓五星日月上
皇高眞道君道君夫人玉清太上上清上皇
上帝大道聖君几前因陳七祖父母以下下
及一身千罪萬過上世以來乞得解脫三官
吿下天帝使罪名離釋削除丹簡乞得與五

星之眞俱奔華晨上登上清交行玉闕
正月六日中時二月一日晡時
三月七日夜半四月九日食時
五月十五日夜半六月三日中時
七月七日夜半八月四日中時
九月二日平旦十月一日平旦
十一月六日夜半十二月十二日夜半
　右記五逹吉日
太上藏五通之日封於五嶽之玉笥隱廻元
之道隱於九晨之宫旣修五通當行廻元五

通開於帝始廻元開於玄終故修五通行七
元廻道者不食血腥物見諸屍穢犯者受太
玄考五通者太上之吉㑹日廻元者太上之
更新日也不知五通不得解罪除過不知廻
元隱道不得刻名上眞常以其日思存吉事
首謝身中罪過所謂解免七世離脫刑名者
也不以示九宫中仙矣
　　　太一首謝除罪夜半日中謝罪第五
太一曰兆若有罪過欲首謝求除罪者夜半
及日中入室閉户端坐北向存帝君在兆紫

房中存思如上因又存兆身在紫房中伏帝
君前内自陳愆屏氣良乆帀令一身汗出衣
服沾蒸如此者三過所解罪自散也汗帀一
體乃祝曰
某甲有罪上聞百神乞度七九水火之患守
命太一匃濟帝君汗流一體怖在三魂恩惟
太上永令除患畢因三呼帝君名字帝君諱
陵𣑽字履昌靈一名七靈一名神文人常治
太極紫房中端坐平正貌如嬰兒之狀常有
紫氣覆其神形衣五色華衣巾日月之冠左

耳上有日徑九寸右耳上有月徑一尺存畢
乃開目名曰帝君解過之道内謝五神流汗
爲應矣世人謝過乃叩頭搏頰此外法也若
修三一守洞房事帝君奉太一者愼不可以
叩頭搏頰也人叩頭者驚三魂擾泥丸懆紫
房煩帝君也夫人搏頰者堅胞結束魄筋太
一悲五神遷乃大忌也若所行所念但心存
叩頭搏頰亦内解於心中矣仙人存心拜而
已形不屈也吾謂爲宜
　　　劉先生辰巳五德日爲先人舉家謝

　　　過第六
劉先生記曰人多罪過天網踈而不漏隂奪
人算故不壽雖有生道在於身中而不謝過
則多疾病憂患也此文出太微文昌河圖内
篇第二十三其人家轗軻衰耗或所爲不成
或子孫不昌或爲吏不遷或六畜死亡或飛
禍横集皆由多過之故也能洗垢清心不淫
不嫉不行非理慈仁惻隱憂人之憂樂人之
樂見人所失如己之失見人有得如己有得
不爲讒賊不行兩舌布施救患日益壽命常

得所願乃以辰巳之日黄昏時掃除天德之
地謂甲庚丙辛壬地是也燒香舉家北向解
巾叩頭數十下口勿言但心中言願解舉家
身中所犯罪過如此則可得平安長生其作
過不止雖數謝亦無所益矣旣不有過能常
修此謝過之道則永無憂患
　甲辰丙辰戊辰庚辰壬辰
　已已辛已癸已乙已丁已
　右五德日
　　　太上廻元隱道用除罪籍廻元五通

　　　之日謝過第七
太上廻元隱道用除罪籍内篇曰太上玉眞
隱元内觀用六丁之日是時天元敷陳胞結
重固七魄上言三魂記過連愆七祖積罰三
隂故有消除之法以解脫愆罹施此道者乃
爲求仙之大者矣諸思七元存九晨之道所
寢牀席不與他人同止衣服亦然男女同席
而息乃列罪北玄之籍若犯乎汙穢者逮殃
注於地獄也師及同氣相雜而止亦爲犯也
五通者太上之吉㑹日廻元者太上之更新

日也不知五通不得解罪除過不知廻元隱
道不得刻名上眞常以其日思存吉事首謝
身中罪過所謂解脫七世離脫刑名者也不
以示九宫中仙矣
太上藏五通之日封于五嶽之玉笥隱廻元
之道隱於九晨之宫旣修五通當行廻元五
通關於帝始廻元開於玄終故修五通行七
元廻道者不食血腥勿見諸屍穢犯者受太
玄考
諸修洞房紫房中事及存九晨七元者眠初

起初卧時臨食食畢先微祝曰
五皇五通六合紫房廻元隱道豁落七眞生
魂者玄父父變一成神生魄者玄母母化二
生身攝吾筋骨者公子爲吾精氣者白元長
生乆視飛仙十天畢勿令耳聞祝音此太上
隱祝以除邪氣致精神使人終身不厭昧
　　　六甲之旬六丁之日月晦之夕六甲
　　　之日爲七世父母解考八條第八
常以甲子之旬丁卯之日夜半之時於寢牀
平坐北向接手叩齒七道乃仰存七星使煥

明於北方良乆微祝曰
第一太星玄摳陽明天樞魂神上玄九君作
七呼之畢乃又祝曰
願得除某七世以來下逮某身陽罪陽過皆
令消除所向如願萬事合心飛歩七元與天
相傾名刋斗晨延紀億千畢乃存北斗七星
從天上而來飛入我口逕在心中存心光令
内外洞徹極思念之畢心存北向再拜拜畢
嚥液二九過亦可起拜此謂解晨結羅内映
上道

甲戌之旬丁丑之日夜半之時於寢牀平坐
北向接手先叩齒七過畢乃仰存七星使煥
明於北方良乆微祝曰
第二元星北合隂精天璇魂神上王九君作
七呼之畢乃又祝曰
願得除某七世以來下逮某身隂罪隂過皆
令消除六氣盈滿四神同靈飛行七元名刋
玉書上登紫清乗玄駕無出入利貞與天同
符畢乃存北斗七星從天中而來飛入我口
逕在脾中使洞鑒内外五臟分明存星來入

口當令目覺光芒四散滿口口中小熱即星
精來入之驗也畢心存北向再拜拜畢嚥液
二九過亦可起拜
甲申之旬丁亥之日夜半之時於寢牀平坐
北向接手叩齒七過畢乃仰存七星使煥明
於北向良乆微祝曰
第三眞星九極上眞上元夫人天機魄精上
素九君作七呼之畢乃祝曰
願得除某七世以來下逮某身死罪死過積
惡𥝠匿違犯天地水三官者皆令消除目眀

徹視鑒洞幽無飛行七元名書上清役使萬
神上登玉庭駕景乗空與天相傾畢乃存北
斗七星從天而來下飛入我口逕在肝中使
光照五臟内外洞明畢心存北向再拜拜畢
嚥液二九過亦可起拜
甲午之旬丁酉之日夜半之時於寢牀平坐
北向接手叩齒七過畢乃仰存七星使煥明
於北方良乆微祝曰
第四紐星旋根玄㝠天推魄精上虚九君作
七呼之畢乃又祝曰

願得除某七世以來下逮某身無恩無德不
仁不孝隂惡之罪數千萬計皆令消滅服食
納精日以進益飛登七元録刋太玄上列玉
▲乗歘九天役神御靈日月同新畢乃存北
斗七星從天而來下飛入我口逕在脾中使
光明洞徹映著五臟畢心存北向再拜拜畢
嚥液二九過亦可起拜
甲辰之旬丁未之日夜半之時於寢牀平坐
北向接手叩齒七過畢乃仰存七星使煥明
於北方良乆微祝曰

第五綱星天平丹元玉衡魄靈上君上元九
君作七呼之畢乃又祝曰
願得除某七世以來下逮某身内外穢罪表
裏沈過數千億萬紀在幽關者皆令消除當
令體充氣盈黄庭鎭胃中上刻下太素垂景
標名紫宫右侍玉女左侍玉童日月同暉位
爲眞王畢乃存北斗七星從天上而來丅飛
入我口逕在胃中使光朗洞照五臟分别畢
心存北向再拜拜畢嚥液二九過亦可起拜
甲寅之旬丁巳之日夜半之時於寢牀平坐

北向接手先叩齒七過乃仰存七星使煥明
北方良乆微祝曰
第六紀星命機北極闓陽魄靈上丹虚皇九
君作七呼之畢乃又祝曰
願得除某七世以來下逮某身所犯所行賊
惡罪過姦逆亂妄列紀帝宫者皆令消滅百
疴康愈體氣利貞名書仙臺刻金上清役使
萬神飛行九明畢存北斗七星從天上而來
下飛入我口逕在賢中使光明洞徹五臟分
别畢心存向北再拜拜畢嚥液二九過亦可

起拜陽日存在左賢隂日存在右腎一日爲
陽二日爲隂此道尤禁見血穢臭慢雜食葷
辛則上注延於七祖以下注禍其身死爲下
鬼名除帝門
月晦之夕明日月朔也未雞鳴之前當於寢
室牀上東向接手平坐叩齒七過乃仰存北
方七星使煥明於我之左靣也良乆微祝曰
第七關星玄陽天關摇光大明太上玉皇道
君七呼之畢乃祝曰
願得除某七世以來下逮某身暗昧𥝠匿犯

罪五刑身中之神數千萬億紀在北帝鬼官
者皆令消滅當令某神精八逹坐在立亡耳
聦絶音目生紫光刋玉太素洞鑒鬼形名書
帝君命均二明飛行七元寢宴紫庭畢存北
斗七星從天而來下逕入我目瞳中通映兩
眼使内外自照存見五臟使分明陽日存星
入左目瞳隂日存星入右目瞳畢心存北向
再拜拜畢嚥液二九過亦可起拜
六甲日夜半生氣之時於寢室牀卧坐首向
隨意也握固而閉氣定神良乆叩齒九過畢

存北斗九星使煥明於頂上也九星光芒以
相映及於是乃微祝曰
第八帝星高上玉皇神八景元君第九尊星
太微玉帝君太素七晨元君九過呼之畢乃
祝曰
願得除某九世祖父母以來下逮某身諸丘
山水源大小罪過名上死籍者隂匿賊惡伏
姦藏欺事有億萬列在鬼帝酆山上者死罪
條例之愆紀于北上九元太極眞人黒簿者
乞九元太上帝尊玉玄君皆令事事消除飛

行七道上登玉清同遊太無乗景晨生北晏
八素與日相傾緫朝皇妃攝御萬靈畢又存
北斗七星從天而來下逕入我泥丸紫房中
使洞照泥丸及光明接徹一身五臟使内外
通生紫光雲氣極令鬱鬱髣髴念之畢心存
再拜畢嚥液三九過
若六甲日與月晦及六丁日存思相倣近者
自可以次調適疇量修之不必使頻仍相切
近也毎事效此唯令全備於眞法也於是太
上廻元謝罪之道畢矣





上清洞眞解過訣
















