








太上導引三光寳眞妙經
元始天尊時在赤明世界丹靈國土朱鳯城
中明霞宫内御三炁丹華之殿與諸天大聖
至眞尊神五老帝君金闕後聖三清无極上
聖髙尊東華太皇西靈金母三十二天帝八
十一天君玄和靈妃太明玉女无鞅之衆校
定天元制御洪炎考量却運按三元籙籍度
一切人三界九幽沈潛異類萬靈稱泰咸覩
法門地獄寧閑八隂開朗積痾蠲蕩罪録銷
除預覩天光咸蒙大慶十方无極世界承道

威神倐忽之間僉然俱至時東西極遠之處
忽有竒光上照太空衆入法會九色艶逸灼
爍鮮華煒燁流芳不可熟視即有天君天帝
眞人仙人玉女玉童天人眷屬皆項生圓象
足歩蓮花充塞二方一時齊至既入法會禮
覲天尊燒香散華供養朝謁法事既畢各退
本方左右二邊依位而坐於是太眞舉信神
王仗憣天樂空歌萬種互作震駭天地喜樂
難言法會未悉普德妙行眞人即從座起安
徐雅歩直詣道前稽首作禮上白天尊今此

會中有東西二衆形神挺特相好端嚴進止
雍容竒光煒爍宗修何法師禀何人以何因
縁證斯品位願賜告勑教所未聞
天尊告曰普德妙行汝證位上眞多歴年劫
聖尊品緒眞果階修内外髙卑淺深行業咸
所洞見无不該詳二衆所修亦當備悉汝所
發問當是此會之内有小聖童眞及初仙之
人所習未廣見彼來衆黙有所疑汝又欲顯
彼所修昭示後學故此發問廣爲來生開演
妙門作大法利此心弘普不可思議復坐諦

聽當爲汝説夫大道之化先乎无先非有非
无至幽至寂離聲離見非色非空微妙玄深
不終不始將示開化漸布生成於太虚㝠寂
之中先分道炁稍見形兆清濁有硃清浮爲
天濁厚爲地二炁分判一隂一陽隂陽至精
結爲日月陽極於九日含九芒隂極於十月
分十彩月以躁速日以舒遲月以裁成日以
生化二象逓代照燭於中萬物感通生化於
下又以二象結炁日月分精散爲星辰止爲
川嶽五星五斗交絡於天以正紀網以司幽

顯物无巨細咸所繫焉日月星中各有宫闕
君臣宰執統領職司仙秩神官罪福僚掾各
於其内莫不備陳其中官僚或稟炁挺生或
積功遷署或隨其修學證品所居緫名三光
應道運化皆有自然玉字八會之文藏祕三
宫未傳於世今將授汝下化群生此名導引
三光服御眞炁依科盟受按法修行一十八
年功成得道炁與道合壽命无窮二方之人
乆修此道功充德備形神合昇居三光宫中
爲三光寮屬形儀炳光燿紛敷與衆神仙

居然有異若累功不息隨品轉遷自三光下
仙亦登聖位與三洞修禀事事玄同此法在
億却之前渺漭之際與玉清聖教俱化諸天
二觀三乗等无有别勿於大道生疑惑心即
命典經上卿衞眞太史監盟統録玄上職僚
玉司四宮典領官屬開晨華寳殿奉丹景玉
函出三光上篇八天玉字九變八會微妙洞
章依四極月科授普德妙行諸天在位萬聖
列儀三界四司成所瞻覩於是普德妙行北
向長跪稽首受經天地萬靈齊聲稱善即以

白玉爲簡黃金刻書藏於鬱儀之結璘之
閣四百年内得傳三人受經既悉
天尊告曰二方來衆日月諸仙道御三光證
成眞品神形朗徹映照會中以衆所觀甚爲
竒妙然於諸方應化一切眞仙光相之中未
爲殊特勿生疑貳自丧善功須臾即見元始
天尊及人天大衆各於身相生微妙光洞朗
太空混融天地種種色相變化无窮如七寶
山照百千日與日月衆混合无殊天尊告言
普德妙行曰大道玄功生化萬物隨形稟受

各有淺深垂法應機開度一切隨機修習亦
有等差萬化不同歸於一道道本无二歸於
一元契道之時亦忘此一不拘物我不繫有
无湛寂希夷離言絶想劫運有盡此道常存
安處妙門是名得道説是語巳勑命天駕歸
還大羅會衆神仙天眞上聖三界内外洞了
眞詮稽首太虚作禮而退


太上導引三光寳眞妙經
