








離明瑞象燈儀
法事
恭聞大道昭昭不言善應小心翼翼有禱必
通臣等謹炷眞香虔誠上啓
南方大聖三炁火德熒惑執法眞君丹天赤
皇上道眞君南宫執法延夀司録君火祖燧
人帝君火正商丘宣明王火正閼伯大神大
火析木神君祝融炎帝輔炎眞官回禄神君
左六位仙官右六位仙官離明宫内主火靈
妃流金火鈴宋將軍五方火殃使者火騾火

馬火弓火箭神君火部合屬威靈恭望
聖慈俯垂洞格普仗眞香悉同供養畧入意
伏以坱圠流行大巧無私於埏埴生育長養
有形盡屬於明離根荄允頼於蕃滋品彚悉
沾於亭毒聖人乘風而取象君子申命以治
民居常則立不易方在益則過而思改敢攄
素悃上瀆皇鈞輒依法以然燈儼在天而炳
耀今辰建醮祈安信士某等比覩焚如之警
皈依主罰之司延星侣於瑶壇仰靈斿於碧
落恭對熒芒之下特陳螻蟻之私冀格精衷

均膺洪貺法衆運誠讃揚聖號
舉南丹紀壽天尊
臣等志心皈命南方至眞大聖熒惑執法
星君離宫神仙(衆和)諸靈官
臣聞妙道儲精鍾南丹之正炁離明育物緫
炎帝之威靈仰惟
南方火德熒惑執法眞君德合正陽位尊衆
曜賛襄穹昊隂騭生靈宻持造化之權黙運
至公之化周流示象現伏有時凡屬照臨敢
忘欽向今辰建醮然燈信士某等生居

帝土命係星𨇠行藏恐慢於天常動止有乖
於日用每懷修省實切畏兢憑羽士以傳誠
冀神光而容與移宫退舍旣聞前古之言宥
過消愆俯鑑今時之禱群黎百姓蒙䕃佑而
弭惡消災萬户千門沐照臨而覃恩錫慶尊
卑長㓜安靖和平稽首皈依虔誠讃詠
舉南方火德星君
明離毓德火宿儲靈神威霽景品彚咸榮
百㝷火電馘灼邪精束縳九醜摧滅魔群
奉行威令備守天經群生傾仰永保安寧

臣等志心皈命南方丹天赤皇上眞道君
大火析木神君離宫神仙衆和諸靈官
臣聞陶鑄形神熒惑治離明之府交蒸品彚
朱明宰玉眸之宫推運災祥鑑明善惡無物
不承於照燭有情皆託於輝光凡有請祈均
䝉感應今辰建醮祝燈信士某等言念飽温
自適過咎惟多恐運去以時乖致災生而禍
至輒籲天而請命庸謝過以祈恩消禳回禄
之災驅殄畢方之孽同𢋨共井永逃爛額之
虞接屋連甍不罹燎原之禍人人按堵物物

皆春稽首皈依虔誠讃詠
舉赤皇上眞道君
赤皇應象德秉丹天執天之法宰制斯權
留伏分野流鈴當前麾旌萬里察奸紏愆
誓堅寅畏神眞矜憐永懷皈仰賜福綿綿
臣等志心皈命南方執法延壽司禄眞君
左六位仙官火部神仙衆和諸靈官
臣聞赤帝握符乘火衡之昌運皇天愛物當
夏日之咸亨正國祚之重光應離明之三炁
萬物相見適當茂實之期百昌嘉生旺以丙

丁之地仰憑昭晣俯鑑丹衷式薦溪毛暫停
風馬今辰建醮祝燈信士某等言念忝與倉
生均叨洪化例切經營之急寜無稔積之愆
兹知就燥以爲憂輒敢籲天而有請式陳醮
禮祗迓飈輪覬垂降鑑之私誕錫安寧之祉
火曰炎上永無直突之虞人在其中常恊大
來之慶巢安幕燕殃殄池魚稽首皈依虔誠
讃詠
舉執法延壽眞君
離明正炁執法專司顯垂警誡日鑑在兹

威神赫烈正直無私禍淫福善否泰由斯
丹誠上達覬格回慈道之功用永度屯危
臣等志心皈命火祖燧人帝君火正閼伯
大神右六位仙官離宫神仙衆和諸靈官
臣聞炎上曰火由失性以延災蓋髙者天感
以誠而必達軫念有生之衆動成愛累之愆
故下士之無知致眞司而行罰鉅焚烈焰嘅
玉石以俱消爛額焦頭感比鄰而相救黙頼
神明之祐幸逃煨燼之虞爰祗事於眞斿庸
少伸於謝臆今辰建醮祝燈信士某等率勵

齋莊之衆皈心造化之宗例秉忱誠同徼福
惠熱惱祈冰消於烜燥起居冀世樂於清涼
四境無犬吠之憂萬井恊雞鳴之喜物消疵
癘災免燎焚稽首皈依虔誠讃詠
舉火祖燧人帝君
丹罡示象火祖應眞執天之令民之畏寅
維南有箕庶物咸榮▲搶去惡至妙難明
緫括萬化秉以機衡家邦是頼永鎭清平
臣等志心皈命祝融輔炎眞官回禄神君
丙丁將軍火鈴使者離宫神仙(和)諸靈官

臣聞火運司天萬物咸資於長養陽靈御極
百昌悉自於陶成仰周乾象之盈虚俯察坤
輿之否泰行無常度莫窺盈縮之端數異𨇠
經孰究機祥之兆矧在照臨之内敢忘欽奉
之勤遥睇明威式徼繁嘏今辰建醮祝燈信
士某在壇衆信人等言念禀生謭薄賦性愚
蒙惟知逐利以謀生罔悟省躬而逺罪特㳙
塵宇昭露丹忱仰祈善貸之仁用贖多生之
咎家庭宅舍諧滋至泰和之休閭里比鄰免
連延不測之患晨炏暮㸑戒永服於徙薪夜

寐夙興安常叨於磐石咸仰無私之照均蒙
至治之仁稽首皈依虔誠讃詠
(舉)祝融輔炎眞官
仰崇炎帝赫赫厥靈維燧命祖福我斯民
監臨不逺警戒昭明惟善是修惟惡是懲
齋心以祀普錫安榮威靈所主莫敢不承
志心皈命願保康寜
衆諷神呪
南方丹天赤靈所專威光烈焰施化不偏
火龍一飛照耀無邊火馬一躍萬里盤旋

火鷹一迅鼓翼無前火鈴一撼洪音逺宣
火瓢一發到處生煙火劒一下諸魔伏虔
火索一舉百邪自纏火旗一展號令肅然
火節遙指孰敢當權盛德及物長養生全
逆令返正炎災灼天鑑善不遺削罪除愆
祝燈偈
昔奉天尊教禀令守炎方今奉天尊敇
聞善降吉祥家有天尊呪火部不爲殃
家有天尊呪火勢息威光家有天尊呪
火怪自潜藏家有天尊呪諸魔自滅亡

家有天尊呪災厄自消禳家有天尊呪
財物得阜昌家有天尊呪宅舍得安康
諷經宣䟽
伏以曲突徙薪敢昧格言之訓負荆請罪必
從至禱之誠炎燧收煙人民按堵向來祝燈
功德無限良因敬用回向上奉
南方火德熒惑執法眞君丹天火部一切神
仙諸靈官衆仗此燈功普伸回奉伏願
錫之純嘏享于克誠回禄除殃永免焦頭而
爛額畢方消孽常臻列屋以安居焚燎之災

不侵康寧之福畢至四民樂業萬物蒙休爲
上因縁志心稱念
南丹紀壽天尊
消災解厄天尊功德無量不可思議
離明瑞象燈儀終






