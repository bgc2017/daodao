








太上正一法文經滿七
天師稽首問太上曰道陵常見世間人民困
於疲病牢獄杻械枷鎻水火刀兵虎狼蟲蛇
衆苦危難不能自免痛惱辛酸死亡夭折枉
横非一不知從何縁来而值斯毒不知修何
功德可得度脫惟願天尊大慈開宥令知所
犯得出憂悲太上告道陵曰皆由人民不信
宿命罪福因縁輕師慢道破齋犯戒違負天
地日月星辰攻根伐本背正入邪欺凌貧賤
呪詛鬼神穢辱三尊不忠不孝兄弟不睦父

子不慈夫婦不和男女不順更相殘害矯詐
百端殺生偷盜邪淫嫉妬慳貪愚癡惡口兩
舌綺妄不眞飲酒食肉穢汚天眞恃强凌弱
倚官挾勢爲君無道爲臣不忠罔上欺下損
傷百姓枉害忠良縱放無度致遭病苦厄難
相逢是故天有九醜殺鬼各將徒衆九千萬
人乗雲馭氣因風傍雨栖泊林木依附人家
伺其衰怯隨託衣服流精飲食入人臟腑或
居宅舍行九種厄難布在世間治此惡人令
歸善道若持齋禮拜行道誦經燒香散花受

誡懴悔布施發願救濟貧窮放贖生命修營
靈觀建立精舍玄壇法宇廣造福田作諸功
德即得免其灾厄度脫危苦若不信罪福殺
生偷盜飲食酒肉訾毀三寳輕慢出家破壞
形像行諸惡業則衆厄加身遇其轗軻田蠡
虚耗畜養死亡仕宦黜退人口夭傷所求不
利所願不成九厄者
一者疾病謂風寒暑濕疫氣瘟行痃癖癥瘕
霍亂下痢邪精鬼疰一切病惱苦痛纒身不
能飲食形容消瘦求生不得求死不得晝夜

困楚坐卧不寧
二者牢獄謂官家口舌文書枉横杻械枷鎻
鞭棒楚撻考掠身形痛苦難忍連及父母兄
弟妻兒眷屬累歳終年莫能自出
三者刀兵謂遭逢無道殺戮賢良或枉加宼
害劫賊縁對逢其斷割手足分張或爲國征
討遭其斫射破裂尸形骨肉離散飼諸禽獸
魂飛異域永無依託
四者水漂謂洪水洋溢彌天流蕩川谷波騰
遇其淹沒父子同淪骨肉消散填於溝壑飼

其魚鱉或行江海及諸川谷即逢沈溺形消
水府
五者火燒謂行山澤逢諸野火及以居家值
其焚灼形體焦然
六者毒傷謂虎狼蟲蛇蜂蠆衆毒及草木花
葉傷損皮膚或惡氣毒物中身入腹痛苦難
堪
七者壓迮謂山石崖岸屋宇瓦木崩壞摧折
壓迮損傷手足頭目痛楚難忍坐卧不安
八者驚恐謂官家威勢水火刀兵風雷震擊

惡禽猛獸魍魎邪精奄来迫迮恐怖不寧魂
神號䘮便至亡殞
九者饑寒謂公私使役逺出他方遭遇險巇
水火兵宼以相凌迫衣粮乏絶或居家貧窶
常受饑寒皆是九醜殺鬼主之九醜鬼者
一曰狄星二曰狂雲三曰衆妖四曰天乖五
曰騝驟六曰甘篤七曰▲狂八曰警乎昌九
曰值俱各司一厄常行人間復有五帝神官
各行五厄以伺惡人
一者青帝神官行青瘟青疫青毒青蠱青𩲨

青吹逢之者頭痛壯熱傷寒時氣霍亂下痢
手足煩疼肩背强直不能飲食身體痛楚骨
肉辛酸言語恍惚不自覺知
二者赤帝神官行赤瘟赤疫赤毒赤蠱赤𩲨
赤吹遇之者官家牢獄杻械枷鎻文書口舌
刑徒繫閉鞭笞考楚痛惱百端
二者白帝神官行白瘟白疾白毒白蠱白𩲨
白吹遭之者刀兵劫賊虎狼蟲蛇蜂蠆毒物
以相中害傷損身形
四者黒帝神官行黒瘟黒疫黒蠱黒毒黒𩲨

黒吹值之者江河山谷水泉沈溺漂流淹沒
淪蕩死亡
五者黄帝神官行黄瘟黄疫黄蠱黄毒黄𩲨
黄吹當之者山石頽毀屋宇崩壞車破馬亡
草木壓迮衆毒加身此等神官各將殺鬼三
百萬人手持五刀行於人間
一曰木刀着人之時身體寒熱皮膚痛痒起
動不安手足酸楚風狂恍惚坐卧不寧
二曰火刀中人之時頭痛壯熱遍身疼煩言
語謬誤面目變赤

三曰金刀中人之時咳嗽上氣骨節痛楚或
身上生瘡
四曰水刀中人之時霍亂下痢面目青黒身
體浮腫手足煩疼
五曰土刀中人之時腹内脹滿飲食不消從
此五者轉生百病使人形容消痩魂魄飛揚
常夢與死人同遊減其筭命名書黒簿或年
命沒在黒星赤宿天羅地網一切灾厄之者
皆當先以身中上服造救苦天尊寫此寳經
作度厄神旛皆以九爲數彌多爲佳然長明

燈晝夜不絶并誦經行道懴悔受戒燒香散
花設齋念道救濟危苦捨放囚徒布施窮乏
放贖生命立其髙座廣召有德講說大乗立
觀度人行諸善願晝夜不怠克得脫離灾厄
年命長延
太上又曰若人常能預造十方天尊一軀十
軀百軀千軀萬軀隨力所堪復寫三洞衆經
一部十部百部千部萬部流通讀誦又請道
士轉讀三洞一切衆經行道啓願請福禳灾
度人立觀最爲第一不可思議若不能如此

但清靜宅舍沐浴身心晝夜讀誦此經禮拜
十方天尊燒香解厄散花陳願自得免諸灾
難獲福無窮
太上曰若欲解厄消灾當取青絲左紐作九
子繩令長九尺金環九枚或銀銅等先結一
環於繩頭燒香然燈多少之限皆以九數之
東向安坐讀誦此經毎一遍一卷則就環一
結滿九結後又結一環如此竟九環即設齋
解結名曰解天九厄開天九結度名九天延
生九眞解竟復依前結之若有多人各結各

解若滿九萬遍則終身無厄名上東華若能
至解結之時造像燈旛各九諸天稱讃福祚
巍巍其結或於三尊御前若法師衣帶而誦
詠結之若自讃誦結巳衣帶矣
　　　禮十方天尊法
面東方九十拜東南方百二十拜南方三十
拜西南方一百二十拜西方七十拜西北方
一百二十拜北方五十拜東北方一百二十
拜向西北禮上方三百六十拜向東南禮下
方一百二十拜各一千二百拜皆須拜拜念

當方天尊名號云
　　至心歸命東方玉寳皇上天尊
　　至心歸命東南方好生度命天尊
　　至心歸命南方玄眞萬福天尊
　　至心歸命西南方太靈虚皇天尊
　　至心歸命西方太妙至極天尊
　　至心歸命西北方无量太華天尊
　　至心歸命北方玄上玉晨天尊
　　至心歸命東北方度仙上聖天尊
　　至心歸命上方玉虚明皇天尊

　　至心歸命下方眞皇洞神天尊
毎禮一方竟皆長跪三上香懴曰弟子(某甲)
肉人凡夫生在世間從年七歳以来違天犯
地呵風罵雨躶露星辰輕慢三寳穢汚十方
不依科禁訾毀正眞不忠不孝殺生偷盜邪
淫顚倒綺言妄語惡口呪詛罪條無量不可
記録不自覺知今日首謝歸命天尊特願天
尊大慈開宥原赦(某甲)無量罪愆乞度灾厄
名書神仙長生簿中更三上香叩頭摶頰
太上曰於本命行年太歳大小墓上然燈誦

經解厄消灾十二時二十八宿上然燈延年
益筭門戸上然燈益口来財庭中然七星燈
解牢獄禁閉皆當燒香誦經又曰常以月朔
望晦清齋燒香然二十八宿燈晝夜不懈諸
天爲子却死上生益筭延年若能誦三洞大
經福降無窮矣天師稽首稱善而退



太上正一法文經











