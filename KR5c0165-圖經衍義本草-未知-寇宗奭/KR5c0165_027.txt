










圖經衍義本草卷之二十七曰二
宋通直郎辨驗藥材寇宗奭編撰
宋太醫助教辨驗藥材許洪校正
獸部上品
龍骨






龍骨味甘平微寒無毒主心腹鬼疰精物老
魅咳逆泄痢膿血女子漏下癥瘕堅結小兒
熱氣驚癇療心腹煩滿四肢痿枯汗出夜卧
自驚恚怒伏氣在心下不得喘息腸癰内疽
陰蝕止汗縮小便溺血養精神定魂魄安五
臟○白龍骨療夢寐泄精小便泄精(禹錫等按泄精)
(通用藥云白龍骨平微寒)齒主小兒大人驚癇癲疾狂走
心下結氣不能喘息諸痙殺精物小兒五驚
十二癇身熱不可近大人骨間寒熱又殺蠱
毒得人參牛黃良畏石膏(禹錫等謹按驚邪通用藥及藥對云)

(龍齒平)角主驚癇瘛(尺曳切)瘲(子用切)身熱如火腹
中堅及熱泄乆服輕身通神明延年生晋地
川谷及泰山巖水岸土穴中死龍處採無時
畏乾漆蜀椒理石
圖經曰龍骨并齒角出晋地川谷及泰山
巖水岸土穴中死龍處今河東州郡多有
之或云是龍蛻實非死骨得脊腦作白地
錦文舐之著舌者良齒小强猶有齒形角
强而實採無時李肇國史補云春水時至
魚登龍門蜕其骨甚多人採以爲藥而有

五色者本經云出晋地龍門又是晋地豈
今所謂龍骨者乃此魚之骨乎或云骨有
雄雌細文而廣者是雌粗文而狹者是雄
凡入藥五色具者尤佳黄白色者次黑色
者下皆不得經落不淨處則不堪用骨齒
醫家常用角亦稀使○石晋時鎭州接邢
臺界嘗鬥殺一龍鄉豪有曹寬者見之取
其雙角角前有一物如藍色文如亂錦人
莫之識曹寬未經年爲寇所殺鎭帥俄亦
被誅又云海上人言龍每生二卵一爲吉

吊吉吊多與鹿游或於水邊遺瀝值流槎
則粘著木枝如蒲槌狀其色微青黄復似
灰色號紫稍花坐湯多用之延齡
藥性論云龍骨君忌魚有小毒逐邪氣安
心神止冷痢及下膿血女子崩中帶下止
夢中精夜夢鬼交治尿血虚而多夢紛紜
加而用之
陶隱居云今多出梁益間巴中亦有骨欲
得脊腦作白地錦文舐之著舌者良齒小
强猶有齒形角强而實又有龍腦肥軟亦

斷痢云皆是龍蛻非實死也此來巴中數
得龍胞吾自親見形體具存云療産餘疾
正當末服
唐本注云龍骨今并出晋地生碩者不好
五色具者良其青黄赤白黑亦應隨色與
腑臟相會如五芝五石英五石脂等輩而
本經不論莫知所以
日華子云龍骨健脾澀腸胃止瀉痢渴疾
懷孕漏胎腸風下血崩中帶下鼻洪吐血
止汗○又云龍齒澁凉治煩悶癲癇熱狂

辟鬼魅
外臺秘要療傷寒已八九日至十餘日大
煩渴熱盛而三焦有瘡𧏾者多下或張口
吐舌呵吁目爛口鼻生瘡吟語不識人除
熱毒止痢龍骨半斤碎以水一斗煮取四
升沉之井底令冷服五合漸漸進之恣意
飲尤宜老少
千金方婦人無故尿血龍骨一兩以酒調
方寸七空心日三
肘後方治熱病不解而下痢欲死龍骨半

斤擣研水一斗煮取五升候極冷稍稍飲
得汗即愈○又方若乆下痢經時不止者
此成休息龍骨四兩如小豆大研碎以水
五升煮取二升半令冷分爲五服又以米
飲和爲丸服十丸
經驗方暖精氣益元陽白龍骨遠志等分
爲末煉蜜爲丸如梧桐子大卧時冷水下
三十丸
梅師方治失精暫睡即泄白龍骨四分韭
子五合右件爲散子空心酒調方寸七服

廣利方治鼻中衄血及咯吐血不止五色
龍骨作末吹一江豆許於鼻中立止
姚氏方治小便出血末龍骨二方寸七水
調温服之日二服差
姚和衆方治小兒因痢脱肛白龍骨粉撲
之
楊文公談苑澤州山中多龍骨蓋龍蛻於
土中崖崩多得之體骨頭角皆全
衍義曰龍骨諸家之說紛然不一既不能
指定終是臆度西京潁陽縣民家忽崖壞

得龍骨一副支體頭角悉具不知其蛻也
其斃也若謂蜕斃則是有形之物而又生
不可得見死方可見謂其化也則其形獨
不能化然西域記中所說甚詳但未敢據
憑萬物所禀各異造化不可盡知莫可得
而詳矣孔子曰君子有所不知蓋闕如也
妄亂穿鑿恐誤後學治精滑及大腸滑不
可闕也
麝香





麝香味辛温無毒主辟惡氣殺鬼精物温瘧
蠱毒癇痓去三蟲療諸凶邪鬼氣中惡心腹
暴痛脹急痞滿風毒婦人産難墮胎去面䵴
(音孕)目中膚翳久服除邪不夢寤魘寐通神仙
生中臺川谷及益州雍州山中春分取之生
者益良


圖經曰麝香出中臺山谷及益州雍州山
中今陜西益利河東諸路山中皆有之而
秦州文州諸蠻中尤多形似獐而小其香
正在陰前皮内别有膜裹之春分取之生
者益良此物極難得眞蠻人採得以一子
香刮取皮膜雜肉餘物裹以四足膝皮共
作五子而土人買得又復分揉一爲二三
其僞可知惟生得之乃當全眞耳蘄光山
中或時亦有然其香絶小一子纔若彈丸
往往是眞香蓋彼人不甚能作僞耳

藥性論云麝香臣禁食大蒜味苦辛除百
邪魅鬼疰痛小兒驚癇客忤鎭心安神以
當門子一粒丹砂相似細研熟水灌下止
小便利能蝕一切癰瘡膿入十香丸令人
百毛九竅皆香
陶隱居云麝形似獐常食柏葉又噉蛇五
月得香往往有蛇皮骨故麝香療蛇毒今
以蛇蜕皮裹麝香彌香則是相使也其香
正在麝陰莖前皮内别有膜裹之今出隨
郡義陽晋熙諸蠻中者亞之出益州者形

扁仍以皮膜裹之一子眞香分揉作三四
子刮取血膜雜以餘物大都亦有精麤破
看一片毛共在裹中者爲勝彼人以爲誌
若於諸羌夷中得者多眞好燒當門沸良
久即好今惟得活者自看取之必當全眞
爾生香人云是精溺凝作之殊不爾麝夏
月食蛇蟲多至寒香滿入春患急痛自以
脚剔出之著屎溺中覆之皆有常處人有
遇得乃至一斗五升也用此香乃勝殺取
者帶麝非但香亦辟惡以眞者一子置頸

間枕之辟惡夢及尸疰鬼氣
日華子云辟邪氣殺鬼毒蠱氣瘧疾催生
墮胎殺臟腑蟲制蛇蠶咬沙虱溪瘴毒吐
風痰内子宫暖水臟止冷帶疾
雷公云凡使多有僞者不如不用其香有
三等一者名遺香是麝子臍閉滿其麝自
於石上用蹄尖彈臍落處一里草木不生
并焦黄人若收得此香價與明珠同也二
名膝香採得甚堪用三名心結香被大獸
驚心破了因兹狂定雜諸群中遂亂投水

被人收得擘破見心流在脾上結作一大
乾血塊可隔山間早聞之香是香中之次
也凡使麝香并用子日開之不用苦細研
篩用之也
段成式酉陽雜俎云水麝臍中惟水瀝一
滴於斗水中用灑衣衣至敗其香不歇每
取以針剌之稔以眞雄黄則合香氣倍於
肉麝天寳初虞人獲詔養之
楊文公談苑公常言商汝山多群麝所遺
糞常就一處雖遠逐食必還走之不敢遺

迹他所慮爲人獲人反以是求得必絶群
而取之麝絶愛其臍每爲人所逐勢急即
投巖舉爪剔裂其香就縶而死猶拱四足
保其臍李商隱詩投巖麝退香許渾云尋
麝採生香
廣利方治中惡客忤垂死麝香一錢重研
和醋二合服之即差○又方治小兒驚啼
發欬不定用眞好麝香研細每服清水調
下一字日三服量兒大小服
楊氏産乳方療中水氣已服藥未平除麝

香如大豆三枚細研奶汁調分爲四五服
衍義曰麝每糞時須聚糞及有遺麝氣遂
爲人獲亦物之一病爾此獵人云餘如經
牛黄





牛黄味苦平有小毒主驚癇寒熱熱盛狂痓

除邪逐鬼療小兒百病諸癇熱口不開大人
狂癲及墮胎久服輕身增年令人不忘生晋
地平澤於牛得之即陰乾百日使時燥無令
見日月光人參爲之使得牡丹菖蒲利耳目
惡龍骨地黄龍膽蜚蠊畏牛膝
圖經曰牛黄出晋地平澤今出登萊州他
處或有不甚佳凡牛有黄者毛皮光澤眼
如血色時復鳴吼又好照水人以盆水承
之伺其吐出乃喝迫即墮落水中既得之
陰乾百日一子如鷄子黄大其重叠可揭

輕虚而氛香者佳然此物多僞今人試之
皆揩摩手甲上以透甲黄者爲眞又云此
有四種喝迫而得者名生黃其殺死而在
角中得者名角中黄心中剥得者名心黃
初在心中如漿汁取得便投水中沾水乃
硬如碎蒺藜或皂莢子是也肝膽中得之
者名肝黄大抵皆不及喝迫得者最勝凡
牛之入藥者水牛𤚩牛黄牛取乳及造酥
酪醍醐等然性亦不同水牛乳凉𤚩牛乳
温其肉皆寒也其自死者皆不可食其酥

以合諸膏摩風腫腕跌血瘀則牛酥爲强
醍醐尤佳又有底野迦是西戎人用諸膽
和合作之狀似久壞丸藥赤黑色今南海
或有之又中品有牛角鰓用水牛黄牛久
在糞土中爛白者主赤白下燒灰末服之
陶隱居云舊云神山出入鳴吼者有之伺
其出角上以盆水承而吐之即墮落水中
今人多皆就膽中得之多出梁益一子如
雞子黄大相重叠藥中之貴莫復過此
唐本注云牛黃今出萊州密州淄州青州

雋州戎州牛有黃者必多吼喝迫而得之
謂之生黃最佳黃有三種散黄粒如麻豆
慢黄若鷄卵中黃糊在肝膽圓黄爲塊形
有大小并在肝膽中多生於𤚩特牛其吴
牛未聞有黃也
禹錫云按藥性論云牛黄君惡常山畏乾
漆味甘能辟邪魅安魂定魄小兒夜啼主
卒中惡
日華子云牛黄凉療中風失音口噤婦人
血噤驚悸天行時疾健忘虚乏

雷公云凡使有四件第一是生神黄賺得
者次有角黄是取之者又有小黃是病死
後識者剥之擘破其心其黄在心中如濃
黄醬汁採得便投於水中黃沾水復硬如
碎蒺藜子許如豆者硬如帝珠子又有肝
黃其牛身上光眼如血色多玩弄好照水
自有夜光恐懼人或有人别採之可有神
妙之事凡用須先單搗細研如塵却絹裹
又有黃嫩牛皮裹安於井面上去水三四
尺已來一宿至明方取用之

吴氏云牛黄無毒牛出入呻者有之夜光
走角中牛死入膽中如雞子黄
聖惠方初生兒至十日口噤以牛黃少許
細研淡竹瀝調下一字灌之更以猪乳點
口中差○又方治小兒腹痛夜啼用牛黄
如小豆大乳汁化服又臍下書一田字差
廣利方治孩子驚癇不知迷悶嚼舌仰目
牛黄一大豆研和蜜水服之
姚和衆治小孩初生三日去驚邪辟惡氣
牛黄一大豆許細研以赤蜜酸棗許熟研

以綿蘸之令兒吮之一日令盡
衍義曰牛黄亦有駱駝黄皆西戎所出也
駱駝黄極易得醫家當審别考而用之爲
其形相亂也黃牛黄輕鬆自然微香以此
爲異蓋又有牦牛黄堅而不香
熊脂






熊脂味甘微寒微温無毒主風痹不仁筋急
五臟腹中積聚寒熱羸瘦頭瘍白秃面皯疱
食飲吐嘔久服强志不饑輕身長年生雍州
山谷十一月取
圖經曰熊脂并膽出雍州山谷今雍洛河
東及懷衛山中皆有之熊形類犬豕而性
輕健好攀縁上高木見人則顚倒自投地
而下冬多入穴而藏蟄始春而出脂謂之
熊白十一月取之須其背上者寒月則有

夏月則無其腹中肪及他處脂煎煉亦可
作藥而不中啖膽陰乾用然亦多僞欲試
之取粟顆許滴水中一道若綫不散者爲
眞其足蹯爲食珍之貴古人最重之然臑
之難熟多食之令人耐寒腦髓作油摩頭
可去白屑有痼疾者不可食熊令人終身
不愈熊惡鹽食之則死
陶隱居云此脂即是熊白是背上膏寒月
則有夏月則無其腹中肪及身中膏煎取
可作藥而不中啖今東西諸山縣皆有之

自是非易得物爾痼疾不可食熊肉令終
身不除愈
唐本注云熊膽味苦寒無毒療時氣熱盛
變爲黄疸暑月久痢疳𧏾心痛疰忤腦療
諸聾血療小兒客忤脂長髮令黑悦澤人
面酒煉服之差風痹凡言膏者皆脂消已
後之名背上不得言膏左傳義云膏肓者
乃是鬲肓文誤有此名陶言背膏同於舊
說也
禹錫云按藥性論云熊膽臣惡防己地黃

至小兒五疳殺蟲治惡瘡○又云熊脂君
能治面上䵟𪒟及治瘡
日華子云熊白凉治五腫風補虚損殺勞
蟲脂强心腦髓去白秃風屑療頭旋并髮
落掌食可御風寒此是八珍之數膽治疳
瘡耳鼻瘡及諸疳疾
雷公云凡收得煉過就器中安生椒每一
斤熊脂入生椒十四個煉了去脂革并椒
入瓶中
食療云熊脂微寒甘滑冬中凝白時取之

作生無以偕也脂入拔白髮膏中用極良
脂與猪脂相和燃燈烟入人目中令失光
明縁熊脂烟損人眼光肉平味甘無毒主
風痹筋骨不仁若腹中有積聚寒熱者食
熊肉永不除差其骨煮湯浴之主歷節風
亦主小兒客忤膽寒主時氣盛熱疳𧏾小
兒驚癇十月勿食傷神小兒驚癇瘈瘲熊
膽兩大豆許和乳汁及竹瀝服并得去心
中涎良
聖惠方治小兒疳瘡蟲蝕鼻用熊膽半分

湯化調塗於鼻中熊掌得酒醋水三件煮
熟即嗔大如皮球食之耐風寒
外臺秘要療蜎心痛熊膽如大豆和水服
大效○又方五十年痔不差塗熊膽取差
神效
千金翼療髮黄熊脂塗髮梳之散頭入床
底伏地一食頃即出便盡黑不過一升脂
驗食醫心鏡療脚氣風痹不仁五緩筋急
熊肉半斤於豉汁中和薑椒葱白鹽醬作
腌臘空腹食之○又方主中風心肺風熱

手足不隨及風痹不任筋脉五緩恍惚煩
躁熊肉一斤切如常法調和作腌腊空腹
食之
斗門方治水弩射人熊膽塗之更以雄黄
同用酒摩服之即愈
象牙





象牙無毒主諸鐵及雜物入肉刮取屑細硏
和水傅瘡上及雜物剌等立出○齒主癇病
屑爲末炙令黄飲下○肉味淡不堪啖多食
令人體重主秃瘡作灰和油塗之○晴主目
疾和乳滴目中○胸前小橫骨令人能浮水
作灰酒服之身有百獸肉皆自有分段惟鼻
是其本肉餘并雜肉
圖經曰象牙舊不著所出州郡爾雅云南
方之美者有梁山之犀象焉今多出交趾


潮循州亦有之彼人捕得爭食其肉云肥
脆堪作炙或云象有十二種肉配十二辰
屬惟鼻是其肉又膽不附肝隨月在諸肉
間淳化中上苑一馴象斃太宗命取膽不
獲使問徐鉉鉉曰當在前左足既而剖足
果得又問其故鉉曰象膽隨四時今其斃
在春故知左足也世傅荆蠻山中亦有野
象蓋左氏傳所謂楚師燧象以奔吴軍是
其事也然楚粤之象皆青惟西竺○林大
食諸國乃多白象樊綽雲南記平居誨于

闐行程記皆言其事象牙主諸物剌人肉
刮取屑細研和水傅瘡上刺立出咽中刺
則水調飲之舊牙梳屑尤佳齒及肉目睛
等醫方亦或有用者
禹錫云按日華子云象牙平治小便不通
生煎服之小便多燒灰飲下膽明目及治
疳
太平廣記安南有象能知人曲直有鬥訟
者行立而嗅之有理者則過無理者以鼻
卷之擲空數丈以牙接而剌之以水洗牙

飲之愈疾象膽隨四時在四腿春在前左
夏在前右如龜定體鼻端有爪可拈針肉
有十二般惟鼻是本肉胸前小骨灰之酒
服可令人能浮水出没食其肉令人體重
古訓云象孕五歲始産
肘後方治箭并針折在肉中細刮象牙屑
以水和傅上即出
簡要濟衆方主小兒誤爲諸骨及魚骨剌
入肉不出水煮白梅肉爛研後調象牙末
厚傅有剌處自軟

海藥謹按内典云象出西國有二牙四牙
者味寒主風癇熱骨蒸勞諸瘡等并皆宜
生屑入藥琥珀竹膏眞珠犀角牛黄等良
西域重之用飾床座中國貴之以爲笏崑
崙諸國有象生於山谷每遇解牙人不可
取崑崙以白木爲牙易之酉陽雜俎云生
文理必國富又云龍與象六十歲骨方足
衍義曰象牙取口兩邊各出一牙下垂夾
鼻者非口内食齒齒别入藥令爲象笏者
是牙也

白膠味甘平温無毒主傷中勞絶腰痛羸瘦
補中益氣婦人血閉無子止痛安胎療吐血
下血崩中不止四肢酸疼多汗淋露折跌傷
損(折言舌跌音迭久)服輕身延年一名鹿角膠生雲
中煮鹿角作之得火良畏大黄
圖經曰文具阿膠條下
禹錫云按藥性論云白膠又名黄明膠能
主男子腎臟氣衰虚勞損婦人服之令有
子能安胎去冷治漏下赤白主吐血
食療云傅腫四邊中心留一孔子其腫即

頭自開也治咳嗽不差者黄明膠炙令半
焦爲末每服一錢七人參末二錢七用薄
豉湯一盞八分葱少許入銚子煎一兩沸
後傾入盞遇咳嗽時呷三五口後依前温
煖却准前咳嗽時吃之也
外臺秘要療虚勞尿血乾膠三兩炙搗末
酒二升和温服○又方治凡腫已潰未潰
者以膠一片水漬令軟納納然腫毒大小
貼當頭上開孔若已潰還合者膿當披膠
急撮之膿皆出盡未有膿者腫當自消矣

又方補虚勞益髓長肌悦顔色令人肥健
鹿角膠炙搗爲末酒服方寸七日三服
千金方治耳中有物不可出以麻繩剪令
頭散傅好膠著耳中物上粘之令相著徐
徐引出
肘後方治妊娠卒下血以酒煮膠二兩消
盡頓服
斗門方治肺破出血忽嗽血不止者用海
犀膏一大片於火上炙令焦黄色後以膠
塗之又炙膠塗令通透可碾爲末用湯化

三大錢七放冷服之即血止水膠是也大
驗
譚氏小兒方治小兒面上瘡豆子瘢法黄
明膠慢火炙爲末温酒調服一錢七出者
服之無瘢未出服之瀉下又治小兒火燒
瘡滅瘢痕黄明膠小鷄翎掃之
阿膠









阿膠味甘平微温無毒主心腹内崩勞極洒
洒(音蘚)如瘧狀腰腹痛四肢酸痛女子下血安
胎丈夫小腹痛虚勞羸瘦陰氣不足脚酸不
能久立養肝氣乆服輕身益氣一名傅致膠
生東平郡煮牛皮作之出東阿畏大黄得火

良
圖經曰阿膠出東平郡煮牛皮作之出東
阿故名阿膠今鄆州皆能作之以阿縣城
北井水作煮爲眞造之用阿井水煎烏驢
皮如常煎膠法井官禁眞膠亦難得都下
貨者甚多恐非眞尋方書所說所以勝諸
膠者大抵以驢皮得阿井水乃佳耳廣濟
方療癱緩風及諸風手脚不遂腰脚無力
者驢皮膠炙令微起煮葱豉粥一升别貯
又以水一升煮香豉二合去滓内膠更煮

六七沸膠烊如餳頓服之及暖吃前葱豉
粥任意多少如冷吃令人嘔逆頓服三四
劑即止禁如藥法又膠之止泄得蠟黄連
尤佳
陶隱居云出東阿故曰阿膠也今東都下
亦能作之用皮亦有老少膠則有清濁凡
三種清薄者畫用厚而清者名爲盆覆膠
作藥用之皆火炙丸散須極燥入湯微炙
爾濁黑者可膠物不入藥用用一片鹿角
即成膠不爾不成也

陳藏器云阿井水煎成膠人間用者多非
眞也凡膠俱療風止泄補虚驢皮膠主風
爲最
禹錫云按藥性論云阿膠君主堅筋骨益
氣止痢署預爲之使
雷公云凡使先於猪脂内浸一宿至明出
於柳木火上炙待炮子細碾用
聖惠方治妊娠尿血用阿膠炒令黃燥爲
散每食前以粥飲調下二錢七
梅師方治妊娠無故卒下血不止取阿膠

三兩炙搗末酒一升半煎令消一服愈又
一方以阿膠二兩搗末生地黄半斤搗取
汁以清酒三升絞汁分三服
楊氏産乳療妊娠血痢阿膠二兩以酒一
升半煮取一升頓服
酥(音蘇)微寒補五臟利大膓主口瘡
圖經文具牛黃條下
陶隱居云酥出外國亦從益州來本是牛
羊乳所爲作之自有法佛經稱乳成酪酪
成酥酥成醍醐醍醐色黄白作餅甚甘肥

亦時至江南
唐本注云酥掏吐刀切酪作之其性猶與
酪異聖通言功是陶之未達然酥有牛酥
羊酥而牛酥勝羊酥其牦牛復優於家牛
也
陳藏器云酥堪合諸膏摩風腫踠跌血瘀
日華子云牛酥凉益心肺止渴嗽潤毛髮
除肺痿心熱并吐血
禹錫云按蜀本云酥味甘
孟詵云寒主胸中熱補五臟利腸胃

食療云寒除胸中熱補五臟利腸胃水牛
酥功同寒與羊酥同功羊酥眞者勝牛酥
聖惠方豆蜂螫人以酥傅之愈又方主惡
蟲咬以酥和鹽傅之差
羊乳温補寒冷虚乏
陶隱居云牛乳羊乳實爲補潤故北人皆
多肥健
禹錫云按藥性論云羊乳臣味甘無毒主
心肺治消渴
食療云補肺腎氣和小腸亦主消渴治虚

勞益精氣合用作羹食補腎虚亦主女子
與男子中風蚰蜒入耳以羊乳灌耳中即
成水又主小兒口中爛瘡取□羊生乳含
五六日差
經驗方治蜘蛛咬一身生絲羊乳一件飲
之
牛乳微寒補虚羸止渴
唐本注云水牛乳造石蜜須之言作酪濃
厚味勝𤚩牛𤚩牛乳性平生飲令人痢熟
飲令人口乾似温也

陳藏器云黃牛乳生服利人下熱氣冷補
潤膚止渴和酥煎三五沸食之去冷氣痃
癖羸瘦凡服乳必煮一二沸停冷啜之熱
食即壅不欲頓服欲得漸消與酸物相反
令人腹中結癥凡以乳及溺屎去病黑牛
勝黄牛
太平廣記貞觀中太宗苦於氣痢衆醫不
效詔問殿廷左右有能治其疾者當重賞
之有術士進以乳汁煎蓽撥服之立差
酪味甘酸寒無毒主熱毒止渴解散發利除

胸中虚熱身面上熱瘡肌瘡
唐本注云按牛羊馬水牛乳并爾言驢乳
尤冷不堪作酪也
千金翼療丹癮疹方酪和鹽熱煮以摩之
手下消
廣利方療蚰蜒入耳以牛酪灌耳中須臾
蟲出入腹中即飲酪二升自消爲黃水
醍醐味甘平無毒主風邪痹氣通潤骨髓可
爲摩藥性冷利功優於酥生酥中
唐本注云此酥之精液也好酥一石有三

四升醍醐熟拌煉貯器中待凝穿中至底
便津出得之陶云黄白爲餅此乃未達之
言唐本先附
禹錫云按蜀本云一說在酥中盛冬不凝
盛夏不融者是也
日華子云醍醐止驚悸心熱頭疼明目傅
腦頂心
聖惠方治中風煩熱皮膚瘙癢用醍醐四
兩每服酒調下半匙
衍義曰醍醐作酪時上一重凝者爲酪麵

酪面上其色如油者爲醍醐熬之即出不
可多得極甘美雖如此取之用處亦少惟
潤養瘡痂最相宜
馬乳止渴
唐本注云馬乳與驢乳性同冷利止渴療
熱馬乳作酪彌應酷冷江南乏馬乳今俱
合是冷委言之驢乳療微熱黄小兒中熱
驚熱服之亦利胡言馬酪性温飲之消肉
當以物類自相制伏不拘冷熱也
陳藏器云味甘治熱性冷利

孫眞人云合生魚食則作瘕
乳腐微寒潤五臟利大小便益十二經脉微
動氣細切如豆麵拌醋漿水煮二十餘沸治
赤白痢小兒患服之彌佳
底野迦味辛苦平無毒主百病中惡客忤邪
氣心腹積聚出西戎
唐本注云彼人云用諸膽作之狀似乆壞
丸藥赤黑色胡人時將至此甚珍貴試用
有效
烏氈無毒主火燒生瘡令不著風水止血除

賊風燒爲灰酒下二錢七主産後血下不止
久卧吸人脂血令人無顔色上氣
海獺味鹹無毒主人食魚中毒魚骨傷人痛
不可忍及鯁不下者取皮煮汁服之海人亦
食其肉似獺大如犬脚下有皮如人胼拇毛
著水不濡海中魚獺海牛海馬海驢等皮毛
在陸地皆候風潮猶能毛起博物志有此說
也
土撥鼠味甘平無毒主野鷄瘻瘡肥美煮食
之宜人生西蕃山澤穴土爲窠形如獺夷人


掘取食之魏略曰大秦國出辟毒鼠近似此
也


圖經衍義本草卷之二十七





