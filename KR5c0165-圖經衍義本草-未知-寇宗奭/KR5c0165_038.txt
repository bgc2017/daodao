










圖經衍義本草卷之三十八嚴五
宋通直郎辨驗藥材寇宗奭編撰
宋太醫助教辨驗藥材許洪校正
米穀部中品
豆






生大豆味甘平塗癰腫煮汁飲殺鬼毒止痛
逐水脹除胃中熱痹傷中淋露下瘀血散五
臟結積内寒殺鳥頭毒乆服令人身重炒爲
屑味甘主胃中熱去腫除痹消穀止腹脹生
太山平澤九月採惡五參龍膽得前胡烏喙
杏人牡蠣良
圖經曰大豆黄卷及生大豆生太山平澤
今處處有之黄卷是以生豆爲蘖待其芽
出便曝乾取用方書名黄卷皮今蓐婦藥
中用之大豆有黑白二種黑者入藥白者

不用其緊小者爲雄豆入藥尤佳豆性本
平而修治之便有數等之效煮其汁甚凉
可以壓丹石毒及解諸藥毒作腐則寒而
動氣炒食則熱投酒主風作豉極冷黄卷
及醬皆平牛食之温馬食之凉一體而用
别大抵宜作藥使耳殺烏頭毒尤勝仙方
修製黄末可以辟穀度饑歲然多食令人
體重久則如故矣
陳藏器云大豆炒令黑烟未斷及熱投酒
中主風痹癰痪口噤産後諸風食罷生服

半兩去心胸煩熱熱風恍惚明目鎭心温
補久服好顔色變白去風不忘煮食寒下
熱氣腫壓丹石煩熱汁解諸藥毒消腫大
豆炒食極熱煮食之及作豉極冷黄卷及
醬平牛食温馬食冷一體之中用之數變
禹錫等按蜀本注云煮食之主温毒水腫
日華子云黑豆調中下氣通關脉制金石
藥毒治牛馬温毒
孟詵云大豆寒和飯搗塗一切毒腫療男
女陰腫以綿裹内之主殺諸藥毒謹按煮

飲服之去一切毒氣除胃中熱痹腸中淋
露下淋血散五臟結積内寒和桑柴灰汁
煮之下水鼓腹脹
食療云微寒主中風脚弱産後諸疾若和
甘草煮湯飲之去一切熱毒氣善治風毒
脚氣煮食之主心痛筋攣膝痛脹滿殺烏
頭附子毒
抱朴内篇云相國張公文蔚莊在東都柏
坡莊内有鼠狼穴養四子爲蛇所食鼠狼
雄雌情切乃於穴外坋土恰容蛇頭俟其

出穴果入所坋處出頭度其回轉不及當
腰咬斷而劈蛇腹銜出四子尚有氣置於
穴外銜豆葉嚼而傅之皆活
千金方治頭項强不得顧視蒸大豆一升
令變色内囊中枕之○又方從高墜下頭
破腦出血中風口噤豆一升熬去腥勿使
太熟杵末蒸之氣遍令甑下盆中以酒一
升淋之温服一升覆取汗傅膏瘡上○又
方治身腫浮鳥豆一升水五升煮取三升
汁去滓内酒五升更取三升分温三服不

差再合服之○又方治口喎大豆麵三升
炒令焦酒三升淋取汁頓服日一服
肘後方治卒風不得語煮豆煎汁如飴含
之亦濃煮飲之佳○又方從早夜連時不
得眠暮以新布火炙以熨目并蒸大豆更
翻囊盛枕枕冷後更易熱終夜常枕熱豆
即立愈證如前
經驗方治小兒大人多年牙齒不生用黑
豆三十粒牛糞火内燒令烟盡細研入麝
香少許一處研匀先以針挑不生齒處令

血出用末少許揩不得見風忌酸鹹物○
又方治秋夏之交露坐夜久腹中痞如群
石在腹方大豆半升生薑八分水二升煎
取一升已來頓服差○又方治赤痢臍下
痛黑豆茱萸子二件搓摩吞咽必宜良○
食醫心鏡治風毒攻心煩躁恍惚大豆半
升淨淘以水二升煮取七合去滓食後服
○又方治産後風虚五緩六急手足頑痹
頭旋眼眩血氣不調大豆一升炒令熱熟
投三升酒中密封飲之

廣利方治脚氣衝心煩悶亂不識人大豆
一升水三升濃煮取汁頓服半升如未定
可更服
傷寒類要辟温病以新布盛大豆二斗内
井中一宿出服七粒佳
子母秘録主産後中風困篤或背强口噤
或但煩熱苦渴或身頭皆重或身癢極嘔
逆直視此皆虚熱中風大豆三升熬令極
熟候無聲器盛以酒五升沃之熱投可得
二升盡服之温覆令少汗出身潤即愈産

後得依常稍服之以防風氣又消結血○
又方治小兒斑瘡豌豆瘡熟煮大豆取汁
服之佳○又方治小兒湯火瘡火煮大豆
汁塗上易差無斑
楊氏産乳療有孕月數未足子死腹中母
欲悶絶取大豆三升醋煮濃汁三升頓服
立差
産書産後猶有餘血水氣者宜服豆淋酒
黑豆五升熬之令烟絶出於瓷器中以酒
一斗焠之

衍義曰生大豆有緑褐黑三種亦有大小
兩等其大者出江浙湖南北黑小者生他
處今用小者力更佳炒熟以棗肉同擣之
爲麩代糧又治産後百病血熱并中風疾
痱止痛背强口噤但煩熱瘛瘲若渴身背
腫劇嘔逆大豆五升急水淘淨無灰酒一
斗熬豆令微温出傾入酒瓶中沃之經一
日以上服酒一升取差爲度如素不飲酒
即量多少服若口噤即加獨活半斤微微
捶破同沃仍增酒一斗二升逐月旋作恐

酸壞又可磑爲豆腐食之
赤小豆





赤小豆味甘酸平無毒主下水排癰腫膿血
寒熱熱中消渴止泄利小便吐逆卒澼下脹
滿

圖經曰赤小豆舊與大豆同條蘇恭分之
今江淮間尤多種蒔主水氣脚氣方最急
用其法用此豆五合葫一頭生薑一分并
碎破商陸根一條切同水煮豆爛湯成適
寒温去葫薑細嚼豆空腹食之旋旋啜汁
令盡腫立消便止韋宙獨行方療水腫從
脚起入腹則殺人亦用赤小豆一斗煮令
極爛取汁四五升温漬膝以下若己入腹
但服小豆勿雜食亦愈
藥性論云赤小豆使味甘能消熱毒癰腫

散惡血不盡煩滿治水腫皮肌脹滿搗薄
塗癰腫上主小兒急黄爛瘡取汁冷洗之
不過三度差能令人美食末與鷄子白調
塗熱毒癰腫差
陶隱居云大小豆共條猶如葱薤義也以
大豆爲蘖芽生便乾之名爲黄卷用之亦
熬服食所須煮大豆主温毒水腫殊效復
有白大豆不入藥小豆性逐津液久服令
人枯燥矣
陳藏器云赤小豆和桑根白皮煮食之主

濕氣痹腫小豆和通草煮食之當下氣無
限名脱氣丸驢食脚輕人食體重
日華子云赤豆粉治煩解熱毒排膿補血
脉解油衣粘綴甚妙葉食明目
禹錫云按蜀本注云病酒熱飲汁即愈○
食療云和鯉魚爛煮食之甚治脚氣及大
腹水腫别有諸治具在魚條中散氣去關
節煩熱令人心孔開止小便數緑赤者并
可食暴痢後氣滿不能食煮一頓服之即
愈

孫眞人云赤白豆合魚鮓食之成消渴小
豆醬合魚鮓食之成口瘡
肘後方辟温病取小豆新布囊盛之置井
中三日出舉家服男十枚女二十枚○又
方治腸痔大便常血小豆一升苦酒五升
煮豆熟出乾復内法酒中候酒盡止末酒
服方寸七日三度○又方産後心悶目不
開生赤小豆杵末東流水服方寸七不差
再服
千金方主産後不能食煩滿方小豆三七

枚燒作屑篩冷水頓服之佳
梅師方治熱毒下血或因食熱物發動以
赤小豆杵末水調下方寸七○又方治婦
人乳腫不得消小豆莽草等分爲末苦酒
和傅之佳
食醫心鏡理脚腫滿轉上入腹殺人豆一
升水五升煮令極熟去豆適寒温浸脚冷
重煖
必效方治水穀痢小豆一合和蠟三兩頓
服愈○又方治卒下血小豆一升搗碎水

三升絞汁飲之
産寳治難産方赤小豆生吞七枚出若是
女二七枚佳
修眞秘㫖云理淋方惟赤小豆三合慢火
炒熟爲末煨葱一莖細剉煖酒調二錢七
服男子女人熱淋血淋并療
衍義曰食之行小便久則虚人令人黑瘦
枯燥關西河北京東西多食之花治宿酒
渴病
大豆黄卷味甘平無毒主濕痹筋攣膝痛五

臟胃氣結積益氣止毒去黑皯潤澤皮毛
圖經曰文具大豆條下
唐本注云以大豆爲芽蘖生便乾之名爲
黄卷用亦服食
食療云卷蘖長五分者破婦人惡血良
食醫心鏡理乆風濕痹筋攣膝痛除五臟
胃氣結聚益氣止毒去黑痣面䵟潤皮毛
宜取大豆黄卷一升熬令香爲末空心煖
酒下一匙
酒味苦甘辛大熱有毒主行藥勢殺百邪

毒氣
陶隱居云大寒凝海惟酒不冰明其性熱
獨冠群物藥家多須以行其勢人飲之使
體弊神昏是其有毒故也昔三人晨行觸
露一人健一人病一人死健者飲酒病者
食粥死者空腹此酒勢辟惡勝於作食
唐本注云酒有葡萄秫黍粳粟麴蜜等作
酒醴以麴爲而葡萄蜜等獨不用麴飲葡
萄酒能消痰破癖諸酒醇醨不同惟米酒
入藥用

日華子云酒通血脉厚腸胃除風及下氣
禹錫云按陳藏器云酒本功外殺百邪去
惡氣通血脉厚腸胃潤皮膚散石氣消憂
發怒宣言暢意書曰若作酒醴爾惟麯蘖
蘇恭乃廣引葡萄蜜等爲之乃以僞亂眞
殊非酒本稱至於入藥更亦不堪凡好酒
欲熟皆能候風潮而轉此是合陰陽矣○
又云甜糟味鹹温無毒主温中冷氣消食
殺腥去草菜毒藏物不敗揉物能軟潤皮
膚調腑臟三歲已下有酒以物盛之堪磨

風瘙止嘔噦及煎魚菜取臘月酒糟以和
粥成之
食療云紫酒治角弓風薑酒主偏風中惡
桑椹酒補五臟明耳目葱豉酒解煩熱補
虚勞蜜酒療風疹地黃牛膝虎骨仙靈脾
草大豆牛蒡枸杞等皆可和釀作酒在别
方葡萄子釀酒益氣調中耐饑强志取藤
汁釀酒亦佳狗肉汁釀酒大補
外臺秘要治水下或不下則滿溢下之則
虚竭虚竭還腹十無一活以桑椹并心皮

兩物細剉重煮煎取四斗以釀米四升釀
酒一服一升
千金方斷酒方以酒七升著瓶中硃砂半
兩細研著酒中緊閉塞瓶口安猪圈中任
猪揺動經七日頓飲之○又方治耳聾酒
三升漬牡荆子二升碎之浸七日去滓任
性飲盡三十年聾差
經驗後方孫眞人催産以鐵器燒赤焠酒
吃便令分解
廣利方治蛇咬瘡暖酒淋洗瘡上日三易

傷寒類要天行病毒攻手足疼痛欲斷作
坑令深三尺大小容足燒令中熱以酒灌
坑中著屐踞坑上衣壅勿令泄氣
衍義曰酒吕氏春秋曰儀狄造酒戰國策
曰帝女儀狄造酒進之於禹然本草中已
著酒名信非儀狄明矣又讀素問首言以
妄爲常以酒爲漿如此則酒自黄帝始非
儀狄也古方用酒有醇酒春酒社壇餘胙
酒糟下酒白酒清酒好酒美酒葡萄酒秫
黍酒粳酒蜜酒有灰酒新熟無灰酒地黄

酒今有糯酒煮酒小豆麴酒香藥麴酒鹿
頭酒羔兒等酒今江浙湖南北又以糯米
粉入衆藥和合爲麴曰餅子酒至於官務
亦用四夷酒更别中國不可取以爲法今
醫家所用酒正宜斟酌但飲家惟取其味
不顧入藥如何爾然乆之未見不作疾者
蓋此物損益兼行可不謹歟
粟米味鹹微寒無毒主養腎氣去胃脾中熱
益氣陳者味苦主胃熱消渴利小便
圖經曰文具青粱米條下

陶隱居云江東所種及西間皆是其粒細
於粱米熟舂令白亦以當白粱呼爲白粱
粟陳者謂經三五年者或呼爲粢諸米以
作粉尤解煩悶服食家亦將食之
唐本注云粟類多種而并細於諸粱北土
常食與粱有别陶云當白粱又云或呼爲
粢粢則是稷稷乃穄之異名也甘米泔汁
主霍亂卒熱心煩渴飲數升立差臭泔止
消渴尤良米麥麫味甘苦寒無毒主寒中
除熱渴解煩消石氣蒸米麥熬磨作之一

名糗也○穄(音祭)
陳藏器云粉解諸毒主卒得鬼打水攪服
之亦主熱腹痛鼻衂并水煮服之粳粟總
堪爲粉粟强浸米至敗者損人○又云泔
主霍亂新研米清水和瀘取汁服亦主轉
筋入腹胃冷者不宜多食酸泔洗皮膚瘡
疥服主五野鷄病及消渴下澱酸者殺蟲
及惡瘡和臭樗皮煎服主疳痢樗皮一名
武目樹
千金方治反胃食即吐搗粟米作粉和水

丸如梧子大七枚爛煮内醋中細吞之得
下便已麫亦得用之
食醫心鏡主脾胃氣弱食不消化嘔逆反
胃湯飲不下粟米半升杵如水和丸如梧
子煮令熟點少鹽空心和汁吞下
姚和衆方兒初生七日助穀神以導達腸
胃研粟米煮粥飲厚薄如乳每日研與半
粟殻
産寳方粢米粉熬令黑以雞子白和如泥
以塗帛上貼之帛作穴以泄癰毒氣易之

效
衍義口粟米利小便故益脾胃
秫米味甘微寒止寒熱利大腸療漆瘡
圖經曰文具丹黍米條下
陶隱居云此人以作酒及煮糖者肥軟易
消方藥不正用惟嚼以塗漆及釀諸藥醪
唐本注云此米功用是稻秫也今大都呼
粟糯爲秫稻秫爲糯矣北土亦多以粟秫
釀酒而汁少於黍米粟秫應有别功但本
草不載凡黍稷粟秫粳糯此三穀之籼秫

也○籼音仙
日華子云無毒犬咬凍瘡并嚼傅
禹錫云按顔師古刊謬正俗云今之所謂
秫者似黍米而粒小者耳亦堪作酒孟詵
云秫米其性平能殺瘡疥毒熱擁五臟氣
動風不可常食北人往往有種者代米作
酒耳又生擣和鷄子白傅毒腫良根煮作
湯洗風又米一石麴三斗和地黄一斤茵
陳蒿一斤炙令黄一依釀酒法服之治筋
骨攣痹

聖惠方治食鴨肉成病胸滿面赤不下食
用秫米汁服一中盞
肘後方治妊娠忽下黄水如膠或如小豆
汁秫米黄耆各一兩細剉以水七升煎取
三升服
食醫心鏡主寒熱利大腸治漆瘡秫米飯
食之良
衍義曰秫米初搗出淡黄白色經乆色如
糯用作酒者是此米亦不堪爲飯最黏故
宜酒

粳米味甘苦無毒主益氣止煩止泄
圖經曰文具稻米條下
陶隱居云此即人常所食米但有白赤小
大異族四五種猶同一類也前陳廪米亦
是此種以廪軍人故曰廪爾
唐本注云傳稱食廪爲禄廪倉也前陳倉
米曰廪字誤作廪即廪軍米也若廪軍新
米亦爲陳米
日華子云補中壯筋骨補腸胃
禹錫云按蜀本云斷下痢和胃氣長肌肉

温中
孟詵云粳米平主益氣止煩泄其赤則粒
大而香不禁水停其黄緑即實中又水漬
有味益人都大新熟者動氣經再年者亦
發病江南貯倉人皆多收火稻其火稻宜
人温中益氣補下元燒之去芒舂宿米食
之即不發病耳
外臺秘要蛟龍子生在芹菜上食之入腹
變成龍子須愼之餳粳米杏人乳餅煮粥
食之三升日三服吐出蛟龍子有兩頭開

皇二年賈橋有人吐出蛟龍大驗無所忌
肘後方若遇荒年穀貴無可以充糧應須
藥濟命者粳米十斗酒三升漬之出暴之
又漬酒正出稍食之渴飲之辟三十日足
一斛三升辟周年○又方小兒新生三日
應開腸胃助穀神碎米濃作汁飲如乳酪
與兒大豆許數含飲之頻與三豆許三七
日可與哺愼不得取次與雜藥紅雪少少
得也
千金方倉米無毒

衍義曰粳米白晚米爲第一早熟米不及
也平和五臟補益胃氣其功莫逮然稍生
則復不益脾過熟則佳
梁米





青粱米味甘微寒無毒主胃痹熱中消渴止

泄痢利小便益氣補中輕身長年
陶隱居云凡云粱米皆是粟類惟其芽頭
色異爲分别爾青粱出北今江東少有氾
勝之書云粱是秫粟今俗用則不爾○汜
(音泛)
唐本注云青粱殻穗有毛粒靑米亦微靑
而細於黄白粱也穀粒似青稞而少粗夏
月食之極爲清凉但以味短色惡不如黄
白粱故人少種之此穀早熟而收少也作
餳清白勝餘米

日華子云健脾治泄精醋拌百蒸百暴可
作乾糧
禹錫云按孟詵云靑粱米以純苦酒十斗
漬之三日出百蒸百暴好裹藏之遠行一
餐十日不饑重餐四百九十日不饑○又
方以米一升赤石脂三斤合以水漬之令
足相淹置於暖處二三日上靑白衣擣爲
九如李大日服三丸不饑謹按靈寳五符
經中白鮮米九蒸九暴作辟穀糧此文用
靑粱米未見有别出處其米微寒常作飯

食之澀於黄白米體性相似
食醫心鏡主胃痹熱中除渴止痢小便益
氣力補中輕身長年以粱米炊飯食之
衍義曰靑黄白粱米此三種食之不及黄
粱靑白二種性皆微凉黃粱性甘平豈非
得土之中和氣多邪今黃白二種西洛間
農家多種爲飯尤佳餘用則不相宜然其
粒尖小於他穀收實少故能種者亦稀白
色者味淡
黍米味甘温無毒主益氣補中多熱令人煩

陶隱居云荆南州及江北皆種此其苗如
蘆而異於粟粒亦大粟而多是秫今人又
呼秫粟爲黍非也北人作黍飯方藥釀黍
米酒則皆用秫黍也又有穄米與黍米相
似而粒殊大食不宜人言發宿病
唐本注云黍有數種已備注前條今此通
論丹黑黍米爾亦不似蘆雖似粟而非粟
也穄即稷也具釋後條
禹錫云按孟詵云黍米性寒患鱉瘕者以
新熟赤黍米淘取泔汁生服一升不過三

兩度愈謹按性寒有少毒不堪久服昬五
臟令人好睡仙家重此作酒最勝餘糧又
燒爲灰和油塗杖瘡不作瘢止痛不得與
小兒食之令不能行若與小猫犬食之其
脚便蝸曲行不正緩人筋骨絶血脉
食療云合葵菜食之成痼疾於黍米中藏
乾脯通食禁云牛肉不得和黍米白酒食
之生寸白蟲
千金方治人六畜天行時氣病豌豆瘡方
濃煮黍穰汁洗之一莖是穄穰則不差瘡

若黑者杵蒜封之亦可煮乾芸苔洗之
肘後方食苦瓠中毒煮黍稷汁解之飲數
升止○又云治湯火所灼未成瘡黍米女
麴等分各熬令焦杵下以雞子白傅之
丹黍米






丹黍米味苦微温無毒主咳逆霍亂止泄除
熱止煩渴
陶隱居云此即赤黍米也亦出北間江東
時有種而非土所宜多入神藥用又黑黍
名秬供釀酒祭祀用之
禹錫云按爾雅云秬黑黍秠一稃二米釋
曰按詩生民篇云誕降嘉種維秬維秠李
巡云黑黍一名秬黍即黑黍之大名也秠
是黑黍米一秤有二米者别名爲秠若然
秬秠皆黑黍矣而春官鬯人注云釀秬爲

酒秬如黑黍一秠二米言如者以黑黍一
米者多秬爲正二米則秬中之異故言如
以明秬有二等則一米者亦可爲汁又云
秠即皮其秤亦皮也秠秤古今語之異耳
漢和帝時任城縣生黑黍或三四實實二
米得黍三斛八斗是也
日華子云赤黍米温下氣止咳嗽除煩止
渴退熱不可合蜜并葵同食
傷寒類要傷寒後男子陰易米三兩煮薄
飲酒和飲之發汗出愈隨人加减

衍義曰丹黍米黍皮赤其米黄惟可爲糜
不堪爲飯黏著難解然亦動風
白粱米味甘微寒無毒主除熱益氣
陶隱居云今處處有襄陽竹根者最佳所
以夏月作粟食亦以除熱
千金方主霍亂不吐白粱粉米五合水一
升和之頓服如粥食
肘後方手足忽發疣取粱粉鐵鐺熬令赤
以塗之以衆人唾和塗上厚一寸即消
黄粱米味甘平無毒主益氣和中止泄

陶隱居云黄粱出靑冀州此間不見有爾
唐本注云黄粱出蜀漢兩浙間亦種之穗
大毛長穀米俱粗於白粱而收子少不耐
水旱食之香美逾於諸粱人號爲竹根黄
外臺秘要小兒面上生瘡如火燒以一升
末蜜水和傅之差爲度○又方治霍亂煩
躁以黄粱米粉半升水一升半和絞如白
飲頓服糯米亦得
肘後方治霍亂吐下後大渴多飲則殺人
黃粱米五升水一斗煮取三升清澄稍稍

飲之
食醫心鏡主益氣和中止泄痢去當風卧
濕遇冷所中等病以作飲食之
兵部手集治孩兒赤丹不止上翻用黄米
粉鷄子白和傅
糵米味苦無毒主寒中下氣除熱
陶隱居云此是以米爲蘖非别米名也米
甘米脂和傅面亦使皮膚悦澤爲熱不及
麥蘖
禹錫云按日華子云糵米温能除煩消宿

食開胃又名黄子可作米醋
衍義曰蘖米此則粟糵也今穀神散中用
之性又温於大麥蘖
小麥





小麥味甘微寒無毒主除熱止躁渴咽乾利

小便養肝氣止漏血唾血以作麴温消穀止
痢以作麫温不能消熱止煩
陶隱居云小麥合湯皆完用之熱家療也
作麫則温明穬麥亦當如此今服食家啖
麫不及大穬麥猶勝於米爾
陳藏器云麩味甘寒無毒和麫作餅止泄
痢調中去熱健人蒸熱袋盛熨人馬冷失
腰脚和醋蒸抱所傷折處止痛散血人作
麫第三磨者凉爲近麩也小麥皮寒肉熱
○又云麥苗味辛寒無毒主酒疸目黄消

酒毒暴熱麥苗上黑微名麥奴主熱煩解
丹石天行熱毒○又云麫味甘温補虚實
人膚體厚腸胃强氣力性擁熱小動風氣
○又云女麫一名䴷子按䴷子與黄蒸不
殊黄蒸温補消諸生物北人以小麥南人
以粳米皆六七月作之蘇又云磨破之謂
當完作之亦呼爲黄衣塵緑者佳
外臺秘要方治痢色白不消者爲末下方
好麫炒右一味擣篩煮米粥内麫方寸七
又云此療法百行師不救者

千金方治黃疸取小麥苗杵絞取汁飲六
七合晝夜三四飲之三四日便愈
經驗方治鼻衂以冷水調麫漿服之立差
兵部手集治嘔噦麫醋和作彈丸二三十
個以沸湯煮别盛漿水二斗已來彈丸湯
内漉出於漿中看外熱氣稍减乘熱吞三
兩個噦定即止吞餘者加至七八丸尚未
定晚後飯前再作吞
衍義曰小麥暴淋煎湯飲爲麫作糊入藥
水調治人中暑馬病肺卒熱亦以水調灌

愈生嚼成筋可以黏禽蟲
大麥味鹹温微寒無毒主消渴除熱益氣調
中又云令人多熱爲五穀長蜜爲之使
陶隱居云今稞麥一名麰麥似穬麥惟皮
薄爾麰音牟
唐本注云大麥出關中即靑稞麥是形似
小麥而大皮厚故謂大麥殊不似穬麥也
大麥麫平胃止渴消食療脹
禹錫云按藥性論云大麥糵使味甘無毒
能消化宿食破冷氣去心腹脹滿

陳士良云大麥補虚劣壯血脉益顔色實
五臟思穀食乆食令人肥白滑肌膚爲麫
勝如麥無躁熱○又云蘖微暖乆食消腎
不可多食
聖惠方治妊娠欲去胎以麥糵二兩水一
盞半煎至一盞分温三服
兵部手集方治産後秘結膨脹不通轉氣
急坐卧不安供奉輔太初與崔家方以麥
蘖末一合和酒服食良久通轉崔郞中云
神效

衍義曰大麥性平凉有人患纏喉風食不
能下將此麫作稀糊令嚥之既滑膩容易
下嚥以助胃氣三伏中朝廷作麫以賜臣
下作蘖造餳
麴味甘大暖療臟腑中風氣調中下氣開胃
消宿食主霍亂心膈氣痰逆除煩破癥結及
補虚去冷氣除腸胃中塞不下食令人有顔
色六月作者良陳乆者入藥用之當炒令香
六畜食米脹欲死者煮麴汁灌之立消落胎
并下鬼胎又神麴使無毒能化水穀宿食癥

氣健脾暖胃
千金方治産後運絶麴末水服方寸七不
差更服即差○又方治小腹堅大如盤胸
中滿能食而不消麴末服方寸七日三
肘後方治赤白痢下水穀食不消以麴熬
粟米粥服方寸七日四五止○又方妊娠
卒胎動不安成腰痛胎轉搶心下血不止
生麴半餅碎末水和絞取汁服三升
蕎麥味甘平寒無毒實腸胃益氣力久食動
風令人頭眩和猪肉食之患熱風脱人眉鬚

雖動諸病猶挫丹石能煉五臟滓穢續精神
作飯與丹石人食之良其飯法可蒸使氣餾
於烈日中暴令口開使舂取人作飯葉作茄
食之下氣利耳目多食即微泄燒其穰作灰
淋洗六畜瘡并驢馬躁蹄(新補見陳藏器孟詵蕭炳陳士良日)
(華子)
圖經曰文具附小麥條下
丹房玉鏡源蕎麥灰煮粉霜
兵部手集方治小兒油丹赤腫蕎麥麫醋
和傅之良

藊豆





藊豆味甘微温主和中下氣豆葉主霍亂吐
下不止○藊(音扁)
藥性論云白藊豆亦可單用王解一切草
毒生嚼及煎湯服取效

陶隱居云人家種之於籬援其莢蒸食甚
美無正用取其豆者葉乃單行用之患寒
熱病者不可食也
日華子云平無毒補五臟葉傅蛇蟲咬
禹錫云按孟詵云藊豆療霍亂吐痢不止
末和醋服之下氣又吐痢後轉筋生擣葉
七把以少酢浸汁服之立差其豆如緑豆
餅食亦可
衍義曰藊豆有黑白鵲三等皆於豆脊方
白路白者治霍亂轉筋

豉味苦寒無毒主傷寒頭痛寒熱瘴氣惡毒
煩躁滿悶虚勞喘吸兩脚疼冷又殺六畜胎
子諸毒
圖經曰文具附大豆黄卷條下
陶隱居云豉食中之常用春夏天氣不和
蒸炒以酒漬服之至佳依康伯法先以醋
酒搜蒸暴燥以麻油和又蒸暴之凡三過
乃末椒乾薑屑合和以進食勝今作油豉
也患脚人常將其酒浸以滓傅脚皆差好
者出襄陽錢溏香美而濃取中心者彌善

陳藏器云蒲州豉味鹹無毒主解煩熱熱
毒寒熱虚勞調中發汗通關節殺腥氣傷
寒鼻塞作法與諸豉不同其味烈陜州有
豉汁經年不敗大除煩熱入藥并不如今
之豉心爲無鹽故也
日華子云治中毒藥蠱氣瘧疾骨蒸并治
犬咬
孟詵云豉能治乆盜汗患者以一升微炒
令香清酒三升漬滿三日取汁冷暖任人
服之不差須作三兩劑即止

聖惠方治口舌生瘡胸膈疼痛用焦豉細
末含一宿便差
外臺秘要方治蟲刺螫人方好豉心以足
爲限但覺刺即熟嚼豉以傅之少頃見豉
中毛即差不見又嚼傅之晝夜勿絶見毛
爲度
千金方治酒病豉葱白各半升水二升煮
取一升頓服○又方治被毆傷瘀血聚腹
滿豉一升水三升煮三沸分服不差再服
肘後方中緩風四肢不收者豉三升水九

升煮取三升分爲三服日二作亦可酒漬
飲之
葛氏方治重下此即赤白痢也熬豉令小
焦杵服一合日三無比又豉熬令焦水一
升淋取汁冷服冷則酒淋曰三服有效
梅師方傷寒汗出不解已三四日胸中悶
吐方豉一升鹽一合水四升煎升半分三
服當吐
食醫心鏡方主風毒脚膝攣急骨節痛豉
心五升九蒸九暴以酒一斗取浸經宿空

心隨性緩飲之
菉豆味甘寒無毒主丹毒煩熱風𤺋藥石發
動熱氣奔豚生研絞汁服亦煮食消腫下氣
壓熱解石用之勿去皮令人小壅當是皮寒
肉平圓小緑者佳又有稙豆苗子相似主霍
亂吐下取葉搗絞汁和少醋温服子亦下氣
也○稙音陟
日華子云緑豆冷益氣除熱毒風厚腸胃
作枕明目治頭風頭痛
禹錫云按孟詵云緑豆平諸食法作餅炙

食之佳謹按補益和五臟安精神行十二
經脉此最爲良今人食皆撻去皮即有少
擁氣若愈病須和皮故不可去又研汁煮
飲服之治消渴又去浮風益氣力潤皮肉
可長食之
雷公云益氣明目治頭風
舂杵頭細糠主卒噎
陶隱居云食卒噎不下刮取含之即去亦
是舂搗義爾天下事理多有相影響如此
也自草部今移

聖惠方治膈氣咽喉噎塞飲食不下用碓
觜上細糠蜜丸如彈子大非時含一丸咽
津
穬麥味甘微寒無毒主輕身除熱乆服令人
多力健行以作糵温消食和中
陶隱居云此是今馬所食者性乃熱而云
微寒恐是作屑與合殻異也服食家并食
大穬二麥令人輕健
唐本注云穬麥性寒陶云性熱非也復云
作屑與合殻異此皆江東少有故斟酌言

白豆平無毒補五臟益中助十二經脉調中
暖腸胃葉利五臟下氣嫩者可作菜食生食
之亦佳可常食(新補見孟詵及日華子)
孫眞人食忌白豆味鹹腎之穀腎病宜食
煞鬼氣


圖經衍義本草卷之三十八










