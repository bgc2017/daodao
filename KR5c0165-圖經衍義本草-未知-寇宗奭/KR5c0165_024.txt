










圖經衍義本草卷之二十四君五
宋通直郎辨驗藥材寇宗奭編撰
宋太醫助教辨驗藥材許洪校正
木部下品
巴豆






巴豆味辛温生温熟寒有毒主傷寒温瘧寒
熱破癥瘕結聚堅積留飲痰癖大腹水脹蕩
滌五臟六腑開通閉塞利水穀道去惡肉除
鬼毒蠱疰邪物殺蟲魚療女子月閉爛胎金
瘡膿血不利丈夫陰殺斑猫毒可煉餌之益
血脉令人色好變化與鬼神通一名巴椒生
巴郡川谷八月採陰乾用之去心皮芫花爲
之使惡蘘草畏大黄黃連藜蘆
圖經曰巴豆出巴郡川谷今嘉眉戎州皆
有之木高一二丈葉如櫻桃而厚大初生

青後漸黄赤至十二月葉漸凋二月復漸
生至四月舊葉落盡新葉齊生即花發成
穗微黃色五六月結實作房生青至八月
熟而黄白類白豆蔻漸漸自落即收之一
房有三瓣一瓣有實一粒一房共實二粒
也戎州出者殻上有縱文隱起如綫一道
至兩三道彼土人呼爲金綫巴豆最爲上
等它處稀有
陶隱居云出巴郡似大豆最能瀉人新者
佳用之皆去心皮乃秤又熬令黄黑别擣

如膏乃和丸散爾道方亦有煉餌法服之
乃言神仙人吞一枚便欲死而鼠食之三
年重三十斤物性乃有相耐如此爾唐本
注云樹高丈餘葉似櫻桃葉頭微赤十二
月葉漸凋至四月落盡五月葉漸生七月
花八月結實九月成十月採其子三枚共
蒂各有殻裹出眉州嘉州者良
陳藏器曰巴豆主癥癖痃氣痞滿腹内積
聚冷氣血塊宿食不消痰飲吐水取青黑
大者每日空腹服一枚去殻勿令白膜破

乃作兩片并四邊不得有損缺吞之以飲
壓令下少間腹内熱如火痢出惡物雖痢
不虚若乆服亦不瀉白膜破者棄之
日華子云通宣一切病泄壅滯除風補勞
健胃開脾消痰破血排膿消腫毒殺腹臟
蟲治惡瘡息肉及疥癩丁腫凡合丸散炒
不如去心膜煑五度换水各煮一沸
雷公云凡使巴之與豆及剛子須在仔細
認勿誤用殺人巴顆小緊實色黄豆即顆
有三棱色黑若剛子顆小似棗核兩頭尖

巴與豆即用剛子勿使凡修事巴豆敲碎
以麻油并酒等可煮巴豆了研膏後用每
修事一兩以酒麻油各七合盡爲度
聖惠方治中風口⬤巴豆七枚去皮爛研
⬤左塗右手心⬤右塗左手心仍以煖水
一盞安向手心須臾即便正洗去藥并頻
抽掣中指○又方治牙疼用巴豆一粒煨
至黄熟去殻用蒜一瓣切一頭作蓋剜去
中心可安巴豆在内以蓋子合之用綿裹
隨患處左右塞耳中

外臺秘要文仲方主唯腹大動揺水聲皮
膚黑名曰水腫巴豆九十枚去心皮熬令
黄擣丸如小豆大水下二丸以利爲度勿
飲酒
千金方治寒癖宿食乆飲不消大便秘巴
豆仁一升清酒五升煮三日三夜研令大
熟合酒微火煎之丸如胡豆大每服一丸
水下欲吐者服二丸
千金翼治小兒身腫并手足腫兼癮疹巴
豆五十枚去皮心以水二升煎取一升用

綿於湯中隨手拭之
經驗方治耳卒聾巴豆一粒蠟裹針刺令
通透用塞耳中○又方治箭鏃入骨不可
拔取巴豆微熬與蜣螂同研塗所傷處斯
須痛定微癢忍之待極癢不可忍便撼動
箭鏃即拔之立出
十全方治疥瘡巴豆十粒火炮過黄色去
皮膜右順手研如麫入酥少許膩粉少許
同研匀爪破以竹篦子點藥不得落眼裏
及外腎上如熏炙着外腎以黄丹塗甚妙

蜀椒










蜀椒味辛温大熱有毒主邪氣咳逆温中逐
骨節皮膚死肌寒濕痹痛下氣除六腑寒冷
傷寒温瘧大風汗不出心腹留飲宿食腸澼
下痢泄精女子字乳餘疾散風邪瘕結水腫
黄疸鬼疰蠱毒殺蟲魚毒久服之頭不白輕
身增年開腠理通血脉堅齒髮調關節耐寒
暑可作膏藥多食令人乏氣口閉者殺人一
名巴椒一名蓎藙(蓎音唐藙音毅)生武都川谷及巴
郡八月採實陰乾杏仁爲之使畏款冬
圖經曰蜀椒生武都川谷及巴郡今歸峽

及蜀川陜洛間人家多作園圃種之高四
五尺似茱萸而小有鋒刺葉堅而滑可煑
飲食甚辛香四月結子無花但生於葉間
如小豆顆而圓皮紫赤八月采實焙乾此
椒江淮及北土皆有之莖實都相類但不
及蜀中者皮肉厚腹裏白氣味濃烈耳
藥性論云椒目使治十二種水氣味苦辛
有小毒主和巴豆菖蒲松脂以蠟溶爲筒
子内耳中抽腎氣虚耳中如風水嗚或如
打鐘磬之聲若暴聾一日一易若神驗

唐本注云椒目味苦寒無毒主水腹脹滿
利小便今椒出金州西城者最佳
日華子云漢椒破癥結開胃治天行時氣
温疾産後宿血治心腹氣壯陽療陰汗暖
腰膝縮小便椒目主膀胱急又云椒葉熱
無毒治賁豚伏梁氣及内外腎釣并霍亂
轉筋
雷公云一名南椒凡使須去目及閉口者
不用其椒子先須酒拌令濕蒸從巳至午
放冷密蓋除向下火四畔無氣後取出使

入瓷器中盛勿令傷風用也
聖惠方治因熱取凉睡有蛇入口中挽不
出用刀破蛇尾内生椒三二粒裹著須臾
即出
外臺秘要治瘡腫生椒末麫釜下土末之
以大醋和傅之
千金方有人陰冷漸漸冷氣入陰囊腫滿
恐死日夜疼悶不得眠取生椒擇之洗淨
以布帛裹著丸囊令厚半寸須臾熱氣大
通日再易之取出差

孫眞人方十月勿食椒食之損氣傷心令
人多忘○又方治心腹俱痛以布裹椒薄
注上火熨令椒汗出良
斗門方治腹内虚冷久服駐顔用生椒擇
去不拆者除其黑子用四十粒以漿水浸
經一宿盡令口合空心新汲水下去積年
冷暖臟腑乆服則能駐顔黑髮明目令人
思飲食妙
勝金方治好食生茶用椒末不限多少以
糊丸如梧桐子大茶下十丸

衍義曰蜀椒須微炒使汗出又須去附紅
黄殻去殻之法先微炒乘熱入竹筒中以
梗椿之播取紅如未盡更揀更樁以盡爲
度凡用椒須如此其中子謂之椒目治盜
汗尤功將目微炒搗爲極細末用半錢七
以生猪上唇煎湯一合調臨睡服無不效
蓋椒目能行水又治水蠱
皂角











皂莢味辛鹹温有小毒主風痹死肌邪氣風
頭淚出利九竅殺精物療腹脹滿消穀除欬

嗽囊結婦人胞不落明目益精可爲沐藥不
入湯生雍州川谷及魯鄒縣如猪牙者良九
月十月採莢陰乾柏實爲之使惡麥門冬畏
空青人參苦參
圖經曰皂莢出雍州川谷及魯鄒縣今所
在有之以懷孟州者爲勝木極有高大者
此有三種本經云形如猪牙者良陶隱居
云長尺二者良唐注云長六寸圓厚節促
直者皮薄多肉味濃大好令醫家作疏風
氣丸煎多用長皂莢治齒及取積藥多用

猪牙皂莢所用雖殊大抵性味不相遠
唐本注云此物有三種猪牙皂莢最下其
形曲戾薄惡全無滋潤洗垢不去其尺二
寸者粗大長虚而無潤若長六七寸圓厚
促直者皮薄多肉味濃大好
禹錫云按藥性論云皂莢使主破堅癥腹
中痛能墮胎又曰將皂莢於酒中取盡其
精於火内煎之成膏塗帛貼一切腫毒兼
能止疼痛陳藏器云鬼皂莢作浴湯去風
瘡疥癬挼葉去衣垢沐頭長髮生江南澤

畔如皂莢高一二尺
日華子云通關節除頭風消痰殺勞蟲治
骨蒸開胃及中風口噤入藥去皮子以酥
炙用
雷公云凡使須要赤膩肥并不蚛者然用
新汲水浸一宿了用銅刀削上粗皮用酥
反覆炙酥盡爲度然出捶之去子搗篩皂
莢一兩酥二分子收得揀取圓滿堅硬不
蚛者用瓶盛下水於火畔煮待泡熟剥去
硬皮一重了取向裏白嫩肉消去黄用銅

刀細切於日中乾用其子消人腎氣
聖惠方治時氣三日頭痛煩熱用皂角燒
作灰爲末非時新汲水一中盞生薑汁蜜
各少許和二錢服之先用煖水淋浴後服
藥須臾汗出愈
外臺秘要治卒中風口⬤以皂角五兩去
皮爲末以三年大醋和左⬤塗左右⬤塗
右乾更傅之差○又方溺死一宿者尚活
擣皂角綿裹内下部須臾出水即活
千金方齆鼻炙皂角末如小豆以竹管吹

入鼻中
肘後方卒腫滿身面洪大皂角剥炙令黄
剉三升酒一斗漬合器煮沸服一升日三
服頻作
經驗方治食氣遍身黄腫氣喘食不得心
胸滿悶不蛀皂角去皮及子塗好醋炙令
焦爲末一錢七巴豆七枚去油膜二件以
淡醋及研好墨爲丸如麻子大每服三丸
食後陳橘皮湯下日三服隔一日增一丸
以利爲度如常服消酒食

梅師方治霍亂轉筋皂莢末吹一小豆入
鼻中得嚏便瘥
孫眞人方治大小便不通關格不利燒皂
莢細研粥飲下三錢立通
簡要濟衆方治中風口噤不開涎潮吐涎
方皂角一挺去皮塗猪脂炙令黄色爲末
每服一錢七非時温酒服如氣實脉盛調
下二錢七如牙關不開用白梅揩齒口開
即灌藥吐出風涎差
靈苑方治急喉閉逡巡不救方以皂莢去

皮子生半兩爲末每服少許以箸頭點腫
處更以醋調藥末厚傅項下須臾便破少
血出即愈
孫尚藥方治卒中風昏昏若醉形體昏悶
四肢不收或倒或不倒或口角似利微有
涎出斯須不治便爲大病故傷人也此證
風涎潮於上膈痹氣不通宜用救急稀涎
散猪牙皂角四挺須是肥實不蚛削去黑
皮晋礬一兩光明通瑩者二味同搗羅爲
細末再研爲散如有患者可服半錢重者

三字七温水調灌下不大嘔吐只是微微
涎稀冷出或一升二升當時惺惺次緩而
調治不可便大段吐之恐過傷人命累經
效不能盡述
感應神仙傳崔言者職隸左親騎軍一旦
得疾雙眼昏咫尺不辨人物眉髮自落鼻
梁崩倒肌膚有瘡如癬皆爲惡疾勢不可
救因爲洋州駱谷子歸寨使遇一道流自
谷中出不言名姓授其方曰皂角刺一二
斤爲灰蒸久㬠研爲末食上濃煎大黄湯

調一錢七服一旬鬢髮再生肌膚悦潤愈
眼目倍常明得此方後却入山不知所之
又鐵砧以煅金銀雖百十年不朽以捶皂
莢則一夕碎破
衍義曰皂莢其子炒舂去赤皮仁將骨浸
軟煮熟以糖漬之可食主宣導五臟風熱
壅其莢不蚛肥者微炙爲末一兩入生白
礬末半兩膩粉半兩風涎潮塞氣不通温
水調一二錢但過咽關須吐涎凡用白礬
煑分隔下涎也又暑中濕熱時或久雨合

蒼术服辟温疫邪濕氣
訶梨勒





訶梨勒味苦温無毒主冷氣心腹脹滿下食
生交愛州
圖經曰訶梨勒生交愛州今嶺南皆有而

廣州最盛株似木梡花白子似栀子青黄
色皮肉相著七月八月實熟時採六路者
佳嶺南異物志云廣州法性寺佛殿前有
四五十株子極小而味不澀皆是六路每
歲州貢只以此寺者寺有古井木根蘸水
水味不苦每子熟時有佳客至則院僧煎
湯以延之其法用新摘訶子五枚甘草一
寸皆碎破汲木下井水同煎色若新茶今
其寺謂之乾明舊木猶有六七株古井亦
在南海風俗尚貴此湯然煎之不必盡如

昔時之法也○劉禹錫傳信方云予曾苦
赤白下諸藥服遍久不差轉爲白膿令狐
將軍傳此法用訶梨勒三枚上好者兩枚
炮取皮一枚生取皮同末之以沸漿水一
兩合服之淡水亦得若空水痢加一錢七
甘草末若微有膿血加二七若血多加三
七皆效
藥性論云訶梨勒使亦可單用味苦甘能
通利津液主破胸膈結氣止水道黑髭髮
日華子云消痰下氣除煩治水調中止瀉

痢霍亂賁脉腎氣肺氣喘急消食開胃腸
風瀉血崩中帶下五膈氣懷孕未足月人
漏胎及胎動欲生脹悶氣喘并患痢人後
分急痛并産後陰痛和蠟燒熏及熱煎湯
熏通手後洗
禹錫云按蕭炳云苦酸下宿物止腸澼久
泄赤白痢波斯舶上來者六路黑色肉厚
者良
雷公云凡使勿用毗梨勒□梨勒榔精勒
雜路勒若訶梨勒文只有六路或多或少

并是雜路勒毗路勒個個毗雜路勒皆圓
路文或八路至十三路號曰榔精勒多澁
不入用凡修事先於酒内浸然後蒸一伏
時其訶梨勒以刀削路細剉焙乾用之
經驗方治嗽氣嗽久者亦主之生訶梨一
枚含之咽汁差後口爽不知食味却煎檳
湯一碗服之立便有味此知連州銀坑
官成密方
外臺秘要治一切風痰風霍亂食不消大
便澁訶梨三枚搗取皮和酒頓服三五度

良
廣濟方治嘔逆不能食訶梨勒皮二兩去
核熬爲末蜜和丸梧子大空心服二十丸
日二服
孫眞人方治常患氣訶梨三枚濕紙裹煨
紙乾即剥去核細嚼以生乳一升下之日
三服
衍義曰訶梨勒氣虚人亦宜緩緩煨熟少
服此物雖澀腸而又泄氣蓋其味苦澁
柳花












柳花味苦寒無毒主風水黄疸面熱黑痂疥
惡瘡金瘡一名柳絮葉主馬疥痂瘡取煎煮
以洗馬疥立愈又療心腹内血止痛○實主
潰癰逐膿血子汁療渴生琅邪川澤
陶隱居云柳即今水楊柳也花熟隨風狀
如飛雪陳元方以爲譬當用其未開時子
亦隨花飛正應水漬汁爾柳花亦宜貼灸
瘡皮葉療漆瘡
禹錫云按藥性論云苦柳花使主止血治
濕痹四肢攣急膝痛

日華子曰葉治天行熱病丁瘡傳尸骨蒸
勞湯火瘡毒入腹熱悶服金石藥人發大
熱悶并下水氣煎膏續筋骨長肉止痛牙
痛煎含枝煎汁可消食也
外臺秘要治黃疸柳枝以水一斗煑取濃
汁半升服令盡
衍義曰柳華經曰味苦即是初生有黄蘂
者也及其華乾絮方出又謂之柳絮收之
貼灸瘡及爲茵褥絮之下連小黑子因風
而起得水濕處便生如地丁之類多不因

種植於人家庭院中自然生出蓋亦如柳
絮兼子而飛陳藏器之說是然古人以絮
爲花陶隱居亦曰花隨風狀如飛雪誤矣
經中有實及子汁諸家不解今人亦不見
用注釋氏謂柳爲尼俱律陀木其子極細
如人妄因極小妄果至大是知小黑子得
因風而起
楝實










楝實味苦寒有小毒主温疾傷寒大熱煩狂
殺三蟲疥瘍利小便水道一名金鈴子俗呼

爲苦楝○根微寒療蛔蟲利大腸生荆山山
谷
圖經曰楝實即金鈴子也生荆山山谷今
處處有之以蜀川者爲佳木高丈餘葉密
如槐而長三四月開花紅紫色芬香滿庭
間實如彈丸生青熟黄十二月採實其根
採無時
陶隱居云處處有俗人五月五日皆取葉
佩之云辟惡其根以苦酒摩塗疥甚良煑
汁作糜食之去蛔蟲

唐本注云此有兩種有雄有雌雄者根赤
無子有毒服之多使人吐不能止時有至
死者雌者根白有子微毒用當取雌者
禹錫云按藥性論云楝實亦可單用主人
中大熱狂失心躁悶作湯浴不入湯服
日華子云楝皮苦微毒治游風熱毒風𤺋
惡瘡疥癩小便壯熱并煎湯浸洗服食須
是生子雌樹皮一兩可入五十粒糯米煎
煮殺毒瀉多以冷粥止不瀉以熱葱粥發
無子雄樹吐瀉殺人

雷公云凡采得後曬乾酒拌浸令濕蒸待
上皮軟剥去皮取肉去核勿單用其核碎
棰用漿水煮一伏時了如用使肉即不使
核使核即不使肉又花落子謂之石茱萸
外臺秘要治長蟲楝實淳苦酒中漬宿以
綿裹塞穀道中三寸許日易之
經驗方小兒穀蟲定疼痛抵聖散以苦楝
二兩白蕪荑半兩爲末水一盞末一錢煎
取二分放冷待發時服之○又方治臟毒
下血以苦楝子炒令黄爲末蜜丸米飲下

十丸至二十丸甚妙○又方治丈夫臟
氣傷膀胱連小腸等氣金鈴子一百個温
湯浸過去皮巴豆二百個捶微破麵二升
同於銅鍋内炒金鈴子赤熟爲度放冷取
出去核爲末每服三錢非時熱酒醋湯調
服并得其麵巴豆不用也
椿木







椿木葉味苦有毒主洗瘡疥風疽水煮藥汁
用之○皮主甘𧏾
樗木






樗木根葉尤良
圖經曰椿木樗木舊并不載所出州土今
南北皆有之二木形榦大抵相類但椿木
實而葉香可啖樗木疏而氣臭膳夫亦能
熬去其氣北人呼樗爲山椿江東人呼爲
鬼目葉脱處有痕如樗蒲子又如眼目故
得此名其木最爲無用莊子所謂吾有大
木人謂之樗其大本擁腫不中繩墨小枝
曲拳不中規矩立於途匠者不顧是也并
採無時

唐本注云二樹形相似樗木疏椿木實爲
别也
陳藏器云樗木味苦有小毒皮主赤白久
痢口鼻中疳蟲去疥𧏾主鬼疰傳尸蠱毒
下血根皮去鬼氣取一握細切以童兒小
便二升豉一合宿浸絞取汁温一沸三五
日一度服葉似椿北人呼爲山椿江東人
呼爲虎目葉脱處有痕如白樗散木也唐
先附
禹錫云按藥性論云樗白皮使味苦微熱

無毒能治赤白痢腸滑痔疾瀉血不住
蕭炳云樗皮主疳痢得地榆同療之根皮
尤良俗呼爲虎眼樹本經椿木殊不相似
日華子云樗皮温無毒止瀉及腸風能縮
小便入藥蜜炙用
公云椿木根凡使根不近西頭者上及
不用莖葉只用根采出拌生葱蒸半日出
生葱細剉用袋盛挂屋南畔陰乾用偏利
溺澀也
肘後方治小兒頭生白秃髮不生出椿枝

桃葉心取汁傅之大效
經驗方治臟毒赤白痢香椿淨洗刷剥取
皮日乾爲末飲下一錢立效
楊氏産乳方療疳痢困重樗白皮搗麫拌
作小顆子日㬠少時又拌凡三過水煮至
熟加鹽醋酒亦得頻服多少量兒大小
衍義曰椿木葉椿樗皆臭但一種有花結
子一種無花不實世以無花不實木身大
其榦端直者爲椿椿用木葉其有花而莢
木身小榦多迂矯者爲樗樗用根葉莢故

曰未見椿上有莢者惟樗木上有又有樗
雞故知古人命名曰不言椿鷄而言樗雞
者以顯有雞者爲樗無鷄者爲椿其義甚
明用椿木葉樗木根葉莢者宜依此推窮
郁李人










郁李人味酸平無毒主大腹水腫面目四肢
浮腫利小便水道根主齒齦腫齲(丘禹切)齒堅
齒去白蟲一名爵李一名車下李一名棣生
高山川谷及丘陵上五月六月採根
圖經曰郁李人本經不載所出州土但云


生高山川谷及丘陵上今處處有之木高
五六尺枝條花葉皆若李惟子小若櫻桃
赤色而味甘酸核隨子熟六月採根并實
取核中仁用陸機草木疏云棠棣即郁李
也一名雀梅亦曰車下李所在山中皆有
其花或白或赤六月中成實如李子可食
今近京人家園圃植一種枝莖作長條花
極繁密而多葉亦謂之郁李不堪入藥用
藥性論云郁李人臣味苦辛能治腸中結
氣關格不通根治齒痛宣結氣破結聚

陶隱居云山野處處有子熟赤色亦可啖
之
日華子云郁李人通治五臟膀胱急痛宣
腰胯冷膿消宿食下氣○又云根凉無毒
治小兒熱發作湯浴風蚛牙濃煎含之
雷公云凡採得先湯浸却削上尖去皮令
淨用生蜜浸一宿漉出陰乾研如膏用
韋宙獨行方療脚氣浮腫心腹滿大小便
不通氣急喘息者以郁李人十二個擣碎
水研取汁薏苡人搗碎如粟米取三合以

汁煑米作粥空腹食之佳
必效方療癖取車下李人微湯退去皮及
并人者與乾麫相拌擣之爲餅如猶乾和
淡水如常搜麫作餅大小一如病人掌爲
二餅微炙使黄切令至熟空腹食一枚當
快利如不利更食一枚或飲熱粥汁以利
爲度若至午後痢不止即以醋飯止之利
後當虚病未盡者量力一二日更進一服
以病盡爲限小兒亦以意量之不得食酪
及牛馬肉等無不效

食療云氣結者酒服人四十九粒更瀉尤
良又破癖氣能下四肢水
外臺秘要張文仲治齲齒以郁李根白皮
水煮濃汁含之冷即易吐出蟲
楊氏産乳方療身體腫滿水氣急卧不得
郁李人一大合擣爲末和麥麫搜作餅子
與吃入口即大便通利氣便差
衍義曰郁李人其子如御李子至紅熟堪
啖微澁其人湯去皮研極爛入生龍腦點
赤目陜西甚多根煎湯渫風蚛牙

莽草





莽草味辛苦温有毒主風頭癰腫乳癰疝瘕
除結氣疥瘙殺蟲魚療喉痹不通乳難頭風
癢可用沐勿令入眼一名葞一名春草生上
谷山谷及冤句五月採葉陰乾

圖經曰莽草亦曰䒽草出上谷及冤句今
南中州郡及蜀川皆有之木若石南而葉
稀無花實五月七月採葉陰乾一說藤生
繞木石間古方治風毒痹厥諸酒皆用䒽
草今醫家取其葉煎湯熱含少頃間吐之
以治牙齒風蚛甚效此木也而爾雅釋草
云葞春草釋曰藥草莽草也郭璞云一名
芒芒䒽音近故爾然謂之草者乃蔓生者
是也
藥性論云兩草臣能治氣疽疝氣腫墜凝

血治瘰癧除濕風不入湯服主頭瘡白秃
殺蟲與白斂赤小豆爲末雞子白調如糊
貼毒腫乾即更易上
陶隱居云今東間處處皆有葉青新烈者
良人用搗以和米内水中魚吞即死浮出
人取食之無妨莽草字亦作兩字今俗呼
爲䒽草也䒽(音罔)
日華子云治皮膚麻痹并濃煎湯淋風蚛
牙痛喉痹亦濃煎汁含後淨漱口良
雷公云凡使采得後便取葉細剉又生甘

草水蓼二味并細剉用生稀絹袋盛毒木
葉於甑中上甘草水蓼同蒸一日去諸藥
二件取出曬乾用之勿用尖有攣生者
聖惠方治牙齒蚛孔疼痛及有蟲用䒽草
爲末綿裹内蚛孔中或於痛處咬之低頭
吐津勿咽之疼痛便定又方治瘰癧發腫
堅結成核䒽草一兩爲末鷄子白和傅於
帛上貼之日二易之差
肘後方治癰瘡未潰䒽草末鷄子白塗紙
厚貼上燥復易得痛良又風齒疼頰腫用

五兩水一斗煮取五升熱含漱吐之一日
盡
周禮翦氏掌除蠧物以兩草熏之則死
衍義曰莽草今人呼爲䒽草濃煎湯淋渫
皮膚麻痹本經一名春草諸家皆謂爲草
今居木部圖經亦然今世所用者皆木葉
也如石南枝梗乾則縐揉之其嗅如椒爾
雅釋草云葞春草釋曰今莽草也與本經
合今當具言之石南條中陶隱居注云似
䒽草凌冬不凋誠木無疑

黃藥根





黄藥根味苦平無毒主諸惡腫瘡瘻喉痹蛇
犬咬毒取根研服之亦含亦塗藤生高三四
尺根及莖似小桑生嶺南
圖經曰黃藥根生嶺南今夔州郡及明越

秦隴州山中亦有之以忠萬州者爲勝藤
生高三四尺根及莖似小桑十月採根秦
州岀者謂之紅藥子葉似蕎麥枝梗赤色
七月開白花其根初採濕時紅赤色暴乾
即黃開州興元府又産一種藥子大抵與
藥相類主五臟邪氣治肺壓熱除煩躁亦
入馬藥用春採根暴乾
經驗方治咯血黃藥漢防己各一兩爲末
每服一錢匕水一盞小麥二十粒同煎食
後温服

簡要濟衆治鼻衄不止黄藥子爲末每服
二錢七煎薄荷湯下良乆以新汲水調麫
末二匙頭服之○又方傅瘡藥黄藥子四
兩爲末以冷水調傅瘡上乾即旋傅之
衍義曰黄藥亦治馬心肺熱有功
槲若






槲若味甘苦平無毒主痔止血療血痢止渴
取脉炙用之○皮味苦水煎濃汁除蠱及瘻
俗用甚效
圖經曰斛若本經不載所出州土今處處
山林多有之木高丈餘若即葉也與櫟相
類亦有斗但小不中用耳不拘時採其葉
并皮用葛洪洗諸敗爛瘡乳瘡并用此皮
禹錫云按藥性論云斛皮亦可單用主治
惡瘡煎湯洗之良

日華子云槲皮味澁能吐瘰癧澁五臟
聖惠方治冷淋小腸不利莖中急痛用斛
葉擣末每服三錢水一盞葱白七寸煎六
分去滓食前温服
又方治螻蛄咬用斛葉燒灰細研以泔别
浸斛葉取洗瘡拭之内少許灰於瘡中立
效
簡要濟衆方治吐血斛葉不拘多少擣末
每服二錢水一盞煎取五七分和滓服
子母秘録治小兒及大人赤白痢新斛皮

一斤去黑皮細切以水一斗煎取五升去
更煎如膏和酒服立差
衍義曰槲若亦有斗但不及櫟木雖堅而
不堪充材葉微炙炒槐花减槲葉之半同
爲末米飲調服治初得腸風及血痔熱多
者尤佳亦堪爲炭但不及櫟木
桐葉






桐葉味苦寒無毒主惡蝕瘡著陰皮主五痔
殺三蟲療賁豚氣病梧花主傅猪瘡飼猪肥
大三倍生桐柏山谷
衍義曰桐葉經注不指定是何桐致難執
用今具四種桐各有治療條其狀列於後
一種白桐可斫琴者葉三杈開白花亦不
結子
藥性論云皮能治五淋沐髮去頭風生髮

一種荏桐早春先開淡紅花狀如鼓子花
成筒子子或作桐油日華子云桐油冷微
毒一種梧桐四月開淡黄小花一如棗花
枝頭出絲墮地成油沾漬衣履五月六月
結桐子今人收炒作果動風氣此是月令
清明之日桐始華者一種岡桐無花不可
作琴體重
無食子味苦温無毒主赤白痢腸滑生肌肉
出西戎一名没石子
唐本注云生沙磧間樹似檉今注一名没

石子也出波斯國主小兒疳𧏾能黑髭髮
治陰瘡陰汗温中和氣唐本先附
禹錫云按藥性論云無食子使治大人小
兒大腹冷滑痢不禁
海藥云謹按徐表南荆記云波斯國大小
如藥子味温平無毒主腸虚冷痢益血生
精烏髭髮和氣安神治陰毒痿燒灰用張
仲景使治陰汗取燒灰先以微温湯浴了
即以帛微裛後傅灰囊上甚良波斯每食
以代果番胡呼爲没食子今人呼墨食子

轉謬矣
雷公云墨石子凡用勿令犯銅鐵并被火
驚者顆小文細上無杴米者妙用漿水於
砂盆中或硬青石上研令盡却焙乾研了
用勿擣能爲烏犀色
宫氣方治小兒乆痢不效没石子二個切
熬令黄色研作餛飩食之
衍義曰無食子今人合他藥染髭
雷丸味苦鹹寒微寒有小毒主殺三蟲逐毒
氣胃中熱利丈夫不利女子作摩膏除小兒

百病逐邪氣惡風汗出除皮中熱結積蠱毒
白蟲寸白自出不止乆服令陰痿一名雷矢
一名雷實赤者殺人生石城山谷及漢中土
中八月採根暴乾荔實厚朴爲之使惡葛根
藥性論云雷丸君惡蓄根味苦有小毒能
逐風芫花爲使主癤癇狂走殺蛔蟲
陶隱居云今出建平宜都間累累相連如
丸本經云利丈夫别録云乆服陰痿事相
反也
唐本注云雷丸竹之苓也無有苗蔓皆零

無相連者今出房州金州
禹錫云按范子云雷矢出漢中色白者善
吴氏云雷丸神農苦黄帝岐伯桐君甘有
毒扁鵲甘無毒季氏大寒
雷公云凡使用甘草水浸一宿了銅刀刮
上黑皮破作四五片又用甘草湯浸一宿
後蒸從巳至未出日乾却以酒拌如前從
巳至未蒸日乾用
經驗前方下寸白蟲雷丸一味水浸軟去
皮切焙乾爲末每有病者五更初先食炙

肉少許便以一錢七藥稀粥調半錢服之
服時須六衙及上半月日蟲乃下
胡椒味辛大温無毒主下氣温中去痰除臟
腑中風冷生西戎形如鼠李子調食用之味
甚辛辣
禹錫云按日華子云調五臟止霍亂心腹
冷痛壯腎氣及主冷痢殺一切魚肉鱉蕈
毒
海藥云謹按徐表南州記生南海諸國去
胃口氣虚冷宿食不消霍亂氣逆心腹卒

痛冷氣上衝和氣不宜多服損肺一云向
陰者澄茹向陽者胡椒也
雷公云凡使只用内無皺殻者用力大漢
椒使殻胡椒使子每修事即於石糟中碾
碎成粉
食療云治五臟風冷冷氣心腹痛吐清水
酒服之佳亦宜湯服若冷氣吞三七枚
衍義曰去胃中寒痰吐水食已即止甚驗
過劑則走氣大腸寒滑亦用須各以他藥
佐之

蘇方木味甘鹹平無毒主破血産後血脹悶
欲死者水煮苦酒煮五兩取濃汁服之效
唐本注云此木用染色者出南海崑崙來
交州愛州亦有樹似菴羅葉若榆葉而無
澁抽條長丈許花黄子生青熟黑
陳藏器云蘇方寒主霍亂嘔逆及人常嘔
吐用水煎服之破血當以酒煑爲良唐本
先附
雷公云凡使去上粗皮并節子若有中心
文横如紫角者號曰木中尊色其效倍常

百等須細剉了重篩拌細條梅枝蒸從巳
至申出陰乾用
肘後方治血運蘇方三兩細剉水五升煑
取二升分再服差若無蘇方取緋衣煮汁
服亦得
海藥云謹按徐表南海記生海畔葉似降
木若女楨味平無毒主虚勞血癖氣壅滯
産後惡露不安怯起衝心腹中攪痛及經
絡不通男女中風口噤不語宜此法細研
乳頭香細末方寸七酒煎蘇方去滓調服

立吐惡物差
白楊樹皮味苦無毒主毒風脚氣腫四肢緩
弱不隨毒氣游易在皮膚中痰癖等酒漬服
之取葉圓大蒂小無風自動者
圖經曰白楊舊不載所出州土今處處有
之北土尤多人種於墟墓間株大葉圓如
梨皮白木似楊故名白楊採其皮無時
衍義曰白楊陜西甚多永耀間居人修蓋
多此木也然易生根斫木時碎札入土即
生根故易以繁植非止墟墓間於人家舍

前後及夾道往往植之土地所宜爾風纔
至葉如大兩聲葉梗故如是又謂無風自
動則無此事
桄榔子味苦平無毒主宿血其木似栟櫚堅
硬斫其内有麫大者至數斛食之不饑其皮
堪作綆生嶺南山谷(今附)
圖經曰桄榔生嶺南山谷今二廣州郡皆
有之人家亦植於庭除間其木似栟櫚而
堅硬斫其間有麫大者至數石食之不饑
其皮至柔皮韌可以作綆其子作穗生木

端不拘時月採之
海藥謹按嶺表録云生廣南山谷樹身皮
葉與蕃棗檳榔等小異然葉下有髮如麤
馬尾廣人用織巾子木皮内有麫食之極
有補益虚羸乏損腰脚無力乆服輕身辟
穀録異云桄榔蓋以此也
櫸樹皮大寒主時行頭痛熱結在腸胃
唐本注云此樹所在皆有多生溪澗水側
葉似樗而狹長樹大者連抱高數仞皮極
麤厚殊不似檀俗人取煑汁以療水及斷

痢取小葉挼貼火爛瘡有效
衍義曰櫸木皮今人呼爲櫸柳然葉似柳
非柳謂槐非槐木最大者高五六十尺合
二三人抱湖南北甚多然亦下材也不堪
爲器用嫩皮取以縁栲栳與箕唇
釣樟根皮主金瘡止血
陶隱居云出桂陽邵陵諸處亦呼作鳥樟
方家少用而俗人多識此刮根皮屑以療
金瘡斷血易合甚驗
唐本注云釣樟生郴州山谷樹高丈餘葉

似葉楠而尖長背有赤毛若枇杷葉八月
九月採根皮日乾也(楠音南)
千金藤主一切血毒諸氣霍亂中惡天行虚
勞瘧瘴痰嗽不利癰腫蛇犬毒藥石發癲癇
悉主之生北地者根大如指色黑似漆生南
土者黄赤如細辛(今附)
陳藏器云有數種南北名模不同大略主
痰相似或是皆近於藤生北地者根大如
指色似漆生南土者黄赤如細辛南北所
用若取的稱未知孰是其中有草今并入

木部草部亦重載也
南燭枝葉味苦平無毒止泄除睡强筋益氣
力久服輕身長年令人不饑變白去老取莖
葉擣碎漬汁浸粳米九浸九蒸九暴米粒緊
小正黑如瑿珠袋盛之可適遠方日進一合
不饑益顔色堅筋骨能行取汁炊飯名烏飯
亦名烏草亦名牛筋言食之健如牛筋也色
赤名文燭生高山經冬不凋(今附)
圖經曰南燭本經不載所出州土云生高
山今惟江東州郡有之株高三五尺葉類

苦楝而小陵冬不凋冬生紅子作穗人家
多植庭除間俗謂之南天燭不拘時採其
枝葉用亦謂之南燭草木其種是木而似
草故號爲之
禹錫云按日華子云黑飯草益腸胃搗汁
浸蒸㬠乾服又名南燭也
無患子皮有小毒主浣垢去面䵟喉痹内喉
中立開又主飛尸子中人燒令香辟惡氣其
子如漆珠生南谷大樹一名噤婁一名桓(今附)
日華子云無患子皮平

纂文無患木名實可以去垢核黑如瑿問
櫨木曰無患何也答曰昔有神巫曰無患
此木能作符劾百鬼則以此木爲棒殺之
世人相傳以此木爲衆鬼所惡競取爲器
用以厭鬼故號無患也
衍義曰無患子今釋子取以爲念珠出佛
經惟取紫紅色小者佳今入藥絶少西洛
亦有之
梓白皮味苦寒無毒主熱去三蟲療目中疾
葉擣傅猪瘡飼猪肥大三倍生河内山谷

陶隱居云此即梓樹之皮梓亦有三種當
用拌素不腐者葉療手脚火爛瘡桐葉及
此以肥猪之法未見應在商丘子養猪經
中
日華子云煎湯洗小兒壯熱一切瘡疥皮
膚瘙癢梓樹皮有數般惟楸梓佳餘即不
堪用
圖經曰梓白皮生河内山谷今近道皆有
之木似桐而葉小花紫爾雅曰椅梓郭注
云即楸也詩鄘風云椅桐梓漆陸機云梓

者楸之疏理白色而生子者爲梓梓實桐
皮曰椅大同而小異也又一種鼠梓一名
楰亦楸之屬也

圖經衍義本草卷之二十四





