










圖經衍義本草卷之四十二嚴九
宋遍直郎辨驗藥材寇宗奭編撰
宋太醫助教辨驗藥材許洪校正
菜部下品
苦瓠味苦寒有毒主大水面目四肢浮腫下
水令人吐生晋地川澤
藥性論云瓠瓤使治水浮腫面目肢節腫
脹下大水氣疾
陶隱居云瓠與冬瓜氣類同輩而有上下
之殊當是爲其苦爾今瓠自忽有苦如膽

不可食非别生一種也又有瓠𤬏亦是瓠
類小者名瓢食之乃勝瓠凡此等皆利水
道所以在夏月食之大理自不及冬瓜也
○𤬏(音婁)
唐本注云瓠與冬瓜瓠𤬏全非類例今此
論性都是瓜瓠𤬏爾陶謂瓠中苦者大誤
矣瓠中苦者不入藥用冬瓜自依前說瓠
𤬏與瓠又須辨之此二物苗葉相似而實
形有異瓠味皆甜時有苦者而似越瓜長
者尺餘頭尾相似其瓠𤬏形狀大小非一

瓠夏中便熟秋末并枯瓠𤬏夏末始實秋
中方熟取其爲器經霜乃堪瓠與甜瓠𤬏
體性相似但味甘冷通利水道止渴消熱
無毒多食令人吐苦瓠𤬏爲療一如經說
然瓠苦者不堪啖無所主療不入方用而
甜瓠𤬏與瓠子啖之俱勝冬瓜陶言不及
乃是未悉此等元種各别非甘者變而爲
苦也其苦瓠瓤味苦冷有毒主水腫石淋
吐咳嗽囊結疰蠱痰飲或服過分令人吐
利不止者宜以黍穰灰汁解皮又煮汁漬

陰療小便不通
日華子云瓠無毒○又云微毒除煩止渴
治心熱利小腸潤心肺治石淋吐蛔蟲
孟詵云瓠冷主消渴惡瘡又患脚氣及虚
脹冷氣人不可食之尤甚又壓熱服丹石
人方可食餘人不可輒食
外臺秘要云治卒患腫滿曾有人忽脚跌
腫漸上至膝足不可踐地主大水頭面遍
身大腫脹滿苦瓠白瓤實捻如大豆粒以
麫裹煮一沸空心服七枚至午當出水一

斗三日水自出不止大瘦乃差三年内慎
口味也苦瓠須好者無靨翳細理妍淨者
不爾有毒不用
雷公云味苦有毒
經驗方主消渴
肘後方療中蠱毒吐血或下血皆如爛肝
者苦瓠一枚水二升煮取一升服立吐即
愈又方用苦酒一升煮令消服神效
傷寒類要方治黄疸苦葫蘆瓤如大棗許
大以童子小便二合浸之三兩食頃收兩

酸棗許分内兩鼻中病人深吸氣及黄水
出良
馬齒莧





馬齒莧主目盲白翳利大小便去寒熱殺諸
蟲止渴破癥結癰瘡服之長年不白和梳垢

封疔瘡又燒爲灰和多年醋滓先炙疔腫以
封之即根出生搗絞汁服當利下惡物去白
蟲煎爲膏塗白秃又主三十六種風結瘡以
一釜煮澄清内蠟三兩重煎成膏塗瘡上亦
服之
圖經曰馬齒莧舊不著所出州土今處處
有之雖名莧類而苗葉與人莧輩都不相
似又名五行草以其葉靑梗赤花黄根白
子黑也此有二種葉大者不堪用葉小者
爲勝云其節葉間有水銀每乾之十斤中

得水銀八兩至十兩者然至難燥當以木
捶搗碎向日東作架曝之三兩日即乾如
經年矣入藥則去莖節大抵能肥腸令人
不思食耳
陳藏器云破痃癖止消渴又主馬惡瘡蟲
此物至難死燥了致之地猶活
孟詵云馬齒莧又主馬毒瘡以水煮令服
一升并塗瘡上濕癬白秃以馬齒莧又主
馬毒瘡以水煮令服一升并塗瘡上濕癬
白秃以馬齒膏和灰塗效治疳痢除一切

風傅杖瘡良及煮一碗和鹽醋等空腹食
之少時當出盡白蟲矣
食療云延年益壽明目患濕癬白秃取馬
齒膏塗之若燒灰傅之亦良作膏主三十
六種風可取馬齒一碩水可二碩蠟三兩
煎之成膏亦治疳痢一切風又可細切煮
粥止痢治腹痛
聖惠方治馬咬毒入心馬齒莧湯食之差
○又方治反花瘡用一斤燒作灰細研猪
脂調傅之

外臺秘要治癧馬齒菜陰乾燒灰臘月猪
脂和以暖泔清洗瘡拭乾傅之三日
千金方治諸腋臭馬齒草杵以蜜和作團
紙裹之以泥泥紙上厚半寸日乾以火燒
熟破取更以少許蜜和仍令熱先以生布
揩之以藥夾腋下令極痛難忍然後以手
巾勒兩臂即差
肘後方療豌豆瘡馬齒草燒灰傅瘡上根
須臾逐藥出若不出更傅良
食醫心鏡云理脚氣頭面浮腫心腹脹滿

小便澀少馬齒莧和少粳米醬汁煮食之
○又方小兒血痢取生馬齒莧絞汁一合
和蜜一匙匕空心飲之
産寳方産後血痢小便不通臍腹痛生馬
齒菜杵汁三合煎一沸下蜜一合攪服
衍義曰馬齒莧人多食之然性寒滑靑黛
條中已著
葫






葫(蒜也)味辛温有毒主散癰腫𧏾瘡除風邪殺
毒氣獨子者亦佳歸五臟久食傷人損目明
五月五日採
圖經曰葫大蒜也舊不著所出州土今處
處皆有之人家園圃所蒔也每頭六七瓣
初種一瓣當年便成獨子葫至明年則復
其本矣然其花中有實亦葫瓣狀而極小

亦可種之五月五日採謹按本經云主散
癰腫李絳兵部手集方療毒瘡腫號叫卧
不得人不别者取獨頭蒜兩顆細擣以油
麻和厚傅瘡上乾即易之
陶隱居云今人謂葫爲大蒜謂蒜爲小蒜
以其氣類相如也性最熏臭不可食俗人
作齏以啖鱠肉損性伐命莫此之甚此物
惟生食不中煮以合青魚鮓食令人發黄
取其條上子初種之成獨子葫明年則復
其本也

日華子云蒜健脾治腎氣止霍亂吐瀉腹
痛除邪辟瘟去蠱毒療勞瘧冷風痃癖瘟
疫氣傅風冷痛蛇蟲傷惡瘡疥溪毒沙虱
并擣貼之熟醋浸之經年者甚良
孟詵云蒜久服損眼傷肝治蛇咬瘡取蒜
去皮一升擣以小便一升煮三四沸通人
即入漬損處從朝至暮初被咬未腫速嚼
蒜封之六七易又蒜一升去皮以乳二升
煮使爛空腹頓服之隨後飯壓之明日依
前進服下一切冷毒風氣又獨頭者一枚

和雄黃杏人研爲丸空腹飲下三丸靜坐
少時患鬼氣者當汗出即差
外臺秘要治牙齒疼痛獨頭蒜煨之乘熱
截用頭以熨痛上轉易之亦主蟲痛○又
方關格脹滿大小便不通獨頭蒜燒熱去
皮綿裹納下部氣立通
千金方治暴痢搗蒜兩足下貼之○又方
治血氣逆心煩悶心痛生蒜搗汁服二升
則差
梅師方若腹滿不能服藥導之方取獨顆

蒜煨令熟去皮綿裹内下部中冷即易○
方方治蜈蚣咬人痛不止獨頭蒜摩螫處
痛止○又方治蛇虺螫人以獨頭蒜酸草
擣絞傅所咬處
簡要濟衆方治鼻血不止服藥不應宜用
蒜一枚去皮細研如泥攤一餅子如錢大
厚一豆許左鼻血出貼左脚心右鼻血出
貼右脚心如兩鼻出即貼兩脚下差血止
急以温水洗脚心
衍義曰葫大蒜也其氣極葷然置臭肉中

掩臭氣中暑毒人爛嚼三兩瓣以温水送
之下咽即知仍禁冷水又患暴下血以葫
五七枚去梗皮量多少入豆豉搗爲膏可
丸即丸梧子大以米飲下五六十丸無不
愈者又鼻衄爛研一顆塗兩足心下纔止
便拭去又將紫皮者横切作片子厚一分
初患瘡發於背脅間未辨癰疽者若陽滯
於陰即爲癰陰滯於陽即爲疽癰即皮光
赤疽則皮肉紋起不澤并以葫片覆之用
艾灸如已痛灸至不痛如不痛灸至痛初

覺即便灸無不效者仍審度正於中心貼
葫灸之世人往往不悟此瘡初見其瘡小
不肯灸惜哉
蒜





蒜味辛温有小毒歸脾腎主霍亂腹中不安

消穀理胃温中除邪痹毒氣五月五日採之
圖經曰蒜小蒜也舊不著所出州土今處
處有之生田野中根苗皆如葫而極細小
者是也五月五日採謹按爾雅蒚山蒜釋
曰說文云蒜葷菜也一云菜之美者雲夢
之蕈生山中者名蒚今本經謂大蒜爲葫
小蒜爲蒜而爾雅說文所謂蒜葷菜者乃
今大蒜也蒚乃今小蒜也書傳載物之列
名不同如此用藥不可不審也○蒚(力切)的
日華子云小蒜熱有毒下氣止霍亂吐瀉

消宿食治蠱毒傅蛇蟲沙虱瘡三月不可
食
孟詵云小蒜亦主諸蟲毒疔腫甚良不可
常食
食療云主霍亂消穀治胃温中除邪氣五
月五日採者上又去諸蟲毒疔腫毒瘡不
可常食
肘後方治霍亂心腹脹滿氣未得吐下小
蒜一升㕮咀以水三升煮取一升頓服○
治瘧用蒜不拘多少細研極爛和黃丹少

許以聚爲度丸如雞頭大候乾每服一丸
新汲水下面東服至妙
衍義曰蒜小蒜也又謂之蒚苗如葱針根
白大者如烏芋子兼根煮食之又謂之宅
蒜華佗用蒜齏是此物
茄






茄子味甘寒乆冷不可多食損人動氣發瘡
及痼疾一名落蘇處處有之根及枯莖葉主
凍脚瘡可煮作湯漬之良苦茄樹小有刺其
子以醋摩療癰腫根亦作浴湯生嶺南
食療云平主寒熱五臟勞不可多食動氣
亦發痼疾熟者少食之無畏患冷人不可
食發痼疾又根主凍脚瘡煮湯浸之
勝金方治搕撲損肌膚青腫方茄子留花
種通黄極大者切作片如一指厚新瓦上

焙乾爲末欲卧酒調三錢七一夜消盡無
痕迹也
靈苑方治腸風下血乆不止茄蒂燒存性
爲末每服食前米飲調三錢七
衍義曰茄子新羅國出一種淡光微紫色
蒂長味甘今其子已遍中國蔬圃中惟此
無益并無所治止說損人後人雖有處治
之法然終與本經相失圃人又植於暖處
厚加糞壤遂於小滿前後求貴價以售既
不以時損人益多不時不食烏可忽也

馬芹子味甘辛温無毒主心腹脹滿下氣消
食調味用之香似橘皮而無苦味
唐本注云生水澤傍苗似鬼針菾菜等花
青白色子黄黑色似防風子唐本先附
日華子云馬芹嫩時可食子治卒心氣痛
炒食令人得睡
禹錫云按蜀本圖經云花若芹子如防風
子而扁大
爾雅云茭牛蘄釋曰似芹可食菜也而葉
細鋭一名茭一名牛蘄一名馬芹子入藥

用
孟詵云和醬食諸味良根及葉不堪食卒
心痛子作末醋服差
蕓薹味辛温無毒主風游丹腫乳癰
日華子云蕓薹凉治産後血風及瘀血胡
臭人不可食
别本注云破癥瘕結血今俗方病人得喫
蕓薹是宜血病
禹錫云按孟詵云若先患腰脚不可多食
必加極又極損陽氣發口瘡齒痛又能生

腹中蟲
衍義曰蕓薹不甚香經冬根不死辟蠹於
諸菜中亦不甚佳
菠薐冷微毒利五臟通腸胃熱解酒毒服丹
石人食之佳北人食肉麫即平南人食魚鱉
水米即冷不可多食冷大小腸乆食令人脚
弱不能行發腰痛不與鱔魚同食發霍亂吐
瀉
劉禹錫嘉話録云菠薐本西國中有自彼
將其子來如苜蓿葡萄因張騫而至也本

是頗陵國將來語訛爾時多不知也
胡葱味辛温中消穀下氣殺蟲久食傷神損
性令人多忘損目明尤發痼疾患胡臭人不
可食令轉甚其狀似大蒜而小形圓皮赤稍
長而鋭生蜀郡山谷五月六月採
食療云胡葱平主消穀能食久食之令人
多忘根發痼疾又食著諸毒肉吐血不止
痿黄甚者取子一升洗煮使破取汁停冷
服半升日一服夜一服血定止又患胡臭
𧏾齒人不可食轉極甚謹按利五臟不足

氣亦傷絶血脉氣多食損神此是熏物耳
蒓味甘寒無毒主消渴熱痹
陶隱居云蒓性寒又云冷補下氣雜鯉魚
作羹亦逐水而性滑服食家不可多噉之
也
唐本注云蒓久食大宜人合鮒魚爲羹食
之令人氣弱不下者至效又宜老人只應
在上品中三四月至七八月通名絲蒓味
甜體軟霜降已後至十二月名瑰蒓味苦
體澁取以爲羹

晋書云張翰每臨秋風思鱸魚蒓羹以下
氣也
水𣂷味甘平無毒主女子赤沃止血養精保
血脉益氣令人肥健嗜食一名水英生南海
池澤○𣂷音芹
陶隱居云論𣂷主療合是上品末解何意
乃在下其二月三月作英時可菹及熟爚
之又有渣芹可爲生菜亦可生啖俗中皆
作芹字
别本注云即芹菜也芹有兩種荻芹取根

白色赤芹取莖葉并堪作菹及生菜味甘
經云平其性大寒無毒
金匱方春秋二時龍帶精入芹菜中人遇
食之爲病發時手青肚滿痛不可忍作蚊
龍病肚硬糖二三升日二度吐出如蜥蜴
二三便差
子母秘録主小兒霍亂吐痢芹菜細切煮
熟汁飲任性多少得止
蘩蔞味酸平無毒主積年惡瘡不愈五月五
日日中採乾用之

圖經曰蘩蔞即雞腸草也舊不著所出州
土今南中多生於田野間近京下濕地亦
或有之葉似荇菜而小夏秋間生小白黄
花其莖梗作蔓斷之有絲縷又細而中空
似雞腸因得此名也本經作兩條而蘇恭
以爲一物二名謹按爾雅蔜䕅蔞與縷同
釋曰蔜一名䕅蔞一名蘩蔞一名雞腸草
實一物也今南北所生或肥瘠不同又其
名多人不盡見者往往疑爲二物也○蔞
(音縷)

唐本注云此草即是雞腸也俱非正經所
出而一處說異多生濕地坑渠之側流俗
通謂雞腸雅士總名蘩蔞爾雅物重名者
并云一物兩名
衍義曰蘩蔞雞腸草一物也今雖分之爲
二其雞腸草條中獨不言性味故知一物
也雞腸草春開小花如緑豆大莖葉如園
荽初生則直長大即覆地小户收之爲齏
食之烏髭髮
雞腸草主毒腫止小便利

唐本注云此草即蘩蔞是也剩出此條宜
除之今按鷄腸草元在草部下品唐注以
爲剩出一條詳此主療相似其一物乎今
移附蘩蔞之下
白苣味苦寒(一云平)主補筋骨利五臟開胸膈
擁氣通經脉止脾氣令人齒白聰明少睡可
常食之患冷氣人食即腹冷不至苦損人産
後不可食令人寒中小腹痛陳藏器白苣如
萵苣葉有白毛
落葵味酸寒無毒主滑中散熱實主悅澤人

面一名天葵一名繁露
陶隱居云又名承露人家多種之葉惟可
𩚫鮓性冷滑人食之惟狗所嚙作瘡者終
身不差其子紫色女人以漬粉傅面爲佳
多少入藥用
堇汁味甘寒無毒主馬毒瘡擣汁洗之并服
之堇菜也出小品方萬畢方云除蛇蝎毒及
癰腫
唐本注云此菜野生非人所種俗謂之堇
菜葉似蕺花紫色唐本先注

食療云堇菜味苦主寒熱鼠瘻瘰癧生瘡
結核聚氣下瘀血葉主霍亂與香茙同功
蛇咬生杵傅之毒即出矣又乾末和油煎
成摩結核上三五度差
蕺味辛微温主蠷螋溺瘡多食令人氣喘○
蕺音戢蠷音劬螋音搜
圖經曰蕺菜味辛微温主蠼螋溺瘡山谷
陰處濕地有之作蔓生莖紫赤色葉如蕎
麥而肥山南江左人好生食之然不宜多
食令人氣喘乏虚弱損陽氣消精髓素有

脚弱病尤忌之一啖令人終身不愈關中
謂之菹菜者是也古今方家亦鮮用之○
經驗方主背瘡熱腫取汁蓋之至瘡上開
孔以歇熱毒冷即易之差
雍菜味甘平無毒主解野葛毒煮食之亦生
擣服之嶺南種之蔓生花白堪爲菜云南人
先食雍菜後食野葛二物相伏自然無苦又
取汁滴野葛苗當時菸死其相殺如此張司
空云魏武帝啖野葛至一尺應是先食此菜
也

苦蕒冷無毒治面目黄强力止困傅蛇蟲咬
又汁傅疔腫即根出蠶蛾出時切不可取抝
令蛾子赤爛蠶婦亦忌食野苦蕒五六回抝
後味甘滑於家苦蕒甚佳
日華子云治面目黄
鹿角菜大寒無毒微毒下熱風氣療小兒骨
蒸熱勞丈夫不可久食發痼疾損經絡血氣
令人脚冷痹損腰腎少顔色服石人食之下
石力也出海州登萊沂密州并有生海中又
能解麫熱

千金方下熱氣
莙薘平微毒補中下氣理脾氣去頭風利益
五臟冷氣不可多食動氣先患腹冷食必破
腹莖灰淋汁洗衣白如玉色
東風菜味甘寒無毒主風毒壅熱頭疼目眩
肝熱眼赤亦堪入羹臛煮食甚美生嶺南平
澤莖高二三尺葉似杏葉而長極厚軟上有
細毛先春而生故有東風之號

圖經衍義本草卷之四十二
