










圖經衍義本草卷之二十二君三
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　木部中品
　　　桑根白皮






桑根白皮味甘寒無毒主傷中五勞六極羸
瘦崩中脉絶補虚益氣去肺中水氣唾血熱
渴水腫腹滿臚脹利水道去寸白可以縫金
瘡採無時出土上者殺人續斷麻子桂心爲
之使○葉主除寒熱出汗汁解蜈蚣毒○桑
耳味甘有毒黑者主女子漏下赤白汁血病
癥瘕積聚陰痛陰陽寒熱無子療月水不調
其黃熟陳白者止乆泄益氣不饑其金色者
治癖飲積聚腹痛金瘡一名桑菌一名木麥
(蜀本麥作/夋詮荀切)五木耳名檽(音/軟)益氣不饑輕身强

志生犍爲山谷六月多雨時採即暴乾
　圖經曰桑根白皮本經不著所出州土今
　處處有之採無時不可用出土上者用東
　行根益佳或云木白皮亦可用初採得以
　銅刀剥去上粗皮取其裏白切焙乾其皮
　中青涎勿使刮去藥力都在其上惡鐵及
　鉛不可近之桑葉以夏秋再生者爲上霜
　後採之煮湯淋渫手足去風痹殊勝桑耳
　一名桑黄有黄熟陳白者又有金色者皆
　可用碎切酒煎主帶下其實椹有白黑二

　種暴乾皆主變白髮皮上白鮮花亦名桑
　花狀似地錢刀削取炒乾以止衂吐血等
　其柴燒灰淋汁醫家亦多用之桑上有蟲
　主暴心痛金瘡肉生不足皮中白汁主小
　兒口瘡傅之便愈又以塗金刃所傷燥痛
　須臾血止更剥白皮裹之令汁得入瘡中
　良冬月用根皮皆驗白皮作綫以縫金瘡
　腸出者更以熱鷄血塗上唐安金藏剖腹
　用此法便愈仙經云一切仙藥不得桑煎
　不服出抱朴子本方

　陶隱居云東行桑根乃易得而江邊多出
　土不可輕信桑耳斷穀方云木檽又呼爲
　桑上寄生此云五木耳而不顯四者是何
　木按老桑樹生燥耳有黄者赤白者又多
　雨時亦生軟濕者人採以作菹皆無復藥
　用
　陳藏器云桑葉汁主霍亂腹痛吐下冬月
　用乾者濃煮服之研取白汁合金瘡又主
　小兒吻瘡細剉大釜中煎取如赤糖去老
　風及宿血葉椏者名鷄桑最堪入用椹利

　五臟關節通血氣乆服不饑多收暴乾擣
　末蜜和爲丸每日服六十丸變白不老
　禹錫云按藥性論云桑白皮使平能治肺
　氣喘滿水氣浮腫主傷絶利水道消水氣
　虚勞客熱頭痛内補不足○桑耳使一名
　桑巨又名桑黄味甘辛無毒能治女子崩
　中帶下月閉血凝産後血凝男子疫癖兼
　療伏血下赤血
　孟詵云桑根白皮煮汁飲利五臟又入散
　用下一切風氣水氣又桑葉炙煎飲止渇

　如茶法
　日華子云桑白皮温調中下氣益五臟消
　痰止渴利大小便開胃下食殺腹臟蟲止
　霍亂吐瀉此即山桑根皮○又云桑耳温
　微毒止腸風瀉血婦人心腹痛
　雷公曰凡使六年已上向東畔嫩根採得
　後銅刀剥上面黄薄皮一重只取第二重
　白嫩青涎者於槐砧上用銅刀剉了焙令
　乾勿使皮上涎落涎是藥力此藥惡鐵并
　鉛也

　聖惠方治大風頭面髭髮脱落以桑柴灰
　熱湯淋取汁洗頭面以大豆水研取漿解
　澤灰味彌佳次用熟水入緑豆面濯之取
　淨不過十度良三日一沐頭一日一洗面
　外臺秘要方治偏風及一切風桑樹枝剉
　一大升用今年新嫩枝以水一大斗煎取
　二大升夏用井中沉恐酢壞每日服一盞
　空心服盡又煎服終身不患偏風若預防
　風能服一大升佳○又方五痔以桑耳作
　羹空心下飯飽食之日三食之待孔卒痛

　如烏啄取大小豆各一升合搗作兩囊蒸
　之及熱更互坐之即瘥
　千金方治口瘡白漫漫取桑樹汁先以髮
　拭口次以汁傅之
　肘後方治人少小鼻衂小勞輒出桑耳無
　多少熬令焦搗末每衂發以杏人塞鼻數
　度可
　葛氏方卒小便多消渴入地三尺取桑根
　剥取白皮炙令黄黑剉以水煑之令濃隨
　意飲之亦可内少米勿入鹽○又方産後

　下血不止炙桑白皮煮水飲之
　梅師方治水腫坐卧不得頭面身體悉腫
　取東引花桑枝燒灰淋汁煑赤小豆空心
　食令飽饑即食盡不得喫飯○又方治金
　瘡止痛取桑柴灰研傅瘡上佳
　經驗方治咳嗽甚者或有吐血殷鮮桑根
　白皮一斤米泔浸三宿淨刮上黄皮剉細
　入糯米四兩焙乾一處擣爲末每服米飲
　調下一二錢
　經驗後方治肺毒瘡如大風疾緑雲散桑

　葉好者淨洗熟蒸一宿後日乾爲末水調
　二錢
　廣濟方治瀉血不止桑耳一大兩熬令黑
　水一大升三合煎取六大合去滓空心分
　温三服
　錢相公方治蜈蚣及蜘蛛毒取桑白皮汁
　傅之效
　子母秘録方治落胎下血不止以桑木中
　蝎蟲燒末酒服方寸七日二服
　仙方桑椹熟時收之日乾爲末蜜丸桐子

　大空心酒服四十丸長服之良
　衍義曰桑根白皮條中言桑之用稍備然
　獨遺烏椹桑之精英盡在於此採摘微研
　以布濾去滓石器中熬成稀膏量多少入
　蜜再熬成稠膏貯瓷器中每抄一二錢食
　後夜卧以沸湯點服治服金石發熱渴生
　精神及小腸熱性微凉
　　　竹葉





竹葉䈽竹葉(䈽音/謹)味苦平大寒無毒主欬逆
上氣溢筋急惡瘍殺小蟲除煩熱風痙喉痹
嘔吐○根作湯益氣止渴補虚下氣消毒汁
主風痓實通神明輕身益氣生益州○淡竹
葉味辛平大寒主胸中痰熱咳逆上氣○瀝
大寒療暴中風風痹胸中大熱止煩悶○皮
筎微寒主嘔啘温氣寒熱吐血崩中溢筋○


苦竹葉及瀝療口瘡目痛明目利九竅○竹
笋(蜀本作/諸笋)味甘無毒主消渴利水道益氣可
久服
　圖經曰䈽竹淡竹苦竹本經并不載所出
　州土今處處有之竹之類甚多而入藥者
　惟此三種人多不能盡别謹按竹譜䈽字
　音斤其竹堅而促節體圓而質勁皮白如
　霜大者宜刺船細者多用桂竹作笛者有
　一種亦不名䈽竹苦竹亦有二種一種出
　江西及閩中本極粗大笋味甚苦不可噉

　一種出江浙近地亦時有肉厚而葉長闊
　笋微有苦味俗呼甜苦笋食品所最貴者
　亦不聞入藥用淡竹肉薄節間有粉南人
　以燒竹瀝者醫家只用此一品與竹譜所
　說大同小異竹實今不復用
　陶隱居云竹類甚多此前一條云是䈽竹
　次用淡竹苦竹爾又一種薄殻者名甘竹
　葉最勝又有實中竹篁竹并以笋爲佳於
　藥無用凡取竹瀝惟用淡竹苦竹䈽竹爾
　竹實出藍田江東乃有花而無實而頃來

　斑斑有實狀如小麥堪可爲飯
　禹錫云按藥性論云淡竹葉味甘無毒主
　吐血熱毒風壓丹石毒主消渴竹燒瀝治
　卒中風失音不語苦者治眼赤○又云青
　竹筎使味甘能止肺痿唾血鼻衂治五痔
　日華子云淡竹并根味甘冷無毒消疾治
　熱狂煩悶中風失音不語壯熱頭痛頭旋
　并懷奸人頭旋倒地止驚悸温疫迷悶小
　兒驚癇天吊莖葉同用又○云苦竹味苦
　冷無毒治不睡止消渴解酒毒除煩熱發

　汗治中風失音作瀝功用與淡竹同
　孟詵云笋寒主逆氣除煩熱又動氣發冷
　癥不可多食越有蘆及箭笋新者稍可食
　陳者不可食其淡竹及中母笋雖美然發
　背悶脚氣
　外臺秘要方療凡脱折折骨諸瘡腫者愼
　不可當風及多自扇若中風則發痓口噤
　殺人若已中風覺頸强身中急束者急服
　此方竹瀝飲二三升若已口噤者以物强
　開内之忌冷飲食及酒竹瀝卒煩難得可

　合十許束併燒中央承取投之可活
　千金方治時氣五六日心神煩躁不解用
　竹瀝半盞新水半盞相和令匀非時服
　孫眞人食忌方卒得惡瘡不識者燒苦竹
　葉和雞子黄傅
　食醫心鏡云理心煩悶益氣力止渴苦笋
　熟煑任性食之又苦竹笋主消渴利水道
　下氣理風熱短氣取蒸煑食之又䈽笋主
　消渴風熱益氣力發氣眼蒸煮炒任食
　簡要濟衆方頭瘡大笋殻葉燒爲灰量瘡

　大小用灰調生油傅入少膩粉佳
　産書云治妊娠誤有失墜忽推築著疼痛
　新青竹筎二合好酒一升煮筎三五沸分
　三度服
　衍義曰竹葉凡諸竹與笋性皆微寒故知
　葉其用一致本經不言笋及苦竹性若取
　瀝作油亦不必强擇也張仲景竹葉湯用
　淡竹笋難化不益脾鄰家一小兒方二歲
　偶失照管壯熱喘粗不食多睡仰頭呻吟
　微嘔逆暝目多驚凡三五日醫作慢驚治

　之治不對病不愈忽然其母誤將有巴豆
　食藥作驚藥化五丸如麻子大灌之良久
　大吐有物噎於中乳媪以指摘出之約長
　三寸麤如小指乃三日前臨階曝者乾箭
　笋是夜諸證皆定次日但以和氣藥調治
　遂安其難化也如此經曰問而知之者謂
　之工小兒不能問故爲難治醫者當審謹
　也
　　　吴茱萸












吴茱萸味辛温大熱有小毒主温中下氣止
痛欬逆寒熱除濕血痹逐風邪開腠理去痰
冷腹内絞痛諸冷實不消中惡心腹痛逆氣
利五臟○根殺三蟲根白皮殺蟯蟲治喉痹
咳逆止泄注食不消女子經産餘血療白癬
一名藙生上谷川谷及冤句九月九日採陰
乾蓼實爲之使惡丹參消石白堊畏石英
　圖經曰吴茱萸生上谷川谷及冤句今處
　處有之江浙蜀漢尤多木高丈餘皮青緑
　色葉似椿而闊厚紫色三月開花紅紫色

　七月八月結實似椒子嫩時微黄至成熟
　則深紫九月九日採陰乾○風土記曰俗
　尚九月九日謂爲上九茱萸到此日氣烈
　熟色赤可折其房以插頭云辟惡氣禦冬
　又續齊諧記曰汝南桓景隨費長房學
　長房謂曰九月九日汝家有灾厄宜令急
　去家人各作絳囊盛茱萸以繫臂上登高
　飲菊花酒此禍可消景如言舉家登高山
　夕還見鷄犬一時暴死長房聞之曰此代
　之矣故世人每至此日登高飲酒戴茱萸

　囊由此耳世傳茱萸氣好上言其衝膈不
　爲服食之藥也○張仲景治嘔而胸滿者
　茱萸湯主之吴茱萸一升棗二十枚生薑
　一大兩人參一兩以水五升煎取三升每
　服七合日三乾嘔吐涎沫而頭痛者亦主
　之
　禹錫云按藥性論云吴茱萸味苦辛大熱
　有毒能主心腹疾積冷心下結氣疰心痛
　治霍亂轉筋胃中冷氣吐瀉腹痛不可勝
　忍者可愈療遍身𤸷痹冷食不消利大腸

　擁氣削皮能療漆瘡主中惡腹中刺痛下
　痢不禁治寸白蟲
　孟詵云茱萸主心痛下氣除嘔逆臟冷又
　皮止齒痛又患風瘙癢痛者取茱萸一升
　清酒五升和煑取一升半去滓以汁暖洗
　中賊風口偏不能語者取茱萸一升清酒
　一升和煮四五沸冷服之半升日三服得
　少汗瘥謹按殺鬼疰氣又開目者不堪食
　又魚骨在人腹中刺痛煮一盞汁服之止
　又骨在肉中不出者嚼封之骨當爛出脚

　氣衝心可和生薑汁飲之甚良
　雷公云凡使先去葉核并雜物了用大盆
　一口使鹽水洗一百轉自然無涎日乾任
　入丸散中用修事十兩用鹽二兩研作末
　投東流水四斗中分作一百度洗别有大
　效若用醋煑即先沸醋三十餘沸後入茱
　萸待醋盡㬠乾每用十兩使醋一鎰爲度
　聖惠方治陰毒傷寒四肢逆冷宜熨以茱
　萸一升酒和匀濕絹袋一隻盛蒸令極熱
　熨脚心候氣通暢匀暖即停熨累用驗

　外臺秘要方集驗熨癥法茱萸三升碎之
　以酒和煮熟布裹熨癥上冷更炒更番用
　之癥移走逐熨之候消乃止也○又方治
　癰疽發背及發乳房茱萸一升擣之以苦
　酒和貼病上
　千金方治寸白蟲茱萸根洗去土四兩切
　以水酒各一升漬一宿平旦分再服凡茱
　萸皆用細根東北陰者良若稍大如指已
　上者皆不任用
　千金翼方産後虚羸盜汗時嗇嗇惡寒茱

　萸一雞子大以酒三升漬半日煑服
　肘後方治中風不能語豉茱萸各一升水
　五升煑取二升稍稍服之
　經驗方治脾元氣發歇痛不可忍者茱萸
　一兩桃人一兩和炒令茱萸焦黑後去茱
　萸取桃人去皮尖研細葱白三莖煨熟以
　酒浸温分三服
　經驗後方補水氣藥赤茱萸二兩米醋煮
　爛細研爲膏丸如梧桐子大椒湯下七丸
　空心

　兵部手集方治醋心每醋氣上攻如醉醋
　茱萸一合水三盞煎七分頓服縱濃亦强
　服
　楊氏産乳方療中惡心痛吴茱萸五合以
　酒三升煮三沸分三服
　衍義曰吴茱萸須深湯中浸去苦烈汁凡
　六七過始可用今文與注及注中藥法皆
　不言亦漏落也此物下氣最速腸虚人服
　之愈甚
　　　檳榔

　










檳榔味辛温無毒主消穀逐水除痰癖殺三
蟲伏尸療寸白生南海
　圖經曰檳榔生南海今嶺外州郡皆有之
　大如桄榔而高五七丈正直無枝皮似青
　桐節如桂竹葉生木巓大如楣頭又似甘
　蕉葉其實作房從葉中出傍有刺若棘針
　重叠其下一房數百實如鷄子狀皆有皮
　殻肉滿殻中正白味苦澀得扶留藤與瓦
　屋子灰同咀嚼之則柔滑而甘美嶺南人
　噉之以當果實其俗云南方地温不食此

　無以祛瘴癘此有三四種有小而味甘者
　名山檳榔有大而味澀核亦大者名猪檳
　榔最小者名蒳子其功用不說有别又云
　尖長而紫文者名檳圓而矮者名榔檳力
　小榔力大今醫家不復細分但取作雞心
　狀存坐正穩心不虚破之作錦文者爲佳
　其大腹與檳榔相似但莖葉根幹小異并
　皮收之謂之大腹榔或云檳榔難得眞者
　今貨者多大腹也
　陶隱居云此有三四種出交州形小而味

　甘廣州南者形大而味澀核亦有大者名
　猪檳榔作藥皆用之又小者南人名蒳子
　俗人呼爲檳榔孫亦可食
　唐本注云檳榔生者極大停數日便爛今
　入北來者皆先灰汁煮熟仍火熏使乾始
　堪停其中仁主腹脹生擣末服利水穀道
　傅瘡生肌肉止痛燒爲灰主口吻白瘡生
　交州愛州及崑崙
　禹錫云按藥性論云白檳榔君味甘大寒
　能主宣利五臟六腑擁滯破堅滿氣下水

　腫治心痛風血積聚
　海藥云陶弘景云向陽曰檳榔向陰曰大
　腹味澀温無毒主賁豚諸氣不消脚氣論
　云以沙牛尿一盞磨一枚空心暖服治脚
　氣壅毒水腫浮氣
　雷公云凡使取好存坐穩心堅文如流水
　碎破内文如錦文者妙半白半黑并心虚
　者不入藥用凡使須别檳與榔頭圓身形
　矮毗者是榔身形大紫文粗者是檳檳力
　小榔力大欲使先以刀刮去底細切勿經

　火恐無力效若熟使不如不用
　聖惠方治胎動腰痛搶心或有血下用一
　兩爲末非時水煑葱白濃汁調下一錢七
　外臺秘要方若脚氣非冷非熱老人弱人
　脹滿者檳榔仁爲末以檳榔殻汁或茶飲
　或豉汁中調服方寸七甚利
　經驗方治金瘡白檳榔黄連少許爲末傅
　之即瘥
　梅師方治酸心檳榔四兩橘皮二兩細擣
　爲散空心生蜜湯下方寸七

　孫眞人食忌方治嘔吐以白檳榔一顆煨
　橘皮十分炙爲末水一盞煎半盞服
　簡要濟衆方治諸蟲在臟腑久不差檳半
　兩炮擣爲末每服一錢至二錢葱蜜煎湯
　調下空心服○又方脚氣衝心白檳榔一
　個雞心大者爲末童子小便生薑汁温酒
　共半盞調作一服
　廣利方治脚氣衝心腹悶亂不識人白檳
　榔子二分爲末分三貼空心暖小便五大
　合調服日再服

御藥院方治痰涎檳榔爲末白湯點一錢
衍義曰檳榔二書所說甚詳今人又取尖
長者入藥言其快鋭速效屢嘗試之果如
其說
　　　栀子






栀子味苦寒大寒無毒主五内邪氣胃中熱
氣面赤酒疱鼻白癩赤癩瘡瘍療目熱赤痛
胸心大小腸大熱心中煩悶胃中熱氣一名
木丹一名越桃生南陽川谷九月採實暴乾
　圖經曰栀子生南陽川谷今南方及西蜀
　州郡皆有之木高七八尺葉似李而厚硬
　又似樗蒲子二三月生白花花皆六出甚
　芬香俗說即西域詹匐也夏秋結實如訶
　子狀生青熟黄中仁深紅九月採實暴乾
　南方人競種以售利貨殖傳云卮茜千石

　亦比千乘之家言獲利之博也此亦有兩
　三種入藥者山栀子方書所謂越桃也皮
　薄而圓小刻房七棱至九棱者佳其大而
　長者乃作染色又謂之伏尸栀子不堪入
　藥用○張仲景傷寒論及古今諸名醫治
　發黄皆用栀子茵蔯香豉甘草等四物作
　湯飲又治大病起勞復皆用栀子鼠矢等
　湯并小利而愈其方極多不可悉載
　陶隱居云解玉支毒處處有亦兩三種小
　異以七棱者爲良經霜乃取之今皆入染

　用
　禹錫云按藥性論云山栀子殺䗪蟲毒去
　熱毒風利五淋主中惡通小便解五種黄
　病明目治時疾除熱及消渴口乾目赤腫
　病
　雷公云凡使勿用顆大者號曰伏尸栀子
　無力須要如雀腦并鬚長有九路赤色者
　上凡使先去皮鬚了取仁以甘草水浸一
　宿漉出焙乾搗篩如赤金末用
　食療云治下鮮血栀子仁燒灰水和一錢

　七服之量其大小多少服之
　千金方治火瘡未起栀子仁灰麻油和封
　之厚乃佳已成瘡燒白糖灰粉之燥即瘥
　肘後方治霍亂心腹脹痛煩滿短氣未得
　吐下若轉筋燒栀子二七枚研末熟水調
　服
　梅師方治熱毒下血或因食物發動以三
　十枚擘水三升煎取一升去滓服○又方
　治熱病新瘥早起及多食復發以十枚水
　三升煎取一升去滓温服卧令微汗若食

　不消加大黄三兩又方治傷寒瘥後交接
　發動因欲死眼不開不能語栀子三十枚
　水三升煎取一升服
　勝金方治婦人臨産痢不限多少燒灰細
　末空心熟水調一匙頭甚者不過五服
　孫尚方治傷寒下痢後更煩按之心下軟
　者虚煩也栀子十四枚擘破豉四合二味
　以水四升煎栀子取二升半内豉更煎取
　一升去滓分再服得吐餘勿服嘔有癰膿
　者不可服嘔膿盡乃愈

　衍義曰栀子仲景治發汗吐下後虚煩不
　得眠若劇者必反覆顚心中懊憹栀子豉
　湯治之虚故不用大黄有寒毒故也栀子
　雖寒無毒治胃中熱氣既亡血亡津液腑
　臟無潤養内生虚熱非此物不可去張仲
　景傷寒論已著又治心經留熱小便赤澀
　去皮山栀子火炮大黄連翹甘草炙等分
　末之水煎三二錢七服之無不效
　　　紫礦騏驎竭






紫礦騏驎竭味甘鹹平有小毒主五臟邪氣
帶下止痛破積血金瘡生肉與騏驎竭二物
大同小異
　禹錫云按日華子云紫礦無毒治驢馬蹄
　漏可熔補○又云騏驎竭暖無毒得密陀
　僧良治一切惡瘡疥癬乆不合者傅此藥

　性急亦不可多使却引膿
　圖經曰騏驎竭舊不載所生州土今出南
　蕃諸國及廣州木高數丈婆娑可愛葉似
　櫻桃而有三角其脂泪從木中流出滴下
　如膠飴狀乆而堅凝乃成竭赤作血色故
　謂之血竭採無時其味鹹而氣腥者是海
　母血不可用眞竭微鹹而甘作栀子氣味
　舊說與紫礦大都相似而别是一物功力
　亦殊今按段成式酉陽雜俎云紫礦出眞
　臘國國人呼爲勒佉亦出波斯國木高丈

　許枝幹繁鬱葉似橘柚冬不凋落三月花
　開不結子每有霧露微雨沾濡其枝條則
　爲紫礦
　雷公云騏驎竭凡使勿用海母血眞似騏
　驎竭只是味鹹并腥氣其騏驎竭味微鹹
　甘似栀子氣是也欲使先研作粉重篩過
　臨使安於丸散或膏中任使用勿與衆藥
　同搗化作飛塵也
　聖惠方産後血暈不知人及狂語騏驎竭
　一兩細研爲末非時温酒調二錢七

　廣利方治金瘡血不止兼痛驎竭末傅之
　立止
　衍義曰紫礦如糖霜結於細枝上累累然
　紫黑色研破則紅今人用造綿烟脂邇來
　亦難得
　　　龍腦香






龍腦香及膏香味辛苦微寒一云温平無毒
主心腹邪氣風濕積聚耳聾明目去目赤膚
翳出婆律國形似白松脂作杉木氣明淨者
善乆經風日或如雀屎者不佳云合糯(一作/粳)
米炭相思子貯之則不耗膏主耳聾
　圖經曰龍腦香出婆律國今惟南海番舶
　賈客貨之相傳云其木高七八丈大可六
　七尺圍如積年杉木狀旁生枝葉正圓而
　背白結實如豆蔻皮有甲錯香即木中脂

　似白松脂作杉木氣膏乃根下清液耳亦
　謂之婆律膏段成式酉陽雜俎說此木有
　肥瘦瘦者出龍腦香其香在木心波斯斷
　其木剪取之肥者出婆律膏於木端流出
　斫木作坎而承之兩說大同而小異今海
　南龍腦多用火煏成片其中亦容雜僞入
　藥惟貴生者狀若梅花瓣甚佳也
　唐本注云樹形似杉木言婆律膏是樹根
　下清脂龍腦是根中乾脂子似豆蔻皮有
　甲錯香似龍腦味辛尤下惡氣消食散脹

　滿香人口舊云出婆律國藥以國爲名即
　杉脂也江南有杉木未經試或方土無脂
　甘蕉無實唐本先附
　經驗方治急中風目瞑牙噤無門下藥者
　以中指點散子揩齒三二十揩大牙左右
　其口自開如得下藥龍腦天南星等分爲
　末鉢内研自五月五日午時合出者只用
　一字至半錢名開關散
　經驗後方治時疾發豌豆瘡及赤瘡子未
　透心煩狂躁氣喘妄語或見鬼神龍腦一

　錢細研旋滴猪心血和丸如鷄頭肉大每
　服一丸紫草湯下心神便定得睡瘡復發
　透依常將息取安
　衍義曰龍腦條中與圖經所說名未盡此
　物大通利關膈熱塞其清香爲百藥之先
　大人小兒風涎閉壅及暴得中熱甚濟用
　然非常服之藥獨行則勢弱佐使則有功
　於茶爾相宜多則掩茶氣味萬物中香無
　出其右者西方抹羅短吒國在南印度境
　有羯布羅香榦如松株葉異濕時無香採

　乾之後折之中有香狀類雲母色如冰雪
　此龍腦香也蓋西方亦有
　　　食茱萸





食茱萸味辛苦大熱無毒功用與吴茱萸同
少爲劣爾療水氣用之乃佳

　圖經曰食茱萸舊不載所出州土云功用
　與吴茱萸同或云即茱萸中顆粒大經久
　色黄黑堪啖者是今南北皆有之其木亦
　甚高大有長及百尺者枝莖青黄上有小
　白點葉正類油麻花黄蜀人呼其子爲艾
　子蓋禮記所謂藙者元艾聲訛故云耳宜
　入食羹中能發辛香然不可多食多食衝
　眼兼又脱髮採無時
　唐本注云皮薄開口者是雖名爲食茱萸
　而不堪多啖之也

　陳藏器云食茱萸殺鬼魅及惡蟲毒起陽
　殺牙齒蟲痛唐本先附○又云云經已有
　吴茱萸云是口折者且茱萸南北總有以
　吴地爲好所以有吴之名兩處俱堪入食
　若充藥用要取吴者
　禹錫云按藥性論云畏紫石英治冷痹腰
　脚軟弱通身刺痛腸風痔疾殺腸中三蟲
　去虚冷
　孫眞人食忌云六月七月勿食傷人氣發
　瘡疾

　勝金方治蛇咬毒茱萸一兩爲末冷水調
　分爲三服立瘥
　　　蕪荑





蕪黃味辛平無毒主五内邪氣散皮膚骨節
中淫淫温行毒去三蟲化食逐寸白散腸中

嗢嗢喘息一名無始一名𦽄䕋(上音殿/下音唐)生晋
山川谷三月採實陰乾
　圖經云蕪荑生晋山川谷今近道亦有之
　大抵榆類而差小其實亦早成此榆乃大
　氣臭如𤜦爾雅釋木云無姑其實夷郭璞
　云無姑姑榆也生山中葉圓而厚剥取皮
　合漬之其味辛香所謂蕪荑也又釋草云
　莁荑蔱蘠注云一名白蕢而與本經一名
　𦽄䕋相近蘇恭云蔱蘠𦽄䕋字之誤也然
　莁荑草類蕪荑乃木也明是二物或氣類

　之相近歟三月採實陰乾殺蟲方中多用
　之今人又多取作屑以芼五味其用陳者
　良人收藏之多以鹽漬則失氣味此等不
　堪入藥但可作食品耳
　藥性論云蕪荑使味苦辛能主積冷氣心
　腹癥痛除肌膚節中風淫淫如蟲行
　陶隱居云今惟出高麗狀如榆莢氣臭如
　𤜦人皆作醬食性殺蟲置物中辟蛀但患
　其臭
　陳藏器云作醬食之主五雞病除瘡癬其

　氣膻者良此山榆人也
　孟詵云主五臟皮膚肢節邪氣又熱瘡擣
　和猪脂塗瘥又和白蜜治濕癬和沙牛酪
　療一切瘡陳者良可少食之傷多發熱心
　痛爲辛故也秋天食之尤宜人長食治五
　痔諸病不生
　日華子云治腸風痔瘻惡瘡疥癬
　海藥云謹按黄州記云生大秦國是波斯
　蕪荑也味辛温無毒治冷痢心氣殺蟲止
　痛又婦人子宫風虚孩子疳瀉得訶子豆

　蔻良
　食療云散腹中氣痛又和馬酪可治癬作
　醬甚香美功尤勝於榆人陳者良又殺中
　惡蠱毒
　外臺秘要方治膀胱氣急宜下氣蕪荑又
　和食鹽末二物等分以綿裹如棗大内下
　部或下水惡汁并下氣佳
　千金方主脾胃有蟲食即痛面黃無色疼
　痛無時必效以石州蕪荑仁二兩和麵炒
　令黄色爲末非時米飲調一錢七瘥

　衍義曰蕪荑有大小兩種小蕪荑即榆莢
　也揉取仁醖爲醬味尤辛入藥當用大蕪
　荑别有種然小蕪荑醖造多假以外物相
　和不可不擇去也治大腸寒滑及多冷氣
　不可缺
　　　枳殻(合依圖經/本草積寶)





枳殻味苦酸微寒無毒主風癢麻痹通利關
節勞氣咳嗽背腫悶倦散留結胸膈痰滯逐
水消脹滿大腸風安胃止風痛生商州川谷
九月十月採陰乾(用當去瓤核乃佳此與枳/實主療稍别故特出此條)
(今/附)
　圖經曰文具枳實條下
　陳藏器云其根皮主野鷄病末服方寸七
　本經採實用九月十月不如七月八月既
　厚且辛書曰江南爲橘江北爲枳今江南


　俱有枳橘江北有枳無橘此自别種非干
　變易也
　禹錫云按藥性論云枳殻使味苦辛治遍
　身風疹肌中如麻豆惡癢主腸風痔疾心
　腹結氣兩脅脹虚關膈擁塞根浸酒煎含
　治齒痛消痰有氣加而用之
　日華子云健脾開胃開五臟下氣止嘔逆
　消痰治反胃霍亂瀉痢消食破癥結痃癖
　五膈氣除風明目及肺氣水腫利大小腸
　皮膚癢痔腫可炙熨入藥浸軟剉炒令熟

　雷公云凡使勿用枳實縁性效不同若使
　枳殻取辛苦腥并有隙油能消一切𤸷要
　陳久年深者爲上用時先去瓤以麩炒過
　待麩焦黑遂出用布拭上焦黑然後單搗
　如粉用
　千金方主口僻眼急風枳茹刮取上青爲
　末欲至瓤上者得茹五升微火灼去濕氣
　以酒三升漬微火煖令得藥味遂性飲之
　肘後方治中風身直不得屈伸者刮枳樹
　皮一升酒二升漬一宿服五合至一升酒

　盡再作
　食醫心鏡方治水氣皮膚癢及明目枳殻
　一兩杵末如茶法煎呷之
　經驗後方治風疹癢不止枳殻三兩麩炒
　微黄去瓤爲末每服二錢非時水一中盞
　煎至六分去滓服
　梅師方治一切瘡以水煮枳殻爲煎塗之
　博濟方治遠年日近腸風下血不止枳殻
　燒成黑灰存性羊脛炭爲末枳殻末五錢
　炭末三錢和匀用濃米飲一中盞調下空

　心服五更初一服如人行五里再服當日
　見效
　必效方熨痔痔頭出或痛不可忍枳殻於
　煻灰中煨熱微熨盡七枚立定發即熨之
　杜壬方瘦胎散昔胡陽公主難産方士進
　枳殻四兩甘草二兩爲末每服空心大錢
　七如茶點服自五月後一日一服至臨月
　不惟易産仍無胎中惡病忌登高厠
　　　枳實






枳實味苦酸寒微寒無毒主大風在皮膚中
如麻豆苦癢除寒熱結止痢長肌肉利五臟
益氣輕身除胸脅痰癖逐停水破結實消脹
滿心下急痞痛逆氣脅風痛安胃氣止溏泄
明目生河内川澤九月十月採陰乾
　圖經曰枳實生河内川澤枳殻生商州川

　谷今西京江湖州郡皆有之以商州者爲
　佳如橘而小高亦五七尺葉如棖多刺春
　生白花至秋成實九月十月採陰乾舊說
　七月八月採者爲實九月十月採者爲殻
　今醫家多以皮厚而小者爲實實完大者
　殻皆以翻肚如盆口唇狀須陳久者爲勝
　近道所出者俗呼臭橘不堪用○張仲景
　治心下堅大如盤水飲所作枳實术湯主
　之枳實七枚术三兩以水一斗煎取三升
　分三服腹中軟即消

　陶隱居云今處處有採破令乾用之除中
　核微炙令香亦如橘皮以陳者爲良枳樹
　莖及皮療水脹暴風骨節疼急枳實俗方
　多用道家不須
　陳藏器云枳實根皮主痔末服方寸凡本
　經採實用九月十月不如七月人月物厚
　且辛舊云江南爲橘江北爲枳今江南俱
　有枳橘江北有枳無橘此是自種别非關
　變也
　禹錫云按藥性論云枳實臣味苦辛解傷

　寒結胸入陷胸湯用主上氣喘咳腎内傷
　冷陰陽而有氣加而用之
　外臺秘要方塗風疹取枳實以醋漬令濕
　火炙令熱適寒温用熨上即消
　千金方治胸痹氣壅滿心膈不利枳實二
　兩麩炒微黄爲末非時以清粥飲調下二
　錢聖惠方同○又方治積痢脱肛枳實石
　磨□令滑鑽著柄蜜塗火炙令暖更易熨
　肛取縮即止
　集驗方治五痔不以年月日乆新枳實爲

　末煉蜜丸如桐子大空心飲下二十丸
　濟衆方治傷寒後卒胸膈閉痛枳實一味
　剉麩炒黄爲末服二錢米飲調下日二服
　廣利方治小兒久痢淋瀝水穀不消枳實
　六分擣末以飲汁調二錢七二歲服一錢
　子母秘録方治婦人陰腫堅痛用半斤碎
　炒令熱故帛裹熨冷即易之
　衍義曰枳殻枳實一物也小則性酷而速
　大則性詳而緩故張仲景治傷寒倉卒之
　病承氣湯中用枳實此其意也皆取其疏

　通决泄破結實之義他方但導敗風壅之
　氣可常服者故用枳殻
　　　厚朴











厚朴味苦温大温無毒主中風傷寒頭痛寒
熱驚悸氣血痹死肌去三蟲温中益氣消痰
下氣療霍亂及腹痛脹滿胃中冷逆胸中嘔
不止泄痢淋露除驚去留熱心煩滿厚腸胃
一名厚皮一名赤朴其樹名榛其子名逐折
療鼠瘻明目益氣生交趾冤句三月九月採
皮陰乾乾薑爲之使惡澤瀉寒水石消石

　圖經曰厚朴出交趾冤句今京西陜西江
　淮湖南蜀川山谷中往往有之而以梓州
　龍州者爲上木高三四丈徑一二尺春生
　葉如槲葉四季不凋紅花而青實皮極鱗
　皴而厚紫色多潤者佳薄而白者不堪三
　月九月十月採皮陰乾廣雅謂之重皮方
　書或作厚皮
　藥性論云厚朴臣忌豆食之者動氣味苦
　辛大熱能主療積年冷氣腹内雷鳴虚吼
　宿食不消除痰飲去結水破宿血消化水

　穀止痛大温胃氣嘔逆酸水主心腹滿病
　人虚而尿白
　陶隱居云今出建平宜都極厚肉紫色爲
　好殻薄而白者不如用之削去上甲錯皮
　俗方多用道家不須○今注出梓州龍州
　者最佳
　禹錫云按吴氏云厚朴神農岐伯雷公苦
　無毒季氏小温范子厚朴出洪農
　日華子云健脾主反胃霍亂轉筋冷熱氣
　瀉膀胱泄五臟一切氣婦人産前産後風

　臟不調關節殺腹藏蟲除驚去煩悶明耳
　目入藥去粗皮薑汁炙或薑汁炒用又名
　烈朴
　雷公曰凡使要用紫色味辛爲好或丸散
　便去粗皮用酥炙過修一斤用酥四兩炙
　了細剉用若湯飲中使用自然薑汁八兩
　炙一升爲度
　聖惠方治霍亂製之以薑汁火上炙令香
　爲末非時新水調下二錢七佳
　梅師方治水穀痢乆不瘥厚朴三兩黄連

　三兩剉水三升煎取一升空心服
　子母秘録方治月水不通厚朴三兩以水
　三升煎取一升爲三服空心不過三四劑
　瘥
　衍義曰厚朴今西京伊湯縣及商州亦有
　但薄而色淡不如梓州者厚而紫色有油
　味苦不以薑製則棘人喉舌平胃散中用
　最調中至今此藥盛行既能温脾胃氣又
　能去冷氣爲世所須也
　　　茗苦茶茗





茗苦茶茗味甘苦微寒無毒主瘻瘡利小便
去痰熱渇令人少睡春採之○苦茶主下氣
消宿食作飲加茱萸葱薑等良
　圖經曰茗苦茶舊不著所出州郡今閩浙
　蜀荆江湖淮南山中皆有之爾雅所謂之


　苦茶郭璞云大小似栀子冬生葉可煑作
　羹飲今呼早採者爲茶晚取者爲茗一名
　荈蜀人謂之苦荼是也今通謂之茶茶荼
　聲近故呼之春中始半嫩葉蒸焙去苦水
　末之乃可吃與古所食殊不同也
　唐本注云爾雅釋木云檟苦茶注樹小似
　栀子冬生葉可煮作羹飲今呼早採者爲
　茶晚取者爲茗一名荈蜀人名之苦荼生
　山南漢中山谷
　陳藏器云茗苦茶寒破熱氣除瘴氣利大

　小腸食之宜熱冷即聚痰茶是茗嫩葉搗
　成餅并得火良乆食令人瘦去人脂使不
　睡唐本先附
　茶譜云蒙山有五頂頂有茶園其中頂曰
　上清峰昔有僧人病冷且乆遇一老父謂
　曰蒙之中頂茶當以春分之先後多聚人
　力俟雷之發聲併手採摘三日而止若獲
　一兩以本處水煎服即能祛宿疾二兩當
　限前無疾三兩固以換骨四兩即爲地仙
　矣

　外臺秘要方治卒頭痛如破非中冷非中
　風其病是胸膈有痰厥氣上衝所致名爲
　厥頭痛吐之即差單煮茗作飲二三升適
　冷暖飲一二升須臾吐吐畢又飲能如此
　數過劇者須吐膽汁乃止不損人待渇即
　瘥
　食醫心鏡方主赤白痢及熱毒痢好茶一
　斤炙擣末濃煎一二盞吃如久患痢亦宜
　服
　經驗方治陰囊上瘡用蠟面茶爲末先以

　甘草煎水洗後用貼妙
　别說云謹按圖經云今閩浙蜀荆江湖淮
　南山中皆有之唯建州北苑數處産此性
　味獨與諸方略不同今亦獨名臘茶研治
　作餅日得火愈良或用芽葉爲末收貯微
　若見大便更不可久收
　衍義曰茗苦茶今也其文有陸羽茶經丁
　謂北苑茶録毛文錫茶譜蔡宗顔茶山節
　對其說甚詳然古人謂其芽爲雀舌麥顆
　言其至嫩也又有新芽一發便長寸餘微

　麤如針惟芽長爲上品其根榦水土力皆
　有餘故也如雀舌麥顆又下品前人未盡
　識誤爲品題唐人有言曰釋滯消壅一日
　之利暫佳斯言甚當飲茶者宜原其始終
　又晋温嶠上表貢茶千斤茗三百斤郭璞
　曰早採者爲茶晚採者爲茗茗或曰荈兖
　葉老者也
　　　秦皮










秦皮味苦微寒大寒無毒主風寒濕痹洗洗
寒氣除熱目中青翳白膜療男子少精婦人


帶下小兒癇身熱可作洗目湯久服頭不白
輕身皮膚光澤肥大有子一名岑皮一名石
檀生廬江川谷及冤句二月八月採皮陰乾
大戟爲之使惡吴茱萸
　圖經曰秦皮生廬江川谷及冤句今陜西
　州郡及河陽亦有之其木大都似檀枝幹
　皆青緑色葉如匙頭許大而不光并無花
　實根似槐根二月八月採皮陰乾其皮有
　白點而不粗錯俗呼爲樳木取皮漬水便
　碧色書紙看之青色此爲眞也

　外臺秘要方治赤眼及睛上瘡秦皮一兩
　清水一升於白碗中浸春夏一食時以上
　看碧色出即以箸頭纏綿仰卧點所患眼
　仍先從大毗中滿眼著微痛不畏良乆三
　五飯之間即側卧瀝却熱汁每日十度已
　上著不過兩日瘥
　沈存中方奏皮治天蛇毒似癩而非癩也
　天蛇即草間黄花蜘蛛是也人被其螫仍
　爲露水所濡乃成此疾遂煮汁一斗飲之
　瘥



圖經衍義本草卷之二十二






