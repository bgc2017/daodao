










圖經衍義本草卷之三十二曰七
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　蟲魚部中品
　　　蝟






蝟皮味苦平無毒主五痔陰蝕下血赤白五
色血汁不止陰腫痛引腰背酒煮殺之又療
腹痛疝積亦燒灰爲末酒服之生楚山川谷
田野取無時勿使中濕得酒良畏桔梗麥門
冬
　圖經曰猬皮生楚山川谷田野今在處山
　林中皆有之狀類猯豚脚短多刺尾長寸
　餘人觸近便藏頭足外皆刺不可嚮爾惟
　見鵲則反腹受啄或云惡鵲聲故欲掩取
　之猶蚌𧑐也此類亦多惟蒼白色脚似猪

　蹄者佳鼠脚者次
　藥性論云猬皮臣味甘有小毒主腸風瀉
　血痔病有頭多年不差者炙末白飲下方
　寸七燒末吹主鼻衄甚解一切藥力
　陶隱居云田野中時有此獸人犯近便藏
　頭足毛刺人不可得捉能跳入虎耳中而
　見鵲便自仰腹受啄物有相制不可思議
　爾其脂烊鐵注中内少水銀則柔如鉛錫
　矣
　日華子云開胃氣止血汗肚脹痛疝氣脂

　治腸風瀉血作猪蹄者妙鼠脚者次
　孟詵云猬食之肥下焦理胃氣其脂可主
　金八石皮燒灰酒服治胃逆又煮汁服
　止反胃又可五味淹炙食之不得食骨令
　人瘦小
　食療云平其肉可食以五味汁淹炙食之
　良不得食其骨也其骨能瘦人使人縮小
　也謹按主下焦弱理胃氣令人能食其皮
　可燒灰和酒服及炙令黄煮汁飲之主胃
　逆細剉炒令黑入丸中治腸風鼠奶痔效

　主腸風痔瘻可煮五金八石與桔梗麥門
　冬反惡
　外臺秘要方治五痔猬皮方三指大切熏
　黄如棗大熟艾右三味穿地作坑調和取
　便熏之取口中熏黄烟氣出爲佳火氣稍
　盡即停三日將息更熏之三度永差勿犯
　風冷羹臛將補謹忌鷄猪魚生冷二十日
　後補之
　千金冀方治蠱毒下血猬皮燒末水服方
　寸匕當吐蠱毒

　肘後方治腸痔大便血燒猬皮傅之
　聖惠方治鼻衂塞鼻散用猬皮一大枚燒
　末研用半錢綿裹塞鼻
　衍義曰猬皮取乾皮兼刺用刺作刷治紕
　帛絶佳此物兼治胃逆開胃氣有功從蟲
　從胃有理焉膽治鷹食病世有養者去而
　復來久亦不去當縮身藏足之時人溺之
　即開合穿山甲等分燒存性治痔入肉豆
　蔻一半末之空肚熱米飲調二錢服隱居
　所說跳入虎耳及仰腹受啄之事唐本注

　見擯亦當然
　　　露蜂房





露蜂房味苦鹹平有毒主驚癇瘛瘲寒熱邪
氣癲疾鬼精蠱毒腸痔火熬之良又療蜂毒
腫一名蜂腸一名百穿一名蜂□(音/窠)生牂牁

山谷七月七日採陰乾惡乾薑丹參黄芩芍
藥牡蠣
　圖經曰露蜂房生牂牁山谷今處處山林
　中皆有之此木上大黄蜂窠也大者如瓮
　小者如桶其蜂黑色長寸許螫牛馬及人
　乃至欲死者用此尤效人家屋間亦往往
　有之但小而力慢不堪用不若山林中得
　風露氣者佳古今方書治牙齒湯多用之
　七月七日採又云十一月十二月採者佳
　亦解蠱毒又主乳石發動頭痛煩熱口乾

　便旋赤少者取二分炙以水二升煮取八
　合分温再服當利小便諸惡毒隨便出
　陶隱居云此蜂房多在樹腹中及地中今
　此曰露蜂當用人家屋間及樹枝間苞裹
　者乃遠舉牂牁未解所以
　藥性論云土蜂房亦可單用不入服食能
　治臃腫不消用醋水調塗乾即更易
　日華子云露蜂房微毒治牙齒疼痢疾乳
　癰蜂叮惡瘡即煎洗入藥并炙用
　千金方蜂螫人用蜂房末猪膏和傅之楊

　氏産乳蜂房煎湯洗亦得
　肘後方治若鼻中外查瘤膿水血出蜂房
　火炙焦末酒服方寸七日七
　經驗方解藥毒上攻如聖散蜂房甘草等
　分用麩炒令黄色去麩爲末水二碗煎至
　八分一碗令温臨卧頓服明日取一惡物
　簡要濟衆方治婦人乳癰汁不出内結成
　膿腫名妬乳方蜂房燒灰末每服二錢水
　一中盞煎至六分去滓温服
　勝金方治小兒咳嗽蜂房二兩淨洗去蜂

　糞及泥土以快火燒爲灰每服一字飯飲
　調下
　廣利方治頭痛煩熱口乾小便赤少蜂房
　十二分炙水二升煎取八合分爲二服當
　利小便諸惡石毒隨小便出之○又方治
　熱病後毒氣衝目痛蜂房半兩水二升煮
　取一升重濾洗目日三四度治赤白翳
　集驗方治風氣客於皮膚瘙癢不已蜂房
　炙過蟬蛻等分爲末酒調一錢匕日三二
　服

　子母秘録方小兒大小便不通蜂房燒末
　酒服二錢日二服
　衍義曰露蜂房有兩種一種小而其色淡
　黄窠長六七寸至一尺者闊二三寸如蜜
　脾下垂一邊是房多在叢木鬱翳之中世
　謂之牛舌蜂又一種或在高木上或屋之
　下外作固如三四斗許小者一二斗中有
　窠如瓠之狀由此得名蜂色赤黄其形大
　於諸蜂世謂之玄瓠蜂蜀本圖經言十一
　月十二月採者應避生息之時也今人用

　露蜂房兼用此兩種
　　　鱉甲





鱉甲味鹹平無毒主心腹癥瘕堅積寒熱去
痞息肉陰蝕痔惡肉療温瘧血瘕腰痛小兒
脅下堅○肉味甘主傷中益氣補不足生丹

陽池澤取無時惡礬石
　圖經曰鱉生丹陽池澤今處處有之以嶽
　州沅江其甲有九肋者爲勝取無時仍生
　取甲剔去肉爲好不用煮脱者但看有連
　厭及乾巖便眞若上兩邊骨出是已被煮
　也古今治癥癖虚勞方中用之最多婦人
　漏下五色羸瘦者燒甲令黄色篩未酒服
　方寸匕日二又合訶梨勒皮乾薑三物等
　分爲丸空腹服三十丸治癖最良又醋炙
　令黄搗末以牛乳一合調一匙朝日服之

　主痃氣其肉食之亦益人補虚去血熱但
　不可久食則損人以其性冷耳
　藥性論云鱉甲使惡理石能主宿食癥塊
　痃癖氣冷瘕勞瘦下氣除骨熱骨節間勞
　熱結實擁塞治婦人漏下五色羸瘦者但
　燒甲令黄色爲末清酒服之方寸匕日二
　服
　陶隱居云生取甲剔去肉爲好不用煮脱
　者今看有連厭及乾巖便好若上有甲兩
　邊骨出已被煮也用之當炙夏月剉鱉以

　赤莧包置濕地則變化生鱉人有裹鱉甲
　屑經五月皆能變成鱉子其肉亦不足食
　多作癥瘕其目陷者及合雞子食之殺人
　不可合莧菜食之其肉下有如王字形者
　亦不可食
　日華子云鱉益氣調中婦人帶下治血瘕
　腰痛鱉甲去血氣破癥結惡血墮胎消瘡
　腫并撲損瘀血瘧疾腸癰頭燒灰療脱肛
　孟詵云鱉主婦人漏下羸瘦中春食之美
　夏月有腥氣岳州昌江者爲上赤足不可

　食殺人
　雷公云凡使要緑色九肋多裙重七兩者
　爲上治氣破塊消癥定心藥中用之每個
　寸甲以六一泥固濟瓶子外了乾於大火
　以物搘於中與頭醋下火煮之盡三升醋
　爲度仍去裙并肋骨了方炙乾然後入藥
　中用
　聖惠方治乆患勞瘧瘴等方用鱉甲三兩
　塗酥炙令黄去裙爲末臨發時温酒調下
　二錢匕○又方治小兒尸疰勞瘦或時寒

　熱方用鱉頭一枚燒灰杵末新汲水下半
　錢匕
　千金方治脱肛歷年不愈死鱉頭一枚燒
　令烟絶杵末以傅肛上手按挼之
　千金翼方治丈夫陰頭癰師所不能醫鱉
　甲一枚燒令末之以雞子白和傅之良
　肘後方治篤病新起早勞食飲多致復欲
　死燒鱉甲服方寸匕
　楊氏産乳方療上氣急滿坐卧不得方鱉
　甲一大兩炙令黄細搗爲散取燈心一握

　熱水二升煎取五合食前服錢匕食後蜜
　水服一錢匕
　衍義曰鱉甲九肋者佳煮熟者不如生得
　者仍以釅醋炙黄色用經中不言治勞惟
　蜀本藥性論云治勞瘦除骨熱後人遂用
　之然甚有據亦不可過劑頭血塗脱肛又
　燒頭灰亦治之
　　　蟹






蟹味鹹寒有毒主胸中邪氣熱結痛⬤僻面
腫敗漆燒之致鼠解結散血愈漆瘡養筋氣
爪主破胞墮胎生伊洛池澤諸水中取無時
殺莨菪毒
　圖經曰蟹生伊洛池澤諸水中今淮海京
　東河北陂澤多有之伊洛乃反難得也八
　足二螯大者箱角兩出足節屈曲行則旁

　橫今人以爲食品之佳味獨螯獨目及兩
　目相向者皆有大毒不可食其黄能化漆
　爲水故塗漆瘡用之黄并肉熬末以内金
　瘡中筋斷亦可續黄并螯燒烟可以集鼠
　於庭爪入藥最多胡洽療孕婦僵仆胎轉
　上搶心困篤有蟹爪湯之類是也
　陶隱居云蟹類甚多蝤(音/遒)䗋(音/謀)擁劍彭螖
　(音/越)皆是并不入藥惟蟹最多有用仙方以
　化漆爲水服之長生以黑大血灌之二日
　燒之諸鼠畢至未被霜甚有毒云食水莨

　(音/建)所爲人中之不即療多死目相向者亦
　殺人服冬瓜汁紫蘇汁及大黄丸皆得差
　海邊又有彭蜞擁劍似彭螖而大似蟹而
　小不可食蔡謨初渡江不識而啖之幾死
　嘆曰讀爾雅不熟幾爲勸學所誤
　日華子云螃蟹凉微毒治産後肚痛血不
　下并酒服筋骨折損傷生搗炒罯良脚爪
　破宿血止産後血閉肚痛酒及醋湯煎服
　良又云蝤蛑冷無毒解熱氣治小兒痞氣
　孟詵云蟹主散諸熱治胃氣理經脉消食

　八月輸芒後食好未輸時爲長未成就醋
　食之利肢節去五臟中煩悶氣其物雖形
　狀惡食甚宜人
　百一方金瘡方續筋多取蟹黄及腦并足
　中肉熬末納瘡中
　簡要濟衆方小兒解顱不合生蟹足骨半
　兩焙乾白斂半兩爲末用乳汁和貼骨縫
　上以差爲度
　楊氏産乳方妊娠人不得食螃蟹令兒橫
　生也

　衍義曰蟹伊洛絶少今多自京師來京師
　亦自河北置之今河北沿邊滄瀛州等處
　所出甚多徐州亦有但不及河北者小兒
　解顱以螯并白及爛搗塗𩕄上顱合此物
　極動風體有風疾人不可食屢見其事洎
　北人取之當八九月蟹浪之時直於塘濼
　岸上伺其出水而拾之又夜則以燈火照
　捕始得之時黄與白滿殻凡收藏十數日
　不死亦不食此物每至夏末秋初則如蟬
　蜕解當日名蟹之意必取此義

　　　蚱蟬





蚱蟬(蚱音笮/又音側)味鹹甘寒無毒主小兒驚癇夜
啼癲病寒熱驚悸婦人乳難胞衣不出又墮
胎生楊柳上五月採蒸乾之勿令蠹
　圖經曰蚱蟬本經不載所出州土但云生

　楊柳上今在處有之陶隱居以爲啞蟬蘇
　恭以爲鳴蟬二說不同按字書解蚱字云
　蟬聲也月令仲夏之月蟬始鳴言五月始
　有此蟬鳴也而本經亦云五月採正與月
　令所記始鳴者同時如此蘇說得之矣蟬
　類甚多爾雅云蝒馬蜩郭璞注云蜩中最
　大者爲馬蟬今夏中所鳴者比衆蟬最大
　陶又引詩鳴蜩嘒嘒云是形大而黑昔人
　所啖者又禮冠之飾附蟬者亦黑而大皆
　此類也

　藥性論云蚱蟬使味酸主治小兒驚哭不
　止殺疳蟲去壯熱治腸中幽幽作聲又云
　蟬蜕使主治小兒渾身壯熱驚癇兼能止
　渴
　唐本汪云别録云殻名枯蟬一名伏□(音/育)
　主小兒癇女人生子不出灰服之主久痢
　又云蚱者鳴蟬也主小兒癇絶不能言今
　云啞蟬啞者則雌蟬也極乖體用按諸蟲
　獸雄者爲良
　雷公云味鹹無毒

　聖惠方治風頭旋用蟬殻二兩微炒爲末
　非時温酒下一錢匕
　集驗方治風氣客皮膚瘙癢不已蟬蜕薄
　荷葉等分爲末酒調一錢匕日三服
　御藥院方治頭風目眩蟬蜕末飲湯下
　衍義曰蚱蟬夏月身與聲皆大者是始終
　一般聲仍皆乘昏夜方出土中升高處背
　殻拆蟬出所以皆夜出者一以畏人二畏
　日炙乾其殻而不能蜕也至時寒則墜地
　小兒蓄之雖數日亦不須食古人以謂飲

　風露信有之蓋不糞而溺亦可見矣西川
　有蟬花乃是蟬在殻中不出而化爲花自
　頂中出又殻治目昏翳又水煎殻汁治小
　兒出瘡疹不快甚良
　　　蟬花






蟬花味甘寒無毒主小兒天吊驚癇瘛瘲夜
啼心悸所在皆有七月採生苦竹林者良花
出士上
　圖經曰文具蚱蟬條下
　雷公云凡使要白花全者收得後於屋下
　東角懸乾去甲土後用漿水煮一日至夜
　焙乾碾細用之
　衍義曰文具蚱蟬條下
　　　蠐螬





蠐螬味鹹微温微寒有毒主惡血血瘀痹氣
破折血在脅下堅滿痛月閉目中淫膚青翳
白膜療吐血在胸腹不去及破骨踒折血結
金瘡内塞産後中寒下乳汁一名蟦(扶文/切)蠐
一名□(音/肥)齊一名㪍齊生河内平澤及人家
積糞草中取無時反行者良蜚蠊爲之使惡


附子
　圖經曰蠐螬生河内平澤及人家積糞草
　中今處處有之大者有如足大指以背行
　反駃於脚採無時反行者良此爾雅所謂
　蟦蠐螬郭璞云在糞土中者是也而諸朽
　木中蠹蟲形相似但潔白於糞土中者即
　爾雅所云蝤蠐蝎又云蝎蛣𧌑又云蝎桑
　蟲郭云在木中雖通名蝎所在異者是此
　也蘇恭以謂入藥當用木中者乃與本經
　云生積糞草中相戾矣

　藥性論云蠐螬臣汁主滴目中去翳障主
　血止痛
　陶隱居云大者如足大指以背行反駃於
　脚雜猪蹄作羹與乳母不能别之詩云領
　如蝤蠐今此别之名以蠐字在下恐此云
　蠐螬倒爾
　唐本注云此蟲有在糞聚或在腐柳樹中
　者内外潔白土糞中者皮黄内黑黯形色
　既異土木又殊當以木中者爲勝採雖無
　時亦宜取冬月爲佳按爾雅一名蝎(音/曷)一

　名蛣𧌑一名蝤蠐今按陳藏器本草云蠐
　螬主赤白遊𤺋以物發𤺋破碎蠐螬汁塗
　之
　禹錫云按蜀本注云今據爾雅蟦蠐螬注
　云在糞土中本經亦云一名蟦蠐又云生
　積糞草中則此外恐非也今諸朽樹中蠹
　蟲俗通謂之蝎莫知其主療惟柳樹中者
　近方用之治眼得效
　外臺秘要方删繁丹走皮中浸淫名火丹
　方取蠐螬末傅之

　千金方治稻麥芒入眼取蠐螬以新布覆
　目上持蠐螬從布上摩之其芒出著布上
　良也
　百一方諸竹木刺得肉中不出蠐螬碎之
　傅刺上立出
　衍義曰蠐螬此蟲諸腐木根下有之構木
　津甘故根下多有此蟲其木身未有完者
　亦有生於糞土中者雖肥大但腹中黑不
　若木中者雖瘦而稍白生研水絞汁濾清
　飲下妙

　　　烏賊魚





烏賊魚骨味鹹微温無毒主女子漏下赤白
經汁血閉陰蝕腫痛寒熱癥瘕無子驚氣入
腹腹痛環臍陰中寒腫令人有子又止瘡多
膿汁不燥○肉味酸平主益氣强志生東海

池澤取無時惡白斂白及附子
　圖經曰烏賊魚出東海池澤今近海州郡
　皆有之云是顯爲所化今其口脚猶存頗
　相似故名烏鰂能吸波噀墨以溷水所以
　自衛使水匿不能爲人所害又云性嗜烏
　每暴水上有飛烏過謂其已死便啄其腹
　則卷取而食之以此得名言爲烏之賊害
　也形若革囊口在腹下八足聚生口傍只
　一骨厚三四分似小舟輕虚而白又有兩
　鬚如帶可以自纜故别名纜魚南越志云

　烏賊有碇遇風便虬前一鬚下碇而往碇
　亦纜之義也腹中血及膽正如墨中以書
　也世謂烏賊懷墨而知禮
　藥性論云烏賊魚骨使有小毒止女人漏
　血主耳聾
　陶隱居云此是顯(音/剥)烏所化作今其口脚
　具存尤相似爾用其骨亦炙之其魚腹中
　有墨今作好墨用之
　唐本注云此魚骨療牛馬目中障翳亦療
　人目中翳用之良也

　陳藏器云烏賊魚骨主小兒痢下細研爲
　末飲下之亦主婦人血瘕殺小蟲并水中
　蟲投骨於井中蟲死腹中墨主血刺心痛
　醋摩服之海人云昔秦王東游棄算袋於
　海化爲此魚其形一如算袋兩帶極長墨
　尤在腹也
　孟詵云烏賊骨主目中一切翳細研和
　蜜點之又骨末治眼中熱淚
　日華子云烏賊魚通月經骨療血門殺蟲
　心痛甚者炒其墨醋調服也又名纜魚鬚

　脚悉在眼前風波稍急即以鬚粘石爲纜
　食療云骨主小兒大人下痢炙令黃去皮
　細研成粉粥中調服之良其骨能銷一切
　目中浮翳細研和蜜點之妙又點馬眼熱
　泪甚良久食之主絶嗣無子益精其魚腹
　中有墨一片堪用書字
　聖惠方治傷寒熱毒氣攻眼生赤白翳用
　烏賊魚骨一兩不用夫皮杵末入龍腦少
　許更研令細日三四度取少許點之
　外臺秘要方治癧瘍風取三年醋磨烏賊

　魚骨先布磨肉赤即傅之
　千金方治婦人水户痛烏賊魚骨燒末
　酒下方寸已日二服
　子母秘録方治小兒重舌燒烏賊魚骨和
　雞子黄傅喉及舌上
　衍義曰烏賊魚乾置四方人炙食之又取
　骨鏤爲鈿研細水飛沉下比去水日乾之
　熟蜜和得所點目中翳緩取效
　　　鰻鱺魚






鰻鱺魚(鰻音曼/鱺音黎)味甘有毒主五痔瘡瘻殺諸
蟲
　圖經曰鰻鱺魚本經不載所出州土今在
　處有之似鱔而腹大青黄色云是蛟蜃之
　類善攻碕岸使輒頽弛近江河居人酷畏
　之此魚雖有毒而能補五臟虚損乆病罷

　瘵人可和五味以米煮食之患諸瘡痔漏
　及有風者長食歙州出一種背有五色紋
　其功最勝出海中者名海鰻相類而大功
　用亦同海人又名慈鰻又名猧狗魚
　陶隱居云能援樹食藤花形似鱔取作臛
　食之炙以熏諸木竹辟蛀蟲膏療諸瘻瘡
　又有鰍音秋亦相似而短也
　日華子云海鰻平有毒治皮膚惡瘡疥疳
　𧏾痔瘻又名慈鰻猧狗魚又云鰻魚平微
　毒治勞補不足殺傳尸疰氣殺蟲毒惡瘡

　暖腰膝起陽療女人産尸瘡蟲癢
　聖惠方治諸蟲心痛多吐四肢不和冷氣
　上攻心腹滿悶用鰻鱺魚淡炙令熟令患
　人三五度食之○又方治骨蒸勞及腸風
　下蟲以魚二斤治如食法切作段子入鐺
　内以酒三盞煮鹽醋食
　經驗方治惡瘡用鮀魚骨作末入諸色膏
　藥中相和合傅上紙花子貼之
　食醫心鏡云主五痔瘻瘡殺蟲方鰻鱺魚
　一頭治如食法切作片炙著椒鹽醬調和

　食之
　稽神録云有人多得勞疾相因染死者數
　人取病者於棺中釘之棄於水永絶傳染
　之病流之於江金山有人異之引岸開視
　見一女尤活因取置漁舍多得鰻鱺魚食
　之病愈遂爲漁人妻
　衍義曰鰻鱺魚生剖曬乾取少許火上微
　炙俟油出塗白剥風以指擦之即時色轉
　凡如此五七次用即愈仍先於白處微微
　擦動

鮀魚甲(鮀音/駝)味辛微温有毒主心腹癥瘕伏
堅積聚寒熱女子崩中下血五色小腹陰中
相引痛瘡疥死肌五邪涕泣時驚腰中重痛
小兒氣癃眦潰○肉主少氣吸吸足不立地
生南海池澤取無時蜀漆爲之使畏狗膽芫
花甘遂
　圖經曰鮀甲生南海池澤今江湖中多即
　鼉也形似守宫陵鯉輩而長一二丈背尾
　俱有鱗甲善攻碕岸夜則出邊岸人甚畏
　之南人食其肉云色白如雞但發冷氣痼

　疾其皮亦中冒鼓其頭骨燒灰研末米飲
　服主腸風痔疾甚者入紅鷄冠花末白礬
　爲末和之空腹服便差今醫者少有用黿
　鮀甲者
　陳藏器云主惡瘡腹内癥瘕甲更佳炙酒
　浸服之口内涎有毒也
　藥性論云鼉甲臣味甘平有小毒主百邪
　鬼魅婦人帶下除腹内血積聚伏堅相引
　結痛
　孟詵云黿療驚恐及小腹氣疼

　日華子云黿甲臣平無毒主五臟邪氣殺
　百蟲毒消百藥毒續人筋骨又脂塗鐵燒
　之便明淮南王方術内用之
　　　白殭蠶
　




白殭蠶味鹹辛平無毒主小兒驚癇夜啼去

三蟲滅黑䵟令人而色好男子陰瘍病女子
崩中赤白産後餘痛滅諸瘡瘢痕生潁川十
澤四月取自死者勿令中濕濕有毒不可用
也
　圖經曰白殭蠶生潁川平澤今所在養蠶
　處皆有之用自殭死白色而條直者爲佳
　四月取勿令中濕濕則有毒不可用用時
　仍去綿絲及子炒過今醫家用治中風急
　喉痹欲死者搗篩爲末生薑自然汁調灌
　之下喉立愈又合衣魚鷹屎白等分爲末

　面膏和塗瘡瘢疵便出
　藥性論云白殭蠶惡桑螵蛸桔梗茯苓茯
　神萆薢有小毒治口噤發汗主婦人崩中
　下血不止與衣中白魚鷹屎白等分治瘡
　滅瘢
　陶隱居云人家養蠶時有合箔皆殭者即
　暴燥都不壞今見小白色似有鹽度者爲
　好末以塗馬齒即不能食草以桑葉拭去
　乃還食此明蠶即馬類也
　日華子云殭蠶治中風失音并一切風疾

　小兒客忤男子陰癢痛女子帶下入藥除
　綿絲并子盡匀炒用又云蠶蛹子食治風
　及勞瘦又研傅蠶瘑惡瘡等
　聖惠方治風遍身癮𤺋疼痛成瘡用白殭
　蠶少許焙令黄色細研爲末用酒服之立
　差又方主偏正頭疼并夾腦風連兩太陽
　穴疼痛以白殭蠶細研爲末温茶調服方
　寸七
　小兒宫氣方主小兒口瘡通白者及風疳
　瘡蝕透者以白殭蠶炒令黄色拭去蠶上

　黄肉毛爲末用蜜和傅之立效
　斗門方治中風急喉痹欲死者用白殭蠶
　以火焙乾令黄色搗篩爲末用生薑自然
　汁調灌
　千金方主婦人崩中下血不止以衣中白
　魚殭蠶等分爲末以井花水服之日三服
　即差
　衍義曰白殭蠶然蠶有兩三番惟頭番殭
　蠶最佳大而無蛆治小兒驚風白殭蠶蝎
　梢等分天雄尖附子尖共一錢微炮過爲

　細末每服一字或半錢以生薑温水調灌
　之其蠶蛾則第二番者以其敏於生育
　　　蠶蛾





原蠶蛾雄者有小毒主益精氣强陰道交接
不倦亦止精○屎温無毒主腸鳴熱中消渴

風痹癮𤺋
　陶隱居云原蠶是熏養者俗呼爲魏蠶道
　家用其蛾止精其瓮繭入術用屎名蠶沙
　多入諸方用不但熨風而已也
　圖經曰原蠶蛾本經不載所出州土今東
　南州郡多養此蠶處處皆有之此是重養
　者俗呼爲晚蠶北人不甚再養蓋惡其損
　桑而周禮禁原蠶者鄭康成注云爲其傷
　馬傷馬亦是其一事耳淮南子曰原蠶一
　歲再登非不利也然王法禁之者爲其殘

　桑是也人既稀養市中貨者亦多早蛾不
　可用也至於用蠶沙蠶退亦須用晚出者
　惟白殭蠶不看早晚但用白而條直者
　陳藏器云原蠶一名蠶沙淨收取曬乾炒
　令黄袋盛浸消去風護諸節不隨皮膚頑
　痹腹内宿冷冷血瘀血腰脚疼冷炒令熱
　袋盛熱熨之主偏風筋骨癱緩手足不隨
　及腰脚軟皮膚頑痹
　禹錫云按日華子云晚蠶蛾壯陽事止泄
　精尿血暖水臟又蠶蛾平治暴風金瘡凍

　瘡湯火瘡并滅瘡瘢入藥炒用又云蠶布
　紙平治吐血鼻洪腸風瀉血崩中帶下赤
　白痢傅丁腫瘡入藥燒用又云蠶沙治風
　痹頑疾不仁腸鳴
　聖惠方治風瘙癮𤺋遍身癢成瘡用蠶沙
　一升水二斗煮取一斗二升去滓温熱洗
　宜避風
　勝金方治刀斧傷止血生肌天蛾散晚蠶
　蛾爲末摻匀絹裹隨手瘡合血止一切金
　瘡亦治

　簡要濟衆方小兒撮口及發噤方晚蠶蛾
　二枚炙令黄爲末蜜和傅兒口唇内
　衍義曰原蠶蛾有原復敏速之義此則第
　二番蛾也白殭蠶條中已具屎飼牛代穀
　又以三升醇酒拌蠶屎五斗用甑蒸熱於
　暖室中鋪於油單上令患風冷氣閉及近
　感癱風人就所患一邊卧看温熱厚蓋覆
　汗出爲度若虚人須常在左右防大熱昏
　冒仍令頭面不得壅覆未全愈間再作
蠶退主血風病益婦人一名馬鳴退近世醫

家多用蠶退紙而東方諸醫用蠶欲老眠起
所蜕皮雖二者之用各殊然東人所用者爲
正用之當微炒和諸藥可作丸散服
　集驗方治纏喉風及喉痹牙癰口瘡并小
　兒走馬疳蠶蛾退紙不計多少燒成灰存
　性又煉蜜和丸如鷄頭大含化咽津牙宣
　牙癰揩齦上口瘡乾傅患處小兒走馬疳
　入麝香少許貼患處佳
　衍義曰蠶退治婦人血風此則眠起時所
　蜕皮也其蠶退紙謂之蠶連亦燒灰用之

　治婦人血露
　　　蛞蝓





蛞蝓(上音闊/下音俞)味鹹寒無毒主賊風⬤(口乖/切)僻
軼(音/益)筋及脫肛驚癇攣縮一名陵蠡一名土
蝸一名附蝸生泰山池澤及陰地沙石垣下

八月收
　陶隱居云今蛞蝓無殻不應有蝸名其附
　蝸者復名蝸牛生池澤沙石則應是今山
　蝸或當言其頭形類猶似蝸牛蟲者俗名
　蝸牛者作瓜字則蝸字亦音瓜莊子所云
　戰於蝸角也蛞蝓入三十六禽限又是四
　種角蟲之例營室星之精矣方家殆無復
　用乎
　禹錫云按爾雅云附螔蠃蝓注云蝸牛也
　而玉篇蝓字下注亦云螔蝓蝸牛也此則

　一物明矣形似小螺白色生池澤草樹間
　頭有四角行則出驚之則縮首尾俱能藏
　入殻中而蘇注云無殻蝸牛非也
　衍義曰蛞蝓蝸牛二物矣蛞蝓其身肉止
　一段蝸牛背上别有肉以負殻行顯然異
　矣其爲一物經中焉得分爲二條也其治
　療亦大同小異故知别類又謂蛞蝓是蝸
　牛之老者甚無謂蛭蝓有二角蝸牛四角
　兼背有皮殻肉豈得爲一物也
蝸牛味鹹寒主賊風⬤僻踠跌大腸下脫肛

筋急及驚癇
　陶隱居云蝸牛字是力戈切而俗呼爲瓜
　牛生山中及人家頭形如蛞蝓但背負殻
　爾前以注說之海邊又一種正相似火炙
　殻便走出食之益顔色名爲寄居方家既
　不復用人無取者
　禹錫云按藥性論云蝸牛角亦可單用又
　名蠡牛有小毒能治大腸脱肛生研取服
　止消渴
　日華子云冷有毒治驚癇等入藥炒用此

　即負殻蜒蚰也
　聖惠方治齒𧏾并有蟲用蝸牛殻三十枚
　燒灰細研每用揩齒良又方治蜈蚣咬方
　用蝸牛挎取汁滴入咬處又方治大腸乆
　積則虚冷因大便脱肛收不得蝸牛一兩
　燒灰猪脂和傅之
　集驗方治發背以蝸牛一百枚活者以一
　升淨瓶入蝸牛用新汲水一盞浸瓶中封
　繫自晚至明取蝸牛放之其水如涎將眞
　蛤粉不以多少調以鷄翎刷瘡上日可十

　餘度其熱痛止瘡便愈
　衍義曰文具蛞蝓條下
　　　石龍子





石龍子味鹹寒有小毒主五癃邪結氣破石
淋下血利小便水道一名蜥蜴(上音錫/下音亦)一名

山龍子一名守宫一名石蜴生平陽川谷及
荆山山石間五月取著石上令乾惡硫黃斑
猫蕪荑
　陶隱居云其類有四種一大形純黃色爲
　蛇醫母亦名蛇舅母不入藥次似蛇醫小
　形長尾見人不動名龍子次有小形而五
　色尾青碧可愛名蜥蜴并不螫人一種喜
　縁籬壁名蝘蜓形小而黑乃言螫人必死
　而未嘗聞中人按東方朔云是非守宫則
　蜥蜴如此蝘蜓名守宫矣以朱飼之滿三

　斤殺乾末以塗女子身有交接事便脫不
　爾如赤誌故謂守宫今此一名守宫猶如
　野葛鬼臼之義也殊難分别
　禹錫云按蜀本圖經云長者一尺今出山
　南襄州安州申州以三四八九月採去腹
　物火乾
　衍義曰石龍子蜥蜴也今人但呼爲蜴蜥
　大者長七八寸身有金碧色孝仁廟朝有
　一蜥蜴在右掖門西濬溝廟中此眞是蜥
　蜴也鄭狀元有詩有樵者於澗下行見一

　　蜴自石罅中出飲水訖而入良久凡百
　十次尚不已樵者疑不免翻石視之有冰
　雹一二升樵人訝而去行方三五里大雨
　至良久風雹暴作今之州縣依法用此祈
　雨經云治五癃破石淋利水道亦此義乎
　　　樗雞





樗雞(樗丑/如切)味苦平有小毒主心腹邪氣陰痿
益精强志生子好色補中輕身又療腰痛下
氣强陰多精不可近目生河内川谷樗樹上
七月採暴乾
　陶隱居云形似寒螀而小今出梁州方用
　至稀惟合大麝香丸用之樗樹似漆而臭
　今以此樹上爲好亦如芫菁亭長必以芫
　葛上爲良矣
　唐本注云此物有二種以五色具者爲雄

　良青黑質白斑者是雌不入藥用今出歧
　州河内無此物
　衍義曰樗雞東西京界尤多形類蠶蛾但
　頭足微黑翅兩重外一重灰色下一重深
　紅五色皆具腹大此即樗雞也今人又用
　之行瘀血月閉
　　　木蝱




木蝱(音/萌)味苦平有毒主目赤痛眦傷淚出瘀
血血閉寒熱酸㒋(音/西)無子一名魂常生漢中
川澤五月取
　圖經曰木蝱生漢中川澤蜚生江夏川谷
　今并處處有之而襄漢近地尤多蝱有數
　種皆能啖牛馬血木蝱最大而緑色幾若
　蜩蟬蜚蝱狀如蜜蜂黄色醫方所用蝱蟲
　即此也又有一種小蝱名鹿蝱大如蠅咂

　牛馬亦猛三種大抵同體俱能治血而方
　家相承只用蜚蝱他不復用并五月採腹
　有血者良人伺其啖嚙牛馬時腹紅者掩
　取乾之用入藥須去翅足也
　陶隱居云此蝱不啖血狀似蝱而小近道
　中不見市人亦常有賣者方家所用惟蜚
　蝱也
　淮南子散積血斫木愈齲(丘主/切)此以類推
　之者也然今本草不著斫木之治病亦漏
　脫耳

　肘後方葛氏云蛇螫人九竅皆血出方取
　蝱蟲初食牛馬血腹滿者二七枚燒服之
　衍義曰木蝱大小有三種蜚蝱今人多用
　之大如蜜蜂腹凹偏微黄緑色雄霸州順
　安軍沿塘濼界河甚多以其惟食牛馬等
　血故治瘀血血閉
　　　䗪蟲





　
䗪蟲(䗪音/柘)味鹹寒有毒主心腹寒熱洗洗血
積癥瘕破堅下血閉生子大良一名地鱉一
名土鱉生河東川澤及沙中人家墻壁下土
中濕處十月暴乾畏皂角菖蒲
　陶隱居云形扁扁如鱉故名土鱉而有甲
　不能飛小有臭氣今人家亦有之
　唐本注云此物好生鼠壤土中及屋壁下
　狀似鼠婦而大者寸餘形似鱉無甲但有

　鱗也
　禹錫云按藥性論云䗪蟲使畏屋游味苦
　鹹治月水不通破留血積聚
　張仲景治雜病方主久瘕積結有大黄䗪
　蟲丸又大鱉甲丸中并治婦人藥并用
　衍義曰䗪蟲今人謂之簸箕蟲爲其像形
　也乳脉不行研一枚水半合瀘清服勿使
　服藥人知也
　　　鮫魚







　　　沙魚




鮫魚皮主蠱氣蠱疰方用之即裝刀靶(音/霸)䱜

(音/鵲)魚皮也
　圖經曰鮫魚皮舊不著所出州土蘇恭云
　出南海形似鱉無脚而有尾山海經云鮫
　沙魚其皮可以飾劍是也今南人但謂之
　沙魚然有二種其最大而長喙如鋸者謂
　之胡沙性善而肉美小而皮麤者曰白沙
　肉强而有小毒二種彼人皆鹽爲脩脯其
　皮刮治去沙剪爲膾皆食品之美者食之
　益人然皆不類鱉蓋其種類之别耳

　唐本注云出南海形似鱉無脚而有尾
　陳藏器云一名沙魚一名鰒魚皮主食魚
　中毒燒末服之唐本先附
　禹錫云按蜀本圖經云圓廣尺餘尾長尺
　許惟無足背皮麤錯
　日華子云鮫魚平微毒
　胡洽云治五尸鬼疰百毒惡氣等鮫魚皮
　散主之鮫魚皮炙朱砂雄黄金牙椒天雄
　細辛鬼臼麝香乾薑鷄舌香桂心莽草各
　一兩貝母半兩蜈蚣炙蜴蜥炙各二枚凡

　十六物治下篩温清酒服半錢七日三漸
　增至五分七亦作帶之中用蜈蚣蜴蜥皆
　此品類中故并載方
　食療云平補五臟作□食之亞於鯽魚作
　鮓鯆食之并同又有大患喉閉取膽汁和
　白礬灰丸之如豆顆綿裹内喉中良久吐
　惡涎沫即喉嚨開臘月取之
　海藥云謹按名醫别録云生廣州南海味
　甘鹹無毒主心氣鬼疰蠱毒吐血皮上有
　眞珠斑

　衍義曰鮫魚沙魚皮一等形稍異令人取
　皮飾鞍劍餘如經
　　　青魚





青魚味甘平無毒肉主脚氣濕痹作鮓與服
石人相反眼晴王能夜視頭中枕蒸取乾

代琥珀用之摩服王心腹痛膽主目暗滴
汁目中并塗惡瘡生江湖間
　禹錫云按蕭炳云療卒氣研服止腹痛可
　白煮吃治脚氣脚弱
　日華子云作鯖字平微毒治脚軟煩滿益
　氣力枕用醋摩治水氣血氣心痛不可同
　葵蒜食之服术人亦勿啖也
　　　紫貝






紫貝明目去熱毒
　圖經曰紫貝本經不載所出州土蘇恭注
　云出東海及南海上今南海多有之即砑
　磥也形似貝而圓大二三寸儋振夷黎採
　以爲貨市北人惟畫家用砑物又車螯之
　紫者海人亦謂之紫貝車螯近世治癰疽
　方中多用其殻燒煅爲灰傅瘡南海北海

　皆有之採無時人亦食其肉云味鹹平無
　毒似蛤蜊而肉堅硬不及亦可解酒毒不
　中者殻粗不堪用
　唐本注云形似貝圓大二三寸生東海及
　南海上紫斑而骨白唐本先附
　衍義曰紫貝大二三寸背上深紫有點俱
　黑本經以此燒存性入瞭眼藥
縁桑螺主人患脫肛燒末和猪膏傅之脫肛
立縮此螺全似蝸牛黄小雨後好縁桑葉
　范汪方脫肛縁桑樹螺燒之以猪脂和傅

　之立縮亦可末傅之
蜚蝱味苦微寒有毒主逐瘀血破下血積堅
痞癥瘕寒熱通利血脉及九竅女子月水不
通積聚除賊血在胸腹五臟者及喉痹結塞
生江夏川谷五月取腹有血者良
　陶隱居云此即今啖牛馬血者伺其腹滿
　掩取用之方家皆呼爲蝱蟲矣
　唐本注云三蝱俱食牛馬非獨此也但得
　即堪用何假血充然始掩取如以義求應
　如養鷹饑則爲用若伺其飽何能除疾爾

　禹錫云按藥性論云蝱蟲使一名蜚蝱惡
　麻黄
　日華子云破癥結消積膿墮胎入丸散除
　去翅足炒用之
蜚蠊味鹹寒有毒主血瘀癥堅寒熱破積聚
喉咽痹内寒無子通利血脉生晋陽川澤及
人家屋間立秋採
　圖經曰文具木蝱條下
　陶隱居云形亦似䗪蟲而輕小能飛舉於
　草中八月九月知寒多入人家屋裏逃爾

　有兩三種以作廉薑氣者爲眞南人亦啖
　之
　唐本注云此蟲味辛辣而臭漢中人食之
　言下氣名曰石薑一名蠦蜰一名負盤别
　録云形似蠶蛾腹下赤二月八月採此即
　南人謂之滑蟲也
　禹錫云按蜀本圖經云金州房州等山人
　啖之謂之石薑多在林樹間百十爲聚爾
　雅云蜚蠦蜰注云蜰即負盤臭蟲
白魚味甘平無毒主胃氣開胃下食去水氣

令人肥健大者六七尺色白頭昂生江湖中
　禹錫云按孟詵云白魚主脾家不足氣不
　堪多食泥人心雖不發病終養𧏾所食新
　者好乆食令人心腹諸病可煮炙於葱醋
　中一兩沸食猶少調五臟氣理經脉
　日華子云助血脉補肝明目患瘡癰人不
　可食甚發膿炙瘡不發作鱠食之良
鱖魚味甘平無毒主腹内惡血益氣力令人
肥健去腹内小蟲背有黑點味尤重昔仙人
劉憑常食桂魚今此魚猶有桂名恐是此也

生江溪間
　禹錫云按日華子云微毒益氣治腸風瀉
　血又名鱖豚水豚
河豚味甘温無毒主補虚去濕氣理腰脚去
痔疾殺蟲江河淮皆有
　陳藏器云如鯰魚口尖一名鮑魚也
　禹錫云按日華子云河豚有毒又云胡夷
　魚凉有毒煮和秃菜食良毒以蘆根及橄
　欖等解之肝有大毒又名□魚規魚吹肚
　魚

　衍義曰河豚經言無毒此魚實有大毒味
　雖珍然修治不如法食之殺人不可不謹
　也厚生者不食亦好蘇子美云河豚於此
　時貴不數魚蝦此即詩家鄙諷之言未足
　全信也然此物多怒觸之則怒氣滿腹翻
　浮水上漁人就以物撩之遂爲人獲橄欖
　并蘆根汁解其毒
石首魚味甘無毒頭中有石如棋子主下石
淋磨石服之亦燒爲灰末服和蒓菜作羹開
胃益氣候乾食之名爲鮝(音/想)炙食之主消瓜

成水亦主卒腹脹食不消暴下痢初出水能
鳴夜視有光又野鴨頭中有石云是此魚所
化生東海
　禹錫云按陳士良云石首魚平
　日華子云取腦中枕燒爲末飲下治淋也
嘉魚味甘温無毒食之令人肥健悅澤此乳
穴中小魚常食乳水所以益人能久食之力
强於乳有似英雞功用同乳
　陳藏器云吴都賦云嘉魚出於丙穴李善
　注云丙日出穴今人不然丙者向陽穴也

　陽穴多生此魚魚復何能擇丙日耶此注
　誤矣新注云治腎虚消渇及勞損羸瘦皆
　煮食之又抱朴子云鳩知夜半燕知戊己
　豈魚不知丙日也
　食療云微温常於崖石下孔中吃乳石沫
　甚補益微有毒其味甚珍美也
鯔魚味甘平無毒主開胃通利五臟乆食令
人肥健此魚食泥與百藥無忌似鯉身圓頭
扁骨軟生江海淺水中
鱸魚平補五臟益筋骨和腸胃治水氣多食

宜人作鮓猶良又暴乾甚香美雖有小毒不
至發病一云多食發痃癖及瘡腫不可與乳
酪同食
　食療云平主安胎補中作鱠尤佳
　衍義曰鱸魚益肝腎補五臟和腸胃食之
　宜人不甚發病宜然張翰思之也
鱟平微毒治痔殺蟲多食發嗽并瘡癬殻入
香發衆香氣尾燒焦治腸風瀉血并崩中帶
下及産後痢脂燒集鼠
　陳藏器云味辛無毒主治野雞病殺蟲發

　嗽殻發衆香尾灰斷産後痢膏燒集鼠未
　試生南海大者如扇牡牝相隨牝無目得
　牡始行牡去牝死以骨及尾尾長二尺燒
　爲黑灰末酒下大主産後痢先服生地黄
　蜜等煎訖然後服尾無不斷也
黿鱉魚陶云黿肉補此老者能變化爲魅按
黿甲功用同鱉甲炙浸酒主瘰癧殺蟲逐風
惡瘡瘻風頑疥瘙肉主濕氣諸邪氣蠱消百
藥毒張鼎云膏塗摩之便明(未/試)膏摩風及惡
瘡子如鷄卵正圓煮之白不凝今世人謂藏

卵爲黿子似此非爲木石杌也至難死剔其
肉盡頭猶咬物可以張鳶鳥
　食療云微温主五臟邪氣殺百蟲蠱毒消
　百藥毒續人筋又膏塗鐵摩之便明淮南
　術方中有用處
海馬謹按異志云生西海大小如守宫蟲形
若馬形其色黄褐性温平無毒主婦人難産
帶之於身神驗此外别無諸要用今無
齊蛤遠志注陶云遠志畏齊蛤蘇云藥録下
卷有蛤而不言功狀注又云蠟畏齊蛤按齊

蛤如蛤兩頭尖小生海水中無别功用海人
食之
蚱蜢石蟹注陶云石蟹如蚱蜢形長小兩股
如石蟹在草頭能飛蟲螽之類無别功與蚯
蚓交在土中得之堪爲媚藥入拾遺記


圖經衍義本草卷之三十二


