










圖經衍義本草卷之十六事三
宋通直郎辨驗藥材寇宗奭編撰
宋太醫助教辨驗藥材許洪校正
草部下品










附子味辛甘温大熱有大毒主風寒欬逆邪
氣温中金瘡破癥堅積聚血瘕寒濕踒(烏卧切)
躄拘攣膝痛脚疼冷弱不能行步腰脊風寒
心腹冷痛霍亂轉筋下利赤白堅肌骨强陰
又墮胎爲百藥長生犍爲山谷及廣漢冬月
採爲附子春採爲烏頭
地膽爲之使惡蜈蚣畏防風黑豆甘草黄

耆人參烏韭
陶隱居云附子以八月上旬採八角者良
凡用三建皆熱灰微炮令拆勿過焦惟薑
附湯生用之俗方每用附子皆須甘草人
參生薑相配者正以制其毒故也○今按
陳藏器本草云附子醋浸削如小指内耳
中去聾去皮炮令拆以蜜塗上炙之令蜜
入内含之勿咽其汁主喉痹
圖經曰文具側子條下
陳藏器云附子無八角陶强名之古方多

用八角附子市人所貨以八角爲名
雷公云凡使先須細認勿誤用有烏頭烏
喙天雄側子木鱉子烏頭少有莖苗長身
烏黑少有傍尖烏喙皮上蒼有如大豆許
者孕八九個周圍底陷黑如烏鐵宜於文
武火中炮令皴拆即劈破用天雄身全矮
無尖周匝四面有附孕十一個皮蒼色即
是天雄宜炮皴拆後去皮尖底用不然陰
制用并得側子只是附子傍有小顆附子
如棗核者是宜生用治風𤺋神妙木鼈子

只是諸喙附雄烏側中毗槵者號曰木鼈
子不入藥中用若服令人喪目若附子底
平有九角如鐵色一個重一兩即是氣全
堪用夫修事十兩於文武火中炮令皴拆
者去之用刀刮上孕子并去底尖微細劈
破於屋下午地上掘一坑可深一尺安於
中一宿至明取出焙乾用夫欲炮者灰火
勿用雜木火只用柳木最妙若陰制使即
生去尖皮底了薄切用東流水并黑豆浸
五日夜然後漉出於日中㬠令乾用凡使

須陰制去皮尖了每十兩用生烏豆五兩
東流水六升
聖惠方治丁瘡腫甚者用附子末醋和塗
之乾即再塗千金翼方同
外臺秘要療偏風半身不遂冷癖疰附子
一兩生用無灰酒一升右㕮咀内於酒中
經一七日隔日飲之服一小合差
千金翼治大風冷痰癖脹滿諸痹等病用
大附子一枚重半兩者兩枚亦得炮之酒
漬春冬五日夏秋三日服一合以差爲度

日再服無所不治○又方治口噤卒不開
搗附子末内管中開口吹入喉差
經驗方嘔逆翻胃散大附子一箇生薑一
斤細剉煮研如麵糊米飲下之
經驗後方治大人乆患口瘡生附子爲末
醋麫調男左女右貼脚心日再换○又方
治熱病吐下水利身冷脉微發躁不止附
子一枚去皮臍分作八片入鹽一錢水二
升煎一升温服立效
斗門方治翻胃附子一個最大者坐於㙛

上四面着火漸逼碎入生薑自然汁中又
依前火逼乾復淬之約生薑汁可盡半椀
許搗羅爲末用粟米飲下一錢不過三服
差○又方治元臟傷冷及開胃附子炮過
去皮尖搗羅爲末以水兩盞入藥二錢鹽
及棗薑同煎取一盞空心服大去積冷暖
下元肥腸益氣酒食必無所礙
簡要濟衆治脚氣連腿腫滿久不差方黑
附子一兩去皮臍生用搗爲散生薑汁調
如膏塗傅腫上藥乾再調塗之俟腫消爲

度
孫用和治大瀉霍亂不止附子秤重七錢
炮去皮臍爲末每服四錢水兩盞鹽半錢
煎取一盞温服立止
張文仲療眼暴赤腫磣痛不得開又泪出
不止削附子去皮末如蠶屎著眦中以定
爲度
崔氏方療耳聾風牙關急不得開方取八
角附子一枚酢漬之三宿令潤微削一頭
内耳中灸上十四壯氣通耳中即差

孫兆口訣云治陰盛隔陽傷寒其人必躁
熱而不欲飲水者是也宜服霹靂散附子
一枚燒爲炭存性爲末蜜水調下爲一服
而愈此逼散寒氣然後熱氣上行而汗出
乃愈○又方治頭痛附子炮石膏煅等分
爲末入腦麝少許茶酒下半錢
修眞秘㫖治頭風至驗以附子一個生去
皮臍用緑豆一合同入銚子内煑豆熟爲
度去附子服豆即立差每個附子可煑五
服後爲末服之

































烏頭味辛甘温大熱有大毒主中風惡風洗
洗出汗除寒濕痹咳逆上氣破積聚寒熱消
胸上痰冷食不下心腹冷疾臍間痛肩脾痛
不可俯仰目中痛不可久視又墮胎其汁煎
之名射罔殺禽獸射罔味苦有大毒療尸疰
癥堅及頭中風痹痛一名奚毒一名即子一
名烏喙
禹錫等按中蠱通用藥云射罔温大毒
烏喙(音諱)味辛微温有大毒主風濕丈夫腎濕
陰囊癢寒熱歷節制引腰痛不能行步癰腫

膿結又墮胎生朗陵山谷採陰乾長三寸已
上爲天雄
莽草爲之使反半夏栝樓貝母白歛白及
惡藜蘆
陶隱居云今採用四月烏頭與附子同根
春時莖初生有腦形似烏鳥之頭故謂烏
頭有兩歧其蒂狀如牛角名烏喙喙即烏
之口也亦以八月採搗笮莖取汁日煎爲
射罔獵人以傅箭射禽獸中人亦死宜速
解之

唐本注烏喙即異名烏頭也此物同苗或
有三岐者然兩岐者少縱天雄附子兩岐
者仍依本名如烏頭兩岐即名烏喙天雄
附子若有兩岐者復云何名之
禹錫等按吴氏云烏頭一名莨一名千秋
一名毒公一名果負一名耿子神農雷公
桐君黃帝甘有毒正月始生葉厚莖方中
空葉四四相對與蒿相似如烏之喙名曰
烏喙也所畏惡使盡與烏頭同爾雅云芨
堇草注即烏頭也江東呼爲堇(音靳)

崔寔四民月令云三月可採烏頭
藥性論云烏頭使遠志爲之使忌豉汁味
苦甘大熱有大毒能治惡風憎寒濕痹逆
氣冷痰包心腸腹疞痛痃癖氣塊益陽事
中風洗洗惡寒除寒熱主胸中痰滿冷氣
不下食治咳逆治齒痛破積聚寒主强志
又云烏喙使忌豉汁味苦辛大熱能治男
子腎氣衰弱陰汗主療風温濕邪痛治寒
熱癰腫歲月不消者
陳藏器云射罔本功外主瘻瘡瘡根結核

瘰癧毒腫及蛇咬先取藥塗肉四畔漸漸
近瘡習習逐病至骨瘡有熟膿及黃水出
塗之若無膿水有生血及新傷肉破即不
可塗立殺人亦如殺走獸塗箭鏃射之十
步倒也
日華子云土附子味㿌辛熱有毒生去皮
搗濾汁澄清旋日乾取膏名爲射罔獵人
以作毒箭使用或中者以甘草藍青小豆
葉浮萍冷水薺苨皆可禦也
圖經曰文具側子條下

聖惠方治風腰脚冷痹疼痛用川烏頭三
分去皮臍生搗羅釅醋調塗於故帛上傅
之須臾痛止○又方治乆疥癬方用川烏
頭七枚生用搗碎以水二大盞煎至一大
盞去滓温洗之
外臺秘要治頭風頭痛臘日烏頭一升炒
令黄末之絹袋盛酒三升浸温服
千金方治耳鳴如流水聲耳癢及風聲不
治久成聾生烏頭一味掘得承濕削如棗核
大塞耳旦易夜易不過三日愈○又方治

沙虱毒以射罔傅之佳
經驗方治一切冷氣去風痰定遍身疼痛
益元氣强精力固精益髓令人少病川烏
頭一斤用五升許大瓷鉢子盛以童子小
便浸逐日添注任令溢出浸二七日其烏
頭通軟揀去爛壞者不用餘以竹刀切破
每個作四片却用新汲井水淘七遍後浸
之每日换七日通前浸二十一日取出焙
乾其藥潔白搗羅爲末酒煮麫糊丸緑豆
大每服十丸空心鹽湯酒下少粥飯壓之

如冷氣稍盛加丸數服之
經驗後方治痢獨聖丸川烏頭一個好者
柴灸火燒烟欲盡取出地上盞子合良久
細研用酒蠟丸如大麻子每服三丸赤痢
用黄連甘草黑豆煎湯放冷吞下如白用
甘草黑豆煎湯放冷吞下如瀉及肚痛水
吞下每於空心服之忌熱物
梅師方治蛇虺螫人以射罔塗螫處頻易
又方治婦人血風虚冷月候不匀或即脚
手心煩熱或頭面虚腫頑麻川烏頭一觔

清油四兩鹽四兩一處鐺内熬令裂如桑
椹色爲度去皮臍五靈脂四兩合一處爲
末入臼中搗令匀後蒸餅丸如梧桐子大
空心温酒鹽湯下二十丸亦治丈夫風疾
又方補益元藏進飲食壯筋骨二虎丸烏
頭附子各四兩釅醋浸三宿取出切作片
子穿一小坑以炭火燒令通赤用好醋三
斗同藥傾入熱坑子内盆合之經一宿取
出去砂土用好青鹽四兩研與前藥同炒
令赤黃色杵爲末醋麫糊丸如梧桐子大

空心冷酒下十五丸鹽湯亦得婦人亦宜
又方療癰□風手足嚲曳口眼喎斜言語
蹇澁步履不正神驗烏龍丹川烏頭去皮
臍了五靈脂各五兩右爲末入龍腦麝香
研令細匀滴水丸如彈子大每服一丸先
以生薑汁研化次煖酒調服之一日兩服
空心晚食前服治一人只三十丸服五七
丸便覺擡得手移得步十丸可以自梳頭
勝金方治蝎咬烏頭末少許頭醋調傅之
靈苑方治馬汗入瘡腫痛甚宜急療之遲

則毒深難理以生烏頭末傅瘡口良久有
黄水愈
初虞世治陷甲割甲成瘡連年不差川烏
頭尖黄檗等分爲末洗了貼藥
修眞秘訣治瀉痢三神丸草烏頭三兩一
兩生一兩熟炒一兩燒存性研爲末以醋
麵糊丸如緑豆大每服五丸空心服瀉用
井花水赤痢甘草湯下白痢乾薑湯下赤
白痢生薑甘草湯下
孫兆口訣治陰毒傷寒手足逆冷脉息沉

細頭疼腰重兼治陰毒咳逆等疾川烏頭
乾薑等分右爲麤散炒令轉色放冷再搗
爲細末每一錢水一盞鹽一撮煎取半盞
温服
古今録驗治癰攻腫若有瘜肉突出烏頭
五枚以苦酒三升漬三日洗之日夜三四
度
楊氏産乳療耳鳴無晝夜烏頭燒作灰菖
蒲等分爲末綿裹塞耳中日再用效也
唐李寳臣爲妖人置堇於液中寳臣飲之

即喑三日死
武后置堇於食賀蘭氏食之暴死
衍義曰烏頭烏喙附子天雄側子五等皆
一物也止以大小長短似像而名之後世
補虚寒則須用附子仍取其端平而圓大
及半兩以上者其力全不僭風家即多用
天雄亦取其大者以其尖角多熱性不肯
就下故取敷散也此用烏頭附子之大略
如此餘三等則量其材而用之其炮製之
法經方已著

天雄





天雄味辛甘温大温有大毒主大風寒濕痹
歷節痛拘攣緩急破積聚邪氣金瘡强筋骨
輕身健行療頭面風去來疼痛心腹結積關
節重不能行步除骨間痛長陰氣强志令人

武勇力作不倦又墮胎一名白幕生少室山
谷二月採根陰乾遠志爲之使惡腐婢
陶隱居云今採用八月中旬天雄似附子
細而長便是長者乃至三四寸許此與烏
頭附子三種本并出建平故謂之三建今
宜都佷山最好謂爲西建錢塘間者謂爲
東建氣力劣弱不相似故曰西水猶勝東
白也其用灰殺之時有水强(巨兩切)者不佳
唐本注云天雄附子烏頭等并以蜀道綿
州龍州出者佳餘處縱有造得者力弱都

不相似江南來者全不堪用陶以三物俱
出建平故名之非按國語置堇於肉注云
烏頭也爾雅云芨堇(音靳)草○郭注云烏頭
苗也此物本出蜀漢其本名堇今訛爲建
遂以建平釋之又石龍芮葉似堇故名水
堇今復爲水莨亦作建音此豈復生建平
耶檢字書又無莨字甄立言本草音義亦
論之天雄附子側子并皆用八月採造其
烏頭四月上旬今云二月採恐非時也
禹錫等按淮南子云天雄雄鷄志氣益注

云取天雄三枚内雄鷄腸中搗生食之令
人勇
藥性論云天雄君忌豉汁大熱有大毒乾
薑製用之能治風痰冷痹軟脚毒風能止
氣喘促急殺禽蟲毒
日華子云治一切風一切氣助陽道暖水
臟補腰膝益精明目通九竅利皮膚調血
脉四肢不遂破痃癖癥結排膿止痛續骨
消瘀血補冷氣虚損霍亂轉筋背脊僂傴
消風痰下胸膈水發汗止陰汗炮含治喉

痹凡丸散炮去皮臍用飲藥即和皮生使
甚佳可以便驗又云天雄大長少角刺而
虚烏喙似天雄而附子大短有角平穩而
實烏頭次於附子側子小於烏頭連聚生
者名爲虎掌并是天雄一裔子母之類氣
力乃有殊等即宿根與嫩者耳已上并忌
豉汁
圖經曰文具側子條下
陳藏器云天雄身全短無尖周匝四面有
附子孕十一個皮蒼色即是天雄宜炮皴

拆後去皮尖底用之不然陰製用并得
别說云謹按此數條說前項備悉但天雄
者始種烏頭而不生附子側子之類經年
獨生長大者是也蜀人種之忌生此以爲
不利如養蠶而爲白僵之類
側子




側子味辛大熱有大毒主癰腫風痹歷節腰
脚疼冷寒熱鼠瘻又墮胎
陶隱居云此即附子邊角之大者脱取之
昔時不用比來醫家以療脚氣多驗凡此
三建俗中乃是同根而本經分生三處當
各有所宜故也方云少室天雄朗陵烏頭
皆稱本土今則無别矣少室山連嵩高朗
陵縣屬豫州汝南郡今在北國
唐本注云側子只是烏頭下共附子天雄


同生小者側子與附子皆非正生謂從烏
頭傍出也以小者爲側子大者爲附子今
稱附子角爲側子理必不然若當陽已下
江左及山南嵩高齊魯間附子時復有角
如大豆許夔州已上劍南所出者附子之
角曾微黍粟持此爲用誠亦難充比來京
下皆用細附子有效未嘗取角若然方須
八角附子應言八角側子言取角用不近
人情也
禹錫等按蜀本注云昔多不用今以療脚

氣甚效按陶云側子即附子邊角之大者
削取之蘇云只是烏頭下共附子同生小
者側子大者爲附子殊無證據但云附子
角小如黍粟難充於用故有此說今據附
子邊果有角大如棗核及檳榔已來者形
狀亦自是一顆仍不小則是烏頭傍出附
子附子傍出側子理亦明矣陶云初生形
似烏鳥頭故謂之烏頭兩岐者如烏烏口
故名烏喙細而長乃至三四寸者爲天雄
根傍如芋散生者名附子傍連生者名側

子五物同出而異名苗高二尺許葉似石
龍芮及艾其花紫赤其實紫黑今以龍州
綿州者爲佳作之法以生熟湯浸半日勿
令滅氣出以白灰裛之數易使乾又法以
米粥及糟麴等并不及前法
吴氏云側子一名莨神農岐伯有大毒八
月採陰乾是附子角之大者畏惡與附子
同
藥性論云側子使能治冷風濕痹大風筋
骨攣急

圖經曰烏頭烏喙生朗陵山谷天雄生少
室山谷附子側子生犍爲山谷及廣漢今
并出蜀土然四品都是一種所産其種出
於龍州種之法冬至前先將肥腴陸田耕
五七遍以猪糞糞之然後布種逐月耕耔
至次年八月後方成其苗高三四尺已來
莖作四稜葉如艾花紫碧色作穗實小紫
黑色如桑椹本只種附子一物至成熟後
有此四物收時一處造釀方成釀之法先
於六月内踏造大小麥麴至收採前半月

預先用大麥煑成粥後將上件麴造醋候
熱淋去糟其醋不用大酸酸則水解之便
將所收附子等去根須於新潔瓮内淹浸
七日每日攪一遍日足撈出以彌疏篩攤
之後向慢風日中曬之百十日以透乾爲
度若猛日曬則皺而皮不附肉其長三二
寸者爲天雄割削附子傍尖牙角爲側子
附子之絶小者亦名爲側子元種者母爲
烏頭其餘大小皆爲附子以八角者爲上
如方藥要用須炮令裂去皮臍使之綿州

彰明縣多種之惟赤水一鄉者最佳然收
採時月與本經所說不同蓋今時所種如
此其内地所出者與此殊别今亦稀用謹
按本經冬採爲附子春採爲烏頭而廣雅
云奚毒附子也一歲爲萴與側同子二歲
爲烏喙三歲爲附子四歲爲烏頭五歲爲
天雄今一年種之便有五物也豈今人種
蒔之法用力倍至故爾繁盛也雖然藥力
當緩於歲久者耳崔氏治寒疝心腹脅引
痛諸藥不可近者蜜煎烏頭主之以烏頭

五枚大者去芒角及皮四破以白蜜一斤
煎令透潤取出焙乾搗篩又以熟蜜丸如
梧桐子大冷鹽湯吞二十圓永除又法用
煎烏頭蜜汁以桂枝湯五合解之飲三合
不知加五合其知者如醉以爲中病續傳
信方治陰毒傷寒煩躁迷悶不主悟人急
者用大附子一個可半兩者立劈作四片
生薑一大塊立劈作三片如中指長糯米
一撮三味以水一升煎取六合去滓如人
體温頓服厚衣覆之或汗出或不出候心

神定别服水解散太白通關散之類不得
與冷水如渴更將滓煎與喫今人多用有
效故詳著之
陳藏器云側子冷酒調服治遍身風𤺋
雷公云側子只是附子傍有小顆附子如
棗核者是官生用治風𤺋神妙也木鼈子
只是諸喙附雄烏側中毗槵者號曰木鼈
子不入藥用若服之令人喪目
半夏






半夏味辛平生微寒熟温有毒主傷寒寒熱
心下堅下氣咽喉腫痛頭眩胸脹欬逆腸鳴
止汗消心腹胸膈痰熱滿結欬嗽上氣心下
急痛堅痞時氣嘔逆消癰墮胎療痿黄悦澤
面目生令人吐熟令人下用之湯洗令滑盡
一名守田一名地文一名水玉一名示姑生

槐里川谷五月八月採根暴乾
射干爲之使惡皂莢畏雄黄生薑乾薑秦
皮龜甲反烏頭
陶隱居云槐里屬扶風今第一出青州吴
中亦有以肉白者爲佳不厭陳久用之皆
先湯洗十許過令滑盡不爾戟人咽喉方
中有半夏必須生薑者亦以制其毒故也
唐本注云半夏所在皆有生平澤中者名
羊眼半夏圓白爲勝然江南者大乃徑寸
南人特重之頃來互用功狀殊異問南人

說苗乃是由跋陶注云虎掌極似半夏注
由跋乃說鳶尾於此注中似說由跋二事
混淆陶終不識
禹錫等按蜀本云熟可以下痰又圖經云
苗一莖莖端三葉有二根相重上小下大
五月採則虚小八月採則實大採得當以
灰裛二日湯洗暴乾之
藥性論云半夏使忌羊血海藻飴糖柴胡
爲之使有大毒湯淋十遍去涎方盡其毒
以生薑等分制而用之能消痰涎開胃徤

脾止嘔吐去胸中痰滿下肺氣主咳結新
生磨塗癰腫不消能除瘤癭氣虚如有痰
氣加而用之
日華子云味㿌辛治吐食反胃霍亂轉筋
腸腹冷痰瘧
圖經曰半夏生槐里川谷今在處有之以
齊州者爲佳二月生苗一莖莖端出三葉
淺緑色頗似竹葉而光江南者葉似芍藥
葉根下相重生上大下小皮黄肉白五月
八月内採根以灰裛二日湯洗暴乾一云

五月採者虚小八月採者實大然以圓白
陳久者爲佳其平澤生者甚小名羊眼半
夏又由跋絶類半夏而苗高近一二尺許
根如鷄卵大多生林下或云即虎掌之小
者足以相亂半夏主胃冷嘔噦方藥之最
要張仲景治反胃嘔吐大半夏湯半夏三
升人參三兩白蜜一升以水一斗二升和
揚之二百四十遍煑取三升半温服一升
日再亦治膈間支飲又主嘔吐穀不得下
眩悸半夏加茯苓湯半夏一升生薑半斤

茯苓三兩切以水七升煎取一升温服之
又主心下悸半夏麻黄圓二物等分末蜜
丸大如小豆每服三丸日三服其餘主寒
厥赤丸四逆嘔吐附子粳米湯及傷寒方
用半夏一升洗去滑焙乾搗末小麥麵一
升合和以水溲令熟和如彈丸以水煑令
麵熟則藥成初吞四五枚日二稍稍增至
十五枚旋煮旋服覺疾减欲更重合亦佳
禁食餳與羊肉
雷公云凡使勿誤用傍𥳏子眞似半夏只

是咬著微酸不入藥用若修事半夏四兩
白芥子末二兩頭醋六兩二味攪令濁將
半夏投於中洗三遍用之半夏上有隙涎
若洗不淨令人氣逆肝氣怒滿
聖惠方治時氣嘔逆不下食用半夏半兩
浸洗七遍去滑生薑一兩同剉碎以水一
大盞煎至六分去滓分二服不計時候温
服○又方治蝎瘻五孔皆通半夏一分爲
末以水調傅之
經驗後方正胃半夏二兩天南星二兩右

以爲末用水五升入罎子内與藥攪匀浸
一宿去清水焙乾重研令細每服水二盞
藥末二錢薑三片同煎至六分温服至五
服效
斗門方治胸膈壅滯去痰開胃用半夏淨
洗焙乾搗羅爲末以生薑自然汁和爲餅
子用濕紙裹於慢火煨令香熟水兩盞用
餅子一塊如彈丸大入鹽半錢煎取一盞
温服能去胸膈壅逆大壓痰毒及治酒食
所傷其功極驗

簡要濟衆治乆積冷不下食嘔吐不止冷
在胃中半夏五兩洗過爲末每服三錢白
麫一兩以水和搜切作棋子水煮麫熟爲
度用生薑醋和調服之
古今録驗治喉痹半夏末方寸七雞子一
枚頭開竅子去内黄白盛淳苦酒令小滿
内半夏末著中攪和雞子内以鐶子坐之
於炭上煎藥成置杯中稍暖嚥之
錢相公篋中方治蝎螫人取半夏以水研
塗之立止

梅師方治傷寒病啘不止半夏熟洗乾末
之生薑湯服一錢七
子母秘録治小兒腹脹半夏少許洗搗末
酒和丸如粟米大每服二丸生薑湯吞下
不差加之日再服又若以火炮之爲末貼
臍亦佳○又方治五絶一曰自縊二曰墻
壓三曰溺水四曰魘魅五曰産乳凡五絶
皆以半夏一兩搗篩爲末丸如大豆内鼻
孔中即愈此是扁鵲法
御藥院治膈壅風痰半夏不計多少酸漿

浸一宿温湯洗五七遍去惡氣日中㬠乾
搗爲末漿水搜餅子日中乾之再爲末每
入生腦子一錢研匀以漿水濃脚丸鷄頭
大紗袋盛通風處陰乾每一丸以好茶或
薄荷湯下
紫虚元君南嶽夫人内傳治卒死半夏末
如大豆許吹入鼻中
衍義曰半夏今人知去痰不言益脾蓋能
分水故也脾惡濕濕則濡而困困則不能
制水經曰水勝則瀉一男子夜數如厠或

教以生薑一兩碎之半夏湯洗與大棗各
三十枚水一升瓷瓶中慢火燒爲熟水時
時呷數日已
虎掌











虎掌味苦温微寒有大毒主心痛寒熱結氣
積聚伏梁傷筋痿拘緩利水道除陰下濕風
眩生漢中山谷及冤句二月八月採陰乾
蜀漆爲之使惡莽草○陶隱居云近道亦
有形似半夏但皆大四邊有子如虎掌今
用多破之或三四片爾方藥亦不正用也

唐本注云此藥是由跋宿者其苗一莖莖
頭一葉枝丫(音鴉)脥(古協切)莖根大者如拳小
者如鷄卵都似扁柿四畔有圓牙看如虎
掌故有此名其由跋是新根猶大於半夏
二三倍但四畔無子牙爾陶云虎掌似半
夏即由來以由跋爲半夏釋由跋苗全說
鳶尾南人至今猶用由跋爲半夏也
禹錫等按蜀本圖經曰其莖端有八九葉
花生莖間根周圍有牙然若獸掌也
吴氏云虎掌神農雷公苦無毒岐伯桐君

辛有毒立秋九月採
藥性論云虎掌使味甘不入湯服能治風
眩目轉主疝瘕腸痛主傷寒時疾强陰
圖經曰虎掌生漢中山谷及冤句今河北
州郡亦有之初生根如豆大漸長大似半
夏而扁累年者其根圓如寸大者如鷄卵
周回生圓牙二三枚或五六枚三四月生
苗高尺餘獨莖上有葉如爪五六出分布
尖而圓一窠生七八莖時出一莖作穗直
上如鼠尾中生一葉如匙裹莖作房傍開

一口上下尖中有花微青褐色結實如麻
子大熟即白色自落布地一子生一窠九
月苗殘取根以湯入器中漬五七日湯冷
乃易日换三四遍洗去涎暴乾用之或再
火炮今冀州人菜園種之亦呼爲天南星
江州有一種草葉大如掌面青背紫四畔
有芽如虎掌生三五葉如一本冬青治心
痛寒熱積氣不結花實與此名同故附見
之
由跋主毒腫結熱

陶隱居云本出始興今都下亦種之狀如
烏翣而布地花紫色根似附子苦酒摩塗
腫亦效不入餘藥
唐本注云由跋根尋陶所注乃是鳶尾根
即鳶頭也由跋今南人以爲半夏頓爾乖
越非惟不識半夏亦不知由跋與鳶尾
今按陳藏器本草云半夏高三尺生澤中
熟地根如小指正員所謂羊眼半夏也由
跋苗高一二尺似苣蒻根如鷄卵生林下
所謂由跋也

禹錫等按蜀本圖經云春抽一莖莖端直
八九葉根圓扁而肉白也
圖經曰文具半夏條下
鳶尾味苦平有毒主蠱毒邪氣鬼疰諸毒破
癥瘕積聚大水下三蟲療頭眩殺鬼魅一名
烏園生九疑山谷五月采
陶隱居云方家云是射干苗無鳶尾之名
主療亦異當别一種物方亦有用鳶頭者
即應是其根療體相似而本草不顯之
唐本注云此草葉似射干而闊短不抽長

莖花紫碧色根似高良薑皮黄肉白有小
毒嚼之戟人咽喉與射干今别人家亦種
所在有之射干花紅抽莖長根黃有臼今
陶云由跋正說鳶尾根莖
禹錫等按蜀本云此草名鳶尾根名鳶頭
亦謂鳶根○又圖經葉似射干布地生黑
根似高良薑而節大數個相連今所在皆
有九月十月採根日乾
陳藏器云鳶尾主飛尸游蠱著喉中氣欲
絶者以根削去皮内喉中摩病處令血出

爲佳
大黄





大黄(將軍)味苦寒大寒無毒主下瘀血血閉寒
熱破癥瘕積聚留飲宿食蕩滌腸胃推陳致
新通利水穀調中化食安和五臟平胃下氣

除痰實腸間結熱心腹脹滿女子寒血閉脹
小腹諸老血留結一名黄良生河西山谷及
隴西
二月八月採根火乾
得芍藥黄苓牡蠣細辛茯苓療驚恚怒心
下悸氣得消石紫石英桃人療女子血閉
黄苓爲之使無所畏
陶隱居云今採益州北部汶山及西山者
雖非河西隴西好者猶作紫地錦色味甚
苦澀色至濃黑西川陰乾者勝北部日乾

亦有火乾者皮小焦而耐蛀堪久此藥至
勁利粗者便不中服最爲俗方所重道家
時用以去痰疾爾非養性所須也將軍之
號當取其駿快矣
唐本注云大毒性濕潤而易壞蛀火也易
佳二月八月日不烈恐不時燥即不堪矣
葉子莖并似羊蹄但粗長而厚其根細者
亦似宿羊蹄大者乃如碗長二尺作時燒
石使熱横寸截著石上煿之一日微燥乃
繩穿眼之至乾爲佳幽并已北漸細氣力

不如蜀中者今出宕州凉州羌蜀地皆有
其莖味酸堪生啖亦以解熱多食不利人
陶稱蜀地者不及隴西誤矣
今按陳藏器本草云大黄用之當分别其
力若取和厚深沉能攻病者可用蜀中似
牛舌片緊硬者若取瀉泄駿快推陳去熱
當取河西錦紋者凡有蒸有生有熟不得
一概用之
禹錫等按蜀本云葉似蓖麻根如大芋傍
生細根如牛蒡小者亦似羊蹄又云圖經

云高六七尺莖脆
藥性論云蜀大黄使去寒熱忌冷水味苦
甘消食鍊五臟通女子經候利水腫能破
痰實冷熱結聚宿食利大小腸貼熱毒腫
主小兒寒熱時疾煩熱蝕膿破留血
日華子云宣通一切氣調血脉利關節泄
壅滯水氣四肢冷熱不調瘟瘴熱疾利大
小便并傅一切瘡癤癰毒廓州馬蹄峽中
者次之
圖經曰大黄生河西山谷及隴西今蜀川

河東陜西州郡皆有之以蜀川錦文者佳
其次秦隴來者謂之土蕃大黄正月内生
青葉似蓖麻大者如扇根如芋大者如椀
長一二尺傍生細根如牛蒡小者亦如芋
四月開黄花亦有青紅似蕎麥花者莖青
紫色形如竹二月八月採根去黑皮火乾
江淮出者曰土大黄一月開黄花結細實
又鼎州一種羊蹄大黄療疥瘙又甚效初
生苗葉如羊蹄累年長大即葉似商陸而
狹尖四月内於押條上出穗五七莖相合

花葉同色結實如蕎麥而輕小五月熟即
黄色亦呼爲金蕎麥三月採苗五月收實
并陰乾九月採根破之亦有錦文日乾之
亦呼爲土大黄凡收大黄之法蘇恭云作
時燒石使熱橫寸截著石上煿之一日微
燥乃繩穿眼之至乾今土大黄往往作横
片曾經火爆蜀大黄乃作緊片如牛舌形
謂之牛舌大黄二者用之皆等本經稱大
黄推陳致新其效最神故古方下積滯多
用之張仲景治傷寒用處尤多又有三物

備急員司空裴秀爲散用療心腹諸疾卒
暴百病其方用大黄乾薑巴豆各一兩須
精好者搗篩蜜和更搗一千杵圓如小豆
服三圓老小斟量之爲散不及圓也若中
惡客忤心腹脹卒痛如錐刀刺痛氣急口
噤停尸卒死者以暖水若酒服之若不下
捧頭起灌令下喉須臾差未知更與三丸
腹當鳴轉即吐下便愈若口已噤亦須拆
齒灌之藥入喉即差崔知悌療小兒無辜
閃癖瘰癧或頭乾黄聳或乍痢乍差諸狀

多者皆大黄煎主之大黄九兩錦文新實
者若微朽即不中用削去蒼皮乃秤搗篩
爲散以上好米醋三升和之置銅椀中於
大鐺中浮湯上炭火煑之火不用猛又以
竹木篦攪藥候任丸乃停於小瓷器中貯
兒年三歲一服七圓如梧桐子日再服常
以下青赤膿爲度若不下膿或下膿少者
稍加圓下膿若多者圓又須减病重者或
至七八劑方盡根本大人小兒以意量之
此藥惟下膿宿結不令兒利須禁食毒物

食乳者乳母亦同忌法崔元亮海上方治
腰脚冷風氣以大黄二大片切如棋子和
少酥炒令酥盡入藥中切不得令黄焦則
無力搗篩爲末每日空腹以水大三合入
生薑兩片如錢煎十餘沸去薑取大黄末
兩錢别置椀子中以薑湯調之空腹頓服
如有餘薑湯徐徐呷之令盡當下冷膿及
惡物等病即差止古人用藥毒攻病必隨
人之虚實而處置非一切而用也姚僧垣
初仕梁武帝因發熱欲服大黄僧垣曰大

黄乃是快藥至尊年高不可輕用帝勿從
幾至委頓元帝常有心腹疾諸醫咸謂宜
用平藥可漸宣通僧垣曰脉洪而實此有
宿妨非用大黄無差理帝從而遂愈以此
言之今醫用一毒藥而攻衆病以偶中病
便謂此方之神奇其差誤乃不言用藥之
失如此者衆矣可不戒哉
唐本注云葉似蓖麻根如大芋傍生細根
如牛蒡圖經云高六七尺莖脆味酸醒酒
雷公云凡使細剉内文如水旋斑緊重剉

蒸從巳至未㬠乾又灑臘水蒸從未至亥
如此蒸七度㬠乾却灑薄蜜水再蒸一伏
時其大黄擘如烏膏樣於日中㬠乾用之
爲妙
聖惠方治時氣發豌豆瘡用川大黄半兩
微炒以水一大盞煎至七分去滓分爲二
服又方熱病狂語及諸黄用川大黄五兩
剉炒微赤搗爲散用臘月雪水五升煎如
如膏每服不計時候冷水調下半匙
外臺秘要療癖方大黄十兩杵篩醋三升

和匀白蜜兩匙煎堪丸如梧桐子大一服
三十圓生薑湯吞下以利爲度小者减之
千金方治産後惡血衝心或胎衣不下腹
中血塊等用錦紋大黄一兩杵羅爲末用
頭醋半升同熬成膏圓如梧桐子大患者
用温醋七分盞化五圓服之良久下亦治
馬墜内損
千金翼治婦人血癖痛大黄三兩搗篩以
酒二升煮十沸頓服
經驗後方治風熱疏積熱風壅消食化氣

導血大解壅滯大黄四兩牽牛子四兩半
生半熟爲末煉蜜圓如梧桐子大每服茶
下一十圓如要微動吃十五圓冬月中最
宜服并不搜攪人
梅師方治卒外腎偏腫疼痛大黄末醋和
塗之乾即易之
斗門方治腰痛用大黄半兩更入生薑半
兩同切如小豆大於鐺内炒令黃色投水
兩椀至五更初頓服天明取下腰間惡血
物用盆器盛如雞肝樣即止

簡要濟衆治吐血川大黄一兩搗羅爲散
每服一錢以生地黄汁一合水半盞煎三
五沸無時服
廣利方治骨節熱積漸黄瘦大黄四分以
童子小便五大合煎取四合去滓空心分
爲二服如人行四五里再服
傷寒類要療急黄病大黄麤切二兩水三
升半漬一宿平旦煎絞汁二升半内芒消
二兩絞服須臾當快利
姚和衆治小兒腦熱常閉目大黄一分廢

剉以水三合浸一宿一歲兒每日與半合
服餘者塗頂上乾即再塗
别說云謹按大黄收時皆以火燒石煿乾
欲速貨賣更無生者用之不須更多炮炙
少蒸煮之類也
衍義曰大黄損益前書已具仲景治心氣
不足吐血衂血瀉心湯用大黄黄芩黃連
或曰心氣不足矣而不用補心湯更用瀉
心湯答曰若心氣獨不足則不當須吐衂
也此乃邪熱因不足以客之故吐衂以苦

泄其熱就以若補其心蓋兩全之有是證
者用之無不效量虚實用之
葶藶
















葶藶味辛苦寒大寒無毒主癥瘕積聚結氣
飲食寒熱破堅逐邪通利水道下膀胱水伏

留熱氣皮間邪水上出面目浮腫身暴中風
熱痱(音沸)癢利小腹乆服令人虚一名丁歷一
名蕇(音典)蒿一名大室一名大適生藁城平澤
及田野立夏後採實陰乾得酒良
榆皮爲之使惡僵蠶石龍芮
陶隱居云出彭城者最勝今近道亦有母
則公薺子細黄至苦用之當熬○今按此
藥亦療肺壅上氣咳嗽定喘促除胸中痰
飲○禹錫等按蜀本云苗似薺苨春末生
高二三尺花黄角生子黄細五月熟採子

暴乾藥性論云葶藶臣味酸有小毒能利
小便抽肺氣上喘息急止嗽○爾雅云蕇
葶藶注實葉皆似芥一名狗薺○日華子
云利小腸通水氣虚腫
圖經曰葶藶生藁城平澤及田野今京東
陜西河北州郡皆有之曹州者本勝初春
生苗葉六七寸有似薺根白枝莖俱青三
月開花微黄結角子偏小如黍米微長黄
色立夏後採實暴乾月令孟夏之月靡草
死許愼鄭康成注皆云靡草薺葶藶之屬

是也至夏則枯死故比時採之張仲景治
肺癰喘不得卧葶藶大棗瀉肺湯主之葶
藶炒黄色搗末爲圓大如彈子每服用大
棗二十枚水三升煎之取二升然後内一
彈丸更煎取一升頓服之支飲不得息亦
主之崔知悌方療上氣嗽長引氣不得卧
或遍體氣腫或單面腫或足腫并主之葶
藶子三升微火熬搗篩爲散以清酒五升
漬之冬七日夏三日初服如桃許大日三
夜一冬日二夜二量其氣力取微利一二

爲度如患急困者不得待日滿亦可以綿
細絞即服其葶藶單莖向上葉端出角角
麤且短又有一種苟芥草葉近根下作奇
生角細長取時必須分别前件二種也又
篋中方治嗽含膏丸曹州葶藶子一兩紙
襯熬令黑知母一兩貝母一兩三物同搗
篩以棗肉半兩别銷沙糖一兩半同入藥
中和爲丸大如彈丸每服以新綿裹一丸
含之徐徐嚥津甚者不過三丸今醫亦多
用雷公云凡使勿用赤鬚子眞相似葶藶

子只是味微甘苦葶藶子入項苦凡使以
糯米相合於焙上微微焙待米熟去米單
搗用
聖惠方治上氣喘急遍身浮腫用甜葶藶
一升隔紙炒令紫色搗令極細用生絹袋
盛以清酒五升浸三日後每服抄一匙用
粥飲調下日三四服
外臺秘要治食飲不得息葶藶子三兩熬
令黄搗爲末以水三升煮大棗三十枚得
汁一升内藥中每服如棗大煎取七合頓

服
千金方治腹脹積聚癥瘕葶藶子一升然
以酒五升浸七日日服三合
千金翼治頭風搗葶藶子以湯淋取汁洗
頭止
經驗方河東裴氏傳經效治水腫及暴腫
葶藶三兩杵六千下令如泥即下漢防己
末四兩取緑頭鴨就臼中截頭瀝血於臼
中血盡和鴨頭更搗五千下圓如梧桐子
甚者空腹白湯下十圓稍可五圓頻服五

日止此藥利小便有效如神
梅師方治遍身腫浮小便澁葶藶子二兩
大棗二十枚以水一大升煎取一小升去
棗内葶藶於棗汁煎丸如梧桐子飲下十
圓○又方治肺壅氣喘急不得卧葶藶子
三兩炒大棗三十枚水三升煮棗取二升
又煎取一升去滓併二服
簡要濟衆治小兒水氣腹腫兼下痢膿血
小便澀葶藶子半兩微炒搗如泥以棗肉
和搗爲圓如緑豆大每服五圓棗湯下空

心晚下量兒大小加减服之
續十全方治一切毒入腹不可療及馬汗
用葶藶子一兩炒研以水一升浸湯服取
下惡血
崔氏治水氣葶藶三兩以物盛甑上蒸令
熟即搗萬杵若圓得如梧桐子不須蜜和
一服五圓漸加至七圓以得微利即佳不
可多服令人不甚美食若氣發服之得利
氣下定即停此方治水氣無比蕭駙馬患
水腫惟服此得差

傷寒類要治腎痹唇乾以葶藶主之
子母秘録治小兒白秃葶藶搗末以湯洗
訖塗上
姚和衆治孩兒蛔蟲葶藶子一分生爲末
用以水三合煎取一合一日服盡
聖惠又方治支飲乆不差大腹水腫喘促
不止用甜葶藶三兩隔紙炒令紫色搗如
膏每服圓如彈子大以水一中盞入棗四
枚煎至五分去滓非時服
衍義曰葶藶用子子之味有甜苦兩等其

形則一也然既言味辛苦即甜者不復更
入藥也大概治體皆以行水走泄爲用故
曰久服令人虚蓋取苦泄之義其理甚明
藥性論所說盡矣但不當言味酸
桔梗
















桔梗味辛苦微温有小毒主胸脅痛如刀刺
腹滿腸鳴幽幽驚恐悸氣利五臟腸胃補血
氣除寒熱風痹温中消穀療喉咽痛下蠱毒
一名利如一名房圖一名白藥一名梗草一
名薺苨生嵩高山谷及冤句二月採根暴乾
節皮爲之使得牡蠣遠志療恚怒得消石
石膏療傷寒畏白及龍眼龍膽
陶隱居云近道處處有葉名隱忍二三月
生可煮食之桔梗療蠱毒甚驗俗方用此
乃名薺苨今别有薺苨能解藥毒所謂亂

人參者便是非此桔梗而葉甚相似但薺
苨葉下光明滑澤無毛爲異葉生又不如
人參相對者爾
唐本注云人參苗似五加闊短莖圓有三
四椏椏頭有五葉陶引薺苨亂人參謬矣
且薺苨桔梗又有葉差互者亦有葉三四
對者皆一莖直上葉既相亂惟以根有心
無心爲别爾
禹錫等按藥性論云桔梗臣味苦平無毒
能下痢破血去積氣消積聚痰涎主肺氣

氣促嗽逆除腹中冷痛主中惡及小兒驚
癇
日華子云下一切氣止霍亂轉筋心腹脹
痛補五勞養氣除邪辟瘟補虚消痰破癥
瘕養血排膿補内漏及喉痹㿌毒以白粥
解之
圖經曰桔梗生嵩高山谷及冤句今在處
有之根如小指大黄白色春生苗莖高尺
餘葉似杏葉而長橢四葉相對而生嫩時
亦可煑食之夏開花紫碧色頗似牽牛子

也秋後結子八月採根細剉暴乾用葉名
隱忍其根有心無心者乃薺苨也而薺苨
亦能解毒二物頗相亂但薺苨葉下光澤
無毛爲異關中桔梗根黄頗似蜀葵根莖
細青色葉小青色似菊花葉古方亦單用
之古今録驗療卒中蠱下血如雞肝者晝
夜出血石餘四藏皆損惟心未毁或鼻破
待死者取桔梗搗屑以酒服方寸七日三
不能下藥以物校口開灌之心中當煩須
臾自定服七日止當食猪肝臛以補之神

良集驗方療胸中滿而振寒脉數咽燥不
渴時時出濁唾腥臭久久吐膿如粳米粥
是肺癰治之以桔梗甘草各二兩炙以水
三升煑取一升分再服朝暮吐膿血則差
也
雷公云凡使勿用木梗眞似桔梗咬之只
是腥澁不堪凡使去頭上尖硬二三分已
來并兩畔附枝子於槐砧上細剉用百合
水浸一伏時漉出緩火熬令乾用每修事
四兩用生百合五分搗作膏投於水中浸

聖惠方治馬喉痹并毒氣壅塞用桔梗二
兩去蘆頭剉以水三大盞煎至一盞去滓
不計時分温三服○又方妊娠中惡心腹
疼痛用桔梗一兩細剉水一中盞入生薑
三片煎至六分去滓非時温服
外臺秘要治卒客忤停尸不能言者燒桔
梗一兩末米飲服仍吞麝香如豆大許佳
千金方治喉閉并毒氣桔梗二兩水三升
煮取一升頓服○又方鼻衂方桔梗爲末
水服方寸七日四五亦止吐下血

百一方若被打擊瘀血在腸内久不消時
發動者取桔梗末熟水下刀圭
經驗後方治骨曹風牙疼腫桔梗爲末棗
穰和圓如皂子大綿裹咬之腫則荆芥湯
漱之
簡要濟衆治痰嗽不定喘急桔梗一兩半
搗羅爲散用童子小便半升煎取四合去
滓温服
子母秘録治小兒卒客忤死燒桔梗末三
錢七飲服○杜壬治上焦有熱口舌咽中

生瘡嗽有膿血桔梗一兩甘草二兩右爲
末每服二錢水一盞煎六分去滓温服食
後細呷之亦治肺壅
梅師方治卒蠱毒下血如鵝肝晝夜不絶
臟腑敗壞桔梗搗汁服七合佳
衍義曰桔梗治肺熱氣奔促嗽逆肺癰排
膿陶隱居云俗方用此乃名薺苨今别薺
苨所謂亂人參者便是非此桔梗也唐本
注云陶引薺苨亂人參謬矣今詳之非也
隱居所言其意止以根言之所以言亂人

參唐本注却以苗難之乃本注誤矣
莨菪





莨(音浪)菪(音蕩)子味苦甘寒有毒主齒痛出蟲肉
痹拘急使人健行見鬼療癲狂風癇顚倒拘
攣多食令人狂走乆服輕身走及奔馬强志

益力通神一名橫唐一名行唐生海濱川谷
及雍州五月採子
陶隱居云今處處有子形頗似五味核而
極小惟入療顚狂方用尋此乃不可多食
過劑爾久服自無嫌通神健行足爲大益
而仙經不見用今方家多作狼唐○今按
陳藏器本草云莨菪子主痃癖安心定志
聰明耳目除邪逐風變白性温不寒取子
暴乾隔日空腹水下一指捻勿令子破破
即令人發狂亦用小便浸之令吸小便盡

曝乾依前服之
禹錫等按蜀本圖經云葉似王不留行菘
藍等莖葉有細毛花白子殻作罌子形實
扁細若粟米許青黄色所在皆有六月七
月採子日乾
藥性論云莨菪亦可單用味苦辛微熱有
大毒生能瀉人見鬼拾針狂亂熟炒止冷
瀉主齒痛蚛牙孔子咬之蟲出石灰清煑
一伏時掬出去牙暴乾以附子乾薑陳橘
皮桂心厚朴爲圓去一切冷氣積年氣痢

甚温暖熱發用緑豆汁解之焦炒碾細末
治下部脫肛
日華子云温有毒甘草升麻犀角并能解
之燒熏蚛牙及洗陰汗
圖經曰莨菪子生海濱川谷及雍州今處
處有之苗莖高二三尺許葉似地黄王不
留行紅藍等而三指闊四月開花紫色苗
莢莖有白毛五月結實有殻作罌子狀如
小石榴房中子至細青白如米粒一名天
仙子五月採子陰乾謹按本經云莨菪性

寒後人多云大熱而史記淳於意傳云淄
川王美人懷子而不乳意飲以莨菪藥一
撮以酒飲之旋乳且不乳豈熱藥所治又
古方主卒癲狂又多單用莨菪不知果性
寒邪小品載治癲狂方云取莨菪三升作
末酒一升漬數日出搗之以向汁和絞去
滓湯上煎令可圓服如小豆三圓日三當
覺口面急頭中有蟲行額及足手有赤色
處如此便是差候未知再服取盡神良又
篋中方主腸風莨菪煎取莨菪實一升治

之暴乾搗篩生薑半斤取汁二物相和銀
鍋中更以無灰酒二升投之上火煎令如
稠餳即旋投酒度用酒可及五升以來即
止煎令可圓如梧子每日酒飲通下三圓
增至五七圓止若圓時粘手則菟絲粉襯
隔煎熬切戒火緊則藥易焦而失力矣初
服微熱勿怪疾甚者服過三日當下利疾
去利亦止絶有效
雷公云凡使勿令使蒼冥子其形相似只
是服無效時人多用雜之其蒼冥子色微

赤若修事十兩以頭醋一鎰煑盡醋爲度
别用黄牛乳汁黑即是莨菪子大毒㬠乾
别搗重篩用勿誤服衝人心大煩悶眼生
暹火
别說云謹按莨菪之功未見如所說而其
毒有甚煑一二日而牙方生用者宜審之
草蒿











草蒿味苦寒無毒主疥瘙痂癢惡瘡殺虱留
熱在骨節間明目一名青蒿一名方潰生華
陰川澤


陶隱居云處處有之即今青蒿人亦取雜
香菜食之
唐本注云此蒿生挼傅金瘡大止血生肉
止疼痛良也○今按陳藏器本草云草蒿
主鬼氣尸疰復連婦人血氣腹内滿及冷
熱乆痢秋冬用子春夏用苗并搗絞汁服
亦暴乾爲末小便中服如覺冷用酒煮又
燒爲灰紙八九重淋取汁和石灰去息肉
黶子
禹錫等按蜀本圖經云葉似茵蔯蒿而背

不白高四尺許四月五月採苗日乾江東
人呼爲𤜦蒿爲其臭似𤜦北人呼爲青蒿
爾雅云蒿菣釋曰蒿一名菣詩小雅云食
野之蒿陸機云青蒿也荆豫之間汝南汝
陰皆云菣孫炎云荆楚之間謂蒿爲菣郭
云今人呼青蒿香中炙啖者爲菣是也
日華子云青蒿補中益氣輕身補虚駐顔
色長毛髮髮黑不老兼去蒜髮心痛熱黄
生搗汁服并傅之瀉痢飯飲調末五錢七
燒灰和石灰煎治惡毒瘡并莖亦用○又

云子味甘冷無毒明目開胃炒用治勞壯
徤人小便浸之治惡瘡疥癬風𤺋殺虱煎
洗又云臭蒿子凉無毒治勞下氣開胃止
盜汗及邪氣鬼毒又名草蒿
圖經曰草蒿即青蒿也生華陰川澤今處
處有之春生苗葉極細嫩時人亦取雜諸
香菜食之至夏高三五尺秋後開細淡黄
花花下便結子如粟米大八九月間採子
陰乾根莖子葉并入藥用乾者炙作飲香
尤佳青蒿亦名方潰凡使子勿使葉使根

勿使莖四者若同反以成疾得童子小便
浸之良治骨蒸熱勞爲最古方多單用者
葛氏治金刃所傷取青蒿搗傅上以帛裹
創血止即愈崔元亮海上方療骨蒸鬼氣
取童子小便五大斗澄過青蒿五斗八九
月採帶子者最好細剉二物相和内好大
釜中以猛火煎取三大斗去滓淨洗令乾
再瀉汁安釜中以微火煎可取二大斗即
取猪膽十枚相和煎一大斗半除火待冷
以新瓷器盛每欲服時取甘草二三兩熟

炙搗末以煎和搗一千杵爲圓空腹粥飲
下二十圓漸增至三十圓止
雷公云凡使惟中爲妙到膝即仰到腰即
俯使子勿使葉使根勿使莖四件若同使
翻然成痼疾採得葉不計多少用七歲兒
七個溺浸七日七夜後漉出㬠乾用之
食療云青蒿寒益氣長髮能輕身補中不
老明目煞風毒搗傅瘡上止血生肉最早
春便生色白者是自然香醋淹爲菹益人
治骨蒸以小便漬一兩宿乾末爲圓甚去

熱勞又鬼氣取子爲末酒服之方寸七差
燒灰淋汁和石灰煎治惡瘡瘢靨
百一方治蜂螫人嚼青蒿傅瘡上即差
斗門方治丈夫勞痩青蒿細剉水三升童
子小便五升同煎取一升半去滓入器中
煎成膏圓如梧桐子大空心臨卧以温酒
吞下二十圓
衍義曰草蒿今青蒿也在處有之得春最
早人剔以爲蔬根赤葉香今人謂之青蒿
亦有所别也但一類之中又取其青色者

陜西綏銀之間有青蒿在蒿叢之間時有
一兩窠迥然青色土人謂之爲香蒿莖葉
與常蒿一同但常蒿色淡青此蒿色深青
故氣芬芳恐古人所用以深青者爲勝不
然諸蒿何嘗不青
旋覆花




旋覆花味鹹甘温微冷利有小毒主結氣脅
下滿驚悸除水去五臟間寒熱補中下氣消
胸上痰結唾如膠漆心脅痰水膀胱留飲風
氣濕痹皮間死肉目中眵(音嗤)䁾(音蔑)利大腸通
血脉益色澤一名戴椹一名金沸草一名盛
椹其根主風濕生平澤川谷五月採花日乾
二十日成
陶隱居云出近道下濕地似菊花而大又
别有旋葍根出河南來北國亦有形似芎


藭惟合旋葍膏用之餘無所入非此覆花
根也
唐本注云旋覆根在中品陶云苗似薑根
似高良薑而細此是山薑證不是旋覆根
今復道從北國來似芎藭芎藭與高良薑
全無仿佛爾
禹錫等按蜀本圖經云旋覆花葉似水蘇
花黄如菊今所在皆有六月至九月採花
藥性論云旋覆花使味甘無毒主肋脅氣
下寒熱水腫主治膀胱宿水去逐大腹開

胃止嘔逆不下食○爾雅云蕧盜庚注旋
覆似菊疏復一名盜庚也○蕭炳云旋覆
用花葍旋用根
日華子云無毒明目治頭風通血脉葉止
金瘡血
圖經曰旋覆花生平澤川谷今所在有之
二月已後生苗多近水傍大如紅藍而無
刺長一二尺已來葉似柳莖細六月開花
似菊花銅錢大深黃色上黨田野人呼爲
金錢花七月八月採花暴乾二十日成今

近都人家園囿所蒔金錢花花葉并如上
說極易繁盛恐即旋覆也張仲景治傷寒
汗下後心下痞堅噫氣不除有七物旋覆
代赭湯雜治婦人有三物旋覆湯胡洽有
除痰飲在兩脅脹滿等疾旋覆花圓用之
者尤多也
雷公云凡採得後去裹花蕊殻皮并蒂子
取花蘂蒸從已至午㬠乾用
外臺秘要救急續斷筋法取旋覆花草根
淨洗土搗量瘡大小傅之日一二易以差

爲度○又方破斫筋斷者以旋覆根搗汁
瀝瘡中仍用滓封瘡上十五日即斷筋便
續此方出蘇景仲家獠奴用效
經驗後方治中風及壅滯以旋覆花洗塵
令淨搗末煉蜜圓如梧桐子大夜卧以茶
湯下五圓至七圓十圓
梅師方治金瘡止血搗旋覆花苗傅瘡即
止
衍義曰旋覆花葉如大菊又如艾蒿七八
月有花大如梧桐子花淡黃緑繁茂圓而

覆下亦一異也其香過如菊行痰水去頭
目風其味甘苦辛亦走散之藥也其旋花
四月五月有花别一種非此花也第八卷
已具之
圖經衍義本草卷之十六





