










圖經衍義本草卷之九父二
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　草部上品之上
　　　遠志
　齊
　州
　威
　勝
　軍


　商
　州


遠志爲君味苦温無毒主咳逆傷中補不足
除邪氣利九竅益智慧耳目聰明不忘强志
倍力利丈夫定心氣止驚悸益精去心下膈
氣皮膚中熱面目黄乆服輕身不老好顔色
延年葉名小草主益精補陰氣止虚損夢淺

一名棘菀一名葽繞一名細草生太山及冤
句川谷四月採根葉陰乾得茯苓冬葵子龍
骨良殺天雄附子毒畏眞珠藜蘆蜚蠊齊蛤
　圖經曰今河陜京西州郡亦有之根黄色
　形如蒿根苗名小草似麻黃而青又如蓽
　豆葉亦有似大青而小者三月開花白色
　根長及一尺四月採根葉陰乾泗州出者
　花紅根葉俱大於他處商州者根又黑色
　俗傳夷門遠志最佳范汪方治胸痹心痛
　逆氣膈中飲不下

　藥性論云遠志畏蠐螬治心神健忘安魂
　魄令人不迷堅壯陽道主夢邪
　陶隱居云按藥名無齊蛤恐是百合冤句
　縣屬兖州濟陰郡今猶從彭城北蘭陵來
　用之打去心取皮今用一斤止得三兩皮
　或云陶云恐是百合非也
　日華子云主膈氣驚魘長肌肉助筋骨婦
　人血噤失音小兒客忤服無忌
　抱朴子内篇云陵陽仲子服遠志三十年
　有子三十七人開書所視便記而不忘

　雷公云遠志凡使先須去心若不去心服
　之令人悶去心了用熟甘草湯浸一宿漉
　出暴乾用之也
　肘後方云治人心孔惛塞多忘喜誤丁酉
　日密自至市買遠志著巾角中還爲末服
　之勿令人知
　　　細辛
　岢
　嵐
　軍



　華
　州


細辛味辛温無毒主咳逆頭痛腦動百節拘
攣風濕痹痛死肌温中下氣破痰利水道開
胸中除痹齆鼻風癇癲疾下乳結汗不出血
不行安五臟益肝膽通精氣乆服明目利九
竅輕身長年一名小辛生華陰山谷二月及

八月採根陰乾曾青棗根爲之使惡狼毒山
茱萸黄耆畏消石滑石反藜蘆
　圖經云今處處有之然他處所出者不及
　華州者眞其根細而其味極辛故名之曰
　細辛今人多以杜蘅當之杜蘅吐人用時
　須細辨耳江淮俗呼爲馬蹄香以人多誤
　用故此詳述之
　藥性論云細辛臣忌生菜味苦辛治咳逆
　上氣惡風風頭手足拘急安五臟六腑添
　膽氣去皮風濕痒能止眼風泪下明目開

　胸中滯除齒痛主血閉婦人血瀝腰痛
　雷公云凡使一一揀去雙葉服之害人須
　去頭土了用瓜水浸一宿至明漉出曝乾
　用之
　禹錫云按范子云細辛出華陰色白者苦
　外臺秘要治卒客忤停口不能言細辛桂
　心等分内口中
　别說云謹按細辛非華陰者不得爲細辛
　用若杜蘅之類自應依本性於用爾又細
　辛若單用末不可過半錢匕多即氣悶塞

　不通者死
　聖惠方云治口臭及𧏾齒腫痛細辛煮取
　濃汁熱含令吐差
　衍義曰細辛用根今惟華州者佳柔韌極
　細直深紫色味極辛嚼之習習如椒治頭
　面風痛不可闕也葉如葵葉亦黑非此則
　杜蘅也杜蘅葉形如馬蹄下故俗云馬蹄
　香蓋根似白前又似細辛襄漢間一種細
　辛極細而直色黄白乃是鬼督郵不可用
　　　石斛


　温
　州


　春
　州


石斛味甘平無毒主傷中除痹下氣補五臟

虚勞羸瘦强陰益精補内絶不足平胃氣長
肌肉逐皮膚邪熱痱氣脚膝疼冷痹弱久服
厚腸胃輕身延年定志除驚一名林蘭一名
禁生一名杜蘭一名石遂生六安山谷水傍
石上七月八月採莖陰乾陸英爲之使惡凝
水石巴豆畏僵蠶雷丸
　圖經曰今荆湖川廣州郡及温台州亦有
　之以廣南者爲佳在山谷中五月生苗莖
　似竹節節間出碎葉七月開花十月結實
　其根細長黄色或云採莖以酒洗捋蒸炙

　成不用灰湯其江南生者有二種一種似
　大麥累累相連頭生一名麥斛一種大如
　雀髀名雀髀斛惟生石上者勝亦有生藥
　木上者名木斛不堪用
　陶隱居云今用石斛出始興生石上細實
　桑灰湯沃之色如金形似蚱蜢髀者爲佳
　近道亦有次宣城間生櫟樹上者名木斛
　其莖形長大而色淺六安屬廬江今始安
　亦出木斛至虚長不入丸散惟可爲酒漬
　煮湯用爾俗方最以補虚療脚膝

　日華子云治虚損劣弱壯筋骨暖水藏輕
　身益智平胃氣逐虚邪
　雷公云凡使先去頭土用酒浸一宿漉出
　於日中曝乾却用酥蒸從巳至酉却徐徐
　焙乾用
　禹錫云謹按藥性論云石斛君益氣除熱
　主治男子腰脚軟弱健陽逐皮肌風痹骨
　中乆冷虚損補腎積精腰痛養腎氣益力
　衍義曰石斛細若小草長三四寸柔韌折
　之如肉而實今人多以木斛渾行醫工亦

　不能明辨世又謂之金釵石斛蓋後人取
　象而言之然其不輕將木斛折之中虚如
　禾草長尺餘但色深若光澤而已眞石斛
　治胃中虚熱有功
　　　巴㦸天

　滁
　州



　歸
　州

巴㦸天味辛甘微温無毒主大風邪氣陰痿
不起强筋骨安五臟補中增志益氣療頭面
遊風小腹及陰中相引痛下氣補五勞益精
利男子生巴郡及下邳山谷二月八月採根
陰乾覆盆子爲之使惡朝生雷丸丹參


　圖經曰今江淮河東州郡亦有之皆不及
　蜀川者佳葉似茗經冬不枯俗名三蔓草
　又名不凋草葉似麥門冬今兩種但擊破
　視其中紫而鮮潔者僞也眞者擊破其中
　雖紫又有微白糝如粉色
　陶隱居云今亦用建平宜都者狀如牡丹
　而細外赤内黑用之打去心
　唐本注云巴戟天苗俗方名三蔓草葉似
　茗經冬不枯根如連珠多者良宿根青色
　嫩根白紫用之亦同連珠厚者爲勝

　日華子云味苦五臟定心氣除一切風治
　邪氣療水腫又名不凋草色紫如小念珠
　有小孔子堅硬難擣搗
　雷公云凡使須用枸杞子湯浸一宿待稍
　軟漉出却用酒浸一伏時又漉出用菊花
　同熬令焦黄去菊花布拭令乾用
　禹錫云謹按藥性論云紫巴戟天使能治
　男子夜夢鬼交泄精强陰除頭面中風主
　下氣大風血癩病人虚損加而用之
　衍義曰巴戟天本有心乾縮時偶自落或

　可以抽摘故中心或空非自有小孔子也
　今人欲要中間紫色則多僞以大豆汁沃
　之不可不察外堅難染故先從中間紫色
　有人嗜酒日須五七杯後患脚氣甚危或
　教以巴戟半兩糯米同炒米微轉色不用
　米大黄一兩剉炒同爲末熟蜜爲丸温水
　下五七十丸仍禁酒遂愈
　　　赤箭




　兗
　州
赤箭味辛温主殺鬼精物蠱毒惡氣消癰腫
下支滿疝下血乆服益氣力長陰肥健輕身
增年一名離母一名鬼督郵生陳倉川谷雍
州及太山少室三月四月八月採根暴乾
　圖經曰赤箭生陳倉川谷雍州及泰山少
　室今江湖間亦有之然不中藥用謹按抱


　朴子云按仙方中有合離草一名獨揺一
　名離母所以謂之合離離母者此草爲物
　下根如芋魁有游子十二枚周環之去大
　魁數尺雖相須而實不連但以氣相屬耳
　陶隱居云陳倉屬雍州扶風郡按此草亦
　是芝類云莖赤如箭杆葉生其端根如人
　足又云如芋有十二子爲衛有風不動無
　風自揺如此亦非俗所見而徐長卿亦名
　鬼督郵又復有鬼箭莖有羽其療并相似
　而益人乖異恐并非此赤箭

　禹錫云按藥性論云赤箭無毒
　别說云謹按今醫家見用天麻即是此赤
　箭根今補注與圖經所載乃别是一物中
　品之下又出天麻一目注云出鄆州考今
　之所出赤箭根苗乃自齊鄆而來者爲上
　今翰林沈公括最爲博識嘗解此一說云
　古方用天麻者不用赤箭用赤箭者即無
　天麻方中諸藥皆同而唯此名或别即是
　天麻赤箭本爲一物并合用根也今中品
　之下所别出天麻一目乃與此赤箭所說

　都不相干即明說是一物爾然中品之下
　所爲天麻者世所未嘗見用今就此赤箭
　根爲天麻則與今所用不相違然赤箭則
　言苗用之有自表入裏之功天麻則言根
　用之有自内達外之理根則抽苗徑直而
　上苗則結子成熟而落返從簳中而下至
　上而生以此粗可識其内外主治之理
　衍義曰赤箭天麻苗也然與天麻治療不
　同故後人分之爲二經中言八月採根曝
　乾故知此即苗也

　　　菴䕡子

　寧
　州


　泰
　州



菴䕡子味苦微寒微温無毒主五臟瘀血腹
中水氣臚脹留熱風寒濕痹身體諸痛療心
下堅膈中寒熱周痹婦人月水不通消食明
目乆服輕身延年不老駏驉食之神仙生雍
州川谷亦生上黨及道邊十月採實陰乾荆
實薏苡爲之使
　圖經曰今江淮亦有之春生苗葉如艾蒿
　高三二尺七月開花八月結實十月採陰
　乾今人通以九月採江南人家多種此辟
　蛇今人治打撲損多用此法飲散皆通其

　效最速服食方不見用
　日華子云治腰脚重痛膀胱疼明目及骨
　節煩痛不下食
　禹錫云謹按藥性論云菴䕡使味辛苦益
　氣主男子陰痿不起治心腹脹滿能消瘀
　血
　廣利方治瘀血不散變成癰搗生菴䕡蒿
　取汁一升服之

　　　菥蓂子




菥蓂子味辛微温無毒主明目目痛泪出除
痹補五臟益精光療心腹腰痛乆服輕身不
老一名蔑菥一名大蕺一名馬辛一名大薺
生咸陽川澤及道旁四月五月採暴乾得荆
實細辛良惡(乾薑/苦參)
　圖經曰爾雅云菥蓂大薺郭璞云似薺細
　葉俗呼之曰老薺蘇恭亦云是大薺又云

　然菥蓂味辛大薺味甘陳藏器以大薺當
　是葶藶非菥蓂菥蓂大而褊葶藶細而圓
　二物殊也而爾雅自有葶藶謂之蕇注云
　實葉皆似芥一名狗薺大抵二物皆薺類
　故人多不能細分乃爾致疑也古今眼目
　方中多用之崔元亮海上方療眼熱痛泪
　不止以菥蓂子一物搗篩爲末欲卧以銅
　箸點眼中當有熱泪及惡物出并去努肉
　可三四十夜點之甚佳
　藥性論云菥蓂子苦參爲使能治肝家積

　聚眼目赤腫
　陶隱居云今處處有之人乃言是大薺子
　俗用甚稀
　陳藏器云菥蓂子本經一名大薺蘇引爾
　雅爲注云大薺按大薺即葶藶非菥蓂也
　菥蓂大而褊葶藶細而圓二物殊别也
　　　蓍實





　泰
　州

蓍實味苦酸平無毒主益氣充肌膚明目聰
慧先知乆服不饑不老輕身生少室山谷八
月九月採實日暴乾
　圖經曰今蔡州上蔡縣白龜祠傍其生如
　蒿作叢高五六尺一本一二十莖至多者


　三五十莖生便條直所以異於衆蒿也秋
　後有花出於枝端紅紫色形如菊八月九
　月採其實日乾入藥今醫家亦稀用其莖
　爲筮以問鬼神知吉凶故聖人贊之謂之
　神物史記龜策傳曰龜千歲乃遊於蓮葉
　之上蓍百莖共一根又其所生獸無虎狼
　蟲無毒螫徐廣注曰劉向云龜千歲而靈
　蓍百年而一本生百莖又褚先生云蓍生
　滿百莖者其下必有神龜守之其上常有
　黄雲覆之

　唐本注云此草所在有之以其莖爲筮陶
　誤用楮實爲之本經云味苦楮實味甘其
　楮實移在木部也
　　　卷柏


　海
　州



　兗
　州

卷柏味辛甘温平微寒無毒主五臟邪氣女
子陰中寒熱痛癥瘕血閉絶子止咳逆治脱
肛散淋結頭中風眩痿蹶强陰益精乆服輕
身和顔色令人好容體一名萬歲一名豹足
一名求股一名交時生常山山谷石間五月
七月採陰乾
　圖經曰今關陜沂兖諸州亦有之宿根紫


　色多鬚春生苗似柏葉而細碎拳攣如鷄
　足青黄色高三五寸無花子多生石上五
　月七月採陰乾去下近石有沙土處用之
　藥性論云卷柏君能治月經不通尸疰鬼
　疰腹痛去百邪鬼魅
　陶隱居云今出近道叢生石土上細葉似
　柏卷屈狀如鷄足青黄色用之去下有沙
　土處
　日華子云鎭心治邪啼泣除面皯頭風暖
　水藏生用破血炙用止血

　　　龍膽

　襄
　洲

　睦
　州
　山
　龍
　膽
龍膽味苦寒大寒無毒主骨間寒熱驚耀邪

氣續絶傷定五臟殺蠱毒除胃中伏熱時節
温熱熱泄下痢去腸中小蟲益肝膽氣止驚
惕久服益智不忘輕身耐老一名陵游生齊
朐山谷及冤句二月八月十一月十二月採
根陰乾貫衆爲之使惡防葵地黄
　圖經曰今近道亦有之宿根黄白色下抽
　根十餘本大類牛膝直上生苗高尺餘四
　月生葉似柳葉而細莖如小稍枝七月開
　花如牽牛花作鈴鐸形青碧色冬後結子
　苗便枯俗呼云草龍膽湘中又有山龍膽

　草味苦澀此同類而别種也○古方治疸
　多用之集驗方穀疸丸苦參三兩龍膽一
　兩二物下篩牛膽和丸先食以麥飲服之
　陶隱居云今出近道吴興爲勝狀似牛膝
　味甚苦故以膽爲名今按别本注云狀似
　龍葵味苦如膽因以爲名
　日華子云小豆爲使治客忤疳氣熱病狂
　語及瘡疥明目止煩益智治健忘
　雷公云採得後陰乾欲使時用銅刀切去
　髭土頭了剉於甘草湯中浸一宿至明漉

　出暴乾用勿空腹餌之令人溺不禁
　禹錫云謹按藥性論云龍膽能主小兒驚
　癇入心壯熱骨熱擁腫治時疾熱黄口瘡
　聖惠方治蛔蟲攻心如刺吐水龍膽一兩
　去頭剉水二盞煮取一盞去滓隔宿不食
　平旦服
　外臺秘要治卒下血不止龍膽一虎口以
　水五升煮取二升半分温五服差
　肘後方治卒心痛龍膽四兩酒三升煮取
　一升半頓服

　　　白蒿




白蒿味甘平無毒主五藏邪氣風寒濕痹補
中益氣長毛髮令黑療心懸少食常饑久服
輕身耳目聦明不老生中山川澤二月採
　圖經曰白蒿蓬蒿也今所在有之似青蒿
　而葉粗上有白毛錯澁從初生至枯白於


　衆蒿頗似細艾三月採此爾雅所謂蘩皤
　蒿是也疏云蓬蒿今白蒿春始生及秋香
　美可生食又可蒸一名游胡北海人謂之
　旁勃故大戴禮夏小正云蘩游胡游胡旁
　勃也此草故人以爲□唐孟詵亦云生挼
　醋食今人但食蔞蒿不復食此或疑此蒿
　即蔞蒿
　陶隱居云蒿類甚多而俗中不聞呼白蒿
　者方藥家既不用皆無復識之所主療既
　殊則應更加研訪服食七禽散云白兔食

　之仙與菴䕡子同法耳
　孟詵云白蒿寒春初此蒿前諸草生摶汁
　去熱黄及心痛其葉生挼醋淹之爲菹甚
　益人
白英味甘寒無毒主寒熱八疸消渴補中益
氣乆服輕身延年一名穀菜一名白草生益
州山谷春採葉夏採莖秋採花冬採根
　陶隱居云諸方藥不用此乃有蔛菜生水
　中人蒸食之此乃生山谷當非是又有白
　草葉作羹飲甚治勞而不用根華益州乃

　有苦菜土人專食之皆充倦無病疑或是
　此唐本注云此鬼目草也蔓生葉似王瓜
　小長而五椏實圓若龍葵子生青熟紫黑
　煮汁飲解勞東人謂之白草陶云白草似
　識之而不的辨
　陳藏器云白英主煩熱風疹丹毒瘧瘴寒
　熱小兒結熱煮汁飲之一名鬼目爾雅云
　苻鬼目注似葛葉有毛子赤如耳璫珠若
　云子熟黑誤矣
紫芝味甘温主耳聾利關節保神益精氣堅

筋骨好顔色乆服輕身不老延年一名木芝
生高夏山谷六芝皆無毒六月採薯蕷爲之
使得髮良得麻子人白瓜子牡桂共益人惡
常山畏扁青茵蔯蒿
　藥性論云紫芝使畏髮味甘平無毒主能
　保神益壽
　陶隱居云按郡縣無高夏名恐是山名爾
　此六芝皆仙草之類俗所稀見族種甚多
　形色壞異并載芝草圖中今俗所用紫芝
　此是朽樹木株上生狀如木檽名爲紫芝

　蓋止療痔而不宜以合諸補丸藥也凡得
　芝草便正爾食之無餘節度故皆不云服
　法也
　抱朴子云赤者如珊瑚白者如截肪黑者
　如澤漆青者如翠羽黄者如紫金而皆光
　明洞徹如堅冰也○又云木芝者松柏脂
　倫地千歲化爲茯苓萬歲其上生小木狀
　似蓮花名曰木威喜芝夜視有光持之甚
　滑燒之不焦帶之辟兵
赤芝味苦平主胸中結益心氣補中增智慧

不忘久食輕身不老延年神仙一名丹芝生
霍山
　陶隱居云南嶽本是衡山漢武帝始以小
　霍山代之非正也此則應生衡山也
黑芝味鹹平主癃利水道益腎氣通九竅聰
察久食輕身不老延年神仙一名玄芝生常
山
　唐本注云五芝經云皆以五色生於五嶽
　諸方所獻白芝未必華山黑芝又非常嶽
　且芝多黄白稀有黑青者然紫芝最多非

　五芝類但芝自難得縱獲一二豈得終久
　服耶
青芝味酸平主明目補肝氣安精魂仁恕久
食輕身不老延年神仙不忘强志一名龍芝
生泰山
黄芝味甘平主心腹五邪益脾氣安神忠信
和樂久食輕身不老延年神仙一名金芝生
嵩山
白芝味辛平主咳逆上氣益肺氣通利口鼻
强志意勇悍安魄久食輕身不老延年神仙

一名玉芝生華山
兜木香燒去惡氣除病疫漢武帝故事西王
母降上燒兜木香末兜木香兜渠國所獻如
大豆塗宫門香聞百里關中大疾疫死者相
枕燒此香疫則止内傳云死者皆起此則靈
香非中國所致標其功用爲衆草之首焉
無風獨摇草帶之使夫婦相愛生嶺南頭如
彈子尾若鳥尾兩片開合見人自動故曰獨
揺草
　海藥云謹按廣志云生嶺南又云生大秦

　國性温平無毒主頭面遊風遍身癢煮汁
　淋蘸陶朱術云五月五日採諸山野往往
　亦有之
羊不吃草味苦辛温無毒主一切風血補益
攻諸病煮之亦浸酒生蜀川山谷葉細長在
諸草中羊不吃者是
仙人草主小兒酢瘡煮湯浴亦搗傅之酢瘡
頭小大硬小者此瘡或有不因藥而自瘥者
當丹毒入腹必危可預飲冷藥以防之兼用
此草洗瘡亦明目去膚醫按汁滴目中生階

庭間高二三寸葉細有薦齒似離鬲草北地
不生也
千里及味苦平小毒主天下疫氣結黄瘧瘴
蟲毒煮服之吐下亦搗傅瘡蟲蛇犬等咬處
藤生道旁籬落間有之葉細厚宣湖間有之
錢葛味甘温無毒主一切風血氣羸弱令人
性健乆服風緩及偏風并正生山南峽中葉
似枸杞根如葛黑色也
甜藤味甘寒無毒去熱煩解毒調中氣令人
肥健又主剥馬血毒入肉狂犬牛馬熱黄搗

絞取汁和米粉作糗餌食之甜美止泄搗葉
汁傅蛇咬瘡生江南山林下蔓如葛又有小
葉尖長氣辛臭搗傅小兒腹除痞滿閃癖
地楊梅味辛平無毒主赤白痢取莖子煎服
生江東温濕地四五月有子似楊梅苗如蓑
草也
天竺乾薑味辛温無毒主冷氣寒中宿食不
消腹脹下痢腰背疼痃癖氣塊惡血積聚生
婆羅門國似薑小黄一名胡乾薑
圖經衍義本草卷之九










