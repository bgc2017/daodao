










圖經衍義本草卷之二十九曰四
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　獸部下品
　　　豚卵






豚卵味甘温無毒主驚癇癲疾鬼疰蠱毒除
寒熱賁豚五癃邪氣攣縮一名豚顚陰乾藏
之勿令敗○懸蹄主五痔伏熱在腸腸癰内
蝕○猪四足小寒主傷撻諸敗瘡下乳汁○
心主驚邪憂恚○腎冷和理腎氣通利膀胱
膽主傷寒熱渴○肚主補中益氣止渴利○
齒主小兒驚癇五月五日取○鬐膏生髮○
肪膏主煎諸膏藥解斑猫芫青毒○豭猪肉
味酸冷療狂病○凡猪肉味苦主閉血脉弱
筋骨虚人肌不可久食病人金瘡者尤甚○

猪屎主寒熱黄疸濕痹
　圖經曰豚卵本經不著所出州土云一名
　豚顚陰乾藏之勿令敗謹按楊雄方言云
　猪燕朝鮮之間謂之貑關東西謂之彘或
　謂之豕南楚謂之狶(音/喜)其子謂之豯(音/奚)吴
　揚之間謂之猪子其實一種也今云豚卵
　當是猪子也猪之屬爲用最多惟肉不宜
　食食之多暴肥蓋風虚所致也
　陶隱居云猪爲用最多惟肉不宜食人有
　多食皆能暴肥此蓋虚肥故也其脂能悅

　皮膚作手膏不皴裂肪膏煎藥無不用之
　勿令中水臘月者歷年不壞頸下膏謂之
　負革肪入道家用其屎汁極療温毒熱食
　其肉飲酒不可卧床稻穰中又白猪白蹄
　雜青者不可食之猪膏又忌烏梅
　禹錫云按孟詵云腎主人腎虚不可久食
　肚主暴痢虚弱○按日華子云腎補水臟
　暖腰膝補膀胱治耳聾雖補腎又令人少
　子肚補虚損殺勞蟲止痢釀黄糯米蒸搗
　爲末甚治膀氣并小兒疳蛔黄瘦病

　外臺秘要方療毒熱病攻手足腫疼痛欲
　脫方猪膏和羊屎塗之亦佳
　千金翼方治手足皴裂血出疼痛若冬月
　冒涉凍凌面目手足瘃壞及熱疼痛皆治
　取猪腦髓著熱酒中以洗之差
　肘後方治卒腫痢身面皆洪大生猪肝一
　具細切頓食之勿與鹽乃可用苦酒妙
　經驗後方定喘化涎猪蹄甲四十九個洗
　淨控乾每個指甲内半夏白礬各一字入
　罐子内封閉勿令烟出火煅通赤去火細

　研入麝香一錢七人有上喘咳嗽用糯米
　飲下小兒半錢至妙
　梅師方治産後虚勞骨節疼痛汗出不止
　取猪腎造晞臛以葱豉米如法食之
　傷寒類要方療男子女人黄疸病醫不愈
　耳目悉黄食飲不消胃中脹熱生黄衣在
　胃中有乾屎使病爾用煎猪脂一小升温
　熱頓服之日三燥屎下去乃愈
　千金髓方治胎孕九個月將産消息用猪
　肚一個依常法著葱五味煮熟食之食不

　盡再食不與别人食
　姚和衆方小兒初生猪膽一枚以水七升
　煎取四升澄清浴兒令永無瘡疥
　子母秘録方療吹奶惡寒壯熱猪肪脂以
　冷水浸榻之熱即易有效
　　　狐





狐陰莖味甘有毒主女子絶産陰癢小兒陰
頽卵腫○五臟及腸味苦微寒有毒主蠱毒
寒熱小兒驚癇雄狐屎燒之辟惡在木石上
者是
　圖經曰狐舊不著所出州郡陶隱居注云
　江東無狐皆在北方及益州今江南亦時
　有京洛尤多形似黃狗鼻尖尾大北土作
　膾生食之甚暖去風補虚勞陰莖及五臟
　皆入藥肝燒灰以治風今人作狐肝散用

　之膽主暴亡續傳信方云臘月收雄狐膽
　若有人卒暴亡未移時者温水微研灌入
　喉即活常須預備救人移時即無及矣
　陶隱居云江東無狐皆出北方及益州間
　形似狸而黄亦善能爲魅
　唐本注云狐肉及腸作臛食之主疥瘡久
　不差者腸主牛疫燒灰和水灌之乃勝獺
　鼻尖似小狗惟大尾全不似狸
　日華子云狐暖無毒補虚勞治惡瘡疥隨
　臟而補頭尾灰治牛疫以水飲之心肝生

　服治妖魅雄狐尾燒辟惡
　孟詵云狐補虚煮炙食之又主五臟邪氣
　患蠱毒寒熱宜多服之
　食醫心鏡云治驚癇神精恍惚語言錯謬
　歌笑無度兼五臟積冷蠱毒寒熱狐肉一
　片及五臟治如食法豉汁中煮五味和作
　羹或作粥炙食并得京中以羊骨汁鯽魚
　替豉汁
　千金方惡刺取狐屎灰臘月膏和封孔上
　又方治一切惡瘻中冷瘜肉用正月狐屎

　不限多少乾末食前新汲水下一錢七
　衍義曰狐今用肝治風皮兼毛用爲裘者
　是也此獸多疑極審聽人智出之以多疑
　審聽而捕取捕者多用胸
　　　獺






獺肝味甘有毒主鬼疰蠱毒却魚鯁止久嗽
燒服之○肉療疫氣温病及牛馬時行病煮
屎灌之亦良
　圖經曰獺舊不著所出州土今江湖間多
　有之北土人亦馴養以爲玩廣雅一名水
　狗然有獱(音/賔)獱或作猵(音/頻)獺形大頭如馬
　身似蝙蝠淮南子云養池魚者不畜獱獺
　許愼注云猵獺類也入藥當以取魚祭天
　者其肉性寒主骨蒸勞血脉不行營衛虚
　滿及女子經絡不通血熱大小腸秘澀然

　消陽氣不益男子宜少食五臟及肉皆性
　寒惟肝温主傳尸勞極四肢寒瘧虚汗客
　熱亦主産勞諸畜肝皆葉數定惟此肝一
　月一葉十二月十二葉其間又有退葉用
　之須見形力不爾多僞
　陶隱居云獺有兩種有獱獺形大頭如馬
　身似蝙蝠不入藥用此當取以魚祭天者
　其骨亦療食魚骨鯁有牛馬家可與取屎
　收之多出溪岸邊其肉不可與兔肉雜食
　唐本注云别録云獺四足主手足皮皴裂

　陳藏器云獺主魚骨鯁不可出者取足於
　項下爬之亦煮汁食皮毛主水癊病者作
　褥及履屨著之并煮汁服屎主魚臍瘡研
　傅之亦主驢馬蟲顙細研灌鼻中
　禹錫云按藥性論云獺肝君味鹹微熱無
　毒能治上氣咳嗽勞損疾尸疰瘦病其骨
　治嘔噦不止○孟詵云獺肝主疰病相染
　一門悉患者以肝一具火炙末以水和方
　寸七服之日再服謹按服之下水脹但熱
　毒風虚脹服之即差若是冷氣虚脹食益

　虚腫甚也只治熱不治冷不可一概爾
　按日華子云獺肉平無毒治水氣脹滿熱
　毒風獺肝治虚勞并傳尸勞疾
　肘後方尸疰鬼疰病者葛此云是五尸之
　一疰又挾諸鬼邪爲害其病變動乃有三
　十六種至九十九種大略使人寒熱淋瀝
　沉沉默默然不的知其所苦而無處不惡
　累年積月漸就頓滯以致於死死後傳以
　傍人乃至滅門覺如此候者便宜急治獺
　肝一具陰乾杵末水服方寸七日三未差

　再作姚云神效○又方治腸痔大便常有
　血燒獺肝服一錢七
　衍義曰獺四足俱短頭與身尾皆匾毛色
　若故紫帛大者身與尾長三尺餘食魚居
　水中出水中亦不死亦能休於大木上世
　謂之水獺嘗縻置大水瓮中於其間旋轉
　如風水謂之成旋壠起四面高中心凹下
　觀者駭目皮西戎將以飾毳服領袖問之
　云垢不著如風□翳目即就袖口飾目中
　即出又毛端果不著塵亦一異也又本草

　叙例言獺膽分杯嘗試之不驗惟塗於盞
　唇但使酒稍高於盞面分杯之事亦古今
　傳誤言也不可不正之肝用之有驗
　　　鼹鼠





鼹鼠(鼹音/偃)味鹹無毒主癰疽諸瘻蝕惡瘡陰

𧏾爛瘡在土中行五月取令乾燔之
　陶隱居云俗中一名隱鼠一名鼢(扶粉/切)鼠
　形如鼠大而無尾黑色長鼻甚强常穿鑿
　地中行討掘即得今諸山林中有獸大如
　水牛形似猪灰赤色下脚似象胸前尾上
　皆白有力而純亦名鼹鼠人長取食之肉
　亦似牛肉肉多以作脯其膏亦云主瘻乃
　云此是鼠王其精溺一滴落地輒成一鼠
　穀有鼠灾年則多出恐非虚爾
　陳藏器云鼹鼠肉主風久食主瘡疥痔瘻

　膏堪摩諸惡瘡本經所說即是小於鼠在
　地中行者陶亦云形如鼠尾黑常穿於地
　中討掘即得如經所言乃是今之鼢鼠小
　口尖者其鼹鼠是獸非鼠之儔大如牛前
　脚短皮入鞦轡用
　衍義曰鼹鼠鼢鼠也其毛色如鼠今京畿
　田中甚多脚絶短但能行尾長寸許目極
　小項尤短兼易掘取或安竹弓射之用以
　飼鷹陶不合更引今諸山林中大如水牛
　形似猪灰赤色者也設使是鼠則孰能見

　其溺精成鼠也陶如此輕信但眞醇之士
　不以無稽之言爲妄矣今經云在土中行
　則鼢鼠無疑
　　　鼺鼠





鼺鼠鼺音羸主墮胎令産易生山都平谷

　陶隱居云鼺是鼯鼠一名飛生狀如蝙蝠
　大如鴟鳶毛紫色暗夜行飛生人取其皮
　毛以與産婦持之令兒易生又有水馬生
　海中是魚蝦類狀如馬形亦主易産
　陳藏器云陶云有水馬生海中主産按水
　馬婦人臨産帶之不爾臨時燒末飲服亦
　可手持之出南海形如馬長五六寸蝦類
　也南州異物志云婦人難産割裂而出者
　手握此蟲如羊之産也生物中羊産最易
　禹錫云按難産通用藥云鼺鼠微温

　衍義曰鼺鼠經中不言性味惟是於難産
　通用藥中云鼺鼠微温毛赤黑色長尾人
　捕得取皮爲暖帽但向下飛則可亦不能
　致遠今關西山中甚有毛極密人謂之飛
　生者是也注中又引水馬首如馬身如蝦
　背傴僂身有竹節紋長二三寸今謂之海
　馬
　　　腽朒臍






　
腽朒臍味鹹無毒主鬼氣尸疰夢與鬼交鬼
魅狐魅心腹痛中惡邪氣宿血結塊痃癖羸
瘦等骨訥獸似狐而大長尾生西戎
　圖經曰腽朒臍出西戎今東海傍亦有之
　云是新羅國海狗腎舊說是骨訥獸似狐
　而大長尾其皮坐自有肉黄毛三莖共一
　穴今滄州所圖乃是魚類而豕首兩足其

　臍紅紫色上有紫斑點全不相類醫家亦
　兼用此云欲驗其眞取置睡犬傍其犬忽
　驚跳若犴者爲佳
　日華子云腽朒獸熱補中益氣腎暖腰膝
　助陽氣破癥結療驚狂癇疾及心腹疼破
　宿血
　禹錫云按藥性論云腽朒臍君大熱此是
　新羅國海内狗外腎也連而取之主治男
　子宿癥氣塊積冷勞氣羸瘦腎精衰損多
　色成腎勞瘦悴

　雷公云凡使先須細認其僞者多其海中
　有獸號曰水鳥龍海人採得殺之取腎將
　入諸處在藥中修合恐有誤其物自殊有
　一對其有兩重薄皮裹丸氣肉核皮上白
　有肉黄毛三莖共一穴年年癊濕常如新
　若用須酒浸一日後以紙裹微微於火上
　炙令香細剉單擣用也
　衍義曰腽腑臍今出登萊州藥性論以謂
　是海内狗外腎日華子又謂之獸今觀其
　狀非狗非獸亦非魚也但前即似獸尾即

　魚其身有短密淡青白毛腹脅下全白仍
　相間於淡青白毛上有深青黑點乆則色
　復淡皮厚且韌如牛皮邊將多取以飾鞍
　韉其臍治臍腹積冷精衰脾腎勞極有功
　不待别試也似狐長尾之說蓋今人多不
　識
　　　麂







麂(音/紀)味甘平無毒主五痔病炸出以薑醋進
之大有效又云多食能動人痼疾○頭骨爲
灰飲下主飛尸生東南山谷
　圖經曰麂出東南山谷今有山林處皆有
　而均房湘漢間尤多實獐類也謹按爾雅
　𪊨與麂同大麕旄毛狗足釋曰麕亦獐也
　旄毛㺜(音/猱)長毛也大獐毛長狗足者名𪊨
　南人往往食其肉然堅韌不及獐味美多

　食之則動痼疾其皮作履舄勝於衆皮頭
　亦入藥用
　禹錫云按日華子云麂凉有毒能墮胎及
　發瘡癤疥
　衍義曰麂獐之屬又小於獐但口兩邊有
　長牙好鬥則用其牙皮爲第一無出其右
　者然多牙傷痕四方皆有山深處則頗多
　其聲如擊破鈸
野猪黄味辛甘平無毒主金瘡止血生肉療
癲癇水研如棗核日二服效

　禹錫云按孟詵云野猪主補肌膚令人虚
　肥其膽中有黃研如水服之治疰病其肉
　尚勝諸猪雌者肉美其冬月在林中食橡
　子肉色赤補五臟風氣其膏煉令精細以
　一匙和一盞酒服目三服令婦人多乳服
　十日可供三四孩子齒作灰服主蛇毒膽
　治惡熱氣
　日華子云野猪主腸風瀉血炙食不過十
　頓膽中黃治鬼疰癇疾及惡毒風小兒疳
　氣客忤天吊脂悦色并除風腫毒瘡疥癬

　臘月陳者佳外腎和皮燒作灰不用絶過
　爲末飲下治崩中帶下并腸風瀉血及血
　痢
　食醫心鏡方主久痔野雞下血不止肛邊
　痛猪肉二斤切著五味炙空心食作羹亦
　得
　衍義曰野猪黄在膽中治小兒諸癇疾京
　西界野猪甚多形如家猪但腹小脚長毛
　色褐作群行獵人惟敢射最後者射中前
　奔者則群猪散走傷人肉色赤如馬肉其

　味甘肉復軟微動風黄不常有間得之世
　亦少用食之尚勝家猪
敗鼓皮平主中蠱毒
　圖經曰敗鼓皮主蠱毒古方亦單用燒灰
　服之用之者稀故但附於其末
　陶隱居云此用穿敗者燒作屑水和服之
　病人即唤蠱主姓名仍往令其呼取蠱仍
　差白蘘荷亦然自草部今移
　外臺秘要方治蠱取敗鼓皮廣五寸長一
　尺薔薇根五寸如足拇指大本元云茛菪

　根剉以水一升酒三升煮取一升服之當
　下蠱蟲即愈
　梅師方治卒中蠱毒下血如鵝肝晝夜不
　絶臟腑壞敗待死知蠱姓名方破鼓皮燒
　灰服自呼名治之乃去又欲知蠱毒主姓
　名取敗鼓皮少許作末飲服病人須臾自
　當呼蠱主姓名
　衍義曰敗鼓皮黄牛皮爲勝今不言是何
　皮蓋亦以驢馬皮爲之者唐韓退之所謂
　牛溲馬勃敗鼓之皮俱收并蓄待用無遺

　者今用處亦少尤好煎膠專用牛皮始可
　入藥
麋脂味辛温無毒主癰腫惡瘡死肌寒風濕
痹四肢拘緩不收風頭腫氣通腠理柔皮膚
不可近陰令痿一名宫脂畏大黄○角味甘
無毒主痹止血益氣力生南山山谷及淮海
邊十月取
　陶隱居云今海陵間最多千百爲群多牝
　少牡人言一牡輒交十餘牝交畢即死其
　脂墮上中經年人得之方好名曰遁脂酒

　服至良尋麋性乃爾淫快不應痿人陰一
　方言不可近陰令陰不痿此乃有理麋肉
　不可合蝦及生菜梅李果實食之皆病人
　其角刮取屑熬香酒服之大益人事出彭
　祖傳中
　禹錫云按孟詵云麋肉益氣補中治腰脚
　不與雉肉同食謹按肉多無功用所食亦
　微補五臟不足氣多食令人弱房發脚氣
　骨除虚勞至良可煮骨作汁釀酒飲之令
　人肥白美顔色○又云其角補虚勞填髓

　理角法可五寸截之中破炙令黄香後末
　和酒空腹服三錢七若卒心痛一服立差
　常服之令人赤白如花益陽道不知何因
　與肉功不同爾亦可煎作膠與鹿角膠同
　功茸甚勝鹿茸仙方甚重又丈夫冷氣及
　風筋骨疼痛作粉長服又於漿水中研爲
　泥塗面令不皺光華可愛又常俗人以皮
　作靴熏脚氣
　經驗方治老人骨髓虚竭補益麋茸煎麋
　茸五兩去毛塗酥炙微黄爲末以清酒二

　升於銀鍋中慢火熬成膏盛瓷器中每服
　半匙温酒調下空心食前服
　沈存中筆談麋茸利補陽鹿茸利補陰壯
　骨血堅陽道强骨髓茄茸太嫩長數寸破
　之如朽木端如馬腦紅玉者最善
驢屎熬之主熨風腫瘻瘡○屎汁主心腹卒
痛諸疰忤○尿主癥癖胃反吐不止牙齒痛
水毒
牝驢尿主燥水○駁驢尿主濕水一服五合
良燥水者畫體成字濕水者不成字乳主小

兒熱急黄等多服使痢○尾下軸垢主瘧水
洗取汁和麵如彈丸二枚作燒餅瘧未發前
食一枚至發時食一枚療瘧無久新發無期
者
　禹錫云按蜀本云味甘性冷利療消渇驢
　色類多以烏者爲勝○蕭炳云驢乳主熱
　黄小兒熱驚邪赤痢○日華子云乳治小
　兒癇客忤天吊風
　孟詵云肉主風狂憂愁不樂能安心氣又
　頭燖去毛煮汁以漬麴醖酒去大風又生

　脂和生椒熟搗綿裹塞耳治積年耳聾狂
　癲不能語不識人者和酒服三升良皮覆
　患瘧人良又和毛煎令作膠治一切風毒
　骨節痛呻吟不止者消和酒服良又骨煮
　作湯浴漬身治歷節風又煮頭汁令服三
　二升治多年消渴無不差者又脂和烏梅
　爲丸治多年瘧未發時服三十丸又頭中
　一切風以毛一斤炒令黄投一斗酒中漬
　三日空心細細飲使醉衣覆卧取汗明日
　更依前服忌陳倉米麥麫

　外臺秘要方治反胃昔幼年經患此疾每
　服食餅及羹粥等須臾吐出貞觀中許奉
　御兄弟及柴蔣等家時稱名醫奉敕令治
　罄竭所患竟不能療漸羸憊候絶朝夕忽
　有一術士云服驢小便極驗日服二合後
　食唯吐一半晡時又服二合人定時食粥
　吐即便定迄至今日午時奏知之大内中
　五六人患反胃同服一時俱差此藥稍有
　毒服時不可過多盛取尿及熱服二合病
　深七日以來服之良後來療人并差

　衍義曰驢肉食之動風脂肥尤甚屢試屢
　驗日華子以謂止風狂治一切風未可憑
　也煎膠用皮者取其發散皮膚之外也仍
　須烏者用烏之意如用烏雞子爲蛇烏鴉
　之類其物雖治風然更取其水色蓋以制
　其熱則生風之義
猯肉胞膏味甘平無毒主上氣乏氣咳逆酒
和三合服之日二又主馬肺病蟲顙等病○
肉主乆水脹不差垂死者作羹臛食之下水
大○效胞乾之湯摩如鷄卵許空腹服吐諸

蠱毒
　陳藏器云猯脂主傳尸鬼氣疰忤銷於酒
　中服之亦殺馬漏脊蟲瘡服丹石人食之
　良一名獾豚極肥也唐本先附
　禹錫云按孟詵云猯主服丹石勞熱患赤
　白痢多時不差者可煮肉經宿露中明日
　空腹和醬食之一頓即差又瘦人可和五
　味煮食令人長脂肉肥白曾服丹石可時
　時服之丹石惡發熱
　衍義曰猯肥矮毛微灰色頭連脊毛一道

　黑嘴尖黑尾短闊蒸食之極美貉形如小
　狐毛黄褐色野獸中猯肉最甘美仍益瘦
　人
豺皮性熱主冷痹脚氣熟之以纏病上即瘥
(唐本/先附)
　禹錫云按孟詵云主疳痢腹中諸瘡煮汁
　飲之或燒灰和酒服之其灰傅𧏾齒瘡肉
　酸不可食消人脂肉損人神情○日華子
　云有毒炙裹軟脚骨食之能瘦人
　聖惠方治噎病用狼喉結曝乾杵末入半

　錢於飯内食之妙
　外臺秘要方治瘰癧狼屎灰傅上
野駝脂無毒主頑痹風瘙惡瘡毒腫死肌筋
皮攣縮捥損筋骨火炙摩之取熱氣入内又
和米粉作煎餅食之療痔勿令病人知脂在
兩峰内生塞北河西家駝爲用亦可(今/附)
　圖經曰野駝出塞北河西今惟西北蕃界
　有之此中盡人家畜養生息者入藥不及
　野駝耳其脂在兩峰肉間其性温治風下
　氣壯力潤皮膚人亦鮮食之又六畜毛蹄

　甲主鬼蠱毒寒熱驚癇癲痓狂走駱駝毛
　尤良陶隱居云六畜謂馬牛羊猪狗雞也
　騾驢亦其類毛蹄各出其身之品類中所
　主療不必盡同此矣蘇恭云駱駝毛蹄甲
　主婦人赤白下最善
　衍義曰野駝生西北界等處家生者峰蹄
　最精人多煮熟糟啖糞爲乾末搐鼻中治
　鼻衂此西番多用嘗進築於彼屢見之
獼猴味酸平無毒肉主諸風勞釀酒彌佳頭
角主瘴瘧作湯治小兒則辟驚鬼魅寒熱手

主小兒驚癇口噤屎主蜘蛛咬肉爲脯主久
瘧皮主馬疫氣此物數種者都名寓屬取色
黄尾長面赤者是人家養者肉及屎并不主
病爲其食息雜違其本眞也(唐愼微/續添)
　聖惠方治鬼瘧進退不定用猢猻頭骨一
　枚燒灰末空心温酒調一錢七臨發再服
六畜毛蹄甲味鹹平有毒主鬼疰蠱毒寒熱
驚癇癲痓狂走駱駝毛尤良
　圖經曰文具野駝脂條下
　陶隱居云六畜謂馬牛羊猪狗鷄也騾驢

　亦其類駱駝方家并少用且馬牛羊雞猪
　狗毛蹄亦以各出其身之品類中所主療
　不必同此矣
　唐本注云駱駝毛蹄甲主婦人赤白帶下
　最善
諸血味甘平主補人身血不足或因患血枯
皮上膚起面無顔色者皆不足也并生飲之
又解諸藥毒菌毒止渴除丹毒去煩熱食筋
令人多力
果然肉味鹹無毒主瘧瘴寒熱煮食之亦坐

其皮爲褥似猴人面毛如蒼鴨肋邊堪作褥
南州異物志云交州有果然獸其名自呼如
猿白質黑文尾長過其頭鼻孔向天雨以尾
塞鼻孔毛温而細爾雅蜼仰鼻而長尾郭注
與此相似也
諸肉有毒獸歧尾殺人鹿豹文殺人羊心有
孔殺人馬蹄夜目五月已後食之殺人犬懸
蹄肉有毒殺人不可食米瓮中肉人漏沾脯
殺人肉中有星如米殺人羊脯三月已後有
蟲如馬尾有毒殺人脯曝不燥火燒不動入

腹不消久置黍米瓮中令人氣閉白馬鞍下
肉食之損人五臟馬及鹿膳白不可食乳酪
及大酢和食令人爲血痢驢馬兔肉妊娠不
可食乳酪煎魚鱠爪和食立患霍亂猪牛肉
和食令人患寸白蟲諸肉煮熟不飲水食之
成瘕食兔肉食乾薑令人霍亂市得野中脯
多有射罔毒食諸肉過度還飲肉汁即消食
腦立銷





圖經衍義本草卷之二十九







