










圖經衍義本草卷之二十五君六
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　木部下品
　　　橡實






橡實味苦微温無毒主下痢厚腸胃肥徤人
其殻爲散煮汁服亦主痢并堪染用一名杼
斗槲櫟皆有斗以櫟爲勝所在山谷中皆有
　圖經曰橡實櫟木子也本經不載所出州
　土云所在山谷皆有今亦然木高二三丈
　三四月開黄花八九月結實其實爲皂斗
　槲櫟皆有斗而以櫟爲勝不拘時採其皮
　并實用爾雅云櫟其實捄釋曰櫟似樗之
　木也捄盛實之房也其實橡也有捄匯自
　裹詩秦風云山有苞櫟陸機云秦人謂柞

　櫟爲櫟又唐風云集於苞栩陸機云今柞
　櫟也徐州人謂櫟爲杼或謂之栩今京洛
　及河内謂櫟亦爲杼五方通語也然則柞
　櫟也杼也栩也皆橡櫟之通名也
　日華子云櫟樹皮平無毒治水痢消瘰癧
　除惡瘡橡斗子澀腸止瀉煮食可止饑御
　歉歲殻止腸風崩中帶下冷熱瀉痢并染
　鬚髮入藥并搗炒焦用
　雷公云凡使去粗皮一重取橡實蒸從巳
　至末出剉作五片用之

　孫眞人枕中素云橡實子非果非穀而最
　益人服食未能斷穀啖之尤佳無氣而受
　氣無味而受味消食止痢令人强健不極
　義曰橡實櫟木子也葉如栗葉在處有
　但堅而不堪充材亦木之性也山中以椿
　人爲糧然澀腸木善爲炭他木皆不及其
　殻堪染皂若曾經雨水者其色淡不若不
　經雨水者槲亦有殻但少而不及櫟木所
　實者
　　　益智子





益智子味辛温無毒主遺精虚漏小便餘澀
益氣安神補不足安三焦調諸氣夜多小便
者取二十四枚碎入鹽同煎服有奇驗按山
海經云生崑崙國
　圖經曰益智子生崑崙國今嶺南州郡往


　往有之葉似蘘荷長丈餘其根傍生小枝
　高七八寸無葉花萼作穗生其上如棗許
　大皮白中人黑人細者佳含之攝涎唾採
　無時盧循爲廣州刺史遺劉裕益智粽裕
　答以續命湯是此也
　禹錫云按陳藏器云止嘔噦廣志云葉似
　蘘荷長丈餘其根上有小枝高八九尺無
　葉萼子叢生大如棗中瓣黑皮白核小者
　名益智含之攝涎穢出交趾
　顧微廣州記云益智葉如蘘荷莖如竹箭

　子從心出一枝有十子子肉白滑四破去
　之或外皮蜜煮爲粽味辛
　　　鼠李





鼠李主寒熱瘰癧瘡○皮味苦微寒無毒主
除身皮熱毒一名牛李一名鼠梓一名椑(音/卑)

生田野採無時
　圖經曰鼠李即烏巢子也本經不載所出
　州土但云生田野今蜀川多有之枝葉如
　李子實若五味子色黳黑其汁紫色味甘
　苦實熟時採日乾九蒸酒漬服能下血其
　皮採無時一名牛李
　唐本注云此藥一名趙李一名皂李一名
　烏槎樹皮主諸瘡寒熱毒痹子主牛馬六
　畜瘡中蟲或生擣傅之或和脂塗皆效
　食療云微寒主腹脹滿其根有毒煑濃汁

　含之治𧏾齒并疳蟲蝕人脊骨者可煑濃
　汁灌之良其肉主脹滿穀脹和麵作餅子
　空心食之少時當瀉其煮根汁亦空心服
　一盞治脊骨疳
　　　椰子皮






椰子皮味苦平無毒止血療鼻衂吐逆霍亂
煑汁服之殻中肉益氣去風○漿服之主消
渴塗頭益髮令黑生安南樹如棕櫚子殻可
爲器交州記曰椰子中有漿飲之得醉
　海藥云謹按交州記云生南海狀若海棕
　實名椰子大如碗許大外有麤皮如大腹
　子豆蔻之類内有漿似酒飲之不醉主消
　渴吐血水腫去風熱雲南者亦好武侯討
　雲南時并令將士剪除椰樹不令小邦有
　此異物多食動氣也

　衍義曰椰子開之有汁如乳極甘香自别
　是一種氣味中又有一塊瓤形如瓜蔞上
　有細壠起亦白色但微虚紋若婦人裙褶
　其味亦如其汁又着殻一重白肉剮取之
　皆可與瓤糖煎爲果汁色如白酒其味如
　瓤然謂之酒者好事者當日强名之取其
　殻爲酒器如酒中有毒則酒沸起今人皆
　漆其裏則全失用椰子之意
　　　紫荆木






紫荆木味苦平無毒主破宿血下五淋濃煑
服之今人多於庭院間種者花艷可愛
　圖經曰紫荆舊不著所生州郡今處處有
　之人多於庭院間種植木似黄荆葉小無
　椏花豔紫可愛或云田氏之荆也至秋子
　熟如小珠名紫珠江東林澤間尤多

　禹錫云謹按陳藏器云紫珠寒主解毒物
　癰疽喉痹飛尸蠱毒腫瘻蛇虺蟲蠶狂犬
　等毒并煮汁服亦煑汁洗瘡腫除血長膚
　一名紫荆樹似黃荆葉小無椏非田氏之
　荆也至秋子熟正紫圓如小珠生江東林
　澤間有之
　日華子云紫荆木通小膓皮梗同用花功
　用亦同
　　　南藤






南藤味辛温無毒主風血補衰老起陽强腰
脚除痹變白逐冷氣排風邪亦煮汁服亦浸
酒冬月用之生依南樹故號南藤莖如馬鞭
有節紫褐色一名丁公藤生南山山谷
　圖經曰南藤即丁公藤也生南山山谷今
　出泉州榮州生依南木故名南藤苗如馬

　鞭有節紫褐色葉如杏葉而尖採無時此
　下又有千金藤云生北地者根如指色黑
　似漆生南土者黃赤如細辛又有榼藤子
　生廣南山林間木如通草藤三年方熟紫
　黑色一名象豆醫家稀用故附於其類
　南史解叔謙雁門人母有疾夜於庭中稽
　顙祈告聞空中云得丁公藤治即差訪醫
　及本草皆無至宜都山中見一翁伐木云
　是丁公藤療風乃拜泣求得之及漬酒法
　受畢失翁所在母疾遂愈

　
　　　杉木





杉木微温無毒主療漆瘡
　圖經曰杉木舊不載所出州土今南中深
　山中多有之木類松而勁直葉附枝生若
　剌針爾雅云柀煔郭璞注云煔似松生江

　南可以爲船及棺材作柱埋之不腐也又
　人家常用作桶板甚耐水醫師取其節煑
　汁浸捋脚氣殊效
　唐柳柳州纂救三死方云元和十二年二
　月得脚氣夜半痞絶脅有塊大如石且死
　因大寒不知人三日家人號哭榮陽鄭洵
　美傳杉木湯服半食頃大下三下氣通塊
　散取前件杉木節一大升橘葉切一大升
　此地無葉可以皮代之大腹檳榔七枚合
　子碎之童子小便三大升共煑取一大升

　半分兩服若一服得快利即停後服已前
　三死眞死矣會有教者皆得不死恐他人
　不幸有類余病故傳焉又杉菌出宜州生
　積年杉木上若菌狀云味苦性微温主心
　脾氣疼及暴心痛採無時
　陶隱居云削作柿煑以洗漆瘡無不即差
　又有鼠查生去地高尺餘許煑以洗漆多
　差又有漆姑葉細細多生石邊亦療漆瘡
　其雞子及蟹并是舊方
　唐本注云杉材木水煑汁浸捋脚氣腫滿

　服之療心腹脹痛去惡氣其鼠查漆婦有
　别功列出下品
　禹錫云按日華子云味辛治風實豚霍亂
　止氣并煎湯服并淋洗須是油杉及臭者
　良
　衍義曰杉榦端直如松不凋但葉闊成枝
　廬山有萬於杉寺此杉也作屑煮汁浸洗
　脚氣腫滿
　　　接骨木






接骨木味苦甘平無毒主折傷續筋骨除風
癢齲齒可作浴湯一名蒴藋
　唐本注云葉如陸英花亦相似但作樹高
　一二丈許木輕虚無心斫枝插便生人家
　亦種之一名木蒴藋所在皆有之唐本先
　附

　禹錫云按陳藏器云接骨木有小毒根皮
　主痰飲下水腫及痰瘧煮服之當利下及
　吐不可多服葉主瘧小兒服三葉大人服
　七葉并生搗絞汁服得吐爲度本經云無
　毒誤也
　産書云治産後心悶手脚煩熱氣力欲絶
　血運連心頭硬及寒熱不禁接骨木破之
　如算子一握以水一升煎取半升分温兩
　服或小便數惡血不止服之即差此木煑
　之三遍其力一般此是起死人方

　　　木鱉子





木鱉子味甘温無毒主折傷消結腫惡瘡生
肌止腰痛除粉刺䵟𪒟婦人乳癰肛門腫痛
藤生葉有五花狀如薯蕷葉青色面光花黄
其子似栝樓而極大生青熟紅肉上有刺其

核似鱉故以爲名出朗州及南中七八月採
之
　圖經曰木鱉子出朗州及南中今湖嶺諸
　州及杭越全岳州亦有之春生苗作蔓葉
　有五花狀如山芋青色面光四月生黄花
　六月結實似栝樓而極大生青熟紅肉上
　有刺其核似鱉故以爲名每一實其核三
　四十枚八月九月採嶺南人取嫩實及苗
　葉作茹蒸食之
　禹錫云按日華子云醋摩消腫毒

　孫用和方治痔以木鱉子三枚去皮杵碎
　砂盆内研如泥以百沸湯一大碗以上入
　盆器内坐上薰之至通手即洗一日不過
　二三次
　衍義曰木鱉子蔓生歲一枯葉如蒲桃實
　如大栝樓熟則紅黄色微有刺不能刺人
　今荆南之南皆有之九月十月熟實中之
　子曰木鱉子但根不死春旋生苗其子一
　頭尖者爲雄凡植時須雌雄相合麻縷纏
　定及其生也則去其雄者方結實

　　　釣藤





釣藤微寒無毒主小兒寒熱十二驚癇
　圖經曰釣藤本草不載所出州土蘇恭云
　出梁州今亦興元府有之葉細莖長節間
　有刺若釣鈎三月採字或作吊葛洪治小

　兒方多用之其赤湯治卒得癇用吊藤甘
　草炙各二分水五合煮取二合服如小棗
　大日五夜三大良又廣濟及崔氏方療小
　兒驚癇諸湯飲皆用吊藤皮
　藥性論云釣藤臣味甘平能主小兒驚啼
　瘈瘲熱擁
　日華子云治客忤胎風
　陶隱居云出建平亦作釣藤字惟療小兒
　不入餘方唐本注云出梁州細長莖間有
　刺若釣鈎者是

　衍義曰釣藤中空二經不言之長八九尺
　或一二丈者湖南北江南江西山中皆有
　小人有以穴隙間致酒瓮中盜取酒以氣
　吸之酒既出涓涓不斷專治小兒驚熱
　　　棕櫚子






棕櫚子平無毒澀腸止瀉痢腸風崩中帶下
　及養血○皮平無毒止鼻洪吐血破癥治
　崩中帶下腸風赤白痢入藥燒灰用不可
　絶過
　衍義曰棕櫚木今人旋爲器皮燒爲黑灰
　治婦人血露及吐血仍佐之他藥每歲剮
　取棕皮不爾束死花如魚子渫熟淹爲果
　雷公云治崩中帶下
　圖經曰棕櫚亦曰栟櫚出嶺南及西川江
　南亦有之木高一二丈傍無枝條葉大而

　圓歧生枝端有皮相重被於四傍每皮一
　匝爲一節二旬一採轉復生上六七月生
　黄白花八九月結實作房如魚子黑色九
　月十月採其皮木用○山海經曰石脆一
　作翠之山其木多棕是也
　　　芫花











芫花味辛苦温微温有小毒主欬逆上氣喉
鳴喘咽腫短氣蠱毒鬼瘧疝瘕癰腫殺蟲魚
消胸中痰水喜(音/戲)唾水腫五水在五臟皮膚
及腰痛下寒毒肉毒久服令人虚一名去水

一名毒魚一名杜芫其根名蜀桑根療疥瘡
可用毒魚生淮源川谷三月三日採花陰乾
决明爲之使反甘草
　圖經曰芫花生淮源川谷今在處有之宿
　根舊枝莖紫長一二尺根入土深三五寸
　白色似榆根春生苗葉小而尖似楊柳枝
　葉二月開紫花頗似紫荆而作穗又似藤
　花而細三月三日採陰乾其花須未成蘂
　蒂細小未生葉時收之葉生花落即不堪
　用吴晋本草云芫花一名敗葉一名兒草

　一名黄大戟二月生青葉加厚則黑葉有
　紫赤白者三月實落盡葉乃生是也而今
　絳州出者花黄謂之黄芫花○漢太倉公
　淳于意治臨淄女子薄吾蟯瘕爲病腹大
　上膚黄麤循之戚戚然意飲以芫花一撮
　即出燒可數升病遂愈(蟯音/饒)
　陶隱居云近道處處有用之微熬不可近
　眼
　藥性論云芫花使有大毒能治心腹脹滿
　去水氣利五臟寒痰涕唾如膠者主通利

　血脉治惡瘡風痹濕一切毒風四肢攣急
　不能行步能瀉水腫脹滿
　日華子云療嗽瘴瘧所在有小樹子在陂
　澗傍三月中盛花淺紫色
　張仲景方治太陽中風吐下嘔逆者可攻
　十棗湯主之芫花熬甘遂大戟三物等分
　停各篩末取大棗十枚水一升半煑取八
　合去滓納諸藥强人一錢七羸人半錢七
　温服之不下明旦更加半七下後糜粥自
　養病懸飲者亦主之

　經驗方治痔瘻有頭方用芫花入土根不
　限多少以淨水洗却入木臼搗用少許水
　絞取汁於銀銅器内慢火煎成膏將絲綫
　於膏内度過繫痔繫時微痛候心躁落時
　以紙拈子入膏藥於竅内永除根本未落
　不得使水
　三國志云魏初平中有青牛先生常服芫
　花年如五六十人或親識之謂其已百餘
　歲矣
枳椇(音止/矩)味甘平無毒主頭風小腹拘急一

名木蜜其木皮温無毒主五痔和五臟以木
爲屋屋中酒則味薄此亦奇物
　圖經曰陸機云枸枝枸也木似白楊所在
　山中皆有枝枸不直噉之甘美如飴八九
　月熟謂之木蜜本從南方來能敗酒若以
　爲屋柱則一屋之酒皆薄
　唐本注云其樹徑尺木名白石葉如桑柘
　其木作房子似珊瑚核在其端又如癩漢
　指頭
　禹錫云按蜀本云字或車作枸云木名出

　蜀近酒能薄酒味江南人呼謂之木蜜也
紫眞檀味鹹微寒主惡毒風毒
　陶隱居云俗人摩以塗風毒諸腫亦效然
　不及青木香又主金瘡止血亦療淋用之
　唐本注云此物出崑崙盤四國也雖不生
　中華人間遍有之也
　陳藏器云檀樹如檀出海南本功外心腹
　痛霍亂中惡鬼氣殺蟲
　禹錫云謹按日華子云紫眞檀無毒
　千金方治一切腫用紫檀細碎大醋和傅

　腫上
　梅師方治金瘡止血急刮紫眞檀末傅之
烏臼木根皮味苦微温有毒主暴水癥結積
聚生山南平澤
　唐本注云樹高數仞葉似梨杏花黄白子
　黑色
　陳藏器本草云烏臼葉好染皂子多取壓
　爲油塗頭令黑變白爲燈極明服一合令
　人下痢去陰下水唐本先附
　禹錫云按日華子云烏臼根皮凉治頭風

　通大小便以慢火炙令脂汁盡黄乾後用
　斗門方大便不通用烏臼木方停一寸來
　劈破以水煎取小半盞服之立通不用多
　服其功神聖兼能取水
鹽麩子味酸微寒無毒除痰飲瘴瘧喉中熱
結喉痹止渴解酒毒黄疸飛尸蠱毒天行寒
熱痰嗽變白生毛髮取子乾搗爲末食之嶺
南人將以防瘴○樹白皮主破血止血蠱毒
血痢殺蛔蟲并煎服之○根白皮主酒疸搗
碎米泔浸一宿平旦空腹温服一二升葉如

椿生吴蜀山谷子秋熟爲穗粒如小豆上有
鹽似雪食之酸鹹止渴一名叛奴鹽
　陳藏器云蜀人謂之酸桶博物志云酸桶
　七月出穗蜀人謂之主音穗上有鹽著可
　爲羹亦謂之酢桶矣吴人謂之烏鹽也
　禹錫云按陳藏器云子主頭風白屑效
　日華子云鹽麩葉上球子治中蠱毒毒藥
　消酒毒根用并同
楠材微温主霍亂吐下不止
　陶隱居云削作柿煑服之卒急無他藥用

　此
　禹錫云按日華子云味辛熱微毒治轉筋
　衍義曰楠材今江南等路造船場皆此木
　也縁木性堅而善居水乆則多中空爲白
　蟻所穴
柘木味甘温無毒主補虚損取白皮及東行
根白皮煮汁釀酒主風虚耳聾勞損虚羸瘦
腰腎冷夢與人交接泄精者取汁服之無刺
者良主婦人崩中血結及主瘧疾兼堪染黄
　衍義曰柘木裏有紋亦可旋爲器葉飼蠶

　曰柘蠶葉梗然不及桑葉東行根及皮主
　煑汁釀酒治風虚耳聾有驗餘如經
木槿平無毒止腸風瀉血又主痢後熱渴作
飲服之令人得睡入藥炒用取汁度絲使得
易絡○花凉無毒治腸風瀉血并赤白痢炒
用作湯代茶吃治風
　衍義曰木槿如小葵花淡紅色五葉成一
　花朝開暮斂花與枝兩用湖南北人家多
　種植爲籬障餘如經
石南味辛苦平有毒主養腎氣内傷陰衰利

筋骨皮毛療脚弱五臟邪氣除熱女子不可
久服令思男○實殺蠱毒破積聚逐風痹一
名鬼目生華陰山谷二月四月採葉八月採
實陰乾五加皮爲之使
　圖經曰石南生華陰山谷今南北皆有之
　生於石上株極有高大者江湖間出者葉
　如枇杷葉有小刺凌冬不凋春生白花成
　簇秋結細紅實關隴間出者葉似莽草青
　黄色背有紫點雨多則併生長及二三寸
　根橫細紫色無花實葉至茂密南北人多

　移以植庭宇間陰翳可愛不透日氣入藥
　以關中葉細者良二月四月採葉四月採
　實陰乾
　禹錫按蜀本云終南斜谷近石處甚饒今
　市人多以瓦韋爲石韋以石韋爲石南不
　可不審之
　藥性論云石南臣主除熱惡小薊無毒能
　添腎氣治軟脚煩悶痛殺蟲能逐諸風雖
　能養腎又令人陰痿
　衍義曰石南葉狀如枇杷葉之小者但背

　無毛光而不皺正二月間開花冬有二葉
　爲花苞苞既開中有十五餘花大小如椿
　花甚細碎每一苞約彈許大成一球一花
　六葉一朵有七八球淡白緑色葉末微淡
　赤色花既開蘂滿花但見蘂不見花花纔
　罷去年緑葉盡脫落漸生新葉治腎衰脚
　弱最相宜但京洛河北河東山東頗少人
　以此故少用湖南北江東西二浙甚多故
　多用南實今醫家絶不用
木天蓼味辛温有小毒主癥結積聚風勞虚

冷生山谷中
　圖經曰木天蓼木高二三丈三月四月開
　花似柘花五月採子子作球形似苘其球
　子可藏作果啖之亦治諸冷氣蘇恭云作
　藤蔓生者自是藤天蓼也又有一種小天
　蓼生天目山四明山木如栀子冬不凋然
　則天蓼有三種雖其狀不同而療體甚相
　似也
　唐本注云作藤蔓葉似柘花白子如棗許
　無定形中瓤似茄子味辛啖之以當薑蓼

　其苗藤切以酒浸服或以釀酒去風冷癥
　癖大效所在皆有今出安州申州
　陳藏器本草云木天蓼今時所用出鳳州
　樹高如冬青不凋出深山人云多服損壽
　以其逐風損氣故也不當以藤天蓼爲主
　既云木蓼豈更藤生自有藤蓼爾唐本先
　附此
　禹錫云按藥性論云天蓼子使味苦辛微
　熱無毒能治中賊風口面⬤斜主冷痃癖
　氣塊女子虚勞

黄環味苦平有毒主蠱毒鬼疰鬼魅邪氣在
臟中除咳逆寒熱一名凌泉一名大就生蜀
郡山谷三月採根陰乾鳶尾爲之使惡茯苓
防己
　陶隱居云似防己亦作車輻理解蜀都賦
　云青珠黄環者或云是大戟花定非也用
　甚稀市人尠有識者
　唐本注云此物襄陽巴西人謂之就葛作
　藤生根亦葛類所云似防己作車輻解者
　近之人取葛誤得食之吐痢不止用土漿

　解乃差此眞黄環也餘處亦稀惟襄陽大
　有本經用根今云大戟花非也其子作角
　生似皂角花實與葛同時矣今園庭種之
　大者莖徑六七寸所在有之謂其子名狼
　跋子今太常科劍南來者乃雞屎葛根非
　禹錫云按藥性論云黃環使惡乾薑大寒
　有小毒治上氣急寒熱及百邪
搜疏味辛苦寒微寒無毒主身皮膚中熱除
邪氣止遺溺通利水道除胃中熱下氣可作
浴湯一名巨骨生熊耳川谷及田野故丘墟

地四月採漏蘆爲之使
　陶隱居云李云溲疏一名楊櫨一名牡荆
　一名空疏皮白中空時時有節子似枸杞
　子冬月熟色赤味甘苦末代乃無識者此
　實眞也非人籬援之楊櫨也李當之此說
　於論牡荆乃不爲大乖而濫引溲疏恐斯
　誤矣又云溲疏與空疏亦不同耳疑應作
　熊耳熊耳山名都無掘耳之號
　唐本注云溲疏形似空疏樹高丈許白皮
　其子八九月熟色赤似枸杞子味苦必兩

　兩相并與空疏不同空疏一名楊櫨子爲
　莢不似溲疏
　今注溲疏枸杞雖則相似然枸杞無刺溲
　疏有刺此爲别爾
　禹錫云按藥性論云溲疏使
小天蓼味甘温無毒主一切風虚羸冷手足
疼痹無論老幼輕重浸酒及煑汁服之十許
日覺皮膚間風出如蟲行生天目山四明山
樹如栀子冬不凋野獸食之更有木天蓼出
山南大樹今市人貨之云乆服促壽當是其

逐風損氣故也本經有木天蓼即是此也蘇
注云藤生子辛與木又異應是復有藤天蓼
江淮南山間有木天蓼作藤著樹葉如梨花
而薄子如棗辛甘大主風血羸痹腰脚疼冷
取皮釀酒即是蘇引爲天蓼注者夫如是則
有三天蓼俱能逐風其中優劣小者最爲勝
(今/附)
　圖經曰文具見木天蓼條下
小蘖味苦大寒無毒主口瘡疳𧏾殺諸蟲去
心腹中熱氣一名山石榴

　唐本注云其樹枝葉與石榴無異但花異
　子細黑圓如牛李子耳生山石間所在皆
　有襄陽峴山東者爲良陶於蘖木附見二
　種其一是此陶云皮黄其樹乃皮白今太
　常所貯乃葉多剌者名白剌蘖非小蘖也
　今注陳藏器本草云凡是蘖木皆皮黄今
　既不黄而自然非蘖小蘖如石榴皮黄子
　赤如枸杞子兩頭尖人剉枝以染黄若云
　子黑而圓恐是别物非小蘖也唐本先附
莢蒾(音/迷)味甘苦平無毒主三蟲下氣消穀

　唐本注云葉似木槿及似榆作小樹其子
　如溲疏兩兩相并四四相對而色赤味甘
　煮樹枝汁和作粥甚美以飼小兒殺蛔蟲
　不入方用陸機草木疏名擊蒾一名羿先
　蓋檀榆之類也所在山谷有之
　今注陳藏器本草云莢蒾主六畜瘡中蛆
　煑汁作粥灌之蛆立出皮堪爲索生北土
　山林間唐本先附
楓柳皮(楓音/風)味辛大熱有毒主風齲齒痛出
原州

　唐本注云葉似槐莖赤根黄子六月熟緑
　色而細剥取莖皮用之唐本先附
　陳藏器云性澀止水痢蘇云下水腫腫非
　澀藥所治有殊蘇爲誤矣
赤爪木味苦寒無毒主水痢風頭身癢生平
陸所在皆有實味酸冷無毒汁服主水痢沐
頭及洗身上瘡癢一名羊捄一名鼠查
　唐本注云小樹生高五六尺葉似香葇子
　似虎掌爪大如小林梢赤色出山南申安
　隨等州唐本先附

樺木皮味苦平無毒主諸黄疸濃煮汁飲之
良堪爲燭者木似山桃取脂燒辟鬼(今/附)
　衍義曰樺木皮燒爲黑灰合他藥治乍風
　毒及取皮上有紫黑花匀者裹鞍弓鐙
榼藤子味澀甘平無毒主蠱毒五痔喉痹及
小兒脱肛血痢并燒灰服瀉血宜服一枚以
刀剜内瓤熬研爲散空腹熱酒調二錢不過
三服必效又宜入澡豆末除䵟𪒟其殻用貯
丹藥經載不壞按廣州記云生廣南山林間
樹如通草藤也三年方始熟紫黑色一名象

豆(今/附)
　禹錫云按日華子云治飛尸入藥炙用
榧實(上音/匪)味甘無毒主五痔去三蟲蠱毒鬼
疰生永昌
　陶隱居云今出東陽諸郡食其子療寸白
　蟲
　衍義曰榧實大如橄欖殻色紫褐而脂其
　中子有一重粗黑衣其仁黄白色服乆漸
　甘美五痔人常如果食之愈過多則滑腸
欒荆味辛苦温有小毒主大風頭面手足諸

風癲癇狂痙濕痹寒冷疼痛俗方大用之而
本草不載亦無别名但有欒花功用又别非
此花也
　唐本注云按其莖葉都似石南乾亦反卷
　經冬不死葉上有細黑點者眞也今雍州
　所用者是而洛州乃用石荆當之非也唐
　本先附
　禹錫云按藥性論云欒荆子君惡石膏味
　甘辛微熱無毒能治四肢不遂主通血脉
　明目益精光决明爲使

扶栘木皮味苦平有小毒去風血脚氣疼痹
踠損瘀血痛不可忍取白皮火炙酒浸服之
和五木皮煮作湯捋脚氣疼腫殺□(陟生/切)蟲
風瘙燒作灰置酒中令味正經時不敗生江
南山谷樹大十數圍無風葉動華反而後合
詩云棠棣之華偏其反而鄭注云棠棣栘也
亦名栘楊崔豹云栘楊圓葉弱蒂微風大揺
(新補見/陳藏器)
藥實根味辛温無毒主邪氣諸痹疼酸續絶
傷補骨髓一名連木生蜀郡山谷採無時

　唐本注云此藥子也當今盛用胡名那綻
　出通州渝州本經用根恐誤載根字子味
　辛平無毒主破血止痢消腫除蠱疰蛇毒
　崗子生葉似杏花紅白色子肉味酸甘用
　其核仁
欒華味苦寒無毒主目痛淚出傷眦消目腫
生漢中川谷五月採决明爲之使
　唐本注云此樹葉似木槿而薄細花黃似
　槐而小長大子殻似酸漿其中有實如熟
　豌豆圓黑堅硬堪爲數珠者五月六月花

　可收南人取合黄連作煎療目赤火大效
　花以染黄色甚鮮好
蔓椒味苦温無毒主風寒濕痹歷節疼除四
肢厥氣膝痛一名豕椒一名猪椒一名彘椒
一名狗椒生雲中川谷及丘冢間採莖根煑
釀酒
　陶隱居云山野處處有俗呼爲樛似椒黨
　小不香爾一名稀椒可以蒸病出汗也
感藤味甘平無毒調中益氣主五臟通血氣
解諸熱止渴除煩悶治腎釣氣如木防己生

江南山谷如雞卵大斫藤斷吹氣出一頭其
汁甘美如蜜葉生研傅蛇咬瘡一名甘藤甘
感聲近又名甜藤也(新補見陳藏/器日華子)
赤檉木無毒主剥驢馬血入肉毒取以火炙
用熨之亦可煮汁浸之其木中脂一名檉乳
入合質汗用之生河西沙地皮赤色葉細(今/附)
　禹錫云按爾雅疏云檉一名河柳郭云今
　河傍赤莖小楊陸機云生水傍皮正赤如
　絳一名雨師枝葉似松
　日華子云赤檉木温

突厥白味苦主金瘡生肉止痛補腰續筋出
突厥國色白如灰乃云石灰共諸藥合成之
夷人以合金瘡中國用之
　今注醫家見用經效者潞州出焉其根黄
　白色狀似茯苓而虚軟苗高三四尺春夏
　葉如薄荷花似牽牛而紫上有白稜二月
　八月採根暴乾今附
賣子木味甘微鹹平無毒主折傷血内溜續
絶補骨髓止痛安胎生山谷中
　圖經曰賣子木本經不載所出州土注云

　出劎南卭州今惟渠州有每歲出貢謂之
　　賣子木
婆羅得味辛温無毒主冷氣塊温中補腰腎
破痃癖可染髭髮令黑樹如柳子如萆(音/卑)麻
生西國(今/附)
　海藥云謹按徐氏云生西海波斯國似中
　華柳樹也方家多用
甘露藤味甘温無毒主風血氣諸病乆服調
中温補令人肥健好顔色止消渴潤五臟除
腹内諸冷生嶺南藤蔓如箸一名肥藤人服

之得肥也(新補見陳藏/器日華子)
大空味辛苦平有小毒主三蟲殺蟣虱生山
　谷中取根皮作末油和塗蟣虱皆死
　唐本注云根皮赤葉似楮小圓厚作小樹
　抽條高六七尺出襄州山谷所在亦有秦
　隴人名爲獨空唐本先附
椿莢主大便下血今近道處處有之夏中生
莢樗之有花者無莢有莢者無花常生臭樗
上未見椿上有莢者然世俗不辨椿樗之異
故俗中名爲椿莢其實樗莢耳

　衍義曰椿木葉椿樗皆臭但一種有花結
　子一種無花不實世以無花不實木身大
　其榦端直者爲椿椿用木葉其有花而莢
　木身小榦多迂矮者爲樗樗用根葉莢故
　曰未見椿上有莢者惟樗木上有又有樗
　雞故知古人命名曰不言椿雞而言樗雞
　者以顯有鷄者爲樗無鷄者爲椿其義甚
　明用椿木葉樗木根葉莢者宜依此推窮
水楊葉嫩枝味苦平無毒主久痢赤白搗和
水絞取汁服一升日二大效

　　　　　　　　　　　　　　　　　
　今注水楊葉圓闊而赤枝條短硬多生水
　岸傍樹與楊柳相似既生水岸故名水楊
　唐本先附
楊櫨木味苦寒有毒主疽瘻惡瘡水煮葉汁
洗瘡立差生籬垣間一名空疏所在皆有(唐/本)
(先/附)
欓子味辛辣如椒主游蠱飛尸著喉口者刺
破以子揩之令血出當下涎沫煑汁服之去
暴冷腹痛食不消殺腥物木高大莖有刺(新/補)
(見陳/藏器)

柞木皮味苦平無毒治黄疸病皮燒末服方
寸七生南方葉細今之作梳者是(新補見陳/藏器日華)
(子)
黄櫨味苦寒無毒除煩熱解酒疸目黄煮服
之亦洗湯火漆瘡及赤眼堪染黄色生商洛
山谷葉圓木黄川界甚有之(新補見陳藏/器日華子)
柯樹皮味辛平有小毒主大腹水病取白皮
作煎令可圓如梧桐子大平旦三圓須臾又
一圓一名木奴南人用作大船者也
　海藥云謹按廣志云生廣南山谷臨海志

　云是木奴樹主乳氣採皮以水煮去滓復
　煉候凝結丸得爲度每朝空心飲下三圓
　浮氣水腫并從小便出故波斯家用爲船
　舫也
敗扇主蚊子新造屋柱下四隅埋之蚊永不
入燒爲末和粉粉身上主汗彌敗者佳
罌子桐子有大毒壓爲油毒鼠主死摩疥癬
蟲瘡毒腫一名虎子桐似梧桐生山中
石荆欒荆注蘇云用當欒荆非也按石荆似
荆而小生水傍作灰汁沐頭生髮廣濟方云

一名水荆主長髮是也
木黎蘆漏蘆注陶云漏蘆一名鹿驪生南山
人用苗北人用根功在本經木梨蘆有毒非
漏蘆樹生如茱萸樹高三尺有毒殺蟲山人
以瘡疥用之



圖經衍義本草卷之二十五









　　　　　　　　　　　　　　　


