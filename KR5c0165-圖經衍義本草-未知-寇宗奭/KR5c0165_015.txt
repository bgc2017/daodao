










圖經衍義本草卷之十五事二
宋通直郎辨驗藥材寇宗奭編撰
宋太醫助教辨驗藥材許洪校正
草部中品
蒟音矩醬(唐附)蘿摩子(唐附)青黛(今附)
鬱金(唐附)盧會(今附)馬先蒿
延胡索(今附)肉豆蔻(今附)補骨脂(今附)
零陵香(今附)縮紗蜜(今附)蓬莪荗(向律切今附)
積雪草白前薺苨
白藥(唐附)葒草莎草

蓽澄茄(今附)胡黄連(今附)船底苔(新輔)
紅豆蔻(今附)蒔蘿(今附)艾蒳香(今附)
甘松香(今附)垣衣(地衣績注)陟釐(音离)
鳧葵(唐附)女苑王孫
土馬駿(新定)蜀羊泉菟葵(唐附)
薢草(唐附)鱧腸(唐附)爵床
井中苔萍(藍附)茅香花(白茅香花續注)馬蘭(新補山蘭附)
乾苔(新補)百脉根唐附白豆蔻(今附)
地笋(新補)海帶(新定)陀得花(今附)
翦草元(附白藥條條下今分條)使君子(今附)

一十種陳藏器餘
迭迷故魚綱故繳脚布
江中採出蘆虱建草含生草兔肝草
石芒蠶鋼草問荆







味辛温無毒主下氣温中破痰積生
巴蜀
唐本注云蜀都賦所謂流味於番禺者蔓
生葉似王瓜而厚大味辛香實似桑椹皮
黑肉白西戎亦時將來細而辛烈或謂二
種交州愛州人云蒟醬人家多種蔓生子
長大謂苗爲浮留藤取葉合檳榔食之辛
而香也又有蓽撥叢生子細味辛烈於蒟
醬此當信也○今注渝瀘等州出焉唐本
先附

圖經曰蒟醬生巴蜀今夔州嶺南皆有之
昔漢武使唐蒙曉諭南越南越食蒙以蒟
醬蒙問所從何來答曰西北牂牁江廣數
里出番禺城下武帝感之於是開牂牁越
巂也劉淵林注蜀都賦云蒟醬縁木而生
其子如桑椹熟時正青長二三寸以蜜藏
而食之辛香調五臟今云蔓生葉似王瓜
而厚大實皮黑肉白其苗爲浮留藤取葉
合檳榔食之辛而香也兩說大同小異然
則淵林所云乃蜀種如此今說是海南所

傳耳今惟貴蓽撥而不尚蒟醬故鮮有用
者
海藥云謹按廣州記云波斯國文實狀如
桑椹紫褐色者爲上黑者是老不堪黔中
亦有形狀相似滋味一般主咳逆上氣心
腹蟲痛胃弱虚瀉霍亂吐逆解酒食味近
多黑色少見褐色者也
雷公云凡使採得後以刀刮去粗皮便搗
用生薑自然汁拌之蒸一日了出日乾每
修事五兩用生薑汁五兩蒸乾爲度

食療云温散結氣治心腹中惡氣亦名土
蓽撥嶺南蓽撥尤治胃氣疾巴蜀有之
齊民要術蒟子下氣消穀
蘿摩子味甘辛温無毒主虚勞葉食之功同
於子陸機云一名芄蘭幽州謂之雀瓢
唐本注按雀瓢是女青别名葉蓋相似以
葉似女青故兼名雀瓢○今按陳藏器本
草云蘿摩條中白汁主蜘蛛蠶咬折取汁
點瘡上此汁爛絲煮食補益按陶注枸杞
條云傅腫東人呼爲白環藤生籬落間折

有白汁一名雀瓢此注又云雀瓢是女青
然女青終非白環二物相似不能分别唐
本先附
禹錫等按爾雅云雚芄蘭釋曰雚一名芄
蘭郭璞云雚芄蔓生斷之有白汁可啖如
此注則似雚芄一名蘭或傳寫誤芄衍字
外臺秘要治白癜風以蘿摩草白汁傅上
揩令破再傅三度瘥
梅師方治火丹毒遍身赤腫不可忍以蘿
摩草搗絞汁傅之或搗傅上隨手消之

青黛味鹹寒無毒主解諸藥毒小兒諸熱驚
癇發熱天行頭痛寒熱并水研服亦摩傅熱
瘡惡腫金瘡下血蛇犬等毒從波斯國來及
太原并廬陵南康等染澱亦堪傅熱惡腫蛇
虺螫毒染瓮上池沫紫碧色者用之同青黛
功(今附)
禹錫等按藥性論云青黛君味甘平能解
小兒疳熱消瘦殺疳蟲
陳藏器云青黛并鷄子白大黄傅瘡癰蛇
虺等毒

圖經曰文具藍實條下
宫氣方疳痢羸瘦毛焦方歌曰孩兒雜病
變成疳不問强羸女與男恰似脊傍多變
動還如瘦疾困耽耽又歌曰煩熱毛焦鼻
口乾皮膚枯槁四肢癱腹中時時更下痢
赤黄青白一般般眼澁面黄鼻孔赤穀道
開張不欲看忽然瀉下成疳淀又却濃涕
一團團唇焦嘔逆不乳哺壯熱增寒卧不
安腹中有病須醫藥何須祈禱信神盤此
方便是青黛散孩兒百病服來看

初虞世治諸蟲毒所傷青黛雄黄等分同
研爲末新汲水調下二錢七
太平廣記青黛殺惡蟲物化爲水
梅師方治傷寒發豌豆瘡未成膿方以波
斯青黛大棗許冷水研服
衍義曰青黛乃藍爲之有一婦人患臍下
腹上連二陰遍滿生濕瘡狀如馬瓜瘡他
處并無熱癢而痛大小便澀出黄汁食亦
减身面浮腫醫作惡瘡治用鰻鯏魚松脂
黃丹之類塗上瘡愈熱痛甚治不對故如

此問之此人嗜酒貪啖喜魚蟹發風等物
急令用温水洗拭去膏藥尋以馬齒莧四
兩爛研細入青黛一兩再研匀塗痛瘡上
即時熱减痛癢皆去仍服八正散日三服
分敗客熱每塗藥得一時乆藥已乾燥又
再塗新濕藥凡如此二日减三分之一五
日减三分之二自此二十日愈既愈乃問
曰此瘡何縁至此曰中下焦蓄風熱毒氣
若不出當作腸癰内痔仍常須禁酒及發
風物然不能禁酒後果餘患内痔

鬱金




鬱金味辛苦寒無毒主血積下氣生肌止血
破惡血血淋尿血金瘡
唐本注云此藥苗似薑黃花白質紅末秋
出莖心無實根黃赤取四畔子根去皮火


乾之生蜀地及西戎馬藥用之破血而補
胡人謂之馬蒁嶺南者有實似小豆蔻不
堪噉唐本先附
禹錫等按藥性論云鬱金單用亦可治女
人宿血氣心痛冷氣結聚温醋摩服之亦
啖馬藥用治脹痛
圖經曰鬱金本經不載所出州土蘇恭云
生蜀地及西戎胡人謂之馬蒁今廣南江
西州郡亦有之然不及蜀中者佳四月初
生苗似薑黄花白質紅末秋出莖心無實

根黄赤取四畔子根去皮火乾之古方稀
用今小兒方及馬醫多用之謹按許愼說
文解字云鬱芳草也十葉爲貫百二十貫
築以煮之爲鬱鬱今鬱林郡也木部中品
有鬱金香云生大秦國二月三月有花狀
如紅藍其花即香也陳氏云爲百草之英
既云百草之英乃是草類又與此同名而
在木部非也今人不復用亦無辨之者故
但附於此耳
經驗方治尿血不定以一兩搗爲末葱白

一握相和以水一盞煎至三合去滓温服
日須三服
經驗後方治風痰鬱金一分藜蘆十分各
爲末和令匀每服一字用温漿水一盞先
以少漿水調下餘者水漱口都服便以食
壓之
孫用和治陽毒入胃下血頻疼痛不可忍
鬱金五個大者牛黄一皂莢子大别細研
二味同爲散每服用醋漿水一盞同煎三
沸温服

丹房鏡源云灰可用結砂子
說文曰鬱金芳草也十葉爲貫百二十貫
築以煮之爲鬯曰鬱鬯草之華遠方所貢
芳草合釀之以降神
周禮云鬱人凡祭祀賔客之裸和事鬱鬯
衍義曰鬱金不香今人將染婦人衣最鮮
明然不奈日炙染成衣則微有鬱金之氣
盧會






盧會味苦寒無毒主熱風煩悶胸膈間熱氣
明目鎭心小兒癲癇驚風療五疳殺三蟲及
痔病瘡瘻解巴豆毒一名訥會一名奴會俗
呼爲象膽蓋以味苦如膽故也生波斯國似
黑錫(今附)
禹錫等按藥性論云盧會亦可單用殺小
兒疳蛔主吹鼻殺腦疳除鼻癢南海藥譜

云樹脂也本草不細委之謂象膽者殊非
也兼治小兒諸熱
圖經曰盧會出波斯國今惟廣州有來者
其木生山野中滴脂淚而成採之不拘時
月俗呼爲象膽其味苦而云耳盧會治濕
癢搔之有黄汁者劉禹錫著其方云余少
年曾患癬初生頸項間後延上左耳遂成
濕瘡用斑猫狗膽桃根等諸藥徒令蜇蠚
其瘡轉盛偶於楚州賣藥人教用盧會一
兩研炙甘草半兩末相和令匀先以温漿

水洗癬乃用舊乾帛子拭乾便以二味合
和傅之立乾便瘥神奇又治𧏾齒崔元亮
海上方云取盧會四兩杵末先以鹽揩齒
令淨然後傅少末於上妙
雷公云凡使勿用雜膽其象膽乾了上有
青竹文斑并光膩微微甘勿便和衆藥搗
此藥先搗成粉待衆藥末出然後入藥中
此物是胡人殺得白象取膽乾入漢中是
也
馬先蒿味苦平無毒主寒熱鬼疰中風濕痹

女子帶下病無子一名馬屎蒿生南陽川澤
陶隱居云方云一名爛石草主惡瘡方藥
亦不復用唐本草云此葉大如茺蔚花紅
白色實八月九月熟俗謂之虎麻是也一
名馬新蒿所在有之茺蔚苗短小子夏中
熟而初生二種相似也○今按别本注云
近道處處有三月八月採莖葉陰乾
禹錫等按爾雅云蔚牡菣釋曰蔚即蒿之
雄無子者○又曰蔚一名牡菣詩蓼莪云
匪莪伊蔚陸機云牡蒿也三月始生七月

華葉似胡麻華而紫赤八月爲角角似小
豆角銳而長一名馬新蒿
圖經曰文具第七卷中白蒿條下
聖惠方治大風癩疾骨肉疽敗百節疼酸
眉鬢墮落身體習習癢痛以馬先蒿細剉
炒爲末每空心及晚食前温酒調下三錢
七
外臺秘要治癩馬先蒿一名馬矢蒿搗末
服方寸匕日三服如更赤起一年都瘥
延胡索味辛温無毒主破血産後諸病因血

所爲者婦人月經不調腹中結塊崩中淋露
産後血運暴血衝上因損下血或酒摩及煑
服生奚國根如半夏色黄今附
禹錫等按日華子云除風治氣暖腰膝破
癥癖撲損瘀血落胎及暴腰痛
海藥云生奚國從安東道來味苦甘無毒
主腎氣破産後惡露及兒枕與三稜鱉甲
大黄爲散能散風通經絡蛀蚛成末者使
之惟良偏主産後病也
聖惠方治産後穢污不盡腹滿方延胡索

末調酒服一錢立止
又方治墮落車馬筋骨疼痛不止用延胡
索一兩搗羅爲散不計時候以豆淋酒調
下二錢
勝金方治膜肉氣及氣塊方延胡索不拘
多少爲末猪胰一具切作塊子炙熟蘸藥
末食之
産書治産後心悶手脚煩熱氣力欲絶血
暈連心頭硬及寒熱不禁延胡索熬搗爲
末酒服一錢七

拾遺序云延胡索止心痛酒服
肉豆蔻





肉豆蔻味辛温無毒主鬼氣温中治積冷心
腹脹痛霍亂中惡冷疰嘔沫冷氣消食止洩
小兒乳霍其形圓小皮紫緊薄中肉辛辣生

胡國胡名迦拘勒(今附)
禹錫等按藥性論云豆蔻君味苦辛能主
小兒吐逆不下乳腹痛治宿食不消痰飲
日華子云調中下氣止瀉痢開胃消食皮
外絡下氣解酒毒治霍亂味珍力更殊
圖經曰肉豆蔻出胡國今惟嶺南人家種
之春生苗花實似豆蔻而圓小皮紫緊薄
中肉辛辣六月七月採續傳信方治脾泄
氣痢等以豆蔻二顆米醋調麫裹之置於
灰中令黄焦和麫碾末更以炒了欓子末

一兩相和又焦炒陳廪米爲末每用二錢
七煎作飲調前二物三七旦暮各一服便
瘥
陳藏器云大舶來即有中國無
海藥云謹按廣志生秦國及崑崙味辛温
無毒主心腹蟲痛脾胃虚冷氣併冷熱虚
泄赤白痢等凡痢以白粥飲服佳霍亂氣
併以生薑湯服良
雷公云凡使須以糯米作粉使熱湯搜裹
豆蔻於煻灰中炮待米圓子焦黄熟然後

出去米其中有子取用勿令犯銅
聖惠方治冷痢腹痛不能食肉豆蔻一兩
去皮以醋麵裹煨令麵熟爲度搗爲散非
時粥飲下一錢七
衍義曰肉豆蔻對草豆蔻言之去殻只用
肉肉油色者佳枯白味薄瘦虚者下等亦
善下氣多服則泄氣得中則和來其氣
補骨脂





補骨脂味辛大温無毒主五勞七傷風虚冷
骨髓傷敗腎冷精流及婦人血氣墮胎一名
破故紙生廣南諸州及波斯國樹高三四尺
葉小似薄苛其舶上來者最佳(今附)
禹錫等按藥性論云婆固脂一名破故紙
味苦辛能主男子腰疼膝冷囊濕逐諸冷
痹頑止小便利腹中冷


日華子云興陽事治冷勞明耳目南蕃者
色赤廣南者色緑入藥微炒用又名胡韭
子
圖經曰補骨脂生廣南諸州及波斯國今
嶺外山坂間多有之不及蕃舶者佳莖高
三四尺葉似薄苛花微紫色實如麻子圓
扁而黑九月採或云胡韭也今人多以胡
桃合服此法出於唐鄭相國自叙云余爲
南海節度年七十有五越地卑濕傷於内
外衆疾俱作陽氣衰絶服乳石補益之藥

百端不應元和七年有訶陵國舶主李摩
訶知予病狀遂傳此方并藥予初疑而未
服摩訶稽顙固請遂服之經七八日而覺
病驗自爾常服而功神驗十年二月罷郡
歸京録方傳之破故紙十兩淨擇去皮洗
搗篩令細用胡桃瓤二十兩湯浸去皮細
研如泥即入前末更以好蜜和攪令匀如
飴糖盛於瓷器中旦以暖酒二合調藥一
匙服之便以飯壓如不飲酒以暖熟水調
亦可服彌乆則延年益氣悦心明目補添

筋骨但禁食芸臺羊血餘毒此物本自外
蕃隨海舶而來非中華所有蕃人呼爲補
骨鴟語訛爲破故紙也續傳信方載其事
其義頗詳故并録之
海藥云惡甘草
雷公云凡使性本大燥毒用酒浸一宿後
漉出却用東流水浸三日三夜却蒸從巳
至申出日乾用
經驗後方治腰疼極妙用破故紙爲末温
酒下三錢七

又方治男子女人五勞七傷下元久冷爲
髭鬢一切風病四肢疼痛駐顔壯氣補骨
脂一斤酒浸一宿放乾却用烏油麻一升
和炒令麻子聲絶却播去只取補骨脂爲
末醋煑麫糊爲丸如梧子大早晨温酒鹽
湯下二十丸
零陵香










零陵香味甘平無毒主惡氣疰心腹痛滿下
氣令體香和諸香作湯圓用之得酒良生零
陵山谷葉如羅勒南越志名燕草又名薰草

即香草也山海經云薰草麻葉方莖氣如蘼
蕪可以止癘即零陵香也(今附)
禹錫等按陳藏器云薰草明目止泪療洩
精去臭惡氣傷寒頭疼一名蕙草生下濕
地三月採陰乾脱節者良按薰草即蕙也
葉如麻兩兩相對此即是零陵香也
日華子云治血氣腹脹酒煎服莖葉
圖經曰零陵香生零陵山谷今湖嶺諸州
皆有之多生下濕地葉如麻兩兩相對莖
方氣如蘼蕪常以七月中旬開花至香古

所謂薰草是或云蕙草亦此也又云其莖
葉謂之蕙其根謂之薰三月採脱節者良
今嶺南收之皆作窟竈以炭火焙乾令黄
色乃佳江淮間亦有土生者作香亦可用
但不及湖嶺者芬薰耳古方但用薰草不
用零陵香今合香家及面膏澡豆諸法皆
用之都下市肆貨之甚多
唐本注云生水山間可和諸香煑汁飲之
亦宜合衣中香
海藥云謹按山海經生廣南山谷陳氏云

地名零陵故以地爲名味辛温無毒主風
邪衝心牙車腫痛虚勞疳𧏾凡是齒痛煎
含良得升麻細辛善不宜多服令人氣喘
衍義曰零陵香至枯乾猶香入藥絶可用
婦人浸油飾髮香無以加此即蕙草是也
縮紗蜜





縮紗蜜味辛温無毒主虚勞冷瀉宿食不消
赤白泄痢腹中虚痛下氣生南地苗似廉薑
形如白豆蔻其皮緊厚而皺黃赤色八月採
(今附)
禹錫等按藥性論云縮紗蜜君出波斯國
味苦辛能主冷氣腹痛止休息氣痢勞損
消化水穀温暖脾胃治冷滑下痢不禁虚
羸方曰燥爲末羊子肝薄切用末逐片糝
瓦上焙乾爲末入乾薑末飯爲圓日二服

五十丸又方炮附子末乾薑厚朴陳橘皮
等分爲丸日二服四十丸
陳藏器云縮紗蜜味酸主上氣咳嗽奔豚
鬼疰驚癇邪氣似白豆蔻子
嵩陽子曰止痢味辛香
日華子云治一切氣霍亂轉筋心腹痛能
起酒香味
圖經曰縮紗蜜生南地今惟嶺南山澤間
有之苗莖似高良薑高三四尺葉青長八
九寸闊半寸已來三月四月開花在根下

五六月成實五七十枚作一穗狀似益智
皮緊厚而皺如粟文外有刺黄赤色皮開
細子一團八漏可四十餘粒如黍米大微
黑色七月八月採
海藥云今按陳氏生西海及西戎諸國味
辛平鹹得訶子鱉甲豆蔻白蕪荑等良多
從安東道來
孫尚藥治婦人妊娠偶因所觸或墮高傷
打致胎動不安腹中痛不可忍者縮紗不
計多少熨斗内盛慢火炒令熱透去皮用

人搗羅爲末每服二錢用熱酒調下須臾
覺腹中胎動處極熱即胎已安神效
蓬莪荗











蓬莪荗味苦辛温無毒主心腹痛中惡疰忤
鬼氣霍亂冷氣吐酸水解毒飲食不消酒研
服之又療婦人血氣丈夫奔豚生西戎及廣
南諸州
子似乾椹葉似蘘荷荗在根下并生一好
一惡惡者有毒西戎人取之先放羊食羊
不食者棄之今附

禹錫等按陳藏器云一名蓬莪黑色二名
蒁黄色三名波殺味甘大有毒○藥性論
云蓬莪荗亦可單用能治女子血氣心痛
破痃癖冷氣以酒醋摩服效
日華子云得酒醋治一切氣開胃消食通
月經消瘀血止撲損痛下血及内損惡血
等此即是南中薑黄根也
圖經曰蓬莪荗生西戎及廣南諸州今江
浙或有之三月生苗在田野中其莖如錢
大高二三尺葉青白色長一二尺大五寸

已來頗類蘘荷五月有花作穗黃色頭微
紫根如生薑而荗在根下似鷄鴨卵大小
不常九月採削去粗皮蒸熟暴乾用此物
極堅硬難搗治用時熱灰火中煨令透熟
乘熱入臼中搗之即碎如粉古方不見用
者今醫家治積聚諸氣爲最要之藥與京
三梭同用之良婦人藥中亦多使
雷公云凡使於砂盆中用醋磨令盡然後
於火畔吸令乾重篩過用
十全博濟方治小兒氣候止疼蓬莪荗炮

過熱搗爲末用一大錢熱酒調下
孫用和正元散治氣不接續氣短兼治滑
泄及小便數王丞相服之有效蓬莪荗一
兩金鈴子去核一分右件爲末入鵬砂一
錢煉過研細都令匀每服二錢鹽湯或温
酒調下空心服
積雪草






積雪草味苦寒無毒主大熱惡瘡癰疽浸淫
赤熛皮膚赤身熱生荆州山谷
陶隱居云方藥不用想此草當寒冷爾
唐本注云此草葉圓如錢大莖細勁蔓延
生溪澗側搗傅熱腫丹毒不入藥用荆楚
人以葉如錢謂之地錢草徐儀藥圖名連
錢草生處亦稀○今按陳藏器本草云積
雪草主暴熱小兒丹毒寒熱腹内熱結搗

絞取汁服之○又按别本注云今處處有
并入藥用生陰濕地八月九月採苗葉陰
乾
禹錫等按藥性論云連錢草亦可單用能
治瘰癧鼠漏寒熱時節來往
日華子云味苦辛以鹽挼貼消腫毒并風
疹疥癬
圖經曰積雪草生荆州川谷今處處有之
葉圓如錢大莖細而勁蔓延生溪澗之側
楚人以葉如錢謂之地錢草徐儀藥圖名

連錢草八月九月採苗葉陰乾用段成式
酉陽雜俎云地錢葉圓莖細有蔓一曰積
雪草一曰連錢草謹按天寳單行方云連
錢味辛平無毒元生咸陽下濕地亦生臨
淄郡濟陽郡池澤中甚香俗間或云葉圓
似薄荷江東吴越郡丹陽郡極多彼人常
充生菜食之河北柳城郡盡呼爲海蘇好
近水生經冬不死咸洛二京亦有或名胡
蔢荷所在有之單服療女子小腹痛又云
女子忽得小腹中痛月經初來便覺腰中

切痛連脊間如刀錐所切忍不可堪者衆
醫不别是謂鬼疰妄服諸藥終無所益其
疾轉增審察前狀相當即用此藥其藥夏
五月正放花時即採取暴乾搗篩爲散女
子有患前件病者取二方寸七和好醋二
小合攪令匀平旦空腹頓服之一日一服
以知爲度如女子先冷者即取前件藥五
兩加桃人二百枚去尖皮熬搗爲散以蜜
爲丸如梧子大每日空腹以飲及酒下二
十丸日再服以疾愈爲度忌麻子蕎麥

陳藏器云東人呼爲連錢草生陰處蔓延
地葉如錢
衍義曰積雪草今南方多有生陰濕地不
必荆楚形如水荇而小面亦光潔微尖爲
異今人謂之連錢草蓋取象也華葉各生
搗爛貼一切熱毒癰疽等秋後採之陰乾
爲末水調傅
白前











白前味微温(臣禹錫等謹按蜀本云微寒)無毒主胸脅逆
氣咳嗽上氣

陶隱居云此藥出近道似細辛而大色白
易折主氣嗽方多用之
唐本注云此藥葉似柳或似芫花苗高尺
許生洲渚沙磧之上根白長於細辛味甘
俗以酒漬服之主上氣不生近道俗名石
藍又名嗽藥今用蔓生者味苦非眞也○
今按别本注云三月八月採根暴乾根似
牛膝白薇
禹錫等按藥性論云白前味辛兼主一切
氣

日華子云治賁豚腎氣肺氣煩悶及上氣
圖經曰白前舊不載所出州土陶隱居云
出近道今蜀中及淮浙州郡皆有之苗似
細辛而大色白易折亦有葉似柳或似芫
花苗者高尺許生洲渚沙磧之上根白長
於細辛亦似牛膝白薇輩今用蔓生者味
苦非眞也二月八月採根暴乾深師療久
咳逆上氣體腫短氣脹滿晝夜倚壁不得
卧常作水雞者白前湯主之白前二兩紫
菀半夏洗各三兩大戟七合四物以水一

斗漬一宿明旦煮取三升分三服禁食羊
肉餳大佳
唐本云微寒主上氣衝喉中呼吸欲絶
雷公云凡使先用生甘草水浸一伏時候
漉出去頭鬚了焙乾任入藥中用
梅師方治久患㗇呷咳嗽喉中作聲不得
眠取白前搗爲末温酒調二錢七
衍義曰白前保定肺氣治嗽多用白而長
於細辛但麤而脆不似細辛之柔以温藥
相佐使則尤佳餘如經

薺苨










薺苨味甘寒主解百藥毒
陶隱居云根莖都似人參而葉小異根味
甜絶能殺毒以其與毒藥共處而毒皆自
然歇不正入方家用也○今按别本注根
似桔梗以無心爲異無毒二月八月採根
暴乾(臣)禹錫等按爾雅云苨菧苨釋曰苨
一名菧苨郭云薺苨也
日華子云薺苨殺蠱毒治蛇蟲咬熱狂温
疾罯毒箭
圖經曰薺苨舊不載所出州土今川蜀江

浙皆有之春生根莖都似人參而葉小異
根似桔梗根但無心爲異潤州尤多人家
收以爲果菜或作脯啖味甚甘美二月八
月採根暴乾古方解五石毒多生服薺苨
汁良又小品方療蠱毒取薺苨根搗末以
飲服方寸匕立瘥
食療云丹石發動取根食之尤良
千金翼封丁腫取生薺苨根汁一合去滓
傅之不過三
食醫心鏡薺苨主利肺氣和中明目止痛

蒸切作羹粥食之齏菹亦得
金匱玉函方鈎吻葉與芹葉相似誤食之
殺人薺苨八兩水六升煮取三升爲兩服
解之
朝野僉載野猪中毒藥箭多食此物即出
别說云今多蒸壓匾亂人參但味淡爾
衍義曰薺苨今陜州採爲脯别有法甚甘
美兼可寄遠古人以謂薺苨似人參者是
此解藥毒甚驗
白藥

























白藥味辛温無毒主金瘡生肌出原州
唐本注云三月苗生葉似苦苣四月抽赤
莖花白根皮黃八月葉落九月枝折採根
日乾○今按别本注云解野葛生金巴豆
百藥毒刀斧折傷乾末傅之唐本先附


禹錫等按藥性論云白藥亦可單用味苦
能治喉中熱塞噎痹不通胸中隘塞咽中
常痛腫脹
日華子云白藥冷消痰止嗽治渴并生血
喉閉消腫毒又云剪草根名白藥
圖經曰白藥出原州今夔施江西嶺南亦
有之三月生苗似苦苣葉四月而赤長似
葫蘆蔓六月開白花八月結子亦名苽蔞
九月採根以水洗切碎暴乾名白藥子江
西出者葉似烏臼子如緑豆至八月其子

變成赤色施州人取根并野猪尾二味洗
淨去麤皮焙乾等分停搗篩酒調服一錢
七療心氣痛解熱毒甚效又諸瘡癰腫不
散者取生根爛搗傅貼乾則易之無生者
用末水調塗之亦可
崔元亮海上方治一切天行取白藥研如
麵漿水一大盞空腹頻服之便仰卧一食
頃俟心頭悶亂或惡心腹内如車鳴㽲刺
痛良乆當下吐痢數行勿怪欲服藥時先
令煑漿水粥於井中懸著待冷若吐痢過

度即喫冷粥一碗止之不喫即困人
經驗後方治妊娠護胎以白藥子不拘多
少爲末用鷄子清調攤於紙花上可椀來
大貼在臍下胎存生處乾即以温水潤之
衍義曰白藥今爲治馬肺熱藥有效
葒草





葒(音紅)草味鹹微寒無毒主消渴去熱明目益
氣一名鴻䕵(音纈)如馬蓼而大生水傍五月採
實
陶隱居云此類甚多今生下濕地極似馬
蓼甚長大詩稱隰有遊龍注云葒草郭景
純云即籠古也○今按别本注云此即水
紅也以爲湯浸療脚氣
禹錫等按爾雅云紅籠古其大者蘬疏引
陸機云一名馬蓼葉大而赤白色生水澤
中高丈餘郭云俗呼葒草爲籠鼓語轉耳

圖經曰葒草即水紅也舊不著所出州郡
云生水傍今所在下濕地皆有之似蓼而
葉大赤白色高丈餘爾雅云紅籠古其大
者蘬(丘追切)鄭詩云隰有遊龍是也鄭詩云
一名馬蓼本經云似馬蓼而大若然馬蓼
自是一種也五月採實今亦稀用但取根
莖作湯捋脚氣耳
陳藏器云作湯浸水氣惡腫瘡佳
唐本注云有毛花紅白除惡瘡腫脚氣煑
濃汁漬之多瘥

莎草根










莎草根味甘微寒無毒主除胸中熱充皮毛
久服利人益氣長鬚眉一名薃(音號)一名侯莎
其實名緹生田野二月八月採
陶隱居云方藥亦不復用離騷云青莎雜
樹繁草靃(音髓)靡(音美)古人爲詩多用之而無
識者乃有鼠蓑療體異此
唐本注云此草根名香附子一名雀頭香
大下氣除胸腹中熱所在有之莖葉都似
三梭根若附子周匝而多毛交州者最勝
大如棗近道者如杏人許荆襄人謂之莎

草根合和香用之
圖經曰莎草根又名香附子舊不著所出
州土但云生田野今處處有之或云交州
者勝大如棗近道者如杏人許苗莖葉都
似三稜根若附子周匝多毛今近道生者
苗葉如薤而瘦根如箸頭大二月八月採
謹按天寳單方圖載水香梭功狀與此頗
相類但味差不同其方云水香梭味辛微
寒無毒性澀元生博平郡池澤中苗名香
稜根名莎結亦名草附子河南及淮南下

濕地即有名水莎隴西謂之地藾根蜀郡
名續根草亦名水巴戟今涪都最饒名三
稜草用莖作鞋履所在皆有單服療虚風
又云其藥療丈夫心肺中虚風及客熱膀
胱間連脅下時有氣妨皮膚瘙癢癮𤺋飲
食不多日漸痩損常有憂愁心忪少氣等
并春收苗及花陰乾入冬採根切貯於風
凉處有患前病者取苗二十餘斤剉以水
二石五斗煮取一石五斗於浴斛中浸身
令汗出五六度浸兼浴其肺中風皮膚癢

即止每載四時常用則癮疹風永差其心
客熱膀胱間連脅下氣妨常日憂愁不樂
兼心忪者取根二大斤切熬令香以生絹
盛貯於三大斗無灰清酒中浸之春三月
浸一日即堪服冬十月後即七日近暖處
乃佳每空腹服一盞日夜三四服之常令
酒氣相續以知爲度若不飲酒即取根十
兩加桂心五兩蕪荑三兩和搗爲散以蜜
和爲丸搗一千杵丸如梧子大每空腹以
酒及薑蜜湯飲汁等下二十丸日再服漸

加至三十丸以瘥爲度
雷公云凡採得後陰乾於石臼中搗勿令
犯鐵器用之切忌
衍義曰莎草其根上如棗核者又謂之香
附子亦入印香中亦能走氣今人多用雖
生於莎草根上然根或有或無有薄皸皮
紫黑色非多毛也刮去皮則色白若便以
根爲之則誤矣其味苦
蓽澄茄





蓽澄茄味辛温無毒主下氣消食皮膚風心
腹間氣脹令人能食療鬼氣能染髮及香身
生佛誓國似梧桐子及蔓荆子微大亦名毗
陵茄子(今附)
禹錫等按日華子云治一切氣并霍亂瀉
肚腹痛腎氣膀胱冷


圖經曰蓽澄茄生佛誓國今廣州亦有之
春夏生葉青滑可愛結實似梧桐子及蔓
荆子微大八月九月採之今醫方脾胃藥
中多用又治傷寒咳噫日夜不定者其方
以蓽澄茄三分高良薑三分二物搗羅爲
散每服二錢以水六分煎十餘沸入醋少
許攪匀和查如茶熱呷
海藥云謹按廣志云出諸海嫩胡椒也青
時就樹採摘造之有柄粗而蒂丸是也其
味辛苦微温無毒主心腹卒痛霍亂吐瀉

痰癖冷氣古方偏用染髮不治病
雷公云凡採得後去柄及皺皮了用酒浸
蒸從已至酉出細杵任用也
胡黄連





胡黄連味苦平無毒主乆痢成疳傷寒咳嗽

温瘧骨熱理腰腎去陰汗小兒驚癇寒熱不
下食霍亂下痢生胡國似乾楊柳心黑外黄
一名割孤露澤(今附)
圖經曰胡黄連生胡國今南海及秦隴間
亦有之初生似蘆乾似楊柳枝心黑外黄
不拘時月收採今小兒藥中多用之又治
傷寒勞復身熱大小便赤如血色者胡黄
連一兩山栀子二兩去皮入蜜半兩拌和
炒令微焦二味搗羅爲末用猪膽汁和丸
如梧桐子大每服用生薑二片烏梅一箇

童子小便三合浸半日去滓食後暖小便
令温下十丸臨卧再服甚效
唐本云大寒主骨蒸勞熱補肝膽明目治
冷熱泄痢益顔色厚腸胃治婦人胎蒸虚
驚治三消五痔大人五心煩熱出波斯國
生海畔陸地八月上旬採惡菊花玄參白
蘚皮解巴豆毒服之忌猪肉令人漏精以
人乳浸點目甚良苗若夏枯草根頭似烏
觜折之内似鸜鵒眼者良
孫尚藥治小兒盜汗潮熱往來南蕃胡黄

連柴胡等分羅極細煉蜜和丸如雞頭大
每服二丸至三丸銀器中用酒少許化開
更入水五分重湯煮三二十沸放温食後
和滓服
别說云謹按胡黃連折之塵出如烟者爲
眞
船底苔冷無毒治鼻洪吐血淋疾以炙甘草
并豉汁濃煎湯旋呷又主五淋取一團鴨子
大煑服之又水中細苔主天行病心悶搗絞
汁服

新補見孟詵陳藏器日華子
陳藏器云主五淋取一鴨卵大塊水煑服
之
聖惠方治乳石發動小便淋澀不通心神
悶亂用船底青苔如半鷄子大以水一大
盞煎至五分去滓温服日三四服
子母秘録小兒赤遊行於體上下至心即
死水中苔搗末傅上良
紅豆蔻味辛温無毒主腸虚水瀉心腹攪痛
霍亂嘔吐酸水解酒毒不宜多服令人舌麤

不思飲食云是高良薑子其苗如蘆葉似薑
花作穗嫩葉卷而生微帶紅色生南海諸谷
(今附)
禹錫等按藥性論云紅豆蔻亦可單用味
苦辛能治冷氣腹痛消瘴霧氣毒去宿食
温腹腸吐瀉痢疾
海藥云擇嫩者加入鹽纍纍作朵不散落
須以朱槿染令色深善醒於醉解酒毒此
外無諸要使也
蒔蘿





蒔蘿味辛温無毒主小兒氣脹霍亂吐逆腹
冷食不下兩肋痞滿生佛誓國如馬芹子辛
香亦名慈謀勒(今附)
禹錫等按日華子云健脾開胃氣温腸殺
魚肉毒補水藏及壯筋骨治腎氣


海藥云謹按廣州記云生波斯國馬芹子
即黑色而重蒔蘿子即褐色而輕主膈氣
消食温胃善滋食味多食無損即不可與
阿魏同合奪其味耳
圖經曰蒔蘿今嶺南及近道皆有之三四
月生苗花實大類蛇床而香辛六七月採
實今人多以和五味不聞入藥用
艾蒳香味甘温無毒去惡氣殺蟲主腹冷洩
痢廣志曰出西國似細艾又有松樹皮緑衣
亦名艾納可以和合諸香燒之能聚其烟青

白不散而與此不同也(今附)
禹錫等按古樂府詩云行胡從何方列國
持何來氍𣯜毾㲪五木香迷迭艾蒳與都
梁是也
陳藏器云主癬辟蛀
海藥云謹按廣志云生剽國温平主傷寒
五泄主心腹注氣下寸白止腸鳴燒之辟
瘟疫合整窠浴氣甚良
甘松香






甘松香味甘温無毒主惡氣卒心腹痛滿兼
用合諸香叢生葉細廣志云甘松香出姑臧
(今附)
禹錫等按日華子云治心腹脹下氣作浴
湯令人身香
圖經曰甘松香出姑臧今黔蜀州郡及遼

州亦有之叢生山野葉細如茅草根極繁
密八月採作浴湯令人體香
陳藏器云叢生葉細出凉州
海藥云謹按廣志云生源州苗細引蔓而
生又陳氏云主黑皮䵟𪒟風疳齒𧏾野雞
痔得白芷附子良和合諸香及裛衣妙也
垣衣味酸無毒主黃瘇心煩咳逆血氣暴熱
在腸胃金瘡内寒久服補中益氣長肌好顔
色一名昔邪一名烏韭一名垣嬴一名天韭
一名鼠韭生古垣墻陰或屋上三月三日採

陰乾
陶隱居云方藥不甚用俗中少見有者離
騷亦有昔邪或云即是天蒜耳
唐本注云此即古墻北陰青苔衣也其生
石上者名昔邪一名烏韭江南少墻陶故
云少見本經載之屋上者名屋遊在下品
形并相似爲療略同别録云主暴風口噤
金瘡酒漬服之效
禹錫等按日華子云垣衣冷又云地衣冷
微毒治卒心痛中惡以人垢膩爲丸服七

粒此是陰濕地被日㬠起苔蘚是也并生
油調傅馬反花瘡甚良
圖經曰文具海藻條下
陟釐(音離)味甘大温無毒主心腹大寒温中消
穀强胃氣止泄痢生江南池澤
陶隱居云此即南人用作紙者方家惟合
斷下藥用之
唐本注云此物乃水中苔今取以爲紙名
苔紙青黄色體澀小品方云水中麤苔也
范東陽方云水中石上生如毛緑色

藥對云河中側梨側梨陟釐聲相近也王
子年拾遺云張華撰博物志上晋武帝嫌
繁命削之賜華側理紙萬張子年云陟釐
紙也此紙以水苔爲之溪人語訛謂之側
理也○今按别本注云此即石髮也色類
似苔而粗澀爲異且水苔性冷陟釐甘温
明其陟釐與苔全異也澤中石上名陟釐
浮水中者名苔耳
圖經曰文具海藻條下
今按别本注云此即石髮也色類似苔而

麤澀爲異且水苔性冷陟釐甘温明其陟
釐與苔全異也澤中石上名陟釐浮水中
者名苔耳
衍義曰陟釐今人事治音池爲苔脯堪㗖
京城市中甚多然治渴疾仍須禁食鹽餘
方家亦罕用
鳧葵味甘冷無毒主消渴去熱淋利小便生
水中即莕(音杏)菜也一名接俞
唐本注云南人名猪蒓堪食有名未用條
中載也○今按别本注云即荇菜也生水

中菜似蒓莖澀根極長江南人多食云是
猪蒓與絲蒓并一種以春夏細長肥滑爲
絲蒓至冬短爲猪蒓亦呼爲龜蒓比與鳧
葵殊不相似也南人搗汁服之療寒熱也
唐本先附
禹錫等日華子云猪蒓解蠱毒毒藥絲蒓
已見蒓條解之
今據唐本注云有名未用條中即無鳧葵
猪蒓蓋經開寳詳定已删去
圖經曰鳧葵即莕菜也舊不著所出州土

云生水中今處處池澤皆有之葉似蒓莖
澀根甚長花黄色水中極繁盛謹按爾雅
莕謂之接俞其葉謂之符郭璞以爲叢生
水中葉圓在莖端長短隨水之深淺江東
人食之詩周南所謂參差荇菜是陸機云
白莖葉紫赤色正圓徑寸餘浮在水上根
在水底大如釵股上青下白煮其白莖以
苦酒浸脆美可以按酒今人不食醫方亦
不用
女苑味辛温無毒主風寒洗洗霍亂泄痢腸

鳴上下無常處驚癇寒熱百疾療肺傷欬逆
出汗久寒在膀胱支滿飲酒夜食發病一名
白苑一名織女苑一名茆(音柳)生漢中川谷或
山陽正月二月採陰乾○畏鹵鹹
陶隱居云比來醫方都無復用之市人亦
少有便是欲絶别復有白苑似紫苑非此
之别名也
唐本注云白苑即女苑更無别者有名未
用中浪出一條無紫苑時亦用之功效相
似也

禹錫等今據有名未用中無白苑者蓋唐
修本草時删去耳
衍義曰女苑一名白苑或者謂爲二物非
也唐删去白苑之條甚合宜陶能言不能
指說性狀餘從經中所說甚明今直取經
王孫味苦平無毒主五臟邪氣寒濕痹四肢
疼酸膝冷痛療百病益氣吴名白功草楚名
王孫齊名長孫一名黄孫一名黄昏一名海
孫一名蔓延生海西川谷及汝南城郭垣下
陶隱居云今方家皆呼爲黄昏又云牡蒙

市人亦少識者
唐本注云小品述本草牡蒙一名王孫藥
對有牡蒙無王孫此則一物明矣又主金
瘡破血生肌肉止痛赤白痢補虚益氣除
脚腫發陰陽也
禹錫等按蜀本注云葉似及己而大根長
尺餘皮肉亦紫色
土馬鬃治骨熱敗煩熱毒壅衂鼻所在背陰
古墻垣上有之歲多雨則茂盛世人或便以
爲垣衣非也垣衣生垣墻之側此物生垣墻

之上比垣衣更長大抵苔之類也以其所附
不同故立名與主療亦異在屋則謂之屋遊
瓦苔在垣墻則謂之垣衣土馬鬃在地則謂
之地衣在井則謂之井苔在水中石上則謂
之陟釐土馬鬃近世常用而諸書未著故附
新定條焉(新定)
蜀羊泉味苦微寒無毒主頭秃惡瘡熱氣疥
瘙痂癬蟲療□齒女子陰中内傷皮間實積
一名羊泉一名羊飴生蜀郡山谷
陶隱居云方藥亦不復用彼土人時有採

識者
唐本注云此草俗名漆姑葉似菊花紫色
子類枸杞子根如遠志無心有糝苗主小
兒驚兼療漆瘡生毛髮所在平澤皆有之
○今按别本注云今處處有生陰濕地三
月四月採苗葉陰乾之
菟葵味甘寒無毒主下諸石五淋止虎蛇毒
唐本注云苗如石龍芮葉光澤花白似梅
莖紫色煮汁極滑堪啖爾雅釋草一名莃
所在平澤皆有田間人多識之

今按别本注云蛇虎毒諸瘡搗汁飲之及
塗瘡能解毒止痛六月七月採莖葉暴乾
唐本先附
禹錫等按爾雅云莃菟葵頗似葵而小葉
狀如藜有毛汋啖之滑蔬汋煑也
圖經曰文具第二十八卷冬葵條下
衍義曰菟葵緑葉如黄蜀葵花似物霜甚
雅形如至小者初開單葉蜀葵有檀心色
如牡丹姚黄蘂則蜀葵也唐劉夢得還京
云唯菟葵燕麥動揺春風者是也

薢草味甘寒無毒主暴熱喘息小兒丹腫一
名斛榮生水傍
唐本注云葉圓似澤瀉而小花青白亦堪
噉所在有之○今按别本注云江南人用
蒸魚食之甚美五月六月採莖暴乾唐本
先附
鱧腸










鳢腸味甘酸平無毒主血痢針灸瘡發洪血
不可止者傅之立已汁塗髮眉生速而繁生
下濕地


唐本注云苗似旋復一名蓮子草所在坑
渠間有之○今按别本注云二月八月採
陰乾唐本先附
禹錫等按蕭炳云作膏點鼻中添腦
日華子云排膿止血通小腸長鬢髮傅一
切瘡并蠶瘑
圖經曰鱧腸即蓮子草也舊不載所出州
郡但云生下濕地今處處有之南方尤多
此有二種一種葉似柳而光澤莖似馬齒
莧高一二尺許花細而白其實若小蓮房

○蘇恭云苗似旋覆者是也一種苗梗枯
瘦頗似蓮花而黃色實亦作房而圓南人
謂之蓮翹者二種摘其苗皆有汁出須臾
黑色故侈作烏髭髮藥用之俗謂之旱蓮
子三月八月採陰乾亦謂之金陵草見孫
思邈千金月令云益髭髮變白爲黑金陵
草一秤六月以後收採揀擇無泥土者不
用洗須青嫩不雜黄葉乃堪爛搗研新布
絞取汁又以紗絹濾令滓盡内通油器鉢
盛之日中煎五日又取生薑一斤絞汁又

白蜜一斤合和入煎中以柳木篦攪勿停
手令匀調又置日中煎之令如稀餳爲藥
成矣每旦日及午後各服一匙以温酒一
盞化下如欲作丸日中再煎令可丸大如
梧桐子依前法酒服三十丸及時多合製
爲佳其效甚速
爵床味鹹寒無毒主腰脊痛不得著床俯仰
艱難除熱可作浴湯生漢中川谷及田野
唐本注云此藥似香葇葉長而大或如荏
且細生平澤熟田近道傍甚療血脹下氣

又主杖瘡汁塗立差俗名赤眼老母草
今按别本注云今人名爲香蘇
井中苔及萍大寒主漆瘡熱瘡水腫井中藍
殺野葛巴豆諸毒
陶隱居云廢井中多生苔萍及磚土間生
雜草菜藍既解毒在井中者彌佳不應復
别是一種名井中藍井底泥至冷亦療湯
火灼瘡井華水又復煉法用之
禹錫等按蜀本云井中苔及萍味苦
日華子云無毒

圖經曰文具海藻條下
茅香花














茅香花味苦温無毒主中惡温胃止嘔吐療
心腹冷痛苗葉可煮作浴湯辟邪氣令人身
香生劎南道諸州其莖葉黑褐色花白即非


白茅香也(今附)
禹錫等按陳藏器云茅香味甘平生安南
如茅根
日華子云白茅香花塞鼻洪傅久不合灸
瘡罯刀箭瘡止血并痛煎湯止吐血鼻衂
圖經曰茅香花生劎南道諸州今陜西河
東京東州郡亦有之三月生苗似大麥五
月開白花亦有黄花者或有結實者亦有
無實者并正月二月採根五月採花八月
採苗其莖葉黑褐色而花白色者名白茅

香
陳藏器云白茅香味甘平無毒主惡氣令
人身香美煮服之主腹内冷痛生安南如
茅根作浴用之
海藥云謹按廣志云生廣南山谷味甘平
無毒主兒遍身瘡疱以桃葉同煮浴之合
諸衣香甚奇尤勝舶上來者
肘後方治熱淋取白茅根四斤剉之以水
一斗五升煮取五升令冷仍暖飲之日三
服又方諸竹木刺在肉中不出取白茅根

燒末脂膏和塗之亦治因風致腫
衍義曰茅香花白根如茅但明潔而長皆
可作浴湯同藁本尤佳仍入印香中合香
附子用
馬蘭味辛平無毒主破宿血養新血合金瘡
斷血痢蠱毒解酒疸止鼻衂吐血及諸菌毒
生搗傅蛇咬生澤傍如澤蘭氣臭楚辭以惡
草喻惡人北人見其花呼爲紫菊以其花似
菊而紫也又山蘭生山側似劉寄奴葉無椏
不對生花心微黄赤亦大破下俚人多用之

新補出陳藏器及日華子
圖經文具澤蘭條下
使君子





使君子味甘温無毒主小兒五疳小便白濁
殺蟲療瀉痢生交廣等州形如栀子梭瓣深

而兩頭尖亦似訶梨勒而輕俗傳始因潘州
郭使君療小兒多是獨用此物後來醫家因
號爲使君子也今附
圖經曰使君子生交廣州等今嶺南州郡
皆有之生山野中及水岸其葉青如兩指
頭長二寸其莖作藤如手指三月生花淡
紅色乆乃深紅有五瓣七月八月結子如
拇指長一寸許大類栀子而有五棱其殻
青黑色内有人白色七月採實
衍義曰使君子紫黑色四棱高瓣深今經

中謂之稜瓣深似令人難解秋末冬初人
將入鼎澧其人味如椰子肉經不言用人
爲復用皮今按文味甘即是用肉然難得
人蓋絶小今醫家或兼用殻
乾苔味鹹寒(一云温)主痔殺蟲及霍亂嘔吐不
止煑汁服之又心腹煩悶者冷水研如泥飲
之即止又發諸瘡疥下一切丹石殺諸藥毒
不可多食令人痿黄少血色殺木蠹蟲内木
孔中但是海族之流皆下丹石
新補見孟詵陳藏器日華子

百脉根味甘苦微寒無毒主下氣止渴去熱
除虚勞補不足酒浸若水煮圓散兼用之出
肅州巴西
唐本注云葉似苜蓿花黄根如遠志二月
八月採根日乾唐本先附
白豆蔻





白豆蔻味辛大温無毒主積冷氣止吐逆反
胃消穀下氣出伽古羅國呼爲多骨形如芭
蕉葉似杜若長八九寸冬夏不凋花淺黄色
子作朵如葡萄其子初出微青熟則變白七
月採(今附)
圖經曰白豆蔻出伽古羅國今廣州宜州
亦有之不及蕃舶者佳苗類芭蕉葉似杜
若長八九尺而光滑冬夏不凋花淺黄色
子作朵如葡萄生青熟白七月採張文仲


治胃氣冷喫食即欲得吐以白豆蔻子三
枚搗篩更研細好酒一盞微温調之併飲
三兩盞佳又有治嘔吐白术等六物湯亦
用白豆蔻大抵主胃冷即宜服之
地笋温無毒利九竅通血脉排膿治血止鼻
洪吐血産後心腹痛一切血病肥白人産婦
可作蔬菜食甚佳即澤蘭根也
新補出陳藏器及日華子
海帶催生治婦人及療風亦可作下水藥出
東海水中石上比海藻更粗柔韌而長今登

州人乾之以苴束器物(新定)
陀得花味甘温無毒主一切風血浸酒服生
西國胡人將來胡人採得花以釀酒呼爲王
勒漿(今附)
剪草






剪草凉無毒治惡瘡疥癬風瘙根名白藥
新分條見日華子
圖經曰剪草生潤州味苦平有毒主諸瘡
疥痂瘻蝕及牛馬諸瘡二月三月採暴乾
用
陳藏器云剪草味甚苦平無毒主蟲瘡疥
癬浸酒服之生山澤間葉如茗而細江東
用之
治勞瘵方云婺台州皆有惟婺州者可用
狀如茜草又如細辛每用一斤淨洗爲末

入生蜜一斤和爲膏以器皿盛之不得犯
鐵器九蒸九曝日一蒸曝病人五更起面
東坐不得語令匙抄藥如粥服之每服四
兩服已良乆服稀粟米飲壓之藥冷服粥
飲亦不可太熱或吐或下皆不妨如乆病
肺損咯血只一服愈尋常咳嗽血妄行再
服一匙可也有一貴人其國封病瘵其尊
人嘗以此方畀之九日而藥成前一夕病
者夢人戒令翌日勿亂服藥次日將服之
爲屋土墜器中不可服再合既成又將服

之爲藉覆器又不得食又再合未就而夫
人卒矣此藥之異如此若小小血妄行一
啜而愈矣
一十種陳藏器餘
迭迷香味辛温無毒主惡氣令人衣香燒之
去鬼魏略云出大秦國廣志云出西海也
海藥云味平不治疾燒之祛鬼氣合羌活
爲丸散夜燒之辟蚊蟲此外别無用矣
故魚網主鯁以網覆鯁者頸差如煑汁飲之
骨當下矣

故繳脚布無毒主天行勞復馬駿風黑汗洗
汁飲帶垢者佳
江中採岀蘆蘆令夫婦和同用之有法此江
中出波蘆也
虱建草味苦無毒去蟣虱挼取汁沐頭盡死
人有誤吞虱成病者搗絞汁服一小合亦主
諸蟲瘡生山足濕地莖葉似山丹微赤高一
二尺又有水竹葉如竹葉而短小生水中亦
云去虱人取水竹葉生食之
含生草主婦人難産口中含之立産亦咽其

汁葉如卷柏而大生靺羯國其葉煮之不熱
無毒
兔肝草味甘平無毒主金瘡止血生肉解丹
石發熱初生葉細軟似兔肝一名鷄肝與蘩
蔞同名
石芒味甘平無毒主人畜爲虎狼等傷恐毒
入肉者取莖雜葛根濃煎服之亦取汁生高
山如芒節短江西人呼爲折草六月七月生
穗如荻也
蠶綱草味辛平無毒主蠶及諸蟲如蠶類咬

人恐毒入腹煮汁服之生搗傅瘡生濕地如
蓼大莖赤花白東土亦有之
問荆味苦平無毒主結氣瘤痛上氣氣急煑
服之生伊洛間洲渚苗似木賊節節相接亦
名接續草



圖經衍義本草卷之十五












