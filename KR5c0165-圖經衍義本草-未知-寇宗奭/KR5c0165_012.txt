










圖經衍義本草卷之十二父五
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　草部中品之上
　　　乾薑




乾薑味辛温大熱無毒主胸滿咳逆上氣温

中止血出汗逐風濕痹腸澼下痢寒冷腹痛
中惡霍亂脹滿風邪諸毒皮膚間結氣止唾
血生者尤良
　圖經云文具生薑條下
　禹錫云謹按唐本注云治短結氣止血宣
　諸絡脉發汗乆服令眼暗
　外臺秘要治瘧不痊乾薑高良薑等分爲
　末每服一錢水一中盞煎至七分服○又
　方治卒心痛乾薑爲末米飲調下一錢
　千金方治齆鼻以乾薑末蜜和塞鼻中

　肘後方治身體重小腹急熱必上衝胸頭
　重不能舉眼中生翳膝脛拘急乾薑四兩
　末湯和温服覆取汗得解○又方治寒痢
　切乾薑如大豆米飲服六七十枚日三夜
　一服痢青色者爲寒痢累服得效
　王氏博濟方治瘧乾薑炒令黑色搗羅爲
　末臨發時以温酒調三錢服已發再服之
　廣利方治諸蛇毒螫人欲死兼辟蛇乾薑
　雄黃等分同研用小絹袋盛繫臂上男左
　女右蛇聞藥氣逆避人螫毒傅之

　孫眞人方治水瀉無度乾薑末粥飲調一
　錢服立效
　集驗方治血痢神效乾薑急於火内燒黑
　不令成灰瓷碗合放冷爲末每服一錢米
　飲調下○又方治咳嗽冷氣結脹乾薑爲
　末熱酒調半錢服兼治頭旋眼眩立效
　傷寒類要治傷寒婦人得病雖差未滿百
　日不可與交合爲陰陽之病必拘急手足
　拳欲死丈夫病名爲陰易婦人名爲陽易
　速當汗之可愈滿四日不可療宜令服此

　藥乾薑四兩爲末湯調頓服覆衣被出汗
　得解手足伸遂愈
　　　生薑








生薑味辛微温主傷寒頭痛鼻塞咳逆上氣
止嘔吐乆服去臭氣通神明生犍爲川谷及
荆州揚州九月採秦椒爲之使殺半夏茛菪
毒惡黃芩黃連天鼠糞
　圖經曰生薑生犍爲山谷及荆州揚州今
　處處有之以漢温池州者爲良苗高二三
　尺葉似箭竹葉而長兩兩相對苗青根黄
　無花實八九月採根於長流水洗過日曬
　爲乾姜○又千金方主痰澼以薑附湯治
　之取生薑八兩附子生用四兩四破之二

　物以水五升煮取二升分再服亦主卒風
　禁猪肉冷水○崔元亮集驗方載敕賜薑
　茶治痢方以生薑切如麻粒大和好茶一
　兩碗呷任意便差若是熱痢即留薑皮冷
　即去皮大妙劉禹錫在淮南與李亞同
　幕府李每與人藥而不出方或譏其吝李
　乃情話曰凡人患嗽多進冷藥若見此方
　用藥熱燥即不肯服故但出藥多效試之
　信然李卿换白髮方云刮老生薑皮一大
　升於鐺中以文武火煎之不得令過沸其

　鐺惟得多油膩者尤佳更不須洗刷便以
　薑皮置鐺中密固濟勿令通氣令一精細
　人守之地色未分便須煎之緩緩不得令
　火急如其人稍疲即换人看火一伏時即
　成置於瓷鉢中極研之李云雖曰一復時
　若火候匀即至日西藥成也使時先以小
　物點取如麻子大先於白鬚下點藥訖然
　後拔之再拔以手指熟撚之令入肉第四
　日當有黑者生神效
　陶隱居云乾薑今惟出臨海章安兩三村

　解作之蜀漢薑舊美荆州有好薑而并不
　能作乾者○又云生薑歸五臟去痰下氣
　止嘔吐除風邪寒熱久服少志少智傷心
　氣如此則不可多食
　唐本注云薑久服通神明主風邪主痰氣
　生者尤良經云久服通神明即可常啖也
　陳藏器云生薑本功外汁解毒藥自餘破
　血調中去冷除痰開胃用熱即去皮要冷
　留皮
　日華子云乾薑消痰下氣治轉筋吐瀉腹

　臟冷反胃乾嘔瘀血撲損止鼻洪解冷熱
　毒開胃消宿食
　禹錫云按藥性論云乾薑臣味苦辛治腰
　腎中疼冷冷氣破血去風通四肢關節開
　五臟六腑去風毒冷痹夜多小便乾者治
　嗽主温中用秦艽主霍亂不止腹痛消脹
　滿冷痢治血閉病人虚而冷宜加用之
　又云生薑使主痰水氣滿下氣生與乾并
　治嗽療時疾止嘔逆不下食生和半夏主
　心下急痛若中熱不能食搗汁和蜜食之

　又汁和杏仁作煎下一切結氣實心胸擁
　隔冷熱氣
　食療云生薑温去痰下氣除壯熱治轉筋
　心滿去胸中臭氣通神明又胃氣虚風熱
　不能食薑汁拌鷄子殻生地黃汁少許蜜
　一匙頭和水三合頓服立差
　外臺秘要治霍亂注痢不止轉筋入腹欲
　死生薑三兩搗破以酒一升煮三四沸頓
　服○又方乆患咳噫連咳四五之聲者取
　生薑汁半合蜜一匙頭煎令熱温服如此

　三服立效
　千金方治乾噦嗽若手足厥冷宜食生薑
　此是嘔家藥又治心下痞堅不能食胸中
　嘔噦生薑八兩細切以水三升煮取一升
　半夏五合洗去滑以水五升煮取一升二
　味合煮取一升半稍稍服之○又方治産
　後穢污下不盡腹滿生薑二斤以水煮取
　汁服即出
　經驗方善治狐臭用生薑塗腋下絶根本
　楊氏産乳方胎後血上衝心生薑五兩切

　以水八升煮三升分三服
　唐崔魏公云鉉夜暴亡有梁新聞之乃診
　之曰食毒僕曰常好食竹鷄竹鷄多食半
　夏苗必是半夏毒命生薑捩汁折齒而于
　之即活
　衍義曰生薑治暴逆氣嚼三兩皂子大下
　咽定屢服屢定初得寒熱痰嗽燒一塊唅
　齒之終日間嗽自愈暴赤眼無瘡者以古
　銅錢刮淨薑上取汁於錢唇點目熱淚出
　今日點來日愈但小兒甚懼不須疑已試

　良驗
　　　葈耳



葈耳(葈私/以反)實味苦甘温葉味苦辛微寒有小
毒主風頭寒痛風濕周痹四肢拘攣痛惡肉
死肌膝痛溪毒久服益氣耳目聦明强志輕
身一名胡葈一名地葵一名葹一名常思生
安陸川谷及六安田野實熟時採

　圖經曰葈耳生安陸川谷及六安田野今
　處處有之謹按詩人謂之卷耳爾雅謂之
　苓耳廣雅謂之葈耳皆以實得名也陸機
　疏云葉青白似胡荽白華細莖蔓生可煑
　爲茹滑而少味或曰此物本生蜀中其實
　多刺因羊過之毛中粘綴遂至中國故名
　羊負來俗呼爲道人頭實熟時採之
　藥性論云葈耳亦可單用味甘無毒主肝
　家熱明目
　陶隱居云此是常思菜傖人皆食之以葉

　覆麥作黄衣者一名羊負來昔中國無此
　言從外國逐羊毛中來方用亦堪稀
　唐本注云蒼耳三月已後七月已前刈日
　乾爲散夏水服冬酒服主大風癲癇頭風
　濕痹毒在骨髓日二服丸服二十三十丸
　陳藏器云葈耳葉挼安舌下令涎出去目
　黃好睡子炒令香擣去刺使腹破浸酒去
　風補益又燒作灰和臘月猪脂封丁腫
　雷公云凡採得去心取黃精用竹刀細切
　拌之和同蒸從已至亥去黄精取出陰乾

　用
　禹錫云按爾雅云卷耳苓耳注廣雅云葈
　耳也亦云胡葈江東呼爲常葈或曰苓耳
　形似鼠耳叢生如盤釋曰詩周南云采采
　卷耳
　孟詵云蒼耳温主中風傷寒頭痛又丁腫
　困重生搗蒼耳根葉和小兒尿絞汁冷服
　一升日三度甚驗
　聖惠方治婦人風瘙癮疹身癢不止用蒼
　耳花葉子等分搗羅爲末豆淋酒調服二

　錢七○又方治産後諸痢神效蒼耳葉搗
　絞汁温服半中盞日三四服
　外臺秘要療熱毒病攻手足腫疼痛欲脱
　方取蒼耳汁以漬之
　千金方當以五月五日午時乾地刈取葈
　耳葉洗曝燥搗下篩酒若漿水服方寸七
　日三夜三散若吐逆可蜜爲丸準計一方
　寸七數也風輕易治者日再服若身體有
　風處皆作粟肌出或如麻豆粒此爲風毒
　出也

　千金翼方治牙痛以蒼耳子五升水一斗
　煑取五升熱含之痛即吐吐後復含不過
　三劑差莖葉亦○得又方治五痔方蒼耳
　莖葉以五月五日採乾爲末以水服方寸
　七立效
　食醫心鏡云除一切風濕痹四肢拘攣蒼
　耳子三兩搗末水一升半煎取七合去滓
　呷
　斗門方治婦人血風攻腦頭旋悶絶忽死
　忽倒地不知人事者用喝起草取其嫩心

　不限多少陰乾爲末以常酒服一大盞不
　拘時候其功大效服之多連腦蓋善通頂
　門今蒼耳是也
　勝金方治毒蛇并射工沙虱等傷眼黑口
　噤手脚强直毒攻腹内成塊逡巡不救宜
　用此方蒼耳嫩葉一握研取汁温酒和灌
　之將滓厚罨所傷處
　楊氏方産乳治誤吞錢葈耳頭一把以水
　一升浸水中十餘度飲水愈
　葛根












葛根味甘平無毒主消渴身大熱嘔吐諸癢
起陰氣解諸毒療傷寒中風頭痛解肌發表
出汗開腠理療金瘡止痛脅風痛　生根汁
大寒療消渴傷寒壯熱　葛殻主下痢十歲
已上　葉主金瘡止血　花主消酒一名鷄
齋根一名鹿藿一名黄斤生汶山川谷五月
採根曝乾殺野葛巴豆百藥毒
　圖經曰葛根生汶山川谷今處處有之江
　浙尤多春生苗引藤蔓長一二丈紫色葉
　頗似揪葉而青七月著花似豌豆花不

　實根形如手臂張仲景治傷寒有葛根及
　加半夏葛根黄芩黄連湯以其主大熱解
　肌開腠理
　陶隱居云即今之葛根人皆蒸食之當取
　入土深大者破而日乾之生者搗取汁飲
　之解毒病發熱其花并小豆花乾末服方
　寸七飲酒時知醉南康廬陵間最勝多肉
　而少筋甘美
　陳藏器云葛根生破血合瘡墮胎解酒毒
　身熱赤酒黄小便赤澁可斷穀不饑根堪

　作粉
　日華子云葛冷治胸膈熱心煩悶熱結止
　血痢通小腸排膿破血傅蛇蟲嚙解罯毒
　箭乾者力同
　食療云葛根蒸食之消酒毒其粉亦甚妙
　聖惠方治時氣頭痛壯熱用生葛根淨洗
　搗取汁一大盞豉一合煎至六分去豉不
　計時候分作二服汗出即差未汗再服若
　心熱加栀子仁十枚同煎去滓服○又方
　治小兒熱渴乆不止用葛根半兩細剉水

　一中盞煎取六分去滓頻温服
　外臺秘要治傷筋絶搗葛根汁飲之葛白
　屑熬令黃傅瘡止血
　千金方酒醉不醒擣葛根汁飲一二升便
　醒
　肘後方治卒乾嘔不息搗葛根絞取汁服
　一升差○又方食諸菜中毒發狂煩悶吐
　下欲死煑葛根汁飲之
　梅師方治傷寒初患二三日頭痛壯熱葛
　根五兩香豉一升細剉以童子小便六升

　煎取二升分作三服取汗觸風食葱豉粥
　廣利方治心熱吐血不止生葛根汁半大
　升頓服立差
　傷寒類要治妊娠熱病心悶取葛根汁二
　升分水三服
　衍義曰葛根澧鼎之間冬月取生葛以水
　中揉出粉澄成垛先煎湯使沸後擘成塊
　下湯中良乆色如膠其體甚韌以蜜湯中
　拌食之擦少生薑尤佳大治中熱酒渴病
　多食行小便亦能使人利病酒及渴者得

　之甚良彼之人又切入煮茶中以待賔但
　甘而無益又將生葛根煮熟者作果可虔
　吉州南安軍亦有此賣
葛粉味甘大寒無毒主壓丹石去煩熱利大
小便止渴小兒熱痞以葛根浸搗汁飲之良
　圖經曰文具葛根條下
　陳藏器云拾遺云用裛小兒熱瘡妙
　禹錫云按中品上卷葛根條功用與此相
　通
　聖惠方治中鴆毒氣欲絶者用葛粉三合

　水三中盞調飲之如口禁者以物揭開灌
　之○又方治胸中煩熱或渴心躁葛粉四
　兩先以水浸粟米半升經宿漉出與葛粉
　相拌令匀煮熟食之
　食醫心鏡治小兒壯熱嘔吐不住食驚癇
　方葛粉二大錢以水二合調令匀瀉向鏭
　鐸中傾側令遍重湯中煮令熟以糜飲相
　和食之
　　　栝樓









栝樓根味苦寒無毒主消渴身熱煩滿大熱
補虚安中續絶傷除腸胃中痼熱八疽身面
黄唇乾口燥短氣通月水止小便利一名地


樓一名果臝一名天瓜一名澤姑實名黄瓜
主胸痹悦澤人面○莖葉療中熱傷暑生洪
農川谷及山陰地入土深者良生鹵地者有
毒二月八月採根曝乾三十日成枸杞爲之
使惡乾薑畏牛膝乾漆反烏頭
　圖經曰栝樓生洪農山谷及山陰地今所
　在有之實名黃瓜詩所謂果兩之實是也
　根亦名白藥皮黃肉白三四月内生苗引
　藤蔓葉如甜瓜葉作叉有細毛七月開花
　似葫蘆花淺黄色實在花下大如拳生青

　至九月熟○孫思邈作粉法深掘大根屈
　削皮至白處寸切之水浸一日一易未經
　五日取出爛搗研以絹袋盛之澄瀘令極
　細如粉○唐崔元亮療箭鏃不出搗根傅
　瘡日三易自出又療時疾發黄心强煩熱
　悶不認人者取大實一枚黄者以新汲水
　九合浸淘取汁下蜜半大合朴消八分合
　不令消盡分再服便差
　陶隱居云出近道藤生狀如土瓜而葉有
　叉毛詩云果臝之實亦施於宇其實今以

　雜作手膏用根入土六七尺大二三圍者
　服食亦用之
　唐本注云今用根作粉大宜服食虚熱人
　食之作粉如作葛粉法潔白美好今出陜
　州者白實最佳
　禹錫云按爾雅云果臝之實栝樓釋曰果
　臝之草其實名栝樓郭云今齊人謂之天
　瓜
　日華子云栝樓子味苦冷無毒補虚勞口
　乾潤心肺療手面皴吐血腸風瀉血赤白

　痢并炒用又栝樓根通小腸排膿消腫毒
　生肌長肉消撲損瘀血治熱狂時疾乳癰
　發背痔瘻瘡癤
　雷公云栝樓凡使皮子莖根效各别其栝
　并樓樣全别若栝自丸黄皮厚蒂小若婁
　唯形長赤皮蒂粗是陰人服若修事去上
　殻皮革膜并油子使
　聖惠方治熱病頭疼發熱進退方用栝樓
　一枚大者取瓤細剉青瓷碗中用熱湯一
　盞沃之蓋却良乆去滓不計時候服

　外臺秘要治消渴利方生栝樓三十斤以
　水一碩煮取一斗半去滓以牛脂五合煎
　取水盡以煖酒先食服如鷄子大日三服
　即妙
　肘後方消渴小便多栝樓薄切炙取五兩
　水五升煮取四升隨意飲之良○又方若
　腸隨肛出轉乆不可收入擣生栝樓取汁
　温之猪肉汁中洗手隨挼之令暖自得入
　梅師方治諸癰發背乳房初起微赤擣栝
　樓作末以井花水調方寸七

　集驗方下乳汁栝樓子淘洗控乾炒令香
　熟瓦上㩉令白色爲末酒調下一七合面
　卧少時
　杜壬方治胸膈痛徹背心腹痞滿氣不得
　通及治痰嗽大栝樓去穰取子熟炒别硏
　和子皮麫糊爲丸如梧桐子大米飲下十
　五丸
　子母秘録治乳腫痛栝樓黄色老大者一
　枚熟擣以白酒一斗煮取四升去滓温一
　升日三服若無大者小者二枚黄熟爲已

　楊氏産乳方治熱遊丹赤腫栝樓末二大
　兩釅醋調塗之
　産寳方治産後乳無汁栝樓末井花水服
　方寸七日二服夜流出
　楊文蔚方治痰嗽利胸膈方栝樓肥實大
　者割開子淨洗捶破括皮細切焙乾半夏
　四十九個湯洗十遍捶破焙乾爲末用洗
　栝樓熟水并瓤同熬成膏研爲丸如梧子
　大生薑湯下二十丸
　衍義曰栝樓實九月十月間取穰以乾葛

　粉拌焙乾銀石器中熳火炒熟爲末食後
　夜卧以沸湯點一二錢服治肺燥熱渴大
　腸秘其根與貝母知母秦艽黄芩之類皆
　治馬熱
　　　苦參
















苦參味苦寒無毒主心腹結氣癥瘕積聚黄
疸溺有餘瀝逐水除癰腫補中明目止泪養
肝膽氣安安五臟定志益精利九竅除伏熱
腸澼止渴醒酒小便黄赤療惡瘡下部𧏾平
胃氣令人嗜食輕身一名水槐一名苦𧄹(音/識)
一名地槐一名菟槐一名驕槐一名白莖一
名虎麻一名岑莖一名禄白一名陵郞生汝
南山谷及田野三月八月十月採根曝乾玄
參爲之使惡貝母漏蘆菟絲反藜蘆
　圖經曰苦參生汝南山谷及田野今近道

　處處皆有之其根黄色長五七寸許兩指
　麤細三五莖并生苗高二三尺已來葉碎
　青色極似槐葉故有水槐名春生冬凋其
　花黄白七月結實如小豆子治癩疾其法
　用苦參五斤切以好酒三斗漬三十日每
　飲一合日三常服不絶若覺痺即差
　陶隱居云今出近道處處有葉極似槐樹
　故有槐名花黄子作莢根味至苦惡病人
　酒實飲之多差患疥者一兩服亦除蓋能
　殺蟲

　禹錫云按藥性論云苦參能治熱毒風皮
　肌煩燥生瘡赤癩眉脱主除大熱嗜唾治
　腹中冷痛中惡腹痛除體悶治心腹積聚
　不入湯用
　日華子云殺疳蟲炒帶烟出爲末飯飲下
　治腸風瀉血并熱痢
　雷公云凡使不計多少先須用糯米濃泔
　汁浸一宿上有腥穢氣并在水面上浮并
　須重重淘過即蒸從已至申出曬乾細剉
　用之

　外臺秘要治天行病四五日結胸滿痛壯
　熱身體熱苦參一兩剉以醋二升煮取一
　升二合盡飲之當吐即愈天行毒病非苦
　參醋藥不解及温覆取汗愈○又方小兒
　身熱苦參湯浴兒良
　千金方治狂邪發無常披頭大叫欲殺人
　不避水火苦參蜜丸桐子大每服十丸薄
　荷湯下
　梅師方治飲食中毒魚肉菜等苦參三兩
　以苦酒一升煎五沸去滓服之吐出即愈

　或取煑犀角汁一升亦佳○又方治傷寒
　四五日頭痛壯熱胸中煩痛苦參五兩烏
　梅二十枚細剉以水二升煎取一升温服
　千金方治時疾熱病狂言心躁苦參不限
　多少炒黄色爲末每服二錢水一盞煎至
　八分温服連進三服有汗無汗皆差
　集驗方治毒熱足腫疼欲絶酒煮苦參以
　漬之
　太史公云淳於意醫齊中大夫病□齒灸
　左手陽明脉苦參湯日漱三升出入得五

　六日愈
　衍義曰苦參有朝士苦腰重乆坐旅拒十
　餘步然後能行有一將佐謂朝士曰見公
　日逐以藥揩齒其氣味傷腎故使人腰重
　後有太常少卿舒昭亮用苦參已數年此
　病曰苦參入齒其氣味傷腎故使人腰重
　後有太常少卿舒昭亮用苦參揩齒歲久
　亦病腰自後悉不用腰疾皆愈此皆方書
　舊不載者有人病遍身風熱細疹癢痛不
　可任連胸頸臍腹及近隱皆然涎痰亦多

　夜不得睡以苦參末一兩皂角二兩水一
　升揉瀘取汁銀石器熬成膏和苦參末爲
　丸如梧桐子大食後温水服二十丸至三
　十丸次日便愈
　　　當歸











當歸味甘辛温大温無毒主咳逆上氣温瘧
寒熱洗(音/癬)在皮膚中婦人漏下絶子諸惡瘡
瘍(音/羊)金瘡煮飲之温中止痛除客血内塞中
風痓汗不出濕痹中惡客氣虚冷補五臟生
肌肉一名乾歸生隴西川谷二月八月採根

陰乾惡䕡茹畏菖蒲海藻牡蒙
　圖經曰當歸生隴西川谷今川蜀陜西諸
　郡及江寧滁州皆有之以蜀中者爲勝春
　生苗緑葉有三瓣七八月開花似時羅淺
　紫色根黑黄色二月八月採根陰乾然苗
　有二種都類芎藭而葉有大小爲異莖梗
　比芎藭甚卑下根亦二種大葉名馬尾當
　歸細葉名蠶頭當歸以肉厚不枯者勝
　藥性論云當歸臣惡熱麫止嘔逆虚勞寒
　熱破宿血主女子崩中下腸胃冷補諸不

　足止痢腹痛單煮飲汁治温瘧主女人瀝
　血腰痛療齒疼痛不可忍患人虚冷加而
　用之
　陶隱居云今隴西叨陽黑水當歸多肉少
　枝氣香名馬尾當歸稍難得西川北部當
　歸多根枝而細歷陽所出色白而氣味薄
　不相似呼爲草當歸闕少時乃用之方家
　有云眞當歸正謂此有好惡故也俗用甚
　多道方時須爾
　唐本注云當歸苗有二種一種似大葉芎

　藭一種似細葉芎藭惟莖葉卑下於芎藭
　也今出當州岩州翼州松州宕州最勝細
　葉者名蠶頭當歸大葉者名馬尾當歸今
　用多是馬尾當歸蠶頭者不如此不復用
　陶稱歷陽者是蠶頭當歸也
　日華子云治一切風一切血補一切勞破
　惡血養新血及主癥癖
　雷公云凡使先去塵并頭尖硬處一分已
　來酒浸一宿若要破血即使頭一節硬實
　處若要止痛止血即用尾若一時用不如

　不使服食無效單使妙也
　禹錫云按爾雅云薛山蘄注廣雅曰山蘄
　當歸也當歸今似蘄而麤大
　吴氏云當歸神農黄帝桐君扁鵲甘無毒
　岐伯雷公辛無毒季氏小温或生羌胡地
　别說云謹按當歸自古醫家方論用治婦
　人産後惡血上衝倉卒取效無急於此氣
　血昏亂者服之即定此蓋服之能使氣血
　各有所歸則可以於産後備急於補虚速
　效恐聖人立當歸之名必因此出矣

　外臺秘要治頭疼欲裂當歸二兩酒一升
　煮取六合飲至再服○又方治心痛當歸
　爲末酒服方寸七
　肘後方小兒多患胎寒好啼書夜不止因
　此成癇當歸末小豆大乳汁灌之日夜三
　四度服
　葛氏方治小便出血當歸四兩細剉酒三
　升煮取一升頓服
　梅師方胎動下血心腹疼死生不知服此
　湯活即安死即下用當歸四兩芎秦九兩

　細剉以酒三升水四升煎取三升分服
　子母秘録治倒産子死腹中搗當歸末酒
　服方寸匕
　支太醫方治婦人百病諸虚不足當歸四
　兩地黃二兩爲末蜜和丸如梧子大食前
　米飲下十五丸
　　　麻黄








麻黄味苦温微温無毒主中風傷寒頭痛温
瘧發表出汗去邪熱氣止咳逆上氣除寒熱
破癥堅積聚五臟邪氣緩急風脅痛字乳餘
疾止好唾通腠理疏傷寒頭疼解肌泄邪惡
氣消赤黑斑毒不可多服令人虚一名卑相


一名龍沙一名卑鹽生晋地及河東立秋採
莖陰乾令青厚材爲之使惡辛夷石韋
　圖經曰麻黄生晋地及河東今近京多有
　之以滎陽中牟者爲勝苗春生至夏五月
　則長及一尺已來梢上有黄花結實如百
　合瓣而小又似皂莢子味甜微有麻黄氣
　外紅皮裏仁子黑根紫赤色俗說有雌雄
　二種雌者於三月四月内開花六月内結
　子雄者無花不結子至立秋後收採其莖
　陰乾令青○張仲景治傷寒有麻黄湯及

　大小青龍湯皆用麻黄治肺痿上氣有射
　干麻黃湯厚朴麻黄湯皆大方也古方湯
　用麻黄先煮去沫然後内諸藥亦用丸散
　者皆不然也
　陶隱居云今出青州彭城滎陽中牟者爲
　勝色青而多沫蜀中亦有不好用之折除
　節節止汗故也先煮一兩沸去上沫沫令
　人煩其根亦止汗夏月雜粉用之俗用療
　傷寒解肌第一
　唐本注云鄭州鹿臺及關中沙苑河傍沙

　洲上大多其青徐者今不復用同州沙苑
　最多
　日華子云通九竅調血脉開毛孔皮膚逐
　風破癥癖積聚逐五臟邪氣退熱禦山嵐
　瘴氣
　雷公云凡使去節并沫若不盡去之令人
　悶用夾刀剪去節并頭槐砧上用銅刀細
　剉煎三四十沸竹片掠去上沫盡漉出曬
　乾用之
　禹錫云按藥性論云麻黄君味甘平能治

　身上毒風𤸷痹皮肉不仁主壯熱解肌發
　汗温瘧治温疫根節能止汗方曰并故竹
　扇杵末撲之又牡蠣粉粟粉并根等分末
　生絹袋盛盜汗出即撲手摩之
　傷寒類要張仲景傷寒論云黄疸病以麻
　黄醇酒湯主之麻黄一把去節綿裹以美
　酒五升煮取半升去滓頓服
　子母秘録治産後腹痛及血下不盡麻黄
　去節杵末酒服方寸七日二三服血下盡
　即止澤蘭湯服亦妙

　衍義曰麻黄出鄭州者佳剪去節半兩以
　蜜一匙匕同炒良乆以水半升煎俟沸去
　上沫再煎去三分之一不用滓病瘡疱倒
　饜黑者乘熱盡服之避風伺其瘡復出一
　法用無灰酒煎但小兒不能飲酒者難服
　然其效更速以此知此藥入表也
　　　通草















通草味辛甘平無毒主去惡蟲除脾胃寒熱
通利九竅血脉關節令人不忘療脾疸常欲
眠心煩噦出音聲療耳聾散癰腫諸結不消
及金瘡惡瘡鼠瘻踒折齆(音/瓮)鼻息肉墮胎去
三蟲一名附支一名丁翁生石城山谷及山
陽正月採枝陰乾
　圖經曰通草生石城山谷及山陽今澤潞
　漢中江淮湖南州郡亦有之生作藤蔓大
　如指其莖幹大者徑三寸每節有二三枝
　枝頭出五葉頗類石韋今人謂之木通俗

　間所謂通草乃通脱木
　陶隱居云今出近道繞樹藤生汁白莖有
　細孔兩頭皆通含一頭吹之則氣出彼頭
　者良或云即葍藤莖
　陳藏器云通脱木無毒花上粉主諸蟲瘡
　野鷄病取粉内瘡中生山側葉似萆麻心
　中有瓤輕白可愛女工取以飾物爾雅云
　離南活脱也一本云藥草生江南主蟲病
　今俗亦名通草○又云本功外子味甘利
　大小便宣通去煩熱食之令人心寬止渴

　下氣江東人呼爲畜葍子江西人呼爲拏
　子如算袋穰黄子黑食之當去其皮蘇云
　色白乃猴葍也
　日華子云木通安心除煩止渴退熱治健
　忘明耳目治鼻息通小腸下水破積聚血
　塊排膿治瘡癤止痛催生下胞女人血閉
　月候不匀天行時疾頭痛目眩羸劣乳結
　及下乳子名𧄏子七八月採
　禹錫云按藥性論云木通臣微寒一名王
　翁萬年主治五淋利小便開關格治人多

　睡主水腫浮大除煩熱用根治項下瘤癭
　陳士良云鷰𧄏子寒無毒主胃口熱閉反
　胃不下食除三焦客熱此是木通實名桴
　掞子莖名木通主理風熱淋疾小便數急
　疼小腹虚滿宜煎湯并葱食之有效野生
　海藥云謹按徐表南州記云生廣州山谷
　味温平主諸瘻瘡喉嚨痛及喉痹并宜煎
　服之磨亦得急即含之
　食療云煮飲之通婦人血氣濃煎三五盞
　即便通又除寒熱不通之氣消鼠瘻金瘡

　踒折煮汁釀酒也
　　　芍藥



芍藥味苦酸平微寒有小毒主邪氣腹痛除
血痹破堅積寒熱疝瘕止痛利小便益氣通
順血脉緩中散惡血逐賊血去水氣利膀胱
大小腸消癰腫時行寒熱中惡腹痛腰痛一
名白术一名餘容一名犁食一名解倉一名

鋌半中嶽川谷及丘陵二月八月採根暴乾
須丸爲之○使禹錫等按别本作雷丸惡石
斛芒消畏消石鱉甲小薊反藜蘆
　圖經曰芍藥生中嶽川谷及丘陵今處處
　有之淮南者勝春生紅芽作叢莖上三枝
　五葉似牡丹而狹長高一二尺夏開花有
　紅白紫數種子似牡丹子而小秋時採根
　根亦有赤白二色崔豹古今注云芍藥有
　二種有草芍藥木芍藥木者花大而色深
　俗呼爲牡丹非也○正元廣利方治婦女

　赤白下年月深乆不差者白芍藥三大兩
　乾薑半大兩細剉熬令黄擣篩空肚和飲
　汁服一錢七
　藥性論云芍藥臣能治肺邪氣腹中㽱痛
　血氣積聚通宣臟腑擁氣治邪痛敗血主
　時疾骨熱强五臟補腎氣治腹堅脹婦人
　血閉不通消瘀血能蝕膿
　陶隱居云今出白山蔣茅山最好白而長
　大餘處亦有而多赤赤者小利俗呼以止
　痛乃不减當歸道家亦服食之又煮石用

　之
　别本注云此有兩種赤者利小便下氣白
　者止痛散血其花亦有紅白二色
　日華子云治風補勞主女人一切病并産
　前後諸疾通月水退熱除煩益氣
　雷公云凡採得後於日中曬乾以竹刀刮
　上麤皮并頭土了剉蜜水拌蒸從已至未
　曬乾用
　禹錫云按吴氏云芍藥神農苦桐君甘無
　毒岐伯鹹季氏小寒雷公酸

　别說云今淮南眞陽尤多藥家見其肥大
　而不知香味絶不佳故入藥不可責其效
　今考用宜依本經所說川谷丘陵有生者
　爲勝爾
　經驗後方治風毒骨髓疼痛芍藥二分虎
　骨一兩炙爲末夾絹袋盛酒三升漬五日
　每服二合日三服
　博濟方治五淋赤芍藥一兩檳榔一個麵
　裹煨爲末每服一錢匕水一盞煎至七分
　空心服

　廣利方金瘡血不止痛白芍藥一兩熬令
　黄杵細爲散酒或米飲下二錢并得初三
　服漸加
　初虞世治咯血衄血白芍藥一兩犀角末
　一分爲末新水服一錢七血止爲限
　衍義曰芍藥全用根其品亦多須用花紅
　而單葉山中爲佳花葉即多根虚然其根
　多赤色其味澀苦或有色白粗肥者益好
　餘如經然血虚寒人禁此一物古人有言
　者减芍藥以避中寒誠不可忽

　　　蠡實




蠡實味甘平温無毒主皮膚寒熱胃中熱氣
風寒濕痹堅筋骨令人嗜食止心煩滿利大
小便長肌膚肥大乆服輕身花葉去白蟲療
喉痹多服令人溏泄一名荔實一名劇草一
名三堅一名豕首生河東川谷五月採實陰

乾
　圖經曰蠡實馬藺子也北人音訛呼爲揀
　子生河東川谷今陜西諸郡及鼎澧州亦
　有之近京尤多葉似薤而長厚三月開紫
　碧花五月結實作角子如麻大而赤色有
　棱根細長通黃色人取以爲刷三月採花
　五月採實并陰乾用○崔元亮治喉痹腫
　痛取荔花皮根共十二分以水一升煑六
　合去滓含之細細咽汁差止
　陶隱居云方藥不復用俗無識者本名精

　亦名豕首也
　日華子云馬藺治婦人血氣煩悶産後血
　運并經脉不止崩中帶下消一切瘡癤腫
　毒止鼻洪吐血通小腸消酒毒治黃病傅
　蛇蟲咬殺蕈毒亦可蔬菜食莖葉同用
　外臺秘要治喉痹垂死者杵蠡實根一握
　水絞取汁稍稍咽之口噤灌之
　千金方治中蠱下血如鷄肝出其餘四臟
　悉壞唯心未毁或鼻破待死取馬藺根末
　水服方寸七隨吐則出極神此苗似葛蔓

　緑紫生子似橘子
　衍義曰蠡實陶隱居云方藥不復用俗無
　識者本經諸家所注不相應若果是馬藺
　其日華子不當更言亦可爲蔬菜食蓋馬
　藺其葉馬牛皆不食爲纔出土葉已硬况
　又無味豈可更堪人食也今不敢以蠡實
　爲馬藺子更俟博識者
　　　瞿麥





瞿麥味苦辛寒無毒主關格諸癃結小便不
通出刺决癰腫明目去翳破胎墮子下閉血
養腎氣逐膀胱邪逆止霍亂長毛髮一名巨
句麥一名大菊一名大蘭生太山川谷立秋
採實陰乾蓑草牡丹爲之使惡螵蛸
　圖經曰瞿麥生太山川谷今處處有之高
　一尺以來葉尖小青色根紫黑色形如細
　蔓菁花紅紫赤色亦似朠山紅二月至五

　月開花七月結實作穗子頗似麥故名瞿
　麥立秋後合子葉收採陰乾用古今方通
　心經利小腸爲最要張仲景治小便不利
　有水氣栝蔞瞿麥丸主之
　陶隱居云今出近道一莖生細葉花紅紫
　赤可愛合子葉刈取之子頗似麥故名瞿
　麥此類乃有兩種一種肥大花邊有叉椏
　未知何者是今市人皆用小者復一種葉
　廣相似而有毛花晚而甚赤按經云採實
　實中子至細燥熟便脱盡今市人惟合莖

　葉用而實正空殻無復子爾
　日華子云瞿麥催生又名杜母草燕麥蘥
　麥又云石竹治痔瘻并瀉血作湯粥食并
　得
　雷公云凡使只用蕊殻不用花葉若一時
　使即空心令人氣咽小便不禁凡欲用須
　以堇竹瀝浸一伏時漉出曬乾使用
　外臺秘要治鯁以瞿麥爲末水調方寸七
　千金方治産經數日不出或子死腹中母
　欲死以瞿麥煮濃汁服之

　梅師方治竹木刺入肉中不出瞿麥爲末
　水服方寸匕或煮瞿麥汁飲之日三千金
　同
　崔氏方治魚臍瘡毒腫燒灰和油傅於腫
　上甚佳
　衍義曰瞿麥八政散用瞿麥今人爲至要
　藥若心經雖有熱而小腸虚者服之則心
　熱未退而小腸别作病料其意者不過爲
　心與小腸爲傳送故用此入小腸藥按經
　瞿并不治心熱若心無大熱則當止治其

　心若或制之不盡須當求其屬以衰之用
　八正散者其意如此
　　　玄參







玄參味苦鹹微寒無毒主腹中寒熱積聚女
子産乳餘疾補腎氣令人目明主暴中風傷
寒身熱支滿狂邪忽忽不知人温瘧灑灑血
瘕下寒血除胸中氣下水止煩渴散頸下核
癰腫心腹痛堅癥定五臟乆服補虚明目强
陰益精一名重臺一名玄臺一名鹿腸一名
正馬一名咸一名□生河間川谷及冤句三
月四月採根暴乾惡黄耆乾薑大棗山茱萸
反藜蘆


　圖經曰玄參生河間及冤句今處處有之
　二月生苗葉似脂麻又如槐柳細莖青紫
　色七月開花青碧色八月採子黑色亦有
　白花莖方大紫赤色而有細毛有節若竹
　者高五六尺葉如掌大尖長如鋸齒其根
　尖長生青白乾即紫黑新者肥膩一根生
　五七枚三八九月采暴乾或云蒸日乾
　陶隱居云今出近道處處有莖似人參而
　長大根甚黑亦微香道家時用亦以合香
　唐本注云玄參根苗臭莖亦不似人參陶

　云道家亦以合香未見其理也
　日華子云治頭風熱毒遊風補勞虚損心
　驚煩躁劣乏骨蒸傳尸邪氣止健忘消腫
　毒
　雷公云凡採得後須用蒲葉重重相隔入
　甑蒸兩伏時後出乾曬使用時勿令犯銅
　餌之後噎人喉喪人目揀去蒲草盡了用
　之
　禹錫云按藥性論云玄參使一名逐馬味
　苦治暴結熱主熱風頭痛傷寒勞復散瘤

　癭瘰癧
　經驗方治患勞人燒香法玄參一斤甘松
　六兩爲末煉蜜一斤和匀入瓷瓶内封閉
　地中埋窨十日取出更用灰末六兩更煉
　蜜六兩和匀入瓶内封更窨五日取出燒
　令鼻中常聞其香疾自愈
　廣利方治瘰癧經年夂不差生玄參擣碎
　傅上日二易之
　　　秦艽

















秦艽(音/交)味苦辛平微温無毒主寒熱邪氣寒
濕風痹肢節痛下水利小便療風無問新久
通身攣急生飛烏山谷二月八月採根暴乾
菖蒲爲之使
　圖經曰秦艽生飛烏山谷今河陜州軍多

　有之根上黄色相交糾長一尺已來麤細
　不等枝幹高五六寸葉婆娑連莖梗俱青
　色如萵苣葉六月開紫花似葛花當月結
　子每於春秋採根陰乾
　陶隱居云飛烏或是地名今出甘松龍洞
　蠶陵長大黃白色爲佳根皆作羅紋相交
　中多御土用之熟破除去方家多作秦膠
　字與獨活療風常用道家不須爾
　唐本注云今出涇州鄜州岐州者良本作
　札或作糾作膠正作艽也

　日華子云味甘冷主傳尸骨蒸治疳及時
　氣又名秦艽羅紋者佳
　雷公云凡使秦并艽須於脚文處認取左
　文列爲秦即治疾艽即發脚氣凡用秦先
　以布拭上黄肉毛盡然後用還元湯浸一
　宿至明出日乾用
　禹錫云按藥性論云秦艽解米脂人食穀
　不充悦畏牛乳點食之利大小便差五種
　黄病解酒毒去頭風
　蕭炳云本經名秦瓜世人以療酒黄黄疸


　大效
　聖惠方治傷寒心神熱躁口乾煩渴用秦
　艽一兩去苗細剉以牛乳一大盞煎六分
　去滓不計時候分温一服○又方治小便
　難腹滿悶不急療之殺人用秦艽一兩去
　苗以水一大盞煎取七分去滓每於食前
　作兩服差
　孫眞人方治黄疸皮膚眼睛赤金色小便
　赤取秦艽五兩牛乳三升煮取一升去滓

　内芒消一兩服

　　　百合




百合味甘平無毒主邪氣腹脹心痛利大小
便補中益氣除浮腫臚脹痞滿寒熱通身疼
痛及乳難喉痹止涕泪一名重箱一名摩羅
一名中逢花一名强瞿生荆州川谷二月八
月採根曝乾

　圖經曰百合生荆州川谷今近道處處有
　之春生苗高數尺幹麤如箭四面有葉如
　鷄距又似柳葉青色葉近莖微紫莖端碧
　白四五月開白花如石榴觜而大根如葫
　蒜重疊生二三十二月八月採根暴乾人
　亦蒸食之甚益氣張仲景治病有百合知
　母湯百合滑石代赭湯百合鷄子湯百合
　地黄湯凡四方病名百合而用百合治之
　不識其義
　陶隱居云近道處處有根如葫蒜數十片

　相累人亦蒸煮食之乃言初是蛇蚓相纏
　結變作之俗人皆呼爲强仇仇即瞿也聲
　之訛爾亦堪服食
　唐本注云此藥有二種一種細葉花紅白
　色一種葉大莖長根粗花白不入藥用
　日華子云白百合安心定膽益志養五臟
　治癲邪啼泣狂叫驚悸殺蠱毒氣協乳癰
　發背及諸瘡腫并治産後血狂運
　禹錫云按藥性論云百合使有小毒主百
　邪鬼魅涕泣不止除心下急滿痛治脚氣

　熱欬逆
　食療云平主心急黃蒸過蜜食之作粉尤
　佳紅花者名山丹不堪食
　聖惠方治肺臟壅熱煩悶新百合四兩蜜
　半盞和蒸令軟時時含一棗大嚥津
　又方治傷寒腹中滿痛用百合一兩炒令
　黃色擣爲散不計時候粥飲調下二錢服
　之
　孫眞人食忌云治陰毒傷寒煮百合濃汁
　服一升良

　勝金方治耳聾疼痛以乾百合爲末温水
　調下二錢匕食後服
　衍義曰百合張仲景用治傷寒壞後百合
　病須此也莖高三尺許葉如大柳葉四向
　攢枝而上其顚即有淡黄白花四垂向下
　覆長蕊花心有檀色每一枝顚須五六花
　紫色圓如梧子生於枝葉間每葉一子不
　在花中此又異也根即百合其色白其形
　如松子殻四向攢生中間出苗
圖經衍義本草卷之十二
