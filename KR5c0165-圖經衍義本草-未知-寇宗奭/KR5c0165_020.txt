










圖經衍義本草卷之二十君一
宋通直郎辨驗藥材寇宗奭編撰
宋大醫助教辨驗藥材許洪校正
木部上品
桂

















桂味甘辛大熱有小毒主温中利肝肺氣心
腹寒熱冷疾霍亂轉筋頭痛腰痛出汗止煩
止唾咳嗽鼻齆能墮胎堅骨節通血脉理疏
不足宣導百藥無所畏乆服神仙不老生桂
陽二月八月十月採皮陰乾得人參麥門冬
甘草大黄黄苓調中益氣得柴胡紫石英乾
地黄療吐逆
圖經曰菌桂生交趾山谷牡桂生南海山
谷桂生桂陽舊經載此三種之異性味功
用亦别而爾雅但言梫木桂一種郭璞云

南人呼桂厚皮者爲木桂蘇恭以謂牡桂
即木桂及單名桂者是也今嶺表所出則
有筒桂肉桂桂心官桂板桂之名而醫家
用之罕有分别者
藥性論云桂心右亦名紫桂殺草木毒忌
生葱味苦辛無毒主治九種心痛殺三蟲
主破血通利月閉治軟脚痹不仁胞衣不
下除欬逆結氣擁痹止腹内冷氣痛不可
忍主下痢治鼻息肉
陶隱居云按本經惟有菌牡二桂而桂用

體大同小異今俗用便有三種以半卷多
脂者單名桂入藥最多所用悉與前說相
應仙經并有三桂常服食以葱涕合和雲
母蒸化爲水者正此種爾令廣州者好湘
州始興桂陽縣即是小桂亦有而不如廣
州者交州桂州者形段小多脂肉亦好
陳藏器云菌桂牡桂桂心已上三色并同
是一物按桂林桂嶺因桂爲名令之所生
不離此郡從嶺以南際海盡有桂樹惟柳
象州最多味既辛烈皮又厚堅土人所採

厚者必嫩薄者必老以老薄者爲一色以
厚嫩者爲一色嫩既辛香兼又筒卷老必
味淡自然板薄板薄者即牡桂也以老大
而名焉筒卷者即菌桂也以嫩而易卷
日華子云桂心治一切風氣補五勞七傷
通心竅利關節益精明目暖腰膝破痃癖
癥瘕消瘀血治風痹骨節攣縮續筋骨生
肌肉
雷公云凡使勿薄者要紫色厚者去上麤
皮取心中味辛者使每斤大厚紫桂只取

得五兩取有味厚處生用如未用即用重
密熟并紙裹勿令犯風其州土只有桂草
無桂心用桂草煮丹陽木皮遂成桂心凡
使即單搗用之
聖惠方治風頭痛每欲天陰雨風先發者
用桂心一兩爲末以酒調如膏用傅頂上
并額角○又方治九種心痛妨悶用桂心
等分爲末以酒一大盞煎至半盞去滓稍
熱服立效○又方治寒疝心痛四肢逆冷
全不欲食用桂心一兩去皮擣羅爲散不

計時候熱酒調下一錢七○又方治産後
惡血冲心痛氣悶欲絶用桂心二兩擣羅
爲散狗膽汁和丸如櫻桃大不計時候熱
酒磨下二丸
外臺秘要方療小兒睡中遺尿不自覺桂
末雄雞肝等分搗丸如小豆大温水下日
三
千金方治中風面目相引偏僻牙拘急舌
不可轉桂心以酒煮取汁故布蘸揜病上
正即止左喎㩉右右喎㩉左常用大效

又方治卒中惡心痛桂心八分㕮咀以水
四升煑取一升分二服
肘後方治心腹俱脹痛短氣欲死或已絶
桂二兩切以水一升二合煑取八合去滓
頓服○又方治中風四肢逆冷吐清水宛
轉啼呼者取二兩㕮咀以水三升煑取二
升去滓適寒温盡服
梅師方蜀椒閉口者毒誤食之便氣欲絶
或下白沫身體冷急煎桂汁服之多飲冷
水一二升忽食飲吐漿煎濃豉汁頓服之

○又方治産後血泄不禁止餘血彌痛兼
塊桂心乾薑等分爲末空心酒調服方寸
匕抱朴子云桂可以合葱涕蒸作水亦可
以竹瀝合餌之亦可以龜腦和而服之七
年能步行水上長生不死又云趙他子服
桂二十年足下毛生日行五百里力舉千
斤
牡桂味辛温無毒主上氣咳逆結氣喉痹吐
吸心痛脅風脅痛温筋通脉止煩出汗利關
節補中益氣乆服通神輕身不老生南海山

谷
菌桂味辛温無毒主百病養精神和顔色爲
諸藥先聘通使乆服輕身不老面生光華媚
好常如童子生交趾桂林山谷岩崖間無骨
正圓如竹(立秋採)
圖經曰文具桂條
列仙傳曰范蠡好食桂飲水討藥人世世
見之又曰桂父象林人常服桂皮葉以龜
腦和服之○韓終采藥詩曰暗河之桂實
大如粟得而食之後天而老

别說云今交廣商人所販及醫家見用唯
陳藏器一說最近然筒厚實氣味重者宜
入治臟及下焦藥輕薄者宜入治頭目發
散藥故本經以菌桂養精神以牡桂利關
節仲景傷寒論發汗用桂枝桂枝者枝條
非身幹也取其輕薄而能發散又一種柳
桂乃桂之嫩小枝條也尤宜入上焦藥
衍義曰桂大熱素問云辛甘發散爲陽故
漢張仲景桂枝湯治傷寒表虚皆須此藥
是專用辛甘之意也本草第一又云療寒

以熱藥故知三種之桂不取菌桂牡桂者
蓋此二種性止温而已不可以治風寒之
病獨有一字桂本經言甘辛大熱此正合
素問辛甘發散爲陽之說尤知菌牡二桂
不及也然本經止言桂仲景又言桂枝者
蓋亦取其枝上皮其木身麤厚處亦不中
用今又謂之官桂不知縁何而立名慮後
世爲别物故書之又有桂心此則諸桂之
心不若一字桂也
松脂






松脂味苦甘温無毒主疽惡瘡頭瘍白秃疥
瘙風氣安五臟除熱胃中伏熱咽乾消渴及
風痹死肌煉之令白其赤者主惡痹乆服輕
身不老延年一名松膏一名松肪生太山山
谷六月採

松實味苦温無毒主風痹寒氣虚羸少氣補
不足九月採陰乾
松葉味苦温主風濕瘡生毛髮安五臟守中
不饑延年(禹錫按日華子松葉無毒)
松節温主百節久風風虚脚痹疼痛
松根白皮主辟穀不饑
圖經曰松脂生太山山谷今處處有之其
用以通明如薰陸香顆者爲勝道人服餌
或合茯苓松柏實菊花作丸皆先煉治其
法用大釜加水置甑用白茅藉甑底又加

黄砂於茅上厚寸許可矣然後布松脂於
上炊以桑薪湯若减即添熱水常令滿候
松脂盡入釜中乃出之投於冷水既凝又
蒸如此三過其白如玉然後入藥亦可單
服其實及根白皮古亦有服食法但今松
實多作果品餘不聞堪入藥其花上黄粉
名松黄山人及時拂取作湯點之甚佳但
不堪停久
陶隱居云採煉松脂法并在服食方中以
桑灰汁或酒煑軟挼内寒水中數十過白

滑則可用其有自流出者乃勝於鑿樹及
煮用膏也其實不可多得推葉止是斷穀
所宜細切如粟以水及麫飲服之亦有陰
乾擣爲屑丸服者人患惡病服此無不差
比來苦脚弱人釀松節酒亦皆愈松柏皆
有脂潤又凌冬不凋理爲佳物但人多輕
忽近易之爾
禹錫云按藥性論松脂使味甘平殺蟲用
之主耳聾牙有蚛孔少許咬之不落蟲自
死能貼諸瘡膿血煎膏生肌止痛掏風蕭

炳云又有五葉者一叢五葉如釵名五粒
松道家服食絶粒子如巴豆新羅往往進
之
日華子云松脂潤心肺下氣除邪煎膏治
瘻爛排膿○又云松葉暖無毒炙罯凍瘡
風濕瘡佳○又云松節無毒治脚軟骨節
風○又云松根白皮味苦温無毒補五勞
益氣
聖惠方絶穀升仙不食法取松實搗爲膏
酒調下三錢日三則不饑渴飲水勿食佗

物百日身輕日行五百里○又方服松葉
令人不老身生緑毛輕身益氣服久不己
絶穀不饑渴松葉不以多少細切更研每
日食前以酒調下二錢亦可粥汁服之初
服稍難久自便矣
外臺秘要方集驗療齲齒取松脂如錐注
齲孔内須臾齲蟲縁松脂出梅師方同○
又方治惡風疾松脂煉投冷水中二十遍
蜜丸服三兩饑即服之日三鼻柱斷離者
二百日瘥斷鹽及房室○又方療歷節諸

風百節酸痛不可忍松脂三十斤煉五十
遍不能五十遍亦可二十遍用以煉酥三
升温和松脂三升熟攪令極稠旦空腹以
酒服方寸匕日三數食麫粥爲佳愼血腥
生冷鮓物果子百瘥○又方松節酒主歷
節風四肢疼痛松脂二十斤酒五斗漬三
七日服一合日五六服
千金方治脚氣十二風痹不能行服更生
散數劑及衆療不得力服此一劑便能行
遠不過兩劑松葉酒松葉六十斤細剉㕮

咀以水四石煮取四斗九升以釀五斗米
如常法别煮松葉汁以漬米并饙飯泥釀
封頭七日發澄飲之取醉得此酒力者甚
衆
梅師方治耳久聾松脂三兩煉巴豆一兩
和熟搗可丸通過以薄綿裹内耳孔中日
一度易
孫尚藥治脚轉筋疼痛攣急者松節二兩
細剉如米粒乳香一錢右件藥用銀石器
内慢火炒令焦只留一分性出火毒研細

每服一錢至二錢熱木瓜酒調下應是筋
病皆治之
鬼遺方治疥癬松膠香研細入少輕粉凡
疥癬上先用油塗了錯末一日便乾頑者
三兩度
傷寒類要治天行病辟瘟方切松葉如
末酒服方寸七日三辟五年瘟
抱朴子云趙瞿病癩歷年醫不瘥家乃賫
糧棄送於山穴經月有仙人經穴見之取
囊中藥賜之教其服百餘日瘡愈顔色悦

肌膚潤仙人再過視之瞿乞其方仙人曰
此是松脂汝可煉服之長服身轉輕力百
倍登危陟險終日不困年百歲齒不墮髮
不白夜卧常見有光大如鏡
野人閑話云伏虎尊師篇煉松脂法十斤
松脂五度以水煑度令苦味盡取得後每
一斤煉了松脂入四兩茯苓末每晨水下
一刀圭即終年不食而復延齡身輕清爽
槐實







槐實味苦酸鹹寒無毒主五内邪氣熱止涎
唾補五傷五痔火瘡婦人乳瘕子臟急痛以
七月七日取之搗取汁銅器盛之日煎令可
作丸大如鼠屎内竅中三易乃愈又墮胎久
服明目益氣頭不白延年○枝主洗瘡及陰
囊下濕癢○皮主爛瘡○根主喉痹寒熱生

河南平澤可作神燭景天爲使
圖經曰槐實生河南平澤今處處有之其
木有極高大者謹按爾雅槐有數種葉大
而黑者名櫰槐晝合夜開者名守宫槐葉
細而青緑者但謂之槐其功用不言有别
四月五月開花六月七月結實七月七日
採嫩實擣取汁作煎十月採老實入藥皮
根採無時今醫家用槐者最多春採嫩枝
煅爲黑灰以揩齒去蚛燒青枝取瀝以塗
癬取花之陳乆者篩末飲服以治下血折

取嫩房角作湯以當茗主頭風明目補腦
煑白皮汁以治口齒及下血水令黑子以
變白髮木上耳取末服方寸七治大便血
及五痔脱肛等皆常用有以效者
藥性論云槐子臣主治大熱難産皮煑汁
淋陰囊墜腫氣痛又云槐白皮味苦無毒
能主治口齒風熱𧏾血以煎漿水煑含之
煎淋浴男子陰疝卵腫
陶隱居云槐子以相連多者爲好十月前
採之新盆盛合泥百日皮爛爲水核如大

豆服之令腦滿髮不白而長生今處處有
之云七月取其子未堅固擣絞取汁
日華子云槐子治丈夫婦人陰瘡濕癢催
生吞七枚○又云槐皮平治中風皮膚不
仁喉痹浸洗五痔并一切惡瘡婦人産門
癢痛及湯火瘡煎膏止痛長肉消癰腫
雷公云凡採得後去單子并五子者只取
二子三子以用銅錘捶破烏牛乳浸一宿
蒸過用
千金方療胎赤眼取槐木枝如馬鞭大長

二尺作二段齊頭麻油一匙置銅鉢中旦
使童子一人以其木研之全瞑止令仰卧
以塗向眼毗日三度瘥
千金翼方療腸痔每大便常下血槐樹上
木耳取末飲服方寸匕日三服
百一方治中風身直不得屈伸反覆者取
槐皮黄白者切之以酒或水六升煮取二
升去滓
經驗方治下血槐花荆芥穗等分爲末酒
調下一錢七

梅師方治痔有蟲咬穀道癢或下膿血多
取槐白皮濃煮汁安盆坐湯之虚其穀道
冷更暖良乆欲大便當蟲出不過三度即
愈如用末綿裹内下部
食醫心鏡方治野雞痔下血腸風明目方
嫩槐葉一斤蒸如造炙法取葉碾作末如
茶法煎呷之
廣利方治妊娠難産令易方水吞槐子七
枚即出
廣濟方療牙齒疼痛取槐樹白皮一握切

以酢一升煮去滓用鹽少許適寒温含之
日三易
子母秘録日月未足而欲産者槐木東枝
令孕婦手把即易産
産寳方療崩中不止不問年月遠近方槐
耳燒作灰爲末以酒服方寸匕
太清草木方槐者虚星之精以十月上巳
日採子服之去百病長生通神
衍義曰槐實止言實今當分爲二實本出
莢中若擣莢作煎者當言莢也莢中子大

如豆堅而紫色者實也今本條不析出莢
與莢中子義其用各别皆疏導風熱
槐花味苦平無毒治五痔心痛眼赤殺腹臟
蟲及熱治皮膚風并腸風瀉血赤白痢并炒
服○葉平無毒煎湯治小兒驚癇壯熱疥癬
及丁腫皮莖同用
圖經曰見槐實條下
簡要濟衆治婦人漏下血不絶槐花鵝不
以多少燒作灰細研食前温酒服二錢匕
枸杞





枸杞味苦寒根大寒子微寒無毒主五内邪
氣熱中消渴周痹風濕下胸脅氣客熱頭痛
補内傷大勞嘘吸堅筋骨强陰利大小腸久
服堅筋骨輕身不老耐寒暑一名杞根一名
地骨一名枸忌一名地輔一名羊乳一名却
暑一名仙人杖一名西王母杖生常山平澤

及諸丘陵阪岸冬採根春夏採葉秋採莖實
陰乾
圖經曰枸杞生常山平澤及丘陵阪岸今
處處有之春生苗葉如石榴葉而軟薄堪
食俗呼爲甜菜其莖𦼮高三五尺作叢六
月七月生小紅紫花隨便結紅實形微長
如棗核其根名地骨春夏採葉秋採莖實
冬採根謹按爾雅云枸杞檵郭璞云今枸
杞也詩小雅四牡云集於苞杞陸機疏云
一名苦杞一名地骨春生作羹茹微苦其

莖似莓子秋熟正赤莖葉及子服之輕身
益氣
藥性論云枸杞臣子葉同說味甘平能補
益精血不足易顔色變白明目安神令人
長壽葉和羊肉作羹益人甚除風明目若
渴可煮作飲代茶飲之白色無刺者良
陶隱居云今出堂邑而石頭烽大樓下最
多其葉可作羹味小苦俗諺云去家千里
勿食蘿摩枸杞此言其補益精氣强盛陰
道也蘿摩一名苦丸葉厚大作藤生摘亦

有白乳汁人家多種之可生啖亦蒸煮食
也枸杞根實爲服食家用其說甚美仙人
之杖遠有㫖乎
禹錫云按爾雅疏云杞一名枸檵郭璞云
今枸杞也詩四牡云集於苞杞陸機云一
名苦杞一名地骨春生作羹茹微苦其莖
似莓子秋熟正赤莖葉及子服之輕身益
氣爾
抱朴子云家柴一名托盧或名天精或名
却老又名地骨

日華子云一名地仙苗除煩益志補五勞
七傷壯心氣去皮膚骨節間風消熱毒散
瘡腫
雷公云凡使根掘得後使東流水浸以物
刷上土了然後待乾破去心用熟甘草湯
浸一宿然後焙乾用其根若似物命形狀
者上春食葉夏食子秋冬食根并子也
食療云寒無毒葉及子并堅筋能老除風
補益筋骨能益人去虚勞根主去骨熱消
渴葉和羊肉作羹尤善益人代茶法煑汁

飲之益陽事能去眼中風癢赤膜擣葉汁
點之良
千金方治肝虚或當風眼泪等新病方枸
杞子最肥者二升搗破内絹袋置罐中以
酒一斗浸訖密封勿泄氣三七日每旦開
服任往勿醉
經驗方金髓煎枸杞子不計多少逐日旋
採摘紅熟者去嫩蒂子揀令潔淨便以無
灰酒於淨器浸之須是瓮用酒浸以兩月
爲限用蠟紙封閉緊密無令透氣候日數

足漉出於新竹器内盛貯旋於沙盆中研
令爛細然後以細布濾過候研濾皆畢去
滓不用即并前漬藥酒及濾過藥汁攪匀
量銀鍋内多少升斗作番次慢火熬成膏
切須不住手用物攪恐粘底不匀候稀稠
得所然后用淨瓶器盛之勿令泄氣每早
辰温酒下二大匙頭夜卧服之百日中身
輕氣壯積年不廢可以羽化
經驗後方治五勞七傷庶事衰弱枸杞葉
半斤切粳米二合以石器中相和煮作粥

以五味末葱白等調和食之
孫眞人備急方治滿口齒有血枸杞根爲
末煎湯嗽後吃又治上膈吐血妙
沈存中方陜西枸杞長一二丈其圍數寸
無刺根皮如厚朴甘美異於諸處生子如
櫻桃全少核暴乾如餅極爛有味
外臺秘要方療眼暴天行腫癢痛地骨皮
三斤水三斗煮取三升絞去滓更内鹽二
兩煎取二升傅目或加乾薑二兩
治疽方凡患癰疽惡瘡出膿血不止者取

地骨皮不拘多少淨洗先刮上面麤皮留
之再刮取細白穰取麤皮同地骨一處煎
湯淋瘡上令膿血盡以細穰貼之有效
衍義曰枸杞當用梗皮地骨當用根皮枸
杞子當用其紅實是一物有三用其皮寒
根大寒子微寒亦三等此正是孟子所謂
性由杞柳之杞後人徒勞分别又爲之枸
棘兹强生名耳凡杞未有無棘者雖大至
有成架然亦有棘但此物小則多刺大則
少刺還如酸棗及棘其實皆一也今人多

用其子直爲補腎藥是曾未考究經意當
更量其虚實冷熱用之
乾州柏實











柏實味甘平無毒主驚悸安五臟益氣除風
濕痹療恍惚虚損吸吸歷節腰中重痛益血
止汗久服令人潤澤美色耳目聰明不饑不
老輕身延年生太山山谷柏葉尤良○柏葉
味苦微温無毒主吐血衄血痢血崩中赤白
輕身益氣令人耐寒暑去濕痹止饑四時各


依方面採陰乾○柏白皮主火灼爛瘡長毛
髮牡蠣及桂瓜子爲之使畏菊花羊蹄諸石
及麫麴
圖經曰柏實生太山山谷今處處有之而
乾州者最佳三月開花九月結子候成熟
收採蒸暴乾春礧取熟人子用其葉名側
柏密州出者尤佳雖與他柏相類而其葉
皆側向而生功效殊别採無時張仲景方
療吐血不止者柏葉湯主之青柏葉一把
乾薑三片阿膠一挺炙三味以水二升煑

一升去滓别絞馬通汁一升相和合煎取
一升綿濾一服盡之
藥性論云柏子仁君惡菊花畏羊蹄草味
甘辛能治腰腎中冷膀胱冷濃宿水興陽
道益壽去頭風治百邪鬼魅小兒驚癇又
云側柏葉君與酒相宜止尿血味苦辛性
行治冷風歷節疼痛
唐本注云柏枝節煮釀酒主風痹歷節風
燒取末療瘑疥及癩瘡良今出陜州宜州
爲勝

日華子云柏子仁治風潤皮膚此是側柏
子入藥微炒用
雷公云凡使先以酒浸一宿至明漉出㬠
乾却用黄精自然汁於日中煎手不住攪
若天久陰即於鐺中著水用瓶器盛柏子
仁著火緩緩煑成煎爲度每煎三兩柏子
仁用酒五兩浸乾爲度
聖惠方治時氣瘴疫用社中西南柏樹東
南枝取曝乾擣羅爲末以水調下一錢七
日三四服肘後方同○又方治大風疾令

眉鬢再生用側柏葉九蒸九暴搗羅爲末
煉蜜和丸如梧桐子大日三服夜一服熟
水下五丸十丸百日即生
經驗後方治霍亂轉筋先以裹脚然後以
柏樹木細剉煮湯淋之
孫眞人枕中記云採松柏法嘗以三月四
月採新生松葉可長三四寸許并花蕊取
陰乾細搗爲末其柏葉取深山岩谷中採
當年新生可長三二寸者陰乾細擣爲末
用白蜜爲丸如小豆大常以月一十五日

日未出時燒香東向手持藥八十一丸以
酒下服一年延十年命服二年延二十年
命欲得長肌肉加大麻巨勝欲心力壯徤
者加茯苓人參此藥除百病益元氣添五
臟六腑清明耳目强壯不衰老延年益壽
神驗用七月七日露水丸之更佳服時乃
咒曰神仙眞藥體合自然服藥入腹天地
齊年咒訖服藥斷諸雜肉五辛最切忌愼
之
姚氏方治鼠瘻腫核痛未成膿以柏葉傅

著腫上熬鹽著腫上熨令熱氣下即消
抱朴子漢武帝時獵者於終南山見一
人無衣服身皆生黑毛跳坑越澗如飛乃
密伺其所在合圍取得乃是一婦人問之
言我是秦之宫人關東賊至秦王出降驚
走入山饑無所食泊欲饑死有一老公教
我吃松柏葉實初時苦澀後稍便吃遂不
復饑冬不寒夏不熱此女是秦人至成帝
時三百餘載也○列仙傳曰赤松子好食
柏實齒落更生

别說云謹按隱居說柏忌取冢墓上者今
云出乾州者最佳則乾州柏茂大者皆是
乾陵所出他處皆無大者但取其州土所
宜子實氣味豐美可也乾陵之柏異於他
處其木未有無文理者而其文多爲菩薩
雲氣人物鳥獸狀極分明可觀有盜得一
株徑尺者可直萬錢關右人家多以爲貴
宜其子實最佳又以枝節燒油膏傅惡瘡
久不差有蟲者牛馬畜産有瘡疥名爲重
病以傅之

衍義曰柏取儲以療馬瘑疥今未見用松
儲老人虚秘柏子仁大麻子仁松子仁等
同研溶白蠟丸桐子大以少黃丹湯服
二三十丸食前嘗官陜西每登高望之雖
千萬株皆一一西指蓋此木至堅之木不
畏霜雪得木之正氣他木不逮也所以受
金之正氣所制故一一向之
西京茯苓







茯苓味甘平無毒主胸脅逆氣憂恚驚邪恐
悸心下結痛寒熱煩懣咳逆口焦舌乾利小
便止消渴好唾大腹淋瀝膈中痰水水腫淋
結開胸府調臟氣伐腎邪長陰益氣力保神
守中乆服安魂養神不饑延年一名茯菟其
有抱根者名茯神

茯神平主辟不祥療風眩風虚五勞口乾止
驚悸多恚怒善忘開心益智安魂魄養精神
生太山山谷大松下二月人月採陰乾馬間
爲之使得甘草防風芍藥紫石英麥門冬共
療五臟惡白斂畏牡蒙地榆雄黄秦艽龜甲
圖經曰茯苓生太山山谷今泰華嵩山皆
有之出大松下附根而生無苗葉花實作
塊如拳在土底大者至數斤似人形龜形
者佳皮黑肉有白赤二種或云是多年松
脂流入土中變成或云假松氣於本根上

生今東人採之法山中古松久爲人斬伐
者其枯折槎枿枝葉不復上生者謂之茯
苓神仙方多單餌之其法取白茯苓五斤
去黑皮搗篩以熟絹囊盛於三斗米下蒸
之米熟即止曝乾又蒸如此三過乃取牛
乳二斗和合著銅器中微火煮如膏收之
每食以竹刀割取隨性任飽服之則不饑
如欲食先煮葵菜汁飲之任食無礙舊說
琥珀是千年茯苓所化一名江珠張茂先
云今益州永昌出琥珀而無茯苓又云燒

蜂窠所作二說張皆不能辨按南蠻地志
云村邑多琥珀云是松脂所化又云楓脂
爲之彼人亦不復知地中有琥珀則傍無
草木入土淺者五尺深者或八九尺大者
如斛削去皮初如桃膠久乃堅凝其方人
以爲枕然古今相傳是松類故附於茯苓
耳
藥性論云茯苓臣忌米醋能開胃止嘔逆
善安心神主肺痿痰壅治小兒驚癇療心
腹脹滿婦人熱淋赤者破結氣○又云茯

神君味甘無毒主驚癇安神定志補乏主
心下急痛堅滿人虚而小腸不利加而用
之其心名黄松節偏治中偏風口之喎斜
毒風筋攣不語心神驚掣虚而健忘
陶隱居云按藥無馬間或是馬莖聲相近
故也今出鬱州彼土人乃假研松作之形
多小虚赤不佳自然成者大如三四升器
外皮黑細皺内堅白形如鳥獸龜鱉者良
通神而致靈和魂而煉魄明竅而益肌厚
腸而開心調榮而理胃上品仙藥也其有

銜松根對度者爲茯神是其次茯苓後結
一塊也仙方惟云茯苓而無茯神爲療既
同用之亦應無嫌
范子云茯苓出嵩高三輔淮南子云下有
茯苓上有菟絲注云茯苓千歲松脂也菟
絲生其上而無根一名女蘿也典術云茯
苓者松脂入地千歲爲茯苓望松樹赤者
下有之
廣志云茯神松汁所作勝茯苓或曰松根
茯苓貫著之生朱提漢陽縣

日華子云茯苓補五勞七傷安胎暖腰膝
開心益智止徤忘忌酸及酸物
雷公云凡採得後去皮心神了擣令細於
水盆中攪令濁浮者去之是茯苓筋若誤
服之令人眼中童子白黑晴點小兼盲目
甚忌之
聖惠方治面皯疱及産婦黑疱如雀卵色
用白茯苓末蜜和傅之
經驗後方養老延年服茯苓方華山挺子
茯苓研削如棗許大令四方有角安於新

瓷瓶内以好酒浸以三重紙封其頭後一
百日開其色當如餳糖可日食二塊百日
後肌體潤澤服一年後可夜視物久久食
之腸化爲筋可延年耐老面若童顔
孫眞人枕中記服百日百病除二百日夜
如晝二年後役使鬼神四年後玉女來侍
抱朴子云任子季服茯苓十八年玉女從
之能隱能彰不食穀灸瘢滅面生光玉澤
神仙服茯苓法白茯苓去皮酒浸十五日
漉出爲散每服三錢水調下日三

衍義曰茯苓乃樵斫訖多年松根之氣所
生此蓋根之氣味噎鬱未絶故爲是物然
以由土地所宜與不宜其津氣盛者方發
泄於外結爲茯苓故不抱根而成物既離
其本體則有苓之義茯神者其根但有津
氣而不甚盛故止能伏結於本根既不離
其本故曰茯神此物行水之功多益心脾
不可闕也或曰松既樵矣而根尚能生物
乎答曰如馬勃菌五芝木耳石耳之類皆
生於枯木石糞土之上精英未淪安得不

爲物也其上有菟絲下有茯苓之說甚爲
輕信
琥珀味甘平無毒主安五臟定魂魄殺精魅
邪鬼消瘀血通五淋生永昌
圖經曰文具茯苓條下
藥性論云琥珀君治百邪産後血疹痛
陶隱居云舊說云是松脂淪入地千年所
化今燒之亦作松氣俗有琥珀中有一蜂
形色如生博物志又云燒蜂窠所作恐非
實此或當蜂爲松脂所粘因墜地淪没爾

亦有煮蝦鷄子及青魚枕作者并非眞惟
以拾芥爲驗俗中多帶之辟惡刮屑服療
瘀血至驗
陳藏器云琥珀止血生肌合金瘡和大黄
鱉甲作散子酒下方寸匕下惡血婦人腹
内血盡即止宋高祖時寧州貢琥珀枕碎
以賜軍士傅金瘡漢書云出罽賔國初如
桃膠凝乃成焉
雷公云凡用紅松脂石珀水珀花珀物象
珀瑿珀琥珀紅松脂如琥珀只是濁太脆

文黄水珀多無紅色如淺黄多麤皮皺石
珀如石重色黄不堪用花珀文似新馬尾
松心文一路赤一路黄物象珀其内自有
物命動此使有神妙瑿珀其珀是衆珀之
長故號曰瑿珀琥珀如血色熱於布上拭
吸得芥子者眞也夫入藥中用水調側柏
子末安於瓷鍋子中安琥珀於末中了下
火煑從巳至申别有異光别擣如粉重篩
用
衍義曰琥珀今西戎亦有之其色差淡而

明澈南方者色深而重濁彼土人多碾爲
物形若謂千年茯苓所化則其間有沾着
蜾蠃蜂蟻宛然完具者是極不然也地理
志云林邑多琥珀實松脂所化然耳此說
爲勝但土地有所宜故有能化有不能化
者
通典曰南蠻海南林邑國秦象郡林邑縣
多出琥珀松脂淪入地下及傍不生草木
深八九尺大如斛削去皮成焉初如桃膠
凝成乃堅夐光彩甚麗

外臺秘要治魚鯁骨橫喉中琥珀珠一物
貫串着繩推令前入至鯁所又復推以牽
引出矣○又方從高墜下若爲重物所頓
笮得瘀血刮琥珀屑酒服方寸匕取蒲黄
二三七服日四五度
榆皮




榆皮味甘平無毒主大小便不通利水道除
邪氣腸胃邪熱氣消腫性滑利久服輕身不
饑其實尤良療小兒頭瘡痂疕
花主兒癇小便不利傷熱一名零榆生潁川
山谷二月採皮取白暴乾八月採實并勿令
中濕濕則傷人
藥性論云榆白皮滑能主利五淋治不眠
療齁取白皮陰乾後焙杵爲末每日朝夜
用水五合末二錢煎如膠服瘥
陶隱居云此即今榆樹剥取皮刮除上赤

皮亦可臨時用之性至滑利初生莢人以
作糜羹令人多睡嵇公所謂榆令人瞑也
斷穀乃屑其皮并檀皮服之即令人不饑
孟詵云生皮主暴患赤腫以皮三兩搗和
三年醋滓封之日六七易亦治女人妬乳
腫服丹石人採葉生服一兩頓佳子作醬
食能助肺殺諸蟲下氣令人能食消心腹
間惡氣卒心痛食之良
外臺秘要治渴小便利非淋方榆皮二片
去黑皮以水一斗煮取五升一服三合日

三服
千金方五色丹俗名油腫若犯多致死不
可輕之以榆白皮末和鷄子白傅之
備急方療身體暴腫滿榆皮搗屑隨多少
雜米作粥食小便利
子母秘録方療奸娠胎死腹中或母病欲
下胎榆白皮煮汁服二升
别說云謹按榆白皮焙乾爲末婦人奸娠
臨月日三服方寸匕令産極易生産下兒
身皆塗之信其驗也又濕搗治如糊用粘

瓦石極有力京東西北人以石爲碓觜每
用此以膠之
衍義曰榆皮今初春先生莢者是去上皺
澀乾枯者將中間嫩處剉乾磑爲粉當歉
歲農將以代食葉青嫩時收貯亦用以爲
羹茹嘉祐年過豐沛人闕食鄉民多食此
酸棗






酸棗味酸平無毒主心腹寒熱邪結氣聚四
肢酸疼濕痹煩心不得眠臍上下痛血轉久
泄虚汗煩渴補中益肝氣堅筋骨助陰氣令
人肥健乆服安五臟輕身延年生河東川澤
八月採實陰乾四十日成惡防己
圖經曰酸棗生河東川澤今近京及西北
州郡皆有之野生多在坡坂及城壘間似
棗木而皮細其木心赤色莖葉俱青花似

棗花八月結實紫紅色似棗而圓小味酸

當月採實取核中仁陰乾四十日成爾雅
辨棗之種類曰實小而酸曰樲棗孟子曰
養其樲棗趙岐注所謂酸棗是也
陶隱居云今出東山間云即是山棗樹子
子似武昌棗而味極酸東人乃啖之以醒
睡
唐本注云此即樲棗實也樹大如大棗實
無常形但大棗中味酸者是本經惟用實
療不得眠不言用仁今方用其仁補中益
氣自補中益肝已下此爲酸棗仁之功能

又於下品白棘條中復云用其實今醫以
棘實爲酸棗大誤今注陶云醒睡而經云
療不得眠蓋其子肉味酸食之使不思睡
核中仁服之療不得眠正如麻黄發汗根
節止汗也此乃棘實更非他物若謂是大
棗味酸者全非也酸棗小而圓其核中仁
微扁大棗仁大而長不類也
日華子云酸棗仁治臍下滿痛
雷公云酸棗仁凡使採得後㬠乾取葉重
拌酸棗仁蒸半日子去尖皮了任研用

聖惠方治膽虚睡卧不安心多驚悸用酸
棗仁一兩炒令香熟搗細爲散每服二錢
竹葉湯調下不計時候○又方治骨蒸勞
心煩不得眠卧用酸棗仁一兩水一大盞
半研絞取汁下米二合煮粥候熟下地黄
汁一合更候煮過不計時候食之
外臺秘要療齒蟲腐爛棘針二百枚即是
棗樹朽落地者以水二升煎取一升含之
瘥
簡要濟衆方治膽風毒氣虚實不調昏沉

睡多酸棗仁一兩生用金挺臘茶二兩以
生薑汁塗炙令微焦擣羅爲末每服二錢
水七分煎六分無時温服
衍義曰酸棗微熱經不言用仁仍療不得
眠天下皆有之但以土産宜與不宜嵩陽
子曰酸棗縣即滑之屬邑其木高數丈味
酸醫之所重今市人賣者皆棘子此說未
盡殊不知小則爲棘大則爲酸棗平地則
易長居崖塹則難生故棘多半崖塹上久
不樵則成榦人方呼爲酸棗更不言棘徒

以世人之意如此在物則曷若是也其實
一本以其不甚爲世所須及礙塞行路故
成大木者少多爲人樵去然此物纔及三
尺便開花結子但窠小者氣味薄木大者
氣味厚又有此别今陜西臨潼山野所出
者亦好亦土地所宜也并可取仁後有白
棘條乃是酸棗未長大時枝上刺也及至
長成其刺亦少實亦大故棗取大去木刺
取小窠也亦不必强分别爾
檗木








檗木黄檗也味苦寒無毒主五臟膓胃中結
熱黄疸腸痔止泄痢女子漏下赤白陰傷蝕


瘡療驚氣在皮間肌膚熱赤起目熱赤痛口
瘡久服通神○根一名檀桓主心腹百病安
魂魄不饑渴久服輕身延年通神生漢中山
谷及水昌惡乾漆
圖經曰檗木黄檗也生漢中山谷及永昌
今在處有之以蜀中者爲佳木高數丈葉
類茱萸及椿揪葉經冬不凋皮外白裏深
黄色根如松下茯苓作結塊五月六月採
皮去皴麤暴乾用其根名檀桓别有一種
多刺而小細葉者名刺檗不入藥用又下

品有小檗條木如石榴皮黃子赤如枸杞
兩頭尖人對以黄今醫家亦稀用
藥性論云黄檗使平主男子陰痿治下血
如鷄肝片及男子莖上瘡屑末傅之
陶隱居云今出邵陵者輕薄色深爲勝出
東山者厚而色淺其根於道家入木芝品
今人不知取服之又有小樹狀如石榴皮
黄而苦俗呼爲子檗亦主口瘡又小樹多
刺皮亦黄亦主口瘡
日華子云安心除勞治骨蒸洗用明目多

泪口乾心熱殺蛔蟲治蛔心痛疥瘡蜜炙
治鼻洪腸風瀉血後分急熱腫痛身皮力
微次於根
雷公曰凡使用刀削上麤皮子用生蜜水
浸半日漉出日乾用蜜塗文武火炙令蜜
盡爲度凡修事五兩用蜜三兩
外臺秘要方口中及舌生癰爛剉黄檗含
之
千金方能治小兒重舌以黄檗苦竹瀝浸
瀝點舌上

肘後方咽喉卒腫食飲不通黃檗薄傅腫
上冷復易之用苦酒和末佳
葛氏方卒喉痹取黄檗片切含之又黄檗
一斤㕮咀酒一斗煮三沸去滓恣飲便愈
經驗方治嘔血黄檗好者以蜜塗之乾杵
末用麥門冬熟水調下二錢匕立瘥
梅師方治癰疽發背或發乳房初起微赤
不急治之即煞人擣黄檗末和雞子白塗
之
深師方療傷寒熱病口瘡黃檗皮削去上

麤皮取裏好處薄削以崖蜜漬之一宿唯
欲令濃含其汁良乆吐更含若胸中熱有
瘡時飲之五合尤佳聖惠方同
衍義曰檗木今用皮以蜜匀炙與青黛各
一分同爲末入生龍腦一字研匀治心脾
熱舌頭生瘡當摻瘡上有涎即吐又張仲
景檗皮湯無不驗傷寒論中已著
楮實





楮實味甘寒無毒主陰痿水腫益氣充肌膚
明目久服不饑不老輕身生少室山一名榖
實所在有之八月九月採實日乾四十日成
○葉味甘無毒主小兒身熱食不生肌可作
浴湯又主惡瘡生肉○樹皮主逐水利小便
○莖主癮𤺋癢單煮洗浴○皮間白汁療癬
圖經曰楮實生少室山今所在有之此有
二種一種皮有斑花文謂之斑穀今人用

爲冠者一種皮無花枝葉大相類但取其
葉似葡萄葉作瓣而有子者爲佳其實初
夏生如彈大青緑色至六七月漸深紅色
乃成熟八月九月採水浸去皮穰取中子
日乾仙方單服其實正赤時收取中子陰
乾篩末水服二錢七益乆乃佳醫方但貴
楮實餘亦稀用俚俗或取其木枝中白汁
塗癬甚效
藥性論云皮木亦可單用味甘平無毒能
治水腫氣滿葉乾炒末溲麵作䬪飥食主

水痢
陶隱居云此即今穀樹也仙方採搗取汁
和丹用亦乾服使人通神見鬼南人呼榖
紙亦爲楮紙武陵人作榖皮衣又甚堅好
爾
日華子云楮實壯筋骨助陽氣補虚勞助
腰膝益顔色皮斑者是楮皮白者是穀
又云楮葉凉無毒治刺風身癢此是斑穀
樹
雷公云凡使採得後用水浸三日將物攪

旋投水浮者去之然後日乾却用酒浸一
伏時了便蒸從巳至亥出焙令乾用
聖惠方治癬濕癢用楮葉半斤細切擣封
傅癬上
抱朴子云楮實赤者服之老者成少令人
夜應徹視見鬼神道士梁頓年七十乃服
之更少壯到百四十歲能夜出行及走馬
修眞秘㫖曰服楮實者轉爲骨軟矣
槐膠主一切風化涎治肝臟風筋脉抽掣及
急風口噤或四肢不收頑痹或毒風周身如

蟲行或破傷風口眼偏斜腰脊强硬任作湯
散丸煎雜諸藥用之亦可水煮和諸藥爲丸
及作湯下藥新定
瑿(烏兮切)味甘平無毒古來相傳云松脂千年
爲茯苓又千年爲琥珀又千年爲瑿然二物
燒之皆有松氣爲用與琥珀同補心安神破
血尤善狀似玄玉而輕出西戎來而有茯苓
處見無此物今西州南三百望磧中得者大
則方尺黑潤而輕燒之腥臭高昌人名爲木
瑿謂玄玉爲石瑿洪州土石間得者燒作松

氣破血生肌與琥珀同見風拆破不堪爲器
量此二種及琥珀或非松脂所爲也有此差
舛今略論也(新見唐本)
陳藏器云蘇於琥珀注後出瑿功狀按瑿
本功外小兒帶之辟惡磨滴目翳赤障等
太平廣記云梁四公子傳曰交河之間平
漬中掘深一丈下有瑿珀黑逾鈍漆或大
如車輪末服之攻婦人小腸癥𤸅諸疾

圖經衍義本草卷之二十
