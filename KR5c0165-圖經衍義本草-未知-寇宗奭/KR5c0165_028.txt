










圖經衍義本草卷之二十八曰三
宋通直郎辨驗藥材寇宗奭編撰
宋太醫助教辨驗藥材許洪校正
獸部中品
鹿






鹿茸味甘酸温微温無毒主漏下惡血寒熱
驚癇益氣强志主齒不老療虚勞洒洒如瘧
羸瘦四肢酸疼腰脊痛小便利泄精溺血破
留血在腹散石淋癰腫骨中熱疽養○骨安
胎下氣殺鬼精物不可近陰令痿久服耐老
四月五月解角時取陰乾使時燥麻勃爲之
使○角味鹹無毒主惡瘡癰腫逐邪惡氣留
血在陰中除小腹血急痛腰脊痛折傷惡血
益氣七月採杜仲爲之使○髓味甘温主丈
夫女子傷中絶脉筋急痛咳逆以酒和服之

良○腎平主補腎氣○肉温補中强五臟益
氣力生者療口僻割薄之
圖經曰鹿茸并角本經不載所出州土今
有山林處皆有之四月角欲生時取其茸
陰乾以形如小紫茄子者爲上或云茄子
茸太嫩血氣猶未具不若分歧如馬鞍形
者有力茸不可嗅其氣能傷人鼻七月採
角鹿年歲久者其角堅好煮以爲膠入藥
彌佳今醫家多貴麋茸麋角力緊於鹿本
經自有麋脂角條在下品

陶隱居云野肉之中獐鹿可食生不膻腥
又非辰屬八卦無主而兼能温補於人即
生死無尤故道家許聽爲脯過其餘肉雖
牛羊鷄犬補益充肌膚於亡魂皆爲愆責
并不足噉
唐本注云鹿茸夏收陰乾百不收一縱得
一乾臭不任用破之火乾大好○頭主消
渴煎之可作膠服之彌善筋主勞損續絶
骨主虚勞可爲酒主風補虚髓脂主癰腫
死肌温中

孟詵云鹿茸主益氣不可以鼻嗅其茸中
有小白蟲視之不見入人鼻必爲蟲顙藥
不及也○角錯爲屑白蜜五升淹之微火
熬令小變暴乾更搗篩服之令人輕身益
氣强骨髓補絶傷又婦人夢與鬼交者鹿
角末三指一撮和清酒服即出鬼精又女
子胞中餘血不盡欲死者以清酒和鹿角
灰服方寸匕日三夜一甚效○鹿頭肉主
消渴夜夢見物又蹄肉主脚膝疼痛肉主
補中益氣内又生肉主中風口偏不正以

生椒同搗傅之專看正即速除之九月以
後正月以前堪食之也
日華子云鹿茸補虚羸壯筋骨破瘀血殺
鬼精安胎下氣酥炙入用○角療患瘡癰
腫熱毒等醋摩傅脱精尿血夜夢鬼交并
治之水摩服小兒重舌鵝口瘡炙熨之
髓治筋骨弱嘔吐地黄汁煎作膏填骨髓
蜜煮壯陽令有子○腎補中安五臟壯陽
氣作酒及煮粥服○肉無毒補益氣助五
臟生肉貼偏風左患右貼右患左貼○頭

肉治煩憊多夢○蹄治脚膝痠○又血治
肺痿吐血及崩中帶下和酒服之良
禹錫云按藥性論云鹿茸君味苦辛主補
男子腰腎虚冷脚膝無力夜夢鬼交精溢
自岀女人崩中漏血炙末空心温酒服方
寸七又主赤白帶下入散用○鹿骨味甘
微熱無毒○鹿角温微温○鹿髓無毒
雷公云凡使先以天靈蓋作末然後鋸解
鹿茸作片子以好羊脂拌天靈蓋末塗之
於鹿茸上慢火炙之令内外黄脆了用鹿

皮一片裹之安室上一宿其藥魂歸也至
明則以慢火焙之令脆方搗作末用之每
五兩鹿茸用羊脂三兩炙盡爲度又制法
用黄精自然汁浸兩日夜了漉出焙令乾
細搗用免渴人也鹿角補陽勝如麋角其
角要黄色緊重尖好者縁此鹿食靈草所
以異其衆鹿其麋角頂根上有黄色毛若
金綫兼傍生小尖色蒼白者上注乾寧記
云鹿與遊龍相戲生此異角
聖惠方治腎氣虚損耳聾用鹿腎一對去

脂膜切於豉汁中入粳米二合和煮粥入
五味如法調和空腹食之作羹及酒并得
外臺秘要治消腎小便數鹿角一具炙令
焦搗篩酒服方寸七漸漸加至一七半
百一方若男女喜夢與鬼交通致恍惚者
方截鹿角屑三指撮日二服酒下食療同
梅師方治卒腰痛暫轉不得鹿角一枚長
五寸酒二升燒鹿角令赤納酒中浸一宿
飲之
兵部手集療妬乳硬欲結膿令消取鹿角

於右上磨取白汁塗乾又塗不得手近并
以人嗍却黄水一日許即散
産寳方治妊娠卒腰痛方以鹿角截五寸
燒令爛赤納酒一大升中浸之冷又燒赤
又浸如此數過細研空心酒調鹿角末方
寸七服
衍義曰鹿茸他獸肉多屬十二辰及八卦
昔黄帝立子丑等十二辰以名月又以名
獸配十二辰屬故獐鹿肉爲肉中第一者
避十二辰也味亦勝他肉三祀皆以鹿脂

其義如此茸最難得不破及不出却血者
蓋其力盡在血中獵時多有損傷故也茸
上毛先薄以酥塗匀於烈焰中急灼之若
不先以酥塗恐火焰傷茸俟毛淨微炙入
藥今人亦能將麻茸僞爲之不可不察也
頭亦可釀酒然須作漿時稍益葱椒角爲
膠别有法按月令冬至一陽生麋角解夏
至一陰生鹿角解各逐陰陽分合如此解
落今人用麋鹿茸作一種殆疏矣凡麋鹿
角自生至堅完無兩月之久大者二十餘

斤其堅如石計一書夜須生數兩凡骨之
類成長無速於此雖草木至易生亦無能
及之豈可與凡骨血爲比麋茸利補陽鹿
茸利補陰凡用茸無太嫩惟長四五寸茸
端如馬瑙紅者佳須佐他藥有功
白馬莖味鹹甘平無毒主傷中脉絶陰不起
强志益氣長肌肉肥健生子小兒驚癇陰乾
百日○眼主驚癇腹滿瘧疾當殺用之○懸
蹄主驚邪瘛瘲乳難辟惡氣鬼毒蠱疰不祥
止衂血内漏齲齒生雲中平澤○白馬蹄療

婦人瘻下白崩○赤馬蹄療婦人赤崩○齒
主小兒驚癇○鬐頭膏主生髮○鬐毛主女
子崩中赤白○心主喜忘○肺主寒熱小兒
莖痿(禹錫等今詳莖痿非小兒之疾二字必誤)○肉味辛苦冷主
熱下氣長筋强腰脊壯健强志輕身不饑○
脯療寒熱痿痹○屎名馬通微温主婦人崩
中止渴及吐下血鼻衄金創止血○頭骨主
喜眠令人不睡○溺味辛微寒主消渴破癥
堅積聚男子伏梁積疝婦人瘕疾銅器承飲
之

圖經曰文具羖羊角條下
陳藏器云馬肉及血有小毒食之當飲美
酒即解婦人懷妊不得食馬驢騾爲其十
二月胎騾又不産馬頭骨於水上流浸之
則無水蜞又埋安午地令宜蠶凡收白馬
莖當以遊牝時力勢正强者生取得爲良
馬牙燒作灰唾和緋帛貼於腫上根出屎
絞取汁主傷寒時疾服之當吐下亦主産
後諸血氣及時行病起合陰陽垂死者并
温服之用馬屎及溺當以白者最良

禹錫云按藥性論云白馬莖使味鹹能主
男子陰痿堅長房中術偏要通用藥云馬
眼平馬懸蹄平馬蹄甲平馬鬐膏平馬頭
骨微寒○按孟詵云白馬莖益丈夫陰氣
陰乾者末和茯苓蜜丸空腹酒下四十丸
日再百日見效懸蹄主驚癇赤馬蹄主辟
温瘧馬心患痢人不得食馬肉有小毒不
與倉米同食必卒得惡十有九死與薑同
食生氣嗽其肉多著浸洗方煮得爛熟兼
去血盡始可煮炙肥者亦然不爾毒不出

患丁腫中風疼痛者炒驢馬糞熨瘡滿五
十遍極效男子患未可及新差後合陰陽
垂至死取白馬糞五升絞取汁好器中盛
停一宿一服三合日夜二服○按日華子云
馬齒水磨治驚癇肉只堪煮餘食難消不
可多食食後以酒投之皆須好清水搦洗
三五遍即可煮食之懷娠人及患痢人并
不可食忌蒼耳生薑又鬃燒灰止血并傅
惡瘡頭骨治多睡作枕枕之燒灰傅頭耳
瘡佳尿洗頭瘡白秃○按蜀本注云諸筋

肉非十二月採者并宜火乾之
雷公云要馬無病嫩身如銀春收者最妙
臨用以銅刀劈破作七片將生羊血拌蒸
半日出曬乾以粗布拭上皮并乾羊血了
細剉用也又馬自死肉不可食五月勿食
傷神
兵部手集多年惡瘡不差或痛癢生釁爛
研馬糞并齒傅上不過三兩遍良武相在
蜀自脛有瘡癢不可忍得此方便差
劉涓子治被打腹中瘀血白馬蹄燒烟盡

取灰末酒服方寸七日三夜一亦治婦人
血病
牛角鰓下閉血瘀血疼痛女人帶下血燔之
味苦無毒○水牛角療時氣寒熱頭痛○髓
補中填骨髓久服增年髓味甘温無毒主安
五臟平三焦温骨髓補中續絶傷益氣止泄
痢消渴以酒服之○膽可丸藥膽味苦大寒
除心腹熱渴利口焦燥益目精○心主虚忘
○肝主明目○腎主補腎氣益精○齒主小
兒牛癇○肉味甘平無毒主消渴止吐泄安

中益氣養脾胃自死者不良○屎寒主水腫
惡氣用塗門户著壁者燔之主鼠瘻惡瘡○
黃犍牛烏牯牛溺主水腫腹脹脚滿利小便
圖經曰文具前卷牛黄條下
藥性論云黄牛角鰓灰臣味苦甘無毒性
澀能止婦人血崩不止赤白帶下止冷痢
瀉血○水牛角平○青牛膽苦無毒主消
渴利大小腸臘月牯牛膽中盛黑豆一百
粒後一百日開取食後夜間吞二七枚鎭
肝明目黑豆盛浸不計多少

陶隱居云此牛亦𤚩牛爲勝青牛最良水
牛爲可充食爾自死謂疫死肉多毒青牛
腸不可共犬肉犬血食之令人成病也
日華子云水牛肉冷微毒角煎治熱毒風
并壯熱角鰓燒焦治腸風瀉血痢崩中帶
下水瀉涎止反胃嘔吐治噎要取即以水
洗口後鹽塗之則便吐出黄牛肉温微毒
益腰脚大都食之發藥毒動病不如水牛
也惟酥乳佳骨髓温無毒治吐血鼻洪崩
中帶下腸風瀉血并水瀉燒灰用

禹錫云按蜀本云沙牛角鰓味苦温無毒
主下閉瘀血女子帶下下血燒以爲灰煖
酒服之
孟詵云黑牛髓和地黄汁白蜜等分作煎
服治瘦病○烏牛糞爲上又小兒夜啼取
乾牛糞如手大安卧席下勿令母知子母
俱吉
食療云肚主消渴風眩補五臟醋煮食之
肝治痢腎主補腎髓安五臟平三焦温中
久服增年以酒送之和地黄汁白蜜作煎

服之治瘦病
孫眞人云主癰發數處取牛糞燒作灰以
雞子白和傅之乾即易
外臺秘要大病後不足病虚勞補虚取七
歲已下五歲已上黄牛乳一升水四升煎
取一升如人饑稍稍飲不得多十日服不
住佳
肘後方風毒脚氣若脛已滿捻之没指但
勤飲烏牸牛溺二三升使小便利漸漸消
當以銅器取新者爲佳純黃者亦可用○

又方治患癰腫未成膿取牛耳中垢封之
愈
經驗方痔漏張用方犍牛兒膽猬膽各一
個用膩粉五十文麝香二十文將猬膽汁
膩粉麝香和匀入牛膽内懸於檐前四十
九日熟旋取爲丸如大麥用急脚送入瘡
内後追出惡物是驗瘡口漸合生麫蓋瘡
内一遍出惡物
子母秘録治血氣逆心煩悶滿心痛燒水
牛角末酒服方寸七

産書主難産牛糞中大豆一枚擘作兩片
一片書父一片書子却合以少水吞之立
産
衍義曰牛角鰓此則黃牛角鰓用尖燒爲
黑灰微存性治婦人血崩大便血及冷痢
又白水牛鼻乾濕皆可用治偏風口⬤斜
以火炙熱於不患處一邊熨之漸正
羖羊






羖羊角味鹹苦温微寒無毒主青盲明目殺
疥蟲止寒泄辟惡鬼虎狼止驚悸療百節中
結氣風頭痛及蠱毒吐血婦人産後餘痛燒
之殺鬼魅辟虎狼久服安心益氣輕身生河
西川谷取無時勿使中濕濕即有毒菟絲爲
之使○羊髓味甘温無毒主男女傷中陰氣
不足利血脉益經氣以酒服之○青羊膽主


青盲明目○羊肺補肺主咳嗽○羊心主憂
恚膈氣○羊腎補腎氣益精髓○羊齒主小
兒羊癇寒熱三月三日取之○羊肉味甘大
熱無毒主緩中字乳餘疾及頭腦大風汗出
虚勞寒冷補中益氣安心止驚○羊骨熱主
虚勞寒中羸瘦羊屎燔之主小兒泄痢腸鳴
驚
圖經曰羖羊角出河西川谷今河東陜西
及近都州郡皆有之此謂青羝羊也餘羊
則不堪取無時勿使中濕濕則有毒羊齒

骨及五臟皆温平而主疾惟肉性大熱時
疾初愈百日内不可食食之當復發及令
人骨蒸也羊屎方書多用近人取以内鯽
魚腹中瓦缶固濟燒灰以塗髭髮令易生
而黑甚效乳療蜘蛛咬遍身生絲者生飲
之即愈○前條有白馬陰莖眼蹄白馬懸
蹄赤馬蹄齒鬐頭膏鬐毛心肺肉脯頭骨
屎溺及牡狗陰莖膽心腦齒四蹄白狗血
肉屎中骨本經并有主治惟白馬莖眼懸
蹄用出雲中平澤者餘無所出州土今醫

方多用馬通即馬屎也及狗膽其餘亦稀
使故但附見於下
陶隱居云羖羊角方藥不甚用其餘皆入
湯煎羊有三四種最以青色者爲勝次則
烏羊其䍲羺羊及虜中無角羊正可啖食
之爲藥不及都下者其乳髓則肥好也羊
肝不可合猪肉及梅子小豆食之傷人心
大病人
唐本注云羊角以青羝爲佳餘不藥用也
羊膽療疳○時行熱熛瘡和醋服之良○

羊肺療渴止小便數并小豆葉煮食之良
○羊腎合脂爲羹療勞痢甚效蒜齏食脂
一升療癥瘕○羊肉熱病差後食之發熱
殺人
日華子云牯羊角退熱治山瘴溪毒燒之
去蛇○心有孔者殺人○腎補虚耳聾陰
弱壯陽益胃止小便治虚損盜汗○羊肉
治腦風并大風開胃肥健頭凉治骨蒸腦
熱頭眩明目小兒驚癇脂治遊風并黑䵟
○牯羊糞燒灰治䁎耳并罯刺

禹錫云按藥性論云羖羊角使治産後惡
血煩悶燒灰酒服之又主輕身治小兒驚
癇又曰青羊角亦大寒○青羊膽平○青
羊肝服之明目膽點眼中主赤障白膜風
泪主解蟲毒
外臺秘要崔氏療傷寒手足疼欲脱取羊
屎煮汁以灌之差止亦療時疾陰囊及莖
熱腫亦可煮黃檗等洗之并除傷寒之疾
又方治小兒疳羊膽二個和漿水灌下部
猪膽亦得

千金方療尿床方羊肚盛水令滿繫兩頭
熟煮開取水頓服之即差
肘後方療面多皯𪒟如雀卵色以羖羊膽
一個酒二升合煮三沸以塗拭之日三度
差
聖惠方治風心煩恍惚腹中痛或時悶絶
而復蘇用羖羊角屑微炒搗羅爲末不計
時候温酒調下一錢七○又方治硫黄忽
發氣悶用羊血服一合
梅師方治産後餘血攻心或下血不止心

悶面青身冷氣欲絶新羊血一盞飲之三
兩服妙
食醫心鏡主風眩羸瘦小兒驚癇丈夫五
勞手足無力羊頭一枚炮洗如法蒸熟切
以五味調和食之又主腎勞損精竭炮羊
腎一雙去脂細切於豉汁中五味米揉如
常法作羹食粥亦得
衍義曰羖羊角出陜西河東謂之𦍩䍽羊
尤狼健毛最長而厚此羊可入藥如要食
不如無角白大羊本草不言者亦有所遺

爾又同華之間有卧沙細肋其羊有角似
羖羊但低小供饌在諸羊之上張仲景治
寒疝用生薑羊肉湯服之無不驗又一婦
人産當寒月寒氣入産門臍下脹滿手不
敢犯此寒疝也醫將治之以抵當湯謂其
有瘀血嘗教之曰非其治也可服張仲景
羊肉湯少减水二服遂愈
牡狗陰莖味鹹平無毒主傷中陰痿不起令
强熱大生子除女子帶下十二疾一名狗精
月上伏取陰乾百日○膽主明目痂瘍惡

瘡○心主憂恚氣除邪○腦主頭風痹下部
𧏾瘡鼻中息肉○齒主癲癇寒熱卒風痱伏
日取之○頭骨主金瘡止血○四脚蹄煮飲
之下乳汁○白狗血味鹹無毒主癇疾發作
○肉味鹹酸温主安五臟補絶傷輕身益氣
○屎中骨主寒熱小兒驚癇
圖經曰文具羖羊角條下
日華子云犬陰治絶陽及婦人陰瘻○膽
主撲損瘀血刀箭瘡○心治狂犬咬除邪
氣風痹療鼻衂及下部○齒理小兒客忤

燒入用○頭骨燒灰用亦壯陽黄者佳○
血補安五臟○犬黄者大補益餘色微補
古言署預凉而能補犬肉暖而不補雖有
此言服終有益然奈穢甚不食者衆
禹錫云按通用藥云狗膽平○狗齒平○
狗頭骨平○狗四足平○白狗血温○按
藥性論云狗膽亦可單用味苦有小毒主
鼻齆鼻中息肉○狗頭骨使燒灰爲末治
久痢勞痢和乾薑莨著焦炒見烟爲丸白
飲空心下十丸極效

孟詵云膽去腸中膿水又白犬膽和通草
桂爲丸服令人隱形青大尤妙○犬肉益
陽事補血脉厚腸胃實下焦填精髓不可
炙食恐成消渴但和五味煮空腹食之不
與蒜同食必頓損人若去血則力少不益
人瘦者多是病不堪食
聖惠方治女人赤白帶下乆不止用狗頭
燒灰爲細散每日空心及食前温酒調下
一錢七
外臺秘要治馬鞍瘡狗牙灰醋和傅之又

五月五日取牡狗糞燒灰傅之良
楊氏産乳妊娠不得食狗肉令兒無聲
羚羊





羚羊角味鹹苦寒微寒無毒主明目益氣起
陰去惡血注下辟蠱毒惡鬼不祥安心氣常

不魘寐療傷寒時氣寒熱熱在肌膚温風注
毒伏在骨間除邪氣驚夢狂越僻謬及食噎
不通久服强筋骨輕身起陰益氣利丈夫生
石城山川谷及華陰山採無時
圖經曰羚羊角出石城山谷及華陰山今
秦隴龍蜀金商州山中皆有之戎人多捕
得來貨其形似羊色青而大其角長一二
尺有節如人手指握痕又至堅勁今入藥
者皆用此角
陶隱居云今出建平宜都諸蠻中及西域

多兩角一角者爲勝角甚多節蹙蹙園繞
别有山羊角極長惟一邊有節節亦疏大
不入藥用爾雅名羱羊而羌夷云只此名
羚羊角甚能陟峻短角者乃是山羊爾亦
未詳其正
陳藏器云羚羊角主溪毒及驚悸煩悶卧
不安心胸間惡氣毒瘰癧肉主蛇咬惡瘡
山羊山驢羚羊三種相似醫工所用但信
市人遂令湯丸或致乖舛且羚羊有神夜
宿以角挂樹不著地但取角彎中深鋭緊

小猶有挂痕者即是眞慢無痕者非作此
分别餘無他異眞角耳邊聽之集集鳴者
良陶云一角者繆也
禹錫云按藥性論云羚羊角臣味甘能治
一切熱毒風攻注中惡毒風卒死昏亂不
識人散産後血上心煩悶燒末酒服之主
小兒癇治山瘴能散惡血燒灰治噎塞不
通
孟詵云羚羊北人多食南人食之免爲蛇
蟲所傷和五味子炒之投酒中經宿飲之

治筋骨急强中風又角主中風筋攣附骨
疼痛生磨和水塗腫上及惡瘡良又卒熱
悶屑作末研和少蜜服亦治熱毒痢及血
痢
雷公云凡所用亦有神羊角其神羊角長
有二十四節内有天生木胎此角有神力
可抵千牛之力也凡修事之時勿令單角
不復有驗須要不拆元對以繩縛之將鐵
錯子錯之旋旋取用勿令犯風錯末盡處
須三重紙裹之恐力散也錯得了即單擣

擣盡背風頭重篩過然入藥中用之老更
研萬匝了用之更妙免刮人腸也
千金方治産後心悶不識人汗出羚羊角
燒末以東流水服方寸七未差再服
肘後方血氣逆心煩滿燒羚羊角若水羊
角末水服方寸七
子母秘録治胸脅痛及腹痛熱滿燒羚羊
角末水服方寸七
衍義曰羚羊角今皆取有挂痕者陳藏器
取耳邊聽之集集鳴者良亦强出此說未

嘗遍試也今將他角附耳皆集集有聲不
如有挂痕一說盡矣然多僞爲之不可不
察也
犀角





犀角味苦酸鹹寒微寒無毒主百毒蠱痋邪

鬼瘴氣殺鈎吻鴆羽蛇毒除邪不迷惑魘寐
療傷寒温疫頭痛寒熱諸毒氣久服輕身駿
健生永昌山谷及益州松脂爲之使惡雚菌
雷丸
圖經曰犀角出永昌山谷及益州今出南
海者爲上黔蜀者次之犀似牛猪首大腹
痹脚脚有三蹄色黑好食棘其皮每一孔
皆生三毛頂一角或云兩角或云三角謹
按郭璞爾雅注云犀三角一在頂上一在
額上一在鼻上鼻上者即食角也小而不

橢亦有一角者嶺表録異曰犀有二角一
在頂上爲兕犀一在鼻上爲胡帽犀牯犀
亦有二角皆爲毛犀而今人多傳一角之
說此數種俱有粟文以文之粗細爲貴賤
角之貴者有通天花文犀有此角必自惡
其影常飲濁水不欲照見也其文理絶好
者則有百物之形或云犀之通天者是其
病理不可知也又有倒插者有正插者有
腰插者一半以下通正插者一半以上通
腰鼓插者中斷不通其類極多足爲奇異

藥性論云牯犀角君味甘有小毒能辟邪
精鬼魅中惡毒氣鎭心神解大熱散風毒
能治發背癰疽瘡腫化膿作水主療時疾
熱如火煩悶毒入心中狂言妄語
陶隱居云今出武陵交州寧州諸遠山犀
有二角以額上者爲勝又有通天犀角上
有一白縷直上至端此至神驗或云是水
犀角出水中漢書所云駭雞犀者以置米
中雞皆驚駭不敢啄又置屋中烏鳥不敢
集屋上又云通天犀者夜露不濡以此知

之凡犀見成物皆被蒸煮不堪入藥惟生
者爲佳雖是犀片亦是已經煮炙况用屑
乎又有牸犀其角甚長文理亦似犀不堪
藥用
陳藏器云犀肉主諸蠱蛇獸咬毒功用劣
於角本經有通天犀且犀無水陸二種并
以精粗言之通天者腦上角千歲者長且
鋭白星徹端能出氣通天則能通神可破
水駭鷄故曰通天抱朴子曰通天犀有白
理如綫者以盛米鷄即駭矣其眞者刻爲

魚銜入水水開三尺其鼻角一名奴角一
名食角
日華子云犀角味甘辛治心煩止驚安五
臟補虚勞退熱消痰解山瘴溪毒鎭肝明
目治中風失音熱毒風時氣發狂
禹錫云按陳藏器云爾雅云兕似牛一角
犀似豕三角復云多似象復如豕三角陶
據爾雅而言不知三角之誤也又云雌者
是兕而形不同未知的實
雷公云凡使勿用奴犀牸犀病水犀攣子

犀下角犀淺水犀無潤犀要使烏黑肌麤
皺坼裂光潤者上凡修治之時錯其屑入
臼中搗令細再入鉢中研萬匝方入藥中
用之婦人有妊勿服能消胎氣凡修治切
角大忌鹽也
食療云此只是山犀牛未曾見人得水犀
取其角此兩種者功亦同矣其生角寒可
燒成灰治赤痢研爲末和水服之又主卒
中惡心痛諸飲食中毒及藥毒熱毒筋骨
中風心風煩悶皆差又以水磨取汁與小

兒服治驚熱鼻上角尤佳肉微温味甘無
毒主瘴氣百毒蠱疰邪鬼食之入山林不
迷失其路客熱頭痛及五痔諸血痢若食
過多令人煩即取麝香少許和水服即散
也
聖惠方治雉肉作臛食之吐下用生犀角
末方寸七新汲水調下即差
外臺秘要服藥過劑及中毒煩悶欲死燒
犀角末水服方寸七
千金方有蠼螋蟲尿人影著處便令人體

病瘡其狀如粟粒累累一聚滲痛身中忽
有處燥痛如芒剌亦如刺蟲所螫後細瘡
㿔作叢如茱萸子狀也四畔赤中央有白
膿如黍粟亦令人皮急舉身惡寒壯熱極
者連起竟腰脅胸也治之法初得磨犀角
塗之止
抱朴子鄭君言但習閉氣至千息久久則
能居水中一日許得眞通天犀角三寸以
上者刻爲魚銜之入水水常爲開方三尺
可得氣息水中又通天犀赤理如綖自本

徹末以角盛米著地群雞不敢啄而轉驚
故南人名爲駭鷄犀是故有蟲毒之鄉於
他家飲食即以角攪之白沫竦起即爲有
毒無沫即無毒也
衍義曰犀角凡入藥須烏色未經湯水浸
煮者故曰生犀川犀及南犀紋皆細烏犀
尚有顯紋者露黄犀紋絶少皆不及西番
所出紋高兩脚顯也物像黄外黑者爲正
透物像黑外黄者爲倒透蓋以烏爲正以
形像肖物者爲貴既曰通犀又須紋頭顯

黄黑分明透不脱有兩脚滑潤者爲第一
鹿取茸犀取尖其精鋭之力盡在是矣犀
角尖磨服爲佳若在湯散則屑之西蕃者
佳
虎






虎骨主除邪惡氣殺鬼疰毒止驚悸主惡瘡
鼠瘻頭骨尤良○膏主狗嚙瘡○爪辟惡魅
肉主惡心欲嘔益氣
圖經曰虎骨并晴爪本經不載所出州土
今有山林處皆有之骨用頭及脛色黄者
佳晴亦多僞須自獲者乃眞爪并指骨毛
存之以繫小兒臂上辟惡鬼兩脅間及尾
端皆有威如乙字長一二寸許此數物皆
用雄虎者勝凡鹿虎之類多是藥箭射殺
者不可入藥蓋藥毒浸漬骨血間猶能傷

人也李絳兵部手集方有虎骨酒法治臂
脛痛不計深淺皆效用虎脛骨二大兩粗
搗熬黄羚羊角一大兩屑新芍藥二大兩
切細三物以無灰酒浸之春夏七日秋冬
倍日每旦空腹飲一杯冬中速要服即以
銀器物盛火爐中暖養之三兩日即可服
也
陶隱居云俗方熱食虎肉壞人齒信自如
此虎頭作枕辟惡魘以置户上辟鬼鼻懸
户上令生男骨雜朱畫符療痢鬚療齒痛

爪以懸小兒臂辟惡鬼
唐本注云别録云屎主惡瘡其眼晴主癲
其屎中骨爲屑主火瘡牙主丈夫陰頭瘡
及疽瘻鼻主癲疾小兒驚癇
陳藏器云虎威令人有威帶之臨官佳無
官爲人所憎威言骨如乙字長一寸在脅
兩傍破肉取之尾端亦有不如脅者膽主
小兒驚癇肉及皮主瘧骨煮汁浴小兒去
瘡疥鬼疰驚癇屎主鬼氣眼光主驚邪辟
惡鎭心凡虎夜視以一目放光一目看物

獵人候而射之弩箭纔及目光隨墮地得
之者如白石是也
日華子云肉味酸平無毒治瘧又晴鎭心
及小兒驚啼疳氣客忤
雷公云虎晴凡使須知採人問其源有雌
有雄有老有嫩有殺得者唯有中毒自死
者勿使却有傷人之患夫用虎晴先於生
羊血中浸一宿漉出微火上焙之乾搗成
粉候衆藥出取合用之
禹錫云按鬼疰尸疰及惡瘡通用藥并藥

對云虎骨平○藥性論云虎骨臣殺犬咬
毒味辛微熱無毒治筋骨毒風攣急屈伸
不得走疰疼痛主尸疰腹痛治温瘧療傷
寒温氣○按孟詵云肉食之入山虎見有
畏辟三十六種精魅又眼晴主瘧病辟惡
小兒熱驚悸膽主小兒疳痢驚神不安研
水服之骨煮湯浴去骨節風毒膏内下部
治五痔下血
聖惠方治癧節風百節疼痛不可忍用虎
頭骨一具塗酥炙黄捶碎絹袋盛用清酒

二斗浸五宿隨性多少暖飲之妙
千金翼療熛疽著手足肩背累累如米起
色白刮之汁出虎尿以馬尿和之暴乾燒
灰粉之
經驗後方白虎風走注疼痛兩膝熱腫虎
脛骨塗酥炙黑附子炮裂去皮臍各一兩
爲末每服温酒調下二錢七日再服
勝金方治大腸痔漏并脱肛以虎脛骨兩
節蜜二兩炙令赤搗末蒸餅丸如桐子大
每服凌晨温酒下二十丸隔夜先和大腸

後方服此藥
張文仲治痢久下經時不愈者此名休息
取大蟲骨炙令黃焦搗末飲服方寸七日
三即愈
衍義曰虎骨頭脛與脊骨入藥内微熱陳
藏器所注乙骨之事及射之目光墮地如
白石之說必得之於人終不免其所誣也
人或問曰風從虎何也風木也虎金也木
受金制焉得不從故呼嘯則風生自然之
道也所以治風攣急屈伸不得走疰癲疾

驚癇骨節風毒等乃此義爾
兔





兔頭骨平無毒主頭眩痛癲疾○骨主熱中
消渴○腦主凍瘡○肝主目暗○肉味辛平
無毒主補中益氣

圖經曰兔舊不著所出州土今處處有之
爲食品之上味兔竅乃有六七穴子從口
出故妊娠者禁食之頭骨主頭眩痛癲疾
腦主凍瘡肝主目暗肉補中益氣然性冷
多食損元氣不可合鷄肉食之髓及膏并
主耳聾毛煎湯洗豌豆瘡毛燒灰主炙瘡
皮毛及頭并燒灰酒服主難産衣不出
藥性論云兔骨味甘臘月肉作醬食去小
兒豌豆瘡臘毛煎湯洗豌豆瘡及毛傅良
陶隱居云兔肉爲羹亦益人妊娠不可食

令子唇缺其肉不可合白鷄肉食之面發
黄合獺肉食令人病遁尸
唐本注云兔皮毛合燒爲灰酒服主産難
後衣不出及餘血搶心脹欲死者極驗頭
皮主鬼疰毒氣在皮中針刺者又云主鼠
瘻膏主耳聾○肉治渴健脾生吃壓丹毒
陳藏器云兔寒平主熱氣温脾毛燒灰主
炙瘡不差骨主久疥醋磨傅之肉乆食弱
陽令人色痿與薑同食令人心痛頭主難
産燒灰末酒下兔竅有五六穴子從口出

今懷妊忌食其肉者非爲缺唇亦縁口出
禹錫云按日華子云頭骨和毛髓燒爲丸
催生落胞并産後餘血不下○兔骨治瘡
疥刺風鬼疰○肝明目補勞治頭旋眼疼
孟詵云肝主明目和决明子作丸服之又
主丹石人上衝眼暗不見物可生食之一
如服羊子肝法八月至十一月可食服丹
石人相宜大都損陽事絶血脉
外臺秘要必效療婦人帶下取兔皮燒令
烟絶搗爲末酒服方寸七以差爲度

經驗方催生丹兔頭二個臘月内取頭中
髓塗於淨紙上令風吹乾通明乳香二兩
碎入前乾兔髓同研來日是臘今日先研
俟夜星宿下安桌子上將果香茶同一處
排定須是潔淨齋戒焚香望北帝拜告天
師道弟子某修合救世上産生婦人藥願
降威靈祐助此藥速令生産壽吉再拜用
紙貼同露之次香燒至來日日未出時以
猪肉和丸如雞頭大用紙袋盛貯透風懸
每服一丸醋湯下良久未産更用冷酒下

一丸即産此神仙方絶驗
博濟方治産前滑胎臘月兔頭腦髓一個
攤於紙上令匀候乾剪作符子於面上書
生字一個覺母陣痛時用母釵子股上夾
定燈焰上燒灰盞盛煎丁香酒調下
勝金方治發腦發背及癰疽熱癤惡瘡等
臘月兔頭細剉入瓶内密封久愈注塗帛
上厚封之熱痛封之如冰頻换差
集驗方治痔疾下血疼痛不止以玩月砂
不限多少熳火熬令黄色爲末每二錢入

乳香半錢空心温酒調下日三四服差砂
即兔子糞是也
子母秘録療産後陰下脱燒兔頭末傅之
抱朴子兔壽千歲五百歲毛色變白又云
兔血和女丹服之有神女二人來侍可役
使之
衍義曰兔有白毛者全得金之氣也入藥
尤功凡兔至秋深時則可食金氣全也纔
至春夏其味變取四脚肘後毛爲遂食飼
雕鷹至次日却在其意欲腹中逐盡脂肥

使饑急捕逐速爾然作醬必使五味既患
豌豆瘡又食此則發毒太甚恐斑爛損人
狸





狸冒味甘温無毒主風疰尸疰鬼疰毒氣在
皮中淫躍如針刺者心腹痛走無常處及鼠

瘻惡瘡頭骨尤○良肉療諸疰○陰莖主月
水不通男子陰㿗燒之以東流水服之
圖經曰狸骨及肉本經不載所出州土今
處處有之其類甚多以虎斑紋者堪用猫
斑者不佳皆當用頭骨華佗方有狸骨散
治尸疰肉主痔可作羹臛食之南方有一
種香狸人以作膾生若北地狐生法其氣
甚香微有麝氣邕州以南又有一種風狸
似兔而短多栖息高木候風而吹過他木
其溺主風然甚難取人久養之始可得

陶隱居云狸類甚多今此用虎狸無用猫
者猫狸亦好其骨至難别自取乃可信又
有狸色黄而臭肉亦主鼠瘻及狸肉作羹
如常食法并佳
唐本注云狸屎灰主寒熱鬼瘧發無期度
者極驗家狸亦好一名猫也
陳藏器云風狸溺主諸色風人取養之食
果子以寵之溺如乳甚難得似兔而短在
高樹候風而吹至彼樹出邕州已南
禹錫云按藥性論云狸骨臣亦可單用頭

骨炒末治噎病不通食飲○孟詵云骨主
痔病作羹臛食之不與酒同食其頭燒作
灰和酒服二錢七主痔又食野鳥肉中毒
狸骨灰服之差炙骨和麝香雄黄爲丸服
治痔及瘻瘡糞燒灰主鬼瘧○日華子云
骨治遊風惡瘡頭骨最妙糞燒灰主寒熱
瘧疾肉治遊風等病又狸頭燒灰酒服治
一切風○按蜀本云肉療鼠瘻
外臺秘要治痔發疼痛狸肉作羹食之良
作脯食之不過三頓差此肉甚妙

肘後方治鼠瘻腫核痛若破有瘡口膿血
出者取狸一物理作羹如食法空心進之
子母秘録療小兒鬼舐方狸屎燒灰和臘
月猪脂塗上千金方同
聖惠方治瘰癧腫硬痛疼年深時久不差
用狸頭蹄骨等并塗酥炙令黄搗羅爲散
每日空心粥飲調下一錢七
衍義曰狸骨形類猫其紋有二一如連錢
者一如虎紋者此二色狸皆可入藥其肉
味與狐不相遠江西一種牛尾狸其尾如

牛人多啖食未聞入藥孟詵云骨理痔病
作羹臛食之然則骨如何作羹臛音郝肉
羹也炙骨和麝香雄黄爲丸服治痔及瘻
瘡甚效
麞






麞骨微温主虚損泄精肉温補益五臟
髓益氣力悅澤人面
圖經曰獐骨及肉本經不載所出州土今
陂澤淺草中多有之亦呼爲麇獐之類甚
多麇其總名也有有牙者有無牙者用之
皆同然其牙不能噬嚙崔豹古今注曰麞
有牙而不能噬鹿有角而不能觸是也其
肉自八月已後至十一月已前食之勝羊
肉十二月至七月食之動氣道家以獐鹿
肉羞爲白脯言其無禁忌也唐方有獐骨

酒及麞髓煎并補下其腦亦入面膏
日華子云獐肉無毒骨補虚損益精髓悅
顔色臍下有香治一切虚損
禹錫云按藥性論云獐骨味甘無毒
外臺秘要主瘤病獐鹿二種肉剖如厚脯
炙令熱榻淹可四炙四易痛攪出膿便愈
不除更炙新肉用之良
豹






豹肉味酸平無毒主安五臟補絶傷輕身益
氣久服利人
圖經曰豹肉本經不載所岀州土今河洛
唐郢間或有之頭骨燒灰淋頭去風屑脂
可合生髮藥朝塗而暮生謹按豹有數種
有赤豹詩云赤豹黄羆陸機疏云尾赤而
文黑謂之赤豹有玄豹山海經云幽都之

山有玄虎玄豹有白豹
陶隱居云豹至稀有爲用亦鮮惟尾可貴
唐本注云陰陽神豹尾及車駕鹵薄豹尾
名可尊重眞豹尾有何可貴未審陶據奚
理
日華子云肉微毒壯筋骨强志氣令人猛
健
禹錫云按孟詵云肉食之令人志性麤多
時消即定乆食令人耐寒暑脂可合生髮
膏朝塗暮生頭骨燒灰淋汁去白屑

食療云補益人食之令人强筋骨志性麤
疏食之即覺也少時消即定乆食之終令
人意氣粗豪唯令筋健能耐寒暑正月食
之傷神
衍義曰豹肉毛赤黄其紋黑如錢而中空
比相次此獸猛捷過虎故能安五臟補
絶傷輕身又有土豹毛更無紋色亦不赤
其形亦小此各自有種非能變爲虎也聖
人假喻而已恐醫家未喻故書之
筆頭灰年久者主小便不通小便數難陰腫

中惡脫肛淋瀝燒灰水服之(唐本先附自草部今移)
圖經曰文具兔頭骨條下
禹錫云按藥性論云筆頭灰微寒亦可單
用燒灰治男子交婚之夕莖痿取灰酒服
之良其筆是使乏者
外臺秘要若小便不通數而微腫方取陳
久筆頭一枚燒爲灰和水服之
勝金方催産治難産聖妙寸金散方敗筆
頭一枚燒爲灰細研爲末研生藕汁一盞
調下立産若産母虚弱及素有冷疾者恐

藕冷動氣即於銀器内重湯暖過後服
范汪方治喉中腫痛不得飲食燒筆頭灰
漿飲下方寸七
犢子臍屎主卒九竅中出血燒末服之方寸
七新生未食草者預取之黄犢爲上
姚氏方人有九竅四肢指歧間血出乃暴
驚所爲取新生犢子未食草者臍屎日乾
燒未水服方寸七日四五頓差人云口鼻
出血亦良
靈猫陰味辛温無毒主中惡鬼氣飛尸蠱毒

心腹卒痛狂邪鬼神如麝用之功似麝生南
海山谷如狸自爲牝牡亦云蛉狸異物志云
靈狸一體自爲陰陽刳其水道連囊以酒灑
陰乾其氣如麝若雜眞香罕有别者用之亦
如麝焉
震肉無毒主小兒夜驚大人因驚失心亦作
脯與食之此畜爲天雷所霹靂者是


圖經衍義本草卷之二十八











