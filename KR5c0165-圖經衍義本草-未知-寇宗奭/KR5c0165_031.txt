










圖經衍義本草卷之三十一曰六
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　蟲魚部上品
　　　石蜜






石蜜味甘平微温無毒主心腹邪氣諸驚癇
痓安五臟諸不足益氣補中止痛解毒除衆
病和百藥養脾氣除心煩食飲不下止腸澼
肌中疼痛口瘡明耳目乆服强志輕身不饑
不老延年神仙一名石飴生武都山谷河源
山谷及諸山石中色白如膏者良
　圖經曰蜜本經作石蜜蘇恭云當去石字
　生武都山谷河源山谷及諸山中今蜀江
　南嶺南皆有之蠟白蠟生武都山谷出於
　蜜房木石間今處處有之而宣歙唐鄧伊

　洛間尤多石蜜即崖蜜也其蜂黑色似虻
　作房於巖崖高峻處或石窟中人不可到
　但以長竿刺令蜜出以物承之多者至三
　四石味醶色緑入藥勝於他蜜
　藥性論云白蜜君治卒心痛及赤白痢水
　作蜜漿頓服一碗止又生薑汁蜜各一合
　水和頓服之又常服面如花紅神仙方中
　甚貴治口瘡浸大青葉含之
　陶隱居云石蜜即崖蜜也高山巖石間作
　之色青赤味小醶食之心煩其蜂黑色似

　虻又木蜜呼爲食蜜懸樹枝作之色青白
　樹空及人家養作之者亦白而豐厚味美
　凡蜂作蜜皆須人小便以釀諸花乃得和
　熟狀似作飴須蘖也
　陳藏器云蜜主牙齒疳𧏾唇口瘡目膚赤
　障殺蟲
　雷公云凡煉蜜一斤只得十二兩半或一
　分是數若火少火過并用不得
　食療云微温主心腹邪氣諸驚癇補五臟
　不足氣益中止痛解毒能除衆病和百藥

　養脾氣除心煩悶不能飲食治心肚痛血
　刺腹痛及赤白痢則生搗地黄汁和蜜一
　大匙服即下又長服之面如花色仙方中
　甚貴此物若覺熱四肢不和即服蜜漿一
　碗甚良又能止腸澼除口瘡明耳目久服
　不饑又點目中熱膜家養白蜜爲上木蜜
　次之崖蜜更次
　孫眞人食忌云七月勿食生蜜若食則暴
　下發霍亂
　産書云治産後渴蜜不計多少煉過熟水

　温調服即止
　外臺秘要方比歲有病天行發斑瘡頭面
　及身須臾周匝狀如火瘡皆戴白漿隨决
　隨生不即療數日必死差後瘡瘢黯一歲
　方滅此惡毒之氣世人云建武中南陽擊
　虜仍呼爲虜瘡諸醫參詳療之方取好蜜
　通抹瘡上以蜜煎升麻數數拭之
　傷寒類要方陽明病自汗者若小便自利
　此爲津液内竭雖爾不可攻之當須自欲
　大便宜蜜煎導以通之取蜜七合於銅器

　中微火煎可丸捻作一挺如指許大得冷
　以納穀道中須臾必通矣
　葛氏方食諸魚骨鯁雜物鯁以好蜜七抄
　稍稍服之令下
　梅師方治年少髮白拔去白髮以白蜜塗
　毛孔中即生黑者髮不生取梧桐子搗汁
　塗上必生黑者○又方肛門主肺肺熱即
　肛塞腫縮生瘡白蜜一升猪膽一枚相和
　微火煎令可丸丸長三寸作挺塗油内下
　部卧令後重須臾通泄

　肘後方凡有惡毒之瘡五色無常蜜和乾
　薑末傅之
　衍義曰石蜜嘉祐本草石蜜收蟲魚部中
　又見果部新書取蘇恭說直將石字不用
　石蜜既自有本條煎煉亦自有法今人謂
　之乳糖則蟲部石蜜自是差誤不當更言
　石蜜也本經以謂白如膏者良由是知石
　蜜字乃白蜜字無疑去古既遠亦文字傳
　寫之誤故今人尚言白沙蜜蓋經乆則陳
　白而沙新收者惟稀而黄次條蜜蠟故須

　别立目蓋是蜜之房攻治亦别至如白蠟
　又附於蜜蠟之下此又誤矣本是續上文
　叙蜜蠟之用及注所出州土不當更分之
　爲二何者白蠟本條中蓋不言性味止是
　言其色白爾既有黃白二色今止言白蠟
　是取蠟之精英者在黃蠟直置而不言黄
　則蠟陳白則蠟新亦是蜜取陳蠟取新也
　　　蜂子










蜂子味甘平微寒無毒主風頭除蠱毒補虚
羸傷中心腹痛大人小兒腹中五蟲口吐出
者面目黄乆服令人光澤好顔色不老輕身

益氣○大黃蜂子主心腹脹滿痛乾嘔輕身
益氣○土蜂子主癰腫嗌(音益/喉也)痛一名蜚零
生武都山谷畏黄芩芍藥牡蠣
　陶隱居云前直云蜂子即應是蜜蜂子也
　取其未成頭足時炒食之又酒浸以傅面
　令面悦白黄蜂則人家屋上者及侯𤬏蜂
　也
　陳藏器本草云蜂子主丹毒風疹腹内留
　熱大小便澀去浮血婦人帶下下乳汁此
　即蜜房中白如蛹者其穴居者名土蜂最

　大螫人至死其子亦大白功用同蜜蜂子
　也
　日華子云樹蜂土蜂蜜蜂凉有毒利大小
　便治婦人帶下等病又有食之者須以冬
　瓜及苦蕒生薑紫蘇以制其毒也
　禹錫云按陳藏器云土蜂赤黑色燒末油
　和傅蜘蛛咬瘡此物能食蜘蛛亦取其相
　伏也
蜜蠟味甘微温無毒主下痢膿血補中續絶
傷金瘡益氣不饑耐老○白蠟療久泄澼後

重見白膿補絶傷利小兒久服輕身不饑生
武都山谷生於蜜房木石間惡芫花齊蛤
　圖經曰文具石蜜條下
　陶隱居云此即蜜蠟爾生於蜜中故謂蜜
　蠟蜂皆先以此爲蜜蹠(音/隻)煎蜜亦得之初
　時極香軟人更煮煉或加少醋酒使黃赤
　以作燭色爲好今藥家皆應用白蠟但取
　削之於夏月日暴百日許自然白卒用之
　亦可烊納水中十餘過亦白俗方惟以合
　療下丸而仙經斷穀最爲要用今人但嚼

　食方寸者亦一日不饑也
　禹錫云按藥性論云白蠟使味甘平無毒
　主孕婦人胎動漏下血不絶欲死以蠟如
　雞子大煎消三五沸美酒半斤投之服之
　差主白髮鑷去消蠟點孔中即生黑者和
　松脂杏人棗肉茯苓等分合成食後服五
　十丸便不饑功用甚多又云主下痢膿血
　衍義曰文具石蜜條下
　　　牡蠣





牡蠣味鹹平微寒無毒主傷寒寒熱温瘧洒
洒驚恚怒氣除拘緩鼠瘻女子帶下赤白除
留熱在關節榮衛虚熱去來不定煩滿止汗
心痛氣結止渴除老血澀大小腸止大小便
療泄精喉痹咳嗽心脅下痞熱乆服强骨節
殺邪鬼延年一名蠣蛤一名牡蛤生東海池


澤採無時貝母爲之使得甘草牛膝遠志蛇
床良惡麻黄吴茱萸辛荑
　圖經曰牡蠣生東海池澤今海傍皆有之
　而南海閩中及通泰間尤多此物附石而生
　磈礧相連如房故名蠣房讀如阿房之房
　一名蠔山晋安人呼爲蠔莆初生海邊才
　如拳石四面漸長有一二丈者嶄岩如山
　者一房内有蠔肉一塊肉之大小隨房所
　生大房如馬蹄小者如人指面每潮來則
　諸房皆開有小蟲入則合之以充腹海人

　取之皆鑿房以烈火逼開之挑取其肉而
　其殻左顧者爲雄右顧者則牝蠣耳
　藥性論云牡蠣君主治女子崩中止盜汗
　除風熱止痛治温瘧又和杜仲服止盜汗
　末蜜丸服三十丸令人面光白永不值時
　氣主鬼交精出病人虚而多熱加用之并
　地黄小草
　陶隱居云是百歲雕所化以十一月採爲
　好去肉二百日成今出東海永嘉晋安皆
　好道家方以左顧者是雄故名牡蠣右顧

　則牝蠣爾生著石皆以口在上舉以腹向
　南視之口斜向東則是或云以尖頭爲右
　顧者未詳孰是例以大者爲好
　孟詵云牡蠣火上炙令沸去殻食之甚美
　令人細肌膚美顔色又藥家比來取左顧
　者若食之即不揀左右也可長服之海族
　之中惟此物最貴北人不識不能表其味
　爾
　段成式酉陽雜俎云牡蠣言牡非謂雄也
　肘後方大病差後小勞便鼻衂牡蠣十分

　石膏五分搗末酒服方寸七日三四亦可
　蜜丸如梧桐子大服之
　經驗方治一切渴大牡蠣不計多少於臘
　日端午日黄泥裹燬通赤放冷取出爲末
　用活鯽魚煎湯調下一錢匕小兒服半錢
　匕只兩服差
　海藥云按廣州記云出南海水中主男子
　遺精虚勞乏損補腎正氣止盜汗去煩熱
　治傷熱疾能補養安神治孩兒驚癇乆服
　輕身用之炙令微黄色熟後研令極細入

　丸散中用
　勝金方治甲疽弩肉裹甲膿血疼痛不差
　牡蠣頭厚處生研爲末每服二錢研靛花
　酒調下如癰盛已潰者以末傅之乃更服
　藥并一日三服
　初虞世方治瘰癧發頸項破未破甚效如
　神牡蠣四兩甘草二兩爲末每服一大錢
　食後臘茶同點日三
　集驗方治癰一切腫未成膿拔毒牡蠣白
　者爲細末水調塗乾更塗

　衍義曰牡蠣須燒爲粉用兼以麻黃根等
　分同搗研爲極細末粉盜汗及陰汗本方
　使生者則自從本方左顧經中本不言止
　從陶隱居說其酉陽雜俎已言牡蠣言牡
　非爲雄也且如牡丹豈可更有牝丹也今
　則合於地人面向午位以牡蠣頂向子視
　之口口在左者爲左顧此物本無目如此
　焉得更有顧眄也
龜甲味鹹甘平有毒主漏下赤白破癥瘕痎
瘧五痔陰蝕濕痹四肢重弱小兒囟不合頭

瘡難燥女子陰瘡及驚恚氣心腹痛不可久
立骨中寒熱傷寒勞復或肌體寒熱欲死以
作湯良乆服輕身不饑益氣資智亦使人能
食一名神屋生南海池澤及湖水中採無時
勿令中濕中濕即有毒惡沙參蜚蠊
　圖經曰文具秦龜條下
　藥性論云畏狗膽無毒燒灰治小兒頭瘡
　不燥骨帶入山令人不迷血治脱肛灰治
　脱紅
　陶隱居云此用水中神龜長一尺二寸者

　爲善厭可以供卜殻可以充藥亦入仙方
　用之當炙生龜溺甚療久嗽亦斷瘧肉作
　羹臛大補而多神靈不可輕殺書家載之
　甚多此不具說也
　蕭炳云殻主風脚弱炙之末酒服
　日華子云卜龜小者腹下可十鑽遍者名
　敗龜治血麻痹入藥酥炙用又名敗將
　食療云温味酸主除温瘴氣風痹身腫踒
　折又骨帶入山林中令人不迷路其食之
　法一如鱉法也其中黑色者常啖蛇不中

　食之其殻亦不堪用
　經驗方治産後産前痢敗龜一枚用米醋
　炙搗爲末米飲調下
　抱朴子云千歲靈龜五色具焉其雄額上
　兩骨起似角以羊血浴之乃剔取其甲炙
　搗服三寸匕日三盡一具
　衍義曰文具秦龜條下
　　　秦龜







秦龜味苦無毒主除濕痹氣身重四肢關節
不可動揺生山之陰土中二月八月取
　圖經曰秦龜山中龜不入水者是也生山
　之陰土中或云秦以地稱云生山之陰者
　是秦地山陰也今處處有之龜甲水中神
　龜也生南海池澤及湖水中今江湖間皆
　有之山中龜其形大小無定大者有如碑


　趺食草根竹𥯋冬月藏土中至春而出遊
　山谷中今市肆間人或畜養爲玩至冬而
　埋土穴中然藥中稀用卜人亦取以占山
　澤揭取其甲亦堪飾器物爾雅所謂山龜
　者豈是此歟水中龜其骨白而厚色至分
　明所以供卜人及入藥用以長一尺二寸
　爲善
　陶隱居云即山中龜不入水者形大小無
　定方藥不堪用龜類雖多入藥止有兩種
　爾又有𪚻龜小狹尾長乃言療蛇毒以其

　食蛇故也用以卜則吉凶正反帶秦龜前
　臑(乃到/切)骨令人入山不迷廣州有蟕蠵其
　血甚療俚人毒箭傷
　陳士良云𪚻龜腹下横折秦人呼爲蟕蠵
　山龜是也肉寒有毒主筋脉凡撲損便取
　血作酒食肉生研厚塗立效
　日華子云蟕蠵平微毒治中刀箭悶絶刺
　血飲便差皮甲名□皮治血疾若無生血
　煎汁代之亦可寳裝飾物
　海藥云謹按正經云生在廣州山谷其殻

　味帶苦治婦人赤白漏下破積癥頑風冷
　痹關鬲氣壅或經卜者更妙凡用炙令黄
　然後入諸藥中用
　抱朴子云蠳龜啖蛇南人皆帶蠳龜之尾
　以辟蛇蛇中人刮此物以傅之其瘡亦便
　愈
　衍義曰秦龜即生於秦者秦地山中多老
　龜極大而壽龜甲即非止秦地有四方皆
　有之但取秦地所出大者爲勝今河北獨
　流釣臺甚多取龜筒治療亦入衆藥止此

　二種各逐本條以其靈於物方家故用以
　補心然甚有驗
　　　眞珠





眞珠寒無毒主手足皮膚逆臚鎭心綿裹塞
耳主聾傅面令人潤澤好顔色粉點目中主

膚翳障膜
　圖經曰眞珠本經不載所出州士今出廉
　州北海亦有之生於珠牡俗謂之珠母珠
　牡蚌類也按嶺表録異廉州邊海中有洲
　島島上有大池謂之珠池每歲刺史親監
　珠户入池採老蚌剖取珠以充貢地雖在
　海上而人疑其底與海通池水乃淡此不
　可測也土人採小蚌肉作脯食之往往得
　細珠如米者乃知此池之蚌隨大小皆有
　珠矣而今之取珠牡云得於海傍不必是

　珠池中也
　禹錫云按藥性論云眞珠君治眼中翳障
　白膜七寳散用磨翳障亦能墜痰
　日華子云眞珠子安心明目注顔色也
　海藥云謹按正經云生南海石决明産出
　也主明目除面䵟止泄合知母療煩熱消
　渇以左纏根治兒子麩豆瘡入眼蜀中西
　路女爪亦出眞珠是蚌蛤産光白甚好不
　及舶上彩耀欲穿須得金剛鑽也爲藥須
　久研如粉麫方堪服餌研之不細傷人腑

　臟
　外臺秘要方療子死腹中方眞珠二兩爲
　末酒調服盡立出
　抱朴子云眞珠徑寸已上可服服之可以
　長乆酪漿浸之皆化如水銀亦可以浮石
　水蜂窠鱟化包彤蛇黄合之可以引長三
　四尺丸服之絶穀得長生
　衍義曰眞珠小兒驚熱藥中多用河北塘
　濼中亦有圍及寸者色多微紅珠母與廉
　州珠母不相類但清水急流處其色光白

　水濁及不流處其色暗餘如經
　　　玳瑁





玳瑁寒無毒主解嶺南百藥毒俚人刺其血
飲以解諸藥毒大如帽似龜甲中有文生嶺
南海畔山水間

　圖經曰玳瑁生嶺南山水間今亦出廣南
　蓋龜類也惟腹背甲皆有紅點斑文其大
　有如盤入藥須生者乃靈帶之可以辟蠱
　毒凡遇飲食有毒則必自揺動死者則不
　能神矣
　禹錫云按陳士良云玳瑁身似龜首觜如
　鸚鵡肉平主諸風毒行氣血胸膈中風痰
　鎭心脾逐邪熱利大小腸通婦人經脉甲
　殻亦似肉同療心風邪解煩熱
　日華子云破癥結消癰毒止驚癇等疾

　陳藏器云大如扇似龜甲有文餘并同
　楊氏産乳方産乳療中蠱毒生玳瑁以水
　如濃飲服一盞日解
　衍義曰玳瑁治心經風熱生者入藥蓋性
　味全也既入湯火中即不堪用爲器物者
　是矣與生熟犀其義同
　　　桑螵蛸





桑螵蛸味鹹甘平無毒主傷中疝瘕陰痿益
精生子女子血閉腰痛通五淋利小便水道
又療男子虚損五臟氣微夢寐失精遺溺久
服益氣養神一名蝕肬(音/尤)生桑枝上螳螂子
也二月三月採蒸之當火炙不爾令人泄得
龍骨療泄精畏旋復花
　圖經曰桑螵蛸螳螂子也本經不載所出
　州土今在處有之螳螂逢木便産一枚出

　子數百多在小木荆及棘間桑上者兼得
　桑皮之精氣故以爲佳而市之貨者多非
　眞須連枝折之爲驗然僞者亦能以膠著
　桑枝上入藥不宜也三月四月採蒸過取
　之亦火炙不爾則令人泄一法採得便以
　熱漿水浸一伏時焙乾更於柳木灰中炮
　令黄用之
　藥性論云桑螵蛸臣畏戴椹主男子腎衰
　漏精精自出患虚冷者能止之止小便利
　火炮令熱空心食之虚而小便利加而用

　之
　陶隱居云俗呼螳螂爲妬(音/石)螂逢樹便産
　以桑上者爲好是兼得桑皮之津氣市人
　恐非眞皆令合枝斷取之爾僞者亦以膠
　著桑枝之上也
　雷公云凡使勿用諸雜樹上生者螺螺不
　入藥中用凡採覓者須桑樹東畔枝上者
　採得去核子用沸漿水浸淘七遍令水遍
　沸於瓷鍋中熬令乾用勿亂别修事却無
　效也

　經驗方治底耳方用桑螵蛸一個慢火炙
　及八分熟存性細研入麝香一字爲末摻
　在耳内每用半書字神效如有膿先用綿
　包子拈去次後摻藥末入在耳内
　産書云治妊娠小便數不禁桑螵蛸十二
　枚搗爲末分作兩服米飲下楊氏産乳同
　又方療小便不通及胞轉桑螵蛸搗末米
　飲服方寸匕日三
　衍義曰桑螵蛸自採者眞市中所售者恐
　不得盡皆桑中者蜀本圖經浸泡之法不

　若略蒸過爲佳鄰家有一男子小便日數
　十次如稠米泔色亦白心神恍惚瘦瘁食
　减以女勞得之令服此桑螵蛸散未終一
　劑而愈安神魂定心志治健忘小便數補
　心氣桑螵蛸遠志菖蒲龍骨人參茯神當
　歸龜甲醋炙已上各一兩爲末夜卧人參
　湯調下二錢如無桑上者即用餘者仍須
　以炙桑白皮佐之量多少可也蓋桑白皮
　行水意以接螵蛸就腎經用桑螵蛸之意
　如此然治男女虚損益精陰痿夢失精遺

　溺疝瘕小便白濁腎衰不可闕也
　　　石决明





石决明味鹹平無毒主目障翳痛青盲久服
益精輕身生南海
　圖經曰石决明生南海今嶺南州郡及萊

　皆有之舊說或以爲紫貝或以爲鰒魚
　甲按紫貝即今人砑螺古人用以爲貨幣
　者殊非此類鰒魚王莽所食者一邊著石
　光明可愛自是一種與决明相近耳决明
　殻大如手小者如三兩指海人亦啖其肉
　亦取其殻清水洗眼七孔九孔者良十孔
　者不佳採無時
　陶隱居云俗云是紫貝定小異亦難得又
　云是鰒魚甲附石生大者如手明耀五色
　内亦含珠今人皆水漬紫貝以熨眼頗能

　明此一種本亦附見在决明條中既是異
　類今爲副品
　日華子云石决明凉明目殻磨障翳亦名
　九孔螺也
　海藥云主青盲内障肝肺風熱骨蒸勞極
　并良凡用先以麫裹熟煨然後磨去其外
　黑處并麤皮了爛搗之細羅於乳鉢中再
　研如麫方堪用也
　勝金方治小腸五淋石决明去粗皮甲研
　細如有軟硬物淋即添朽木細末熟水調

　二錢
　衍義曰石决明經云味鹹即是肉也人採
　肉以供饌及乾致都下北人遂爲珍味肉
　與殻兩可用方家宜審用之然皆治目殻
　研水飛點磨外障翳登萊州甚多
　　　海蛤





海蛤味苦鹹平無毒主咳逆上氣喘息煩滿
背痛寒熱療陰痿一名魁蛤生東海蜀漆爲
之使畏狗膽甘遂芫花
　圖經曰海蛤文蛤并生東海今登萊滄州
　皆有之陶隱居以細如巨勝潤澤光淨者
　爲海蛤云經雁食之從糞中出過數多故
　有光澤也以大而有紫斑文者爲文蛤陳
　藏器以爲海蛤是海中爛殻乆爲風波濤
　洗自然圓淨此有小而久遠者爲佳不必


　雁腹中出也
　藥性論云海蚧亦曰海蛤臣亦名紫薇味
　平有小毒能治水氣浮腫下小便治嗽逆
　上氣主治項下瘤癭
　唐本注云此物以細如巨勝潤澤光淨者
　好有粗如半杏人者不入藥用亦謂爲豚
　耳蛤粗惡不堪也
　蕭炳云止消渴潤五臟治服丹石人有瘡
　日華子云治嘔逆陰痿胸脅脹急腰痛五
　痔婦人崩中帶下病此即鮮蛤子雁食後

　糞中出有文彩者爲文蛤無文彩者爲海
　蛤鄉人又多將海岸邊爛蛤殻被風濤打
　磨瑩滑者僞作之
　衍義曰海蛤文蛤陳藏器所說是今海中
　無雁豈有食蛤糞出者若蛤殻中有肉時
　尚可食肉既無焉得更有糞中過數多者
　必爲其皆無廉棱乃有是說殊不知風浪
　日夕淘汰故如是治傷寒汗不溜搐却手
　脚海蛤川烏頭各二兩川山甲二兩爲末
　酒糊和丸大一寸許捏扁置所患足心下

　擘葱白蓋藥以綿纏定於暖室中取熱水
　浸脚至膝上久則水温又添熱水候遍身
　汗出爲度凡一二日一次浸脚以知爲度
文蛤味鹹平無毒主惡瘡蝕五痔咳逆胸痹
腰痛脅急鼠瘻大孔出血崩中漏下生東海
表有文取無時
　圖經曰文具海蛤條下
　陶隱居云海蛤至滑澤云從雁屎内得之
　二三十過方爲良今人多取相摝令磨蕩
　似之爾文蛤小大而有紫斑此既異類而

　同條若别之則數多今以爲附見而在副
　品限也凡有四物如此
　陳藏器云海蛤主水癊取二兩先研二日
　漢防已棗肉杏仁二兩葶藶子六兩熬研
　成脂爲丸一服十丸利下水
　千金翼方治急疳蝕口鼻數日盡欲死燒
　文蛤灰臘月脂和塗之
　衍義曰文具海蛤條下
　　　蠡魚





蠡魚(音/禮)味甘寒無毒主濕痹面目浮腫下大
水療五痔有瘡者不可食令人瘢白一名鲖
魚生九江池澤取無時
　圖經曰蠡通作鱧字魚生九江池澤今處
　處有之陶隱居云爲公蠣蛇所變至難死
　猶有蛇性謹按爾雅鱧鯇郭璞注云鱧鲖

　也釋者曰鱧鯇也詩小雅云魚麗於罶魴
　鱧毛傳云鱧鯇也正義云諸本或作鱧䱰
　陸機謂鯇即鮑魚也似鱧狹而厚今京東
　出呼鱧魚其實二類也
　陶隱居云今皆作鱧字舊言是公蠣蛇所
　變然亦有相生者至難死猶有蛇性合小
　豆白煮以療腫滿甚效
　唐本注云别録云腸及肝主乆敗瘡中蟲
　諸魚灰并主哽噎
　日華子云鯉魚腸以五味炙貼痔瘻及蛇

　骭良久蟲出即去之諸魚中惟此膽甘可
　食
　外臺秘要方療患腸痔每大便常有血鯉
　魚鱠薑齏食之佳任性多少差忌冷毒物
　食醫心鏡云治十種水氣病不差垂死鱧
　魚一頭重一斤已上又熟取汁和冬瓜葱
　白作羹食之又方治野雞病下血不止腸
　疼痛鱧魚一頭如食法作鱠蒜齏食之
　靈苑方治急喉閉逡巡不救者蠡魚膽臘
　月收陰乾爲末每服少許點患處藥至即

　差病深則水調灌之
　衍義曰蠡魚今人謂之黑鯉魚道家以謂
　頭有星爲厭世有知之者往往不敢食又
　發故疾亦須忌爾今用之療病亦止取其
　一端耳
　　　鮧魚





鮧魚(鮧音夷/又音題)味甘無毒主百病
　圖經曰鮧魚舊不著所出州土今江浙多
　有之大首方口背青黑無鱗多涎其類有
　三陶隱居云即鯷魚也即鮎魚也又有鱯
　魚相似而大鮠魚亦相似色黄而美三種
　形性皆相類而小不同
　陶隱居云此即鯷(音/題)也今人皆呼慈音即
　是鮎魚作臛食之云補又有鱯魚相似而
　大又有鮠(五回/切)魚亦相似黄而美益人其

　合鹿肉及赤目赤鬚無鰓者食之并殺人
　又有人魚似鯷而有四足聲如小兒食之
　療瘕疾其膏燃之不消耗始皇驪山冢中
　用之謂之人膏也荆州臨沮青溪至多此
　魚
　食療云鮎與鱯大約相似主諸補益無鱗
　有毒勿多食赤目赤鬚者并殺人也
　千金翼方治刺傷中毒水燒魚目灰塗之
　衍義曰鮧魚形少類獺有四足腹重墜如
　囊身微紫色嘗剖之中有三小蟹又有四

　五小石塊如指面許小魚五七枚然無鱗
　與鮎鮠相類今未見用者
　　　鱔魚





鱔魚(音/善)味甘大温無毒主補中益血療瀋(音/審)
唇五月五日取頭骨燒之止痢

　陶隱居云鱔是荇芩根化作之又云是人
　髮所化今其腹中自有子不必盡是變化
　也性熱作臛食之亦補而時行病起食之
　多復又善令人霍亂凡此水族魚蝦之類
　甚多其有名者已注在前條雖皆可食而
　甚損人故不入藥用又有食之反能致病
　者今條注如後說凡魚頭有白色如連珠
　至脊上者腹中無膽者頭中無鰓者并殺
　人魚汁不可合鸕鷀肉食之鯽魚不可合
　猴雉肉食之鰍(音/秋)鱔不可合白犬血食之

　鯉魚子不可合猪肝食之鯽魚亦爾青魚
　鮓不可合生胡荽及生葵并麥醬食之
　陳藏器云鱔魚主濕痹氣補損婦人産後
　淋瀝血氣不調羸瘦止血除腹中冷氣腸
　鳴
　禹錫云按蜀本圖經云似鰻鱺魚而細長
　亦似蛇而無鱗有青黄二色生水岸泥窟
　中
　孟詵云鱔魚補五臟逐十二風邪患氣人
　常作臛空腹飽食便以衣蓋卧少頃當汗

　出如白膠汗從腰脚中出候汗盡暖五木
　湯浴須忌風一日更三五日一服并治濕
　風
　聖惠方治婦人乳結硬痛用鱔魚皮燒灰
　末空心暖酒調二錢匕
　衍義曰鱔魚腹下黄世謂之黄鱔此尤動
　風氣多食令人霍亂屢見之向在京師鄰
　舍一郞官因食黄鱔遂致霍亂吐利幾至
　委頓又有白鱔稍麤大色白二者皆亡鱗
　大者長尺餘其形類蛇但不能陸行然皆

　動風江陵府西有湖曰西湖每歲夏秋沮
　河水漲即湖水滿溢冬即復涸土人於乾
　土下撅得之每及二三尺則有往來之路
　中有泥水水涸又下水至復出
　　　鰂魚







鰂魚主諸瘡燒以醬汁和塗之或取猪脂煎
用又主腸癰頭灰(禹錫等按藥/對云頭温)主小兒頭瘡
口瘡重舌目翳一名鮒音(父/魚)合蒓作羹主胃
弱不下食作鱠主久赤白痢
　圖經曰鯽魚本經不載所出州土今所在
　池澤皆有之似鯉魚色黑而體促肚大而
　脊隆亦有大者至重二三斤性温無毒鱗
　甲中最可食或云稷米所化故其腹尚有
　米色又有一種背高腹狹小者名鯽魚功
　用亦與鯽魚同但力差劣耳又黔州有一

　種重唇石鯽魚亦其類也
　日華子云鯽魚平無毒温中下氣補不足
　作鱠療腸澼水穀不調及赤白痢燒灰以
　傅惡瘡良又釀白礬燒灰治腸風血痢頭
　燒灰療嗽又云子不宜與猪肉同食
　禹錫等按蜀本云鯽魚味甘温止下痢多
　食亦不宜人又注云形亦似鯉色黑而體
　促肚大而脊隆所在池澤皆有之
　孟詵云鯽魚平胃氣調中益五臟和蒓作
　羹食良又鯽魚與鯽其狀頗同味則有殊

　鯽是節化鯽是稷米化之其魚腹尚有米
　色寬大者是鯽背高腹狹小者是鯽其功
　不及鯽子調中益肝氣
　食療云食之平胃氣調中益五臟和蒓作
　羹食作鱠食之斷暴下痢和蒜食之有少
　熱和薑醬食之有少冷又夏月熱痢可食
　之多益冬月則不治也骨燒爲灰傅𧏾瘡
　蟲三五度差謹按其子調中益肝氣
　聖惠方治小兒腦疳鼻癢毛髮作穗面黄
　羸瘦益腦用鯽魚膽滴於鼻中連三五日

　甚良效
　外臺秘要方治患腸痔大便常有血食鯽
　魚羹及隨意任作飽食孫眞人同
　孫眞人方主脚氣及上氣取鯽魚一尺長
　者作鱠食一兩頓差
　食醫心鏡方治脾胃氣冷不能下食虚弱
　無力鶻突羹鯽魚半斤細切起作鱠沸豉
　汁熱投之著胡椒乾薑蒔蘿橘皮等末空
　腹食之
　衍義曰鯽魚開其腹内藥燒之治齒

　　　鯉魚





鯉魚膽味苦寒無毒主目熱赤痛青盲明目
久服强悍益志氣肉味甘主咳逆上氣黄疸
止渴生者主水腫脚滿下氣○骨主女子帶
下赤白○齒主石淋生九江池澤取無時

　圖經曰鯉魚生九江池澤今處處有之即
　赤鯉魚也其脊中鱗一道每鱗上有黑小
　點從頭數至尾無大小三十六鱗古語云
　五尺之鯉與一寸之鯉大小雖殊而鱗之
　數等是也又崔豹古今注釋鯉魚有三種
　兖州人謂赤鯉爲玄駒謂白鯉爲白驥黃
　鯉爲黄雉蓋諸魚中此爲最佳又能神變
　故多貴之今人食品中以爲上味其膽肉
　骨齒皆入藥古今方書并用之
　陶隱居云鯉魚最爲魚之主形既可愛又

　能神變乃至飛越山湖所以琴高乘之山
　上水中有鯉不可食又鯉鮓不可合小豆
　藿食之其子合猪肝食之亦能害人
　唐本注云骨主陰蝕哽不出血主小兒丹
　腫及瘡皮主癮疹腦主諸癇腸主小兒肌
　瘡
　日華子云鯉魚凉有毒肉治咳嗽療脚氣
　破冷氣痃瘕懷妊人治胎不安絹裹鱗和
　魚煮羹熟後去鱗食之驗脂治小兒癇疾
　驚忤膽治障翳等腦髓治暴聾煮粥服之

　良諸溪澗中者頭内有毒不計大小并三
　十六鱗也
　禹錫云按大腹水腫通用藥云鯉魚寒群
　藥對云平○陳士良云無毒○藥性論云
　鯉魚膽亦可單用味大苦點眼治赤腫翳
　痛小兒熱腫塗之蜀漆爲使魚燒爲末治
　咳嗽糯米煮粥
　孟詵云鯉魚白煮食之療水腫脚滿下氣
　腹有宿瘕不可食又修理可去脊上兩筋
　及黑血毒故也又天行病後不可食再發

　却死其在沙石中者毒多在腦中不得食
　頭
　食療云膽主除目中赤及熱毒痛點之良
　肉白煮食之療水腫脚滿下氣腹中有宿
　瘕不可食害人乆服天門冬人亦不可食
　刺在肉中中風水腫痛者燒鯉魚眼晴作
　灰納瘡中汁出即可謹按魚血主小兒丹
　毒塗之即差魚鱗燒烟絶研酒下方寸破
　産婦滯血脂主諸癇食之良
　聖惠方治水氣利小便除浮腫用鯉魚一

　個重一斤者治如食法修事食之
　外臺秘要方古今録療魚鯁骨橫喉中六
　七日不出取鯉魚鱗皮合燒作屑以水服
　之則出未出再服○又方療水病腫鯉魚
　一頭極大者去頭尾及骨唯取肉以水二
　斗赤小豆一大升和魚肉煮可取二升已
　上汁生布絞去滓頓服盡如不盡分爲三
　服後服温令暖服訖當下利利盡即差
　又方凡腫已潰未潰者燒鯉魚作灰酢和
　塗之一切腫上以差爲度

　千金方治暴痢小鯉魚二枚燒爲末米飲
　服之大人小兒俱服得
　食醫心鏡方主肺咳嗽氣喘促鯉魚一頭
　重四兩去鱗紙裹火炮去刺研煮粥空腹
　吃
　衍義曰鯉魚至陰之物也其鱗故三十六
　陰極則陽復所以素問曰魚熱中王叔和
　曰熱即生風食之所以多發風熱諸家所
　解并不言日華子云鯉魚凉今不取直取
　素問爲正萬一風家更使食魚則是貽禍

　無窮矣
魁蛤味甘平無毒主痿痹泄痢便膿血一名
魁陸一名活東生東海正圓兩頭空表有文
取無時
　陶隱居云形似紡軒(音/狂)小狹長外有縱橫
　文理云是老蝙蝠化爲用之至少而本經
　海蛤一名魁蛤與此爲異也
　禹錫云按蜀本圖經云形圓長似大腹檳
　榔頭有孔今出萊州
鮑魚味辛臭温無毒主墜墮骽(吐猥/切)蹶踠折

瘀血血痹在四肢不散者女子崩中血不止
勿令中鹹
　陶隱居云所謂鮑魚之肆言其臭也俗人
　呼爲䱒魚字似鮑又言鹽䱒之以成故也
　作藥當用少鹽臭者不知正何種魚爾乃
　言穿貫者亦入藥方家自少用之今此鮑
　魚乃是鱅魚長尺許合完淡乾之而都無
　臭氣要自療漏血不知何者是眞
　禹錫云按蜀本圖經云十月後取魚去腸
　繩穿淡乾之凡魚皆堪食不的取一色也

　據陶注作藥當用少鹽不知正何種魚爾
　又據本經云勿令中鹹是知入藥當少以
　鹽䱒成之有鹽則中鹹而不臭鹽少則味
　辛而臭矣古人云與不善人居如入鮑魚
　之肆謂惡人之行如鮑魚之臭也考其實
　則今荆楚淡魚頗臭而微辛方家亦少用
　舊云沔州復州作之餘皆不出審陶注及
　圖經與本經即所在皆可作之也又據鮧
　魚有口小背黃腹白者爲鮑魚而療治與
　鮧魚同補益主百病今圖經既不的取一

　色可淡乾此之爲是也
時魚平補虚勞稍發疳痼
黄魚平有毒發諸氣病不可多食亦發瘡疥
動風不宜和蕎麥同食令人失音也
魴魚調胃氣利五臟和芥子醬食之助肺氣
去胃家風消穀不化者作鱠食助脾氣令人
能食患疳痢者不得食作羹臛食宜人其功
與鯽魚同
鱘魚味甘平無毒主益氣補虚令人肥健生
江中背如龍長一二丈鼻上肉作脯名鹿頭

一名鹿肉補虚下氣子如小豆食之肥美殺
腹内小蟲
　食療云有毒主血淋可煮汁飲之其味雖
　美而發諸藥毒鮓世人雖重尤不益人服
　丹石人不可食令人少氣發一切瘡疥動
　風氣不與乾笋同食發癱緩風小兒不與
　食結癥瘕及嗽大人乆食令人卒心痛并
　使人卒患腰痛
海豚魚味鹹無毒肉主飛尸蠱毒瘴瘧作脯
食之一如水牛肉味小腥耳皮中肪摩惡瘡

疥癬痔瘻犬馬瘑疥殺蟲生大海中候風潮
出没形如豚鼻中聲腦上有孔噴水直上百
數爲群人先取得其子繫著水中母自來就
而取之其子如蠡魚子數萬爲群常隨母而
行亦有江豚狀如豚鼻中爲聲出没水上海
中舟人候之知大風雨又中有曲脂堪摩病
及樗博即明照讀書及作即暗俗言懶婦化
爲此也
鱣魚肝無毒主惡瘡疥癬勿以鹽炙食郭注
爾雅云鳣魚長二三丈顔氏家訓曰鳣魚純

灰色無文古書云有多用鳣魚字爲鱔既長
二三丈則非鱔魚明矣本經又以鱔爲鼉此
誤深矣今明鱑魚體有三行甲上龍門化爲
龍也
水龜無毒主難産産婦戴之亦可臨時燒末
酒下出南海如龜長二三尺兩目在側傍



圖經衍義本草卷之三十一
