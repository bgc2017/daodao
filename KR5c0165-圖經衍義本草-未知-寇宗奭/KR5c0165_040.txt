










圖經衍義本草卷之四十嚴七
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　菜部上品
　　　冬葵






冬葵子味甘寒無毒主五臟六腑寒熱羸瘦
五癃利小便療婦人乳難内閉久服堅骨長
肌肉輕身延年生少室山十二月採之(黄苓/爲之)
使葵根味甘寒無毒主惡瘡療淋利小便解
蜀椒毒葉爲百菜主其心傷人
　圖經曰冬葵子生少室山今處處有其子
　是秋種葵覆養經冬至春作子者謂冬葵
　子古方入藥用最多苗葉作菜茹更甘美
　大抵性滑利能宣導積壅服丹石人尤相
　宜煮汁單飲佳仍利小腸孕婦臨産煮葉

　食則胎滑易産暴乾葉將燒灰同作末主
　金瘡根主惡瘡小兒吞錢煮汁飲之出
　陶隱居云以秋種葵覆養經冬至春作子
　謂之冬葵多入藥用至滑利能下石春葵
　子亦滑不堪餘藥用根故是常葵爾葉尤
　冷利不可多食
　日華子云冬葵久服堅筋骨秋葵即是種
　早者俗呼爲葵菜
　禹錫云按藥性論云冬葵子臣滑平能治
　五臟及奶腫能下乳汁根治惡瘡小兒吞

　錢不出煮飲之即出神妙若患天行病後
　食之頓喪明以葉燒灰及搗乾葉末治金
　瘡煮汁能滑小腸單以汁主治時行黄病
　孟詵云葵冷主疳瘡生身面上汁黄者可
　取根作灰和猪脂塗之其性冷若熱食之
　亦令人熱悶甚動風氣乆服丹石人時吃
　一頓佳也冬月葵菹汁服丹石人發動舌
　乾咳嗽每食後飲一盞便卧少時其子患
　瘡者吞一粒便作頭女人産時可煮頓服
　之佳若生時困悶以子一合水二升煮取

　半升去滓頓服之少時便産
　食療云主患腫未言頭破者三日後取葵
　子一百粒吞之當日瘡頭開又凡有難産
　若生未得者取一合搗破以水二升煮取
　一升已下只可半升去滓頓服之則小便
　與兒便出
　外臺秘要云天行斑瘡須臾遍身皆戴白
　漿此惡毒氣永徽四年此瘡自西域東流
　於海内但煮葵菜葉以蒜齏啖之則止
　聖惠方小兒發斑散惡毒氣用生葵菜葉

　絞取汁少少與服之
　千金方小兒死腹中葵子末酒服方寸七
　若口噤不開格口灌之藥下即活肘後方
　同○又方妊娠患淋葵子一升水三升煮
　取二升分爲二服無葵子用葵根一把○
　肘後方大便不通十日至一月葵子三升
　水四升煮取一升去滓服不差更服○又
　方治卒關格大小便不通脹滿欲死葵子
　二升水四升煮取一升頓服内猪脂如鷄
　子一丸則彌佳

　經驗後方治一切癰腫無頭以葵菜子一
　粒新汲水吞下須臾即破如要兩處破服
　兩粒要破處逐粒加之驗
　必效方治諸瘻先以泔清温洗以綿拭水
　取葵菜微火煖貼之瘡引膿不過二三百
　葉膿頭出肉生忌諸雜厭及房室等
　産寳方治妬乳及癰葵莖及子爲末酒服
　方寸七愈
　産書方治倒生手足冷口噤以葵子炒令
　黄擣末酒服二錢七則順

　衍義曰冬葵子葵菜子也四方皆有苗性
　滑利不益人患癰癤毒熱内攻未出膿者
　水吞三五枚遂作竅膿出
　　　蕪菁





蕪菁及蘆菔味苦温無毒主利五臟輕身益

氣可長食之蕪菁子主明目
　圖經曰蕪菁及蘆菔舊不著所出州土今
　南北皆通有之蕪菁即蔓菁也蘆菔即下
　萊菔今俗呼蘿蔔是也此二菜北土種之
　尤多蕪菁四時仍有春食苗夏食心亦謂
　之苔子秋食莖冬食根河朔尤多種亦可
　以備饑歲菜中之最有益者惟此耳常食
　之通中益氣令人肥健○菔(音/蔔)
　陶隱居云蘆菔是今温菘其根可食葉不
　中啖蕪菁根乃細於温菘而葉似菘好食

　西川惟種此而其子與温菘甚相似小細
　爾
　陳藏器云按本草蕪菁主急黄黃疸及内
　黄腹結不通擣爲末水絞汁服當得嚏鼻
　中出黄水及下痢
　孟詵云蕪菁消食下氣其子九蒸九暴摶
　爲粉服之長生壓油塗頭能變蒜髮又研
　子入面脂拯去皺又搗子水和服治熱黄
　結腹不通少頃當瀉一切惡物沙石草髮
　并出又利大小便及治妬乳腫取其根生

　擣後和鹽醋漿水煮取汁洗之五六度差
　又擣和雞子白封之亦妙
　食療云温下氣治黄疸利小便根主消渴
　治熱毒風腫食令人氣脹滿
　傷寒類要神仙教子法立春後有庚子日
　温蕪菁汁合家大小并服不限多少可理
　時疾
　崔元亮海上方但腫子不壞者療十得九
　愈蔓菁子六升一物蒸之看氣遍合甑下
　釜中熱湯淋乃暴令乾還淋如是三遍即

　取杵篩爲末食上清酒服二寸七日再塗
　膏亦有用者
　聖惠方治風疹入腹身體强舌乾燥便用
　蔓菁子三兩爲末每服温酒下一錢七○
　外臺秘要方治心腹脹蔓菁子一大合揀
　淨擣熟研水一升更和研瀘取汁可得一
　盞頓服之少頃轉利或自吐腹中自寬或
　得汗愈○又方治廪疽著手足肩背累累
　如米起色白刮之汁出復發熱蕪菁子熟
　擣帛裹傅之即止

　千金方常服明目洞視肥腸蕪菁子三升
　以苦酒三升煮令熟日乾末下篩以井花
　水服方寸七加至三七日三無所忌
　肘後方治豌豆瘡蔓菁根搗汁挑瘡破傅
　上三食頃即出
　葛氏方卒腫毒起急痛蕪菁根大者削去
　上皮熟搗苦酒和如泥煮三沸急攪之出
　傅腫帛裹上日再三易之
　經驗後方治虚勞目暗採三月蔓菁花陰
　乾爲末以井花水空心調下二錢七久服

　長生
　集療方男子陰腫甚及大核痛人所不能
　治者蕪菁根搗傅之
　子母秘録方治妊娠小便不利蕪菁子末
　水服方寸七日二楊氏産乳方同
　衍義曰蕪菁蘆菔二菜也蘆菔即蘿蔔也
　蕪菁今世俗謂之蔓菁夏則苦當此之時
　蔬園中復種之謂之鷄毛菜食心正在春
　時諸菜之中有益無損於世有功採擷之
　餘收子爲油根多食動氣河東太原所出

　極大他處不及也又出吐谷中後於萊菔
　條中爾雅釋但名蘆菔今謂之蘿蔔是也
　則蕪菁條中不合更言及蘆菔二字顯見
　重復從爾雅爲正
　　　瓜蒂






瓜蒂味苦寒有毒主大水身面四肢浮腫下
水殺蠱毒咳逆上氣及食諸果病在胸腹中
皆吐下之去鼻中息肉療黄疸花主心痛咳
逆生嵩高平澤七月七日採陰乾
　圖經曰瓜蒂即甜瓜蒂也生嵩高平澤今
　處處有之亦園圃所蒔舊說瓜有青白二
　種入藥當用青瓜蒂七月採陰乾方書所
　用多入吹鼻及吐膈散中莖亦主鼻中息
　肉齆鼻等葉主無髮搗汁塗之即生花主
　心痛咳逆肉主煩渴除熱多食則動痼疾

　又有越瓜色正白生越中胡瓜黄色亦謂
　之黄瓜别無可用食之亦不益人故可略
　之
　陶隱居云瓜蒂多用早青蒂此云七月採
　便是甜瓜蒂也人亦有用熟瓜蒂者取吐
　乃無異此止於論其蒂所主爾今瓜例皆
　冷利早靑者尤甚熟瓜乃有數種除瓤食
　之不害人若覺多即入水自漬便即消○
　今按甜瓜有靑白二種入藥當用青瓜蒂
　前條白瓜子唐注云甘瓜子主腹内結聚

　破潰膿血最爲腸胃脾内壅要藥正是此
　甜瓜子之功前條便以白瓜子爲甘瓜子
　非也
　日華子云無毒治腦塞熱病眼昏吐痰○
　禹錫云按藥性論云瓜蒂使莖主鼻中息
　肉齆鼻和小豆丁香吹鼻治黄疸
　雷公云凡使勿用白瓜蒂要採取青緑色
　瓜待瓜氣足其瓜蒂自然落在蔓莖上採
　得未用時使榔榔葉裹於東墻有風處挂
　令吹乾用

　食療云瓜蒂主身面四肢浮腫殺蠱去鼻
　中息肉陰黄黄疸及暴急黄取瓜蒂丁香
　各七枚小豆七粒爲末吹黑豆許於鼻中
　少時黄水出差
　聖惠方治鼻中息肉陳瓜蒂一分爲末羊
　脂和少許傅息肉上日三
　經驗方治遍身如金色瓜蒂四十九個須
　是六月六日收者丁香四十九個用甘鍋
　子燒烟盡爲度細研爲末小兒用半字吹
　鼻内及揩牙大人只用一字吹鼻内立差

　傷寒類要方治黄疸目黃不除瓜丁散瓜
　丁爲細末如大豆許内鼻中令病人深吸
　取鼻中黄水出而歇
　衍義曰瓜蒂此即甜瓜蒂也去瓜皮用蒂
　約半寸許暴極乾不限多少爲細末量疾
　每用一二錢七膩粉一錢七以水半合同
　調匀灌之治風涎暴作氣塞倒卧服之良
　久涎自出或覺有涎用諸藥行化不下但
　如此服涎即出或服藥良久涎未出含沙
　糖一塊下咽即涎出此物甚不損人全勝

　石碌硇砂輩
白冬瓜味甘微寒主除小腹水脹利小便止
渴
　陶隱居云被霜後合取置經年破取核水
　洗燥乃擂取人用之冬瓜性冷利解毒消
　渴止煩悶直搗絞汁服之
　日華子云冬瓜冷無毒除煩治胸膈熱毒
　癰腫毒及蜂疔藤燒灰可出綉點黯洗黑
　䵟并洗瘡疥濕穰亦可漱練白縑
　禹錫云按藥性論云冬瓜練亦可單用味

　甘平汁止煩躁熱練壓丹石毒止熱渴利
　小腸能除消渴差五淋
　孟詵云冬瓜益氣耐老除胸心滿去頭面
　熱熱者食之佳冷者食之瘦也
　肘後方治發背欲死方取冬瓜截去頭合
　瘡上瓜當爛截去更合之瓜未盡瘡已斂
　小矣即用膏養之
　古今録驗方治患痢日乆津液枯竭四肢
　浮腫口乾冬瓜一枚黄土泥厚裹五寸煨
　令爛熟去土絞汁服之

　兵部手集方治水病初得危急冬瓜不限
　多少任吃神效無比
　衍義曰白冬瓜一二斗許大冬月收爲菜
　壓去汁蜜煎代果患發背及一切癰疸削
　一大塊置瘡上熱則易之分散熱毒氣甚
　良
　　　白瓜






白瓜子味甘平寒無毒主令人悦澤好顔色
益氣不饑乆服輕身耐老主除煩滿不樂久
服寒中可作面脂令面悅澤一名水芝一名
白爪子生嵩高平澤冬瓜人也八月採○爪
(則巧/切)
　圖經曰白瓜子即冬瓜人也生嵩高平澤
　今在處有之皆園圃所蒔其實生苗蔓下
　大者如桶而更長皮厚而有毛初生靑緑

　經霜則白者塗粉其中肉及子亦白故謂
　之白瓜人家多藏蓄彌年作菜果入藥須
　霜後合取置之經年破出核洗燥乃擂取
　人用之亦堪單作服餌又有末作湯飲又
　作面藥并令人顔色光澤宗懔荆楚歲時
　記云七月採瓜犀以爲面脂犀瓣也瓤亦
　堪作澡豆其肉主三焦渴疾解積熱利大
　小腸壓丹石毒
　日華子云冬瓜人去皮膚風剥黑䵟潤肌
　膚

　外臺秘要云補肝散治男子五勞七傷明
　目白瓜子七升絹袋盛絞沸湯中三遍訖
　以酢五升浸一宿暴乾搗下篩酒服方寸
　七日三乆服差
　孫眞人方治多年損傷不差熬瓜子末温
　酒服之
　衍義曰白瓜子實冬瓜人也服食中亦稀
　用
　　　莧實





莧實味甘寒無毒主青盲白翳明目除邪利
大小便去寒熱殺蛔蟲乆服益氣力不饑輕
身一名馬莧一名莫實細莧亦同生淮陽川
澤及田中葉如藍十一月採
　食療云葉食動氣令人煩悶冷中損腹不
　可與鱉肉同食生鱉癥及取鱉甲如豆片


　大者以莧菜封裹之置於土坑内上以土
　蓋之一宿盡變成鱉兒也又五月五日採
　莧菜和馬齒莧爲末等分調與妊娠服之
　易産
　衍義曰莧實入藥亦稀苗又謂之人莧人
　多食之莖高而葉紅可淹菜用紅黄二色
　者謂之紅人莧
胡荽味辛温(一云/微寒)微毒消穀治五臟補不足
利大小腸通小腸氣拔四肢熱止頭痛療沙
𤺋豌豆瘡不出作酒散之立出通心竅久食

令人多忘發腋臭脚氣根發痼疾子主小兒
秃瘡油煎傅之亦主蠱五痔及食肉中毒下
血煮冷取汁服并州人呼爲香荽入藥炒用
　孫眞人云食之令人多忘發痼疾腋臭𧏾
　齒口氣臭金瘡疾
　食療云平利五臟補筋脉主消穀能食若
　食多則令人多忘
　外臺秘要方主齒疼胡𦳮子五升應是胡
　荽子也以水五升煮取一升含之
　經驗後方治小兒𤺋豆欲令速出宜用胡

　荽二三兩切以酒二大盞煎令沸沃胡荽
　便以物合定不令泄氣候冷去滓微微從
　項已下噴一身令遍除面不噴
　必效方主蠱毒神驗以根絞汁半升和酒
　服之立下又治熱氣結滯經年數發以半
　斤五月五日採陰乾水七升煮取一升半
　去滓分服未差更服春夏葉秋冬根莖并
　用亦可預備之
　兵部手集方治孩子赤丹不止以汁傅之
　差譚氏方同

　子母秘録方治肛帶出切一升燒以烟熏
　肛即入
　　　菘





菘味甘温無毒主通利腸胃除胸中煩解酒
渴菘音嵩

　日華子云凉微毒多食發皮膚風瘙癢梗
　長葉痩高者爲菘葉闊厚短肥而痹及梗
　細者爲蕪菁葉也
　食療云温治消渴又發諸風冷有熱人食
　之亦不發病即明其性冷本草云温未解
　又消食亦少下氣九英菘出河西葉及大
　根亦粗長和羊肉甚美常食之都不見發
　病其冬月作菹煮作羹食之能消宿食下
　氣
　聖惠方治酒醉不醒用菘菜子二合細研

　井花水一盞調爲二服
　食醫心鏡方主通利腸胃除胸中煩熱解
　酒渴菘菜二斤煮作羹啜之止渴作齏菹
　食
　傷寒類要方辟温病菘菜如粟米酒服方
　寸七日三辟五年温
　衍義曰菘菜張仲景傷寒論凡用甘草皆
　禁菘菜者是此菘菜也葉如蕪菁緑色差
　淡其味微苦葉嫩稍闊不益中虚人食之
　覺冷

苦菜味苦寒無毒主五臟邪氣厭穀胃痹腸
澼渴熱中疾惡瘡乆服安心益氣聰察少卧
輕身耐老耐饑寒高氣不老一名荼苦一名
選一名游冬生益州川谷山陵道傍凌冬不
死三月三日採陰乾厭(於叶反/伏也)
　陶隱居云疑此即是今茗茗一名茶又令
　人不眠亦凌冬不彫而嫌其止生益州益
　州乃有苦菜正是苦𧄹爾上卷上品白英
　下已注之桐君録云苦菜三月生扶疏六
　月華從葉出莖直黄八月實黑實落根復

　生冬不枯○𧄹(音/式)
　衍義曰苦菜四方皆有在北道則冬彫斃
　生南方則冬夏常靑此月令小滿節後所
　謂苦菜秀者是此葉如苦苣更狹其緑色
　差淡折之白乳汁出常常點瘊子自落味
　苦花與野菊相似春夏秋皆旋開花去中
　熱安心神
黄蜀葵花治小便淋及催生又治諸惡瘡膿
水久不差者作末傅之即愈近道處處有之
春生苗葉與蜀葵頗相似葉尖狹多刻缺夏

末開花淺黄色六七月採之陰乾用
　圖經曰文具附冬葵條下
　經驗後方治臨産催産以黃蜀葵子焙乾
　爲末井花水下二錢七如無子以根細切
　煎汁令濃滑待冷服之
　衍義曰蜀葵四時取紅單葉者根陰乾治
　帶下排膿血惡物極驗黄蜀葵花與蜀葵
　别種非爲蜀葵中黃者也葉心下有紫檀
　色摘之剔爲數處就日乾之不爾即浥爛
　瘡家爲要藥子臨産時取四十九粒研爛

　用温水調服良久産
蜀葵味甘寒無毒久食鈍人性靈根及莖并
主客熱利小便散膿血惡汁葉燒爲末傅金
瘡煮食主丹石發熱結擣碎傅火瘡又葉炙
煮與小兒食治熱毒下痢及大人丹痢擣汁
服亦可恐腹痛即暖飲之葵花冷無毒治小
兒風𤺋子冷無毒治淋澀通小腸催生落胎
療水腫治一切瘡疥并瘢疵土靨花有五色
白者療痎瘧去邪氣陰乾末食之小花者名
錦葵一名茙葵功用更强

　圖經曰凡葵有數種有蜀葵爾雅所謂菺
　茙葵者是也○菺古田切
　爾雅云菺茙葵釋曰菺一名茙葵郭璞日
　蜀葵也似葵華如槿花戎蜀蓋其所自因
　以名之
　孫眞人云食之狗咬瘡不差又能鈍人情
　　性
　千金方治橫生倒産末葵花酒服方寸七
　經驗後方治癰毒無頭杵蜀葵末傅之○
　聖惠方治婦人白帶下臍腹冷痛面色痿

　黄日漸虚困以白葵花一兩陰乾爲末空
　心温酒下二錢匕如赤帶下用赤花
　衍義日文具附黄蜀葵花條下
甜瓜寒有毒止渴除煩熱多食令人陰下濕
癢生瘡動宿冷病發虚熱破腹又令人惙惙
弱脚手無力少食即止渴利小便通三焦間
擁塞氣兼主口舌鼻瘡(禹錫云按日/華子云無毒)葉治人
無髮擣汁塗之即生
　圖經曰文具附瓜蒂條下
　陳藏器序云甘瓜子止月經太過爲末去

　油水調服
　食醫心鏡云治熱去煩渴取甜瓜去皮食
　後喫之煮皮作羹亦佳
　孫眞人食忌患脚氣人勿食甜瓜其患永
　不除又五月甜瓜沉水者殺人又多食發
　黄疸病動冷氣令人虚羸解藥力兩蒂者
　殺人
　千金方治口臭杵乾甜瓜子作末蜜和丸
　每旦洗淨漱含一丸如棗核大亦用傅齒
　衍義曰甜瓜暑月服之永不中暑氣多食

　未有不下痢者貧下多食至深秋作痢爲
　難治爲其消損陽氣故也亦可以如白甜
　瓜煎漬收
薺味甘温無毒主利肝氣和中其實主明目
目痛
　陶隱居云薺類又多此是今人可食者葉
　作菹羹亦佳詩云誰謂荼苦其甘如薺是
　也
　日華子云薺菜利五臟根療目疼
　陳士良云實亦呼菥蓂子主壅去風毒邪

　氣明日去障翳解熱毒久食視物鮮明四
　月八日收實良其花將去席下辟蟲
　禹錫云按藥性論云薺子味甘平患氣人
　食動冷疾主靑盲病不見物補五臟不足
　其根葉燒灰能治赤白痢極效
　孟詵云薺子入治眼方中用不與麫同食
　令人背悶服丹石人不可食
　聖惠方治暴赤眼疼痛滲澁薺菜根汁點
　目中
邪蒿味辛温平無毒似青蒿細軟主胸膈中

臭爛惡邪氣利腸胃通血脉續不足氣生食
微動風氣作羹食良不與胡荽同食令人汗
臭氣
　食醫心鏡云治五臟邪氣厭穀者治脾胃
　腸澼大渴熱中暴疾惡瘡煮令熟和醬醋
　食
同蒿平主安心氣養脾胃消水飲又動風氣
熏人心令人氣滿不可多食
羅勒味辛温微毒調中消食去惡氣消水氣
宜生食又療齒根爛瘡爲灰用甚良不可過

多食壅關節澀榮衛令血脉不行又動風發
脚氣患啘取汁服半合定冬月用乾者煮之
子主目翳及物入目三五顆致目中少頃當
濕脹與物俱出又療風赤眵淚根主小兒黄
爛瘡燒灰傅之佳北人呼爲蘭香爲石勒諱
也
　圖經曰此有三種一種堪作生菜一種葉
　大二十步内聞香一種似紫蘇葉
　陶隱居云術家取羊角馬蹄燒作灰撒於
　濕地遍踏之即生俗呼爲西王母菜食之

　益人
　外臺秘要云治面上滅瘢方木蘭香一斤
　以三歲米醋浸令没百日出暴乾爲末以
　傅之用醋漿漬百日出日乾末服方寸七
石胡荽寒無毒通鼻氣利九竅吐風痰不任
食亦去翳熟挼内鼻中翳自落俗名鵝不食
草
芥味辛温無毒歸鼻主除腎邪氣利九竅明
耳目安中久食温中
　圖經曰芥舊不著所出州土今處處有之

　似菘而有毛味極辛辣此所謂靑芥也芥
　之種亦多有紫芥莖葉純紫多作齏者食
　之最美有白芥子粗大色白如粱米此入
　藥者最佳
　陶隱居云似菘而有毛味辣好作菹亦生
　食其子可藏冬瓜又有莨以作菹甚辣快
　唐本注云此芥有三種葉大粗者葉堪食
　子入藥用熨惡疰至良葉小子細者葉不
　堪食其子但堪爲齏爾又有白芥子粗大
　白色如白粱米甚辛美從戎中來别録云

　子主射工及疰氣發無常處丸服之或搗
　爲末醋和塗之隨手有驗
　衍義曰芥似蕪菁葉上紋皺起色尤深緑
　爲異子與苗皆辛子尤甚多食動風一品
　紫芥與此無異紫色可愛人多食之然亦
　動風又白芥子比諸芥稍大其色白入藥
　用
萊菔根味辛甘温無毒散服及炮煮服食大
下氣消穀去痰癖肥健人生搗汁服主消渴
試有大效菔(音/匐)

　唐本注云陶謂温菘是也其嫩葉作生菜
　食之大葉熟啖消食和中根效在蕪菁之
　右
　爾雅云葖蘆萉釋曰紫花菘也俗呼温菘
　似蕪菁大根一名葖俗呼雹葖一名蘆菔
　今謂之蘿蔔是也
　蕭炳云蘿蔔根消食利關節理顔色練五
　臟惡氣制麫毒凡人飲食過度生嚼下之
　便消研如泥制麫作餺飥佳飽食亦不發
　熱亦主肺嗽吐血酥煎食下氣

　衍義曰萊菔根即前條所謂蘆菔今人止
　謂之蘿蔔河北甚多登萊亦好服地黄何
　首烏人食之則令人髭髮白世皆言草木
　中惟此下氣速者爲其辛也不然如生薑
　芥子又辛也何止能散而已萊菔辛而又
　甘故能散緩而又下氣速也散氣用生薑
　下氣用萊菔
荏子味辛温無毒主咳逆下氣温中補體葉
主調中去臭氣九月采陰乾
　陶隱居云荏狀如蘇大白色不甚香其子

　研之雜米作糜甚肥美下氣補益東人呼
　爲䔡以其似蘇字但除禾邊故也笮其子
　作油用煎之即今油帛及和漆所用者服
　食斷穀亦用之名爲重油
胡瓜葉味苦平小毒主小兒閃癖一歲服一
葉已上斟酌與之生挼絞汁服得吐下根擣
傅胡刺毒腫其實味甘寒有毒不可多食動
寒熱多瘧病積寒熱發疰氣令人虚熱上逆
少氣發百病及瘡疥損陰血脉氣發脚氣天
行後不可食小兒切忌滑中生疳蟲不與醋

同食北人亦呼爲黃瓜爲石勒諱因而不改
　千金髓水病肚脹至四肢腫胡瓜一個破
　作兩片不出子以醋者一半水煮一半俱
　爛空心頓服須臾下水
越瓜味甘寒利腸胃止煩渴不可多食動氣
發諸瘡令人虚弱不能行不益小兒天行病
後不可食又不得與牛乳酪及鮓同餐及空
心食令人心痛
　禹錫云按陳藏器云越瓜大者色正白越
　人當果食之利小便去煩熱解酒毒宣泄

　熱氣小者糟藏之爲灰傅口吻瘡及陰莖
　熱瘡
白芥味辛温無毒主冷氣色白甚辛美從西
戎來子主射工及疰氣上氣發汗胸膈痰冷
面黃生河東
　圖經曰文具芥條下
　日華子云白芥能安五臟功用與芥頗同
　子燒灰服可辟邪魅
　千金方治反胃吐食上氣小芥子日乾爲
　末酒服方寸七

　肘後方治中風卒不得語以苦酒煮芥子
　傅頸一周以帛包之一日一夕乃差
龍葵味苦寒無毒食之解勞少睡去虚熱腫
其子療疔腫所在有之
　圖經曰龍葵舊云所在有之今近處亦稀
　惟北方有之北人謂之苦葵葉圓似排風
　而無毛花白實若牛李子生靑熟黑亦似
　排風子但堪煮食不任生啖其實赤者名
　赤珠服之變白令黑不與葱薤同食根亦
　入藥用今醫以治發背癰疽成瘡者其方

　龍葵根一兩剉麝香一分研先搗龍葵根
　羅爲末入麝香研令匀塗於瘡上甚善
苦耽苗子味苦寒小毒主傳尸伏連鬼氣疰
忤邪氣腹内熱結目黃不下食大小便澁骨
熱咳嗽多睡勞乏嘔逆痰壅痃癖痞滿小兒
無辜癧子寒熱大腹殺蟲落胎去蠱毒并煮
汁服亦生搗絞汁服亦研傅小兒閃癖生故
墟垣塹間高二三尺子作角如撮口袋中有
子如珠熟則赤色人有骨蒸多服之關中人
謂之洛神珠一名王母珠一名皮弁草又有

一種小者名苦𧄹
苦苣味苦平(一云/寒)除面目及舌下黄强力不
睡折取莖中白汁傅疔腫出根及取汁滴癰
上立潰碎莖葉傅蛇咬根主赤白痢及骨蒸
并煮服之今人種爲菜生食之乆食輕身少
睡調十二經脉利五臟霍亂後胃氣逆煩生
擣汁飲之雖冷甚益人不可同血食(一本/作蜜)食
作痔疾苦苣即野苣也野生者又名褊苣今
人家常食爲白苣江外嶺南吴人無白苣嘗
植野苣以供厨饌

　衍義曰苦苣搗汁傅疔瘡殊驗靑苗陰乾
　以備冬月爲末水調傅
苜蓿味苦平無毒主安中利人可久食
　陶隱居云長安中乃有苜蓿園北人甚重
　此江南人不甚食之以無味故也外國復
　别有苜蓿草以療目非此類也
　唐本注云苜蓿莖葉平根寒主熱病煩滿
　目黄赤小便黄酒疸搗取汁服一升令人
　吐愈
　日華子云凉去腹臟邪氣脾胃間熱氣通

　小腸
　衍義曰苜蓿唐李白詩云天馬常銜苜蓿
　花是此陜西甚多飼牛馬嫩時人兼食之
　微甘淡不可多食利大小腸有宿根刈訖
　又生
蕨葉似老蕨根如紫草按蕨味甘寒滑去暴
熱利水道令人睡弱陽小兒食之脚弱不行
生山間人作茹食之四皓食芝而壽夷齊食
蕨而夭固非良物捜神記曰郗鑒鎭丹徒二
月出獵有甲士折一枝食之覺心中淡淡成

疾後吐一小蛇懸屋前漸乾成蕨遂明此物
不可生食之
　食療云寒補五臟不足氣壅經絡筋骨間
　毒氣令人脚弱不能行消陽事令眼暗鼻
　中塞髮落不可食又冷氣人食之多腹脹


圖經衍義本草卷之四十


