










圖經衍義本草卷之十四事一
宋通直郎辨驗藥材寇宗奭編撰
宋太醫助教辨驗藥材許洪校正
草部中品
牛蒡子






牛蒡子惡實味辛平主明目補中除風傷根
莖療傷寒寒熱汗出中風面腫消渴熱中逐
水久服輕身耐老生魯山平澤
陶隱居云方藥不復用○唐本注云魯山
在鄧州東北其草葉大如芋子殻似栗狀
實細長如茺蔚子根主牙齒疼痛勞瘧脚
弱風毒癰疽咳嗽傷肺肺壅疝瘕止血主
諸風癥瘕冷氣吞一枚出癰疽頭别録名
牛蒡一名鼠黏草○今按陳藏器本草云
惡實根蒸暴乾不爾令人欲吐浸酒去風

又治惡瘡子名鼠黏上有芒能綴鼠味苦
主風毒腫諸瘻根可作茹食之葉亦搗傅
杖瘡不膿避風○禹錫等按藥性論云牛
蒡可單用味甘無毒能主面目煩悶四肢
不健通十二經脉洗五臟惡氣可常作菜
食之令人身輕子研末投酒中浸三日每
日服三二盞任性飲多少除諸風去丹石
毒主明目利腰脚又食前吞三枚熟挼下
散諸結節筋骨煩熱毒又根細切如豆麵
拌作飯食之消脹壅又莖葉煮汁釀酒良

又取汁夏月多浴去皮間習習如蟲行風
洗了愼風少時又能搨一切腫毒用根葉
入少許鹽花搗
圖經曰惡實即牛蒡子也生魯山平澤今
處處有之葉如芋而長實似葡萄而褐色
外殻如栗捄小而多刺鼠過之則綴惹不
可脱故謂之鼠黏子亦如羊負來之比根
有極大者作菜茹尤益人秋後採子入藥
用根葉亦可生搗入少鹽花以搨腫毒又
冬月採根蒸暴之入藥劉禹錫傳信方療

中風用緊細牛蒡根取時須避風以竹刀
或荆刀刮去土用生布拭了擣絞取汁一
大升和著好蜜四大合温分爲兩服每服
相去五六里初服得汗汗出便差此方得
之岳鄂鄭中丞鄭頃年至潁陽因食一頓
熱肉便中暴風外生盧代爲潁陽尉有此
方當時便服得汗隨差神效又篋中方風
頭及腦掣痛不可禁者摩膏主之取牛蒡
莖葉搗取濃汁二升合無灰酒一升鹽花
一匙頭煻火煎令稠成膏以摩痛處風毒

散自止亦主時行頭痛摩時須極力令作
熱乃速效冬月無苗用根代之亦可
雷公云凡使採之淨揀勿令有雜子然後
用酒拌蒸待上有薄白霜重出却用布拭
上然後焙乾别搗如粉用
食療云根作脯食之良熱毒腫搗根及葉
封之杖瘡金瘡取葉貼之永不畏風又癱
□及丹石風毒石熱發毒明耳目利腰膝
則取其子末之投酒中浸經三日每日飲
三兩盞隨性多少録散支節筋骨煩熱毒

則食前取子三七枚熟挼吞之十服後甚
良細切根如小豆大拌麵作飯煮食尤良
又皮毛間習習如蟲行煮根汁浴之夏浴
愼風却入其子炒過末之如茶煎三匕通
利小便
聖惠方治時氣餘熱不退煩躁發渴四肢
無力不能飲食用根搗絞取汁不計時服
一小盞立效
外臺秘要治喉痹牛蒡子六分馬藺子八
分擣爲散每空心暖水服方寸七漸加一

七半日再服
經驗方治風熱閉塞咽喉遍身浮腫以牛
蒡子一合半生半熟杵爲末熱酒調下一
錢七立差
孫眞人食忌主天行以生牛蒡根擣取汁
五大合空腹分爲兩服服訖取桑葉一大
把炙令黄水一升煮取五合去滓預服暖
覆取汗無葉用枝
食醫心鏡治熱攻心煩躁恍惚以牛蒡根
搗汁一升食後分三服良

斗門方治頭面忽腫熱毒風内攻或手足
頭面腫觸著痛用牛蒡根一名蝙蝠到洗
淨爛研酒煎成膏攤在紙上貼腫處仍熱
酒調下一服腫止痛减
王氏博濟治瘡疱將出牛蒡子炒令熟杵
爲末每服一錢入荆芥二穗水一杯同煎
至七分放温服如瘡膿已出更服亦妙
初虞世治皮膚風熱遍身生癮疹牛蒡子
浮萍等分以蔢苛湯調下二錢日二服
衍義曰惡實是子也今謂牛蒡未去萼時

謂之鼠黏子根謂之牛菜踈風壅涎唾多
咽膈不利微炒荆芥穗各一兩甘草炙半
兩同爲末食後夜卧湯點二錢服當緩取
效子在萼中萼上有細鈎多至百十謂之
芒則誤矣根長二尺粗如拇指煮爛爲菜
水萍




水萍味辛酸寒無毒主暴熱身癢下水氣勝
酒長鬚髮主消渴下氣以沐浴生毛髮乆服
輕身一名水肥一名水白一名水蘇生雷澤
池澤三月採曝乾
陶隱居云此是水中大萍爾非今浮萍子
藥録云五月有花白色即非今溝渠所生
者楚王渡江所得非斯實也
唐本注云水萍者有三種大者名蘋水中
又有荇菜亦相似而葉圓水上小浮萍
主火瘡○今按陳藏器本草云水萍有

三種大者曰蘋葉圓闊寸許葉下一點如
水沫一名芣菜暴乾栝樓等分以人乳爲
丸主消渴搗絞汁飲主蛇咬毒入腹亦可
傅熱瘡小萍子是溝渠間者末傅面䵟搗
汁服之主水腫利小便又人中毒取萍子
暴乾末酒服方寸七又爲膏長髮本經云
水萍應是小者
禹錫等按爾雅云萍蓱其大者蘋注水中
浮萍江東謂之薸陸機毛詩義疏云其麤
大者謂之薸小者曰萍季春始生可糝蒸

爲茹又可苦酒淹以就酒
日華子云治熱毒風熱疾熱狂㶸腫毒湯
火瘡風疹
圖經曰水萍生雷澤池澤今處處溪癇中
皆有之此是水中大萍葉圓闊寸許葉下
有一點如水沫一名芣菜爾雅謂之萍其
大者曰蘋是也周南詩云於以採蘋陸機
云海中浮萍粗大者謂之蘋季春始生可
糝蒸以爲茹又可用苦酒淹以挼酒三月
採暴乾蘇恭云此有三種大者曰蘋中者

曰荇菜即下鳧葵是也小者水上浮萍即
溝渠間生者是也大蘋今醫家鮮用浮萍
俗醫用治時行熱病亦堪發汗甚有功其
方用浮萍草一兩四月十五日者麻黄去
節根桂心附子炮製去臍皮各半兩四物
搗細篩每服二錢以水一中盞入生薑半
分煎至六分不計時候和滓熱服汗出乃
差又治惡疾遍身瘡者取水中浮萍濃煑
汁漬浴半日多效此方甚奇也
聖惠方治少年面上起細皰按浮萍盦之

亦可飲少許汁良也
又方發背初得毒腫焮熱赤爛搗和雞子
清貼之良
千金方治中水毒手足指冷即是或至膝
肘以浮萍日乾服方寸七差
千金翼治小便不利膀胱水氣流滯以浮
萍日乾末服方寸七日一二服良
孫眞人食忌五月取浮萍陰乾燒烟去蚊
子又主消渴以浮萍汁服之
子母秘録熱毒浮萍搗汁傅之令遍

高供奉採萍時日歌不在山不在岸採我
之時七月半選甚癱風與□風些小微風
都不算豆淋酒内下三丸鐵幞頭上也出
汗
王瓜





王瓜味苦寒無毒主消渴内痹瘀血月閉寒
熱酸疼益氣愈聾療諸邪氣熱結鼠瘻散癰
腫留血婦人帶下不通下乳汁止小便數不
禁逐四肢骨節中水療馬骨刺人瘡一名土
瓜生魯地平澤田野及人家墻間三月採根
陰乾
陶隱居云今土瓜生籬院間亦有子熟時
赤如彈丸大根今多不預乾臨用時乃掘
取不堪入大方正單行小小爾禮記月令
云王瓜生此之謂也鄭玄云菝葜殊爲謬

矣
唐本注云其物蔓生葉似栝樓圓無叉缺
子如栀子生青熟赤但無梭爾根似葛細
而多糝北間者累累相連大如棗皮黄肉
白苗子相似根狀不同試療黄疸破血南
者大勝也○今按陳藏器本草云王瓜主
蠱毒小兒閃癖痞滿并瘧取根及葉搗絞
汁服當吐下宜少進之有小毒故也
禹錫等按爾雅云鈎□姑釋曰鈎一名□
姑郭曰鉤𧁾也一名王瓜實如瓝瓜正赤

味苦藥性論云瓜根使平一名王瓜子主
蠱毒治小便數遺不禁
日華子云王瓜子潤心肺及肺痿吐血腸
風瀉血赤白痢炒用○又云土瓜根通血
脉天行熱疾酒黃病壯熱心悶吐痰痰瘧
排膿熱勞治撲損消瘀血破癥癖落胎
圖經曰王瓜生魯地平澤田野及人家垣
墻間今處處有之月令云四月王瓜生即
此也葉似栝樓圓無叉缺有刺如毛五月
開黄花花下結子如彈丸生青熟赤根似

葛細而多糝謂之土瓜根北間者其實累
累相連大如棗皮黄肉白苗葉都相似但
根狀不同耳三月採根陰乾均房間人呼
爲老鵶瓜亦曰菟瓜謹按爾雅曰蔩(羊善切)
菟瓜郭璞注云似土瓜而土瓜目謂之□
(與睽同)茹(與姑同)又名鈎茹蓋菟瓜别是一種
也又云芴(音物)菲亦謂之土瓜自别是一物
詩所謂採葑採菲者非此土瓜也大凡物
有異類同名甚多不可不辨也葛氏療面
上痱瘰子用之仍得光潤皮急以土瓜根

搗篩漿水匀和入夜先漿水洗面傅藥旦
復洗之百日光華射人小兒四歲發黄生
搗絞汁三合與飲不過三飲已
聖惠方治黑疸多死宜急治用瓜根一斤
搗絞汁六合頓服當有黄水隨小便出如
未出更服之
外臺秘要治蠱土瓜根大如母指長三寸
切以酒半升漬一宿一服當吐下
肘後方治黄疸變成黑疸醫所不能治土
瓜根汁頓服一小升平旦服食後須病汗

小便出愈不爾再服
又方治小便不通及關格方生土瓜根搗
取汁以少水解之筒中吹下部取通
産書下乳汁土瓜爲末酒服一錢一日三
衍義曰王瓜體如栝樓其殻徑寸一種長
二寸上微圓下尖長七八月間熟紅赤色
殻中子如螳螂頭者今人又謂之赤雹子
其根即土瓜根也於細根上又生淡黄根
三五相連如大指許根與子兩用紅子同
白土子治頭風

地榆










地榆味苦甘酸微寒無毒主婦人乳痓痛七
傷帶下病止痛除惡肉止汗療金瘡止膿血
諸瘻惡瘡熱瘡消酒除消渴補絶傷産後内
塞可作金瘡膏生桐柏及冤句山谷二月八
月採根曝乾(得髮良惡麥門冬)
陶隱居云近道處處有葉似榆而長初生
布地花子紫黑色如豉故名玉豉一莖長
直上根亦入釀酒道方燒作灰能爛石也
乏茗時用葉作飲亦好○今按别本注云
今人止冷熱痢及疳痢熱極效


禹錫等按藥性論云地榆味苦平能治産
後餘瘀疹痛七傷治金瘡止血痢蝕膿
蕭炳云今方用共樗皮同療赤白痢
日華子排膿止吐血鼻洪月經不止血崩
産前後諸血疾赤白痢并水瀉□前止腸
風但是平原川澤皆有獨莖花紫七八月
採
圖經曰地榆生桐柏及冤句山谷今處處
有之宿根三月内生苗初生布地莖直高
三四尺對分出葉葉似榆少狹細長作鋸

齒狀青色七月開花如椹子紫黑色根外
黑裏紅似柳根二月八月採暴乾葉不用
山人乏茗時採此葉作飲亦好古斷下方
多用之葛氏載徐平療下血二十年者取
地榆鼠尾草各三兩水二升煮半頓服不
斷水漬屋塵飲一小杯投之不過重作乃
差小兒疳痢亦單煮汁如飴糖與服便已
又毒蛇螫人搗新根取汁飲兼以漬瘡良
崔元亮海上方赤白下骨立者地榆一斤
水三升煮取一升半去滓再煎如稠餳絞

濾空腹服二合日再
唐本注云主帶下十二病孔氏音義云一
曰多赤二曰多白三曰月水不通四曰陰
蝕五曰子藏堅六曰子門辟七曰合陰陽
患痛八曰小腹寒痛九曰子門閉十曰子
宫冷十一曰夢與鬼交十二曰五藏不定
用葉作飲代茶甚解熱
聖惠方治婦人漏下赤白不止令人黄瘦
虚竭以地榆三兩細剉米醋一升煮十餘
沸去滓食前稍熱服一合亦治吐血

千金翼代指逆腫單煮地榆作湯漬之半
日愈
肘後方療虎犬咬人地榆根末服方寸七
日一二服傅瘡尤佳
葛氏云毒蛇螫人搗地榆根絞取汁飲兼
以漬瘡
梅師方治猘犬咬人煮地榆飲之兼末傅
瘡上服方寸匕日三服忌酒若治瘡已差
者搗生韭汁飲之一二升
齊民要術地榆汁釀酒治風痹補腦

三洞要録地榆剉一升稻米一升白玉屑
一升三物取白露汁二升置銅器中煮米
熟絞取汁玉屑化爲水名曰玉液以藥内
盃美醴中所謂神王漿也
衍義曰地榆性沉寒入下焦熱血痢則可
用若虚寒人及水瀉白痢即未可輕使
大小薊根




大小薊根味甘温主養精保血大薊主女子
赤白沃安胎止吐血衂鼻令人肥健五月採
陶隱居云大薊是虎薊小薊是猫薊葉并
多刺相似田野甚多方藥不復用是賤之
故大薊根甚療血亦有毒
唐本注云大小薊葉欲相似功力有殊并
無毒亦非虎猫薊也大薊生山谷根療癰
腫小薊生平澤俱能破血小薊不能消腫

也○今按陳藏器本草云小薊破宿血止
新血暴下血血痢金瘡出血嘔血等絞取
汁温服作煎和糖合金瘡及蜘蛛蛇蠍毒
服之亦佳
禹錫等按藥性論云大薊亦可單用味苦
平止崩中血下生取根搗絞汁服半升許
多立定
日華子云小薊根凉無毒治熱毒風并胸
膈煩悶開胃下食退熱補虚損苗去煩熱
生研汁服小薊力微只可退熱不似大薊

能補養下氣又云大薊葉凉治腸癰腹臟
瘀血血運撲損可生研酒并小便任服惡
瘡疥癬鹽研窨傅又名刺薊山牛蒡
圖經曰小薊根本經不著所出州土今處
處有之俗名青刺薊苗高尺餘葉多刺心
中出花頭如紅藍花而青紫色北人呼爲
千針草當二月苗初生二三寸時并根作
茹食之甚美四月採苗九月採根并陰乾
入藥亦生搗根絞汁飲以止吐血衂血下
血皆驗大薊根苗與此相似但肥大耳而

功力有殊破血之外亦療癰腫小薊專主
血疾
陳藏器云薊門以薊爲名北方者勝也
食療云小薊根主養氣取生根葉搗取自
然汁服一盞立佳又取菜煮食之除風熱
根主崩中又女子月候傷過搗汁半升服
之金瘡血不止挼葉封之夏月熱煩悶不
止搗葉取汁半升服之立差
聖惠方治心熱吐血口乾用刺薊葉及根
搗絞取汁每服一小盞頓服

又方乳石發動壅熱心悶吐血以生刺薊
搗取汁每服三合入蜜少許攪匀服之
外臺秘要治鼻窒塞不通小薊一把水二
升煮取一升去滓分服曾有人陰冷漸漸
冷氣入陰囊腫滿恐死夜疼悶不得眠煑
大薊根汁服立差也
梅師方治卒吐血及瀉鮮血取小薊葉搗
絞取汁温服
簡要濟衆治九竅出血以刺薊一握絞取
汁以酒半盞調和頓服之如無青汁只搗

乾者爲末冷水調三錢七
又方治小兒浸淫瘡疼痛不可忍發寒熱
刺薊末新水調傅瘡上乾即易之
衍義曰大小薊皆相似花如髻但大薊高
三四尺葉皺小薊高一尺許葉不皺以此
爲異小薊山野人取爲蔬甚適用雖有微
芒亦不能害人
海藻






海藻味苦鹹寒無毒主廮瘤氣頸下核破散
結氣雍腫癥瘕堅氣腹中上下鳴下十二水
腫療皮間積聚曝㿉留氣熱結利小便一名
落首一名藫生東海池澤七月七日採曝乾
反甘草
陶隱居云生海島上黑色如亂髮而大少
許葉大都似藻又有石帆狀如柏療石淋

又有石松狀如松療溪毒○今按陳藏器
本草云比物有馬尾者大而有葉者本經
及注海藻功狀不分馬尾藻生淺水如短
馬尾細黑色用之當浸去鹹大葉藻生深
海中及新羅葉如水藻而大本經云主結
氣癭瘤是也○爾雅云綸(音關)似綸組似組
正爲二藻也海人取大葉藻正在深海底
以繩繫腰没水下則得旋繫繩上五月已
後當有大魚傷人不可取也
禹錫等按爾雅云𧂇海藻注海草也一名

海蘿如亂髮生海中藥性論云海藻臣
味鹹有小毒主辟百邪鬼魅治氣疾急滿
療疝氣下墜疼痛核腫去腹中雷鳴幽幽
作聲
孟詵云海藻主起男子陰氣常食之消男
子㿉疾南方人多食之傳於北人北人食
之倍生諸疾更不宜矣
陳藏器云馬藻大寒搗傅小兒赤白游疹
火焱熱瘡搗絞汁服去暴熱熱痢止渴生
水上如馬齒相連又云石帆高尺餘根如

漆上漸軟作交羅文生海底煑汁服主婦
人血結月閉石淋又云水松葉如松丰茸
食之主水腫亦生海底吴都賦云石帆水
松是也
日華子云石帆平無毒紫色梗大者如箸
見風漸硬色如漆多人飾作珊瑚裝
圖經曰海藻生東海池澤今出登萊諸州
海中凡水中皆有藻周南詩云於以採藻
於沼於沚是也陸機云藻水草生水底有
二種一種葉如鷄蘇莖如箸長四五尺一

種莖如釵股葉如蓬蒿謂之聚藻扶風人
謂之藻聚爲發聲也二藻皆可食熟挼其
腥氣米麵糝蒸爲茹甚佳美荆楊人饑荒
以當穀食今謂海藻者乃是海中所生根
著水底石上黑色如亂髮而麤大少許葉
類水藻而大謂之大葉藻本經云主癭瘤
是也海人以繩繫腰没水下則得之旋繫
繩而之又有一種馬尾藻生淺水中狀如
短馬尾細黑色此主水癊下水用之
陶隱居云爾雅所謂綸似綸組似組東海

有之今青苔紫菜皆似綸昆布亦似組恐
即是此也而陳藏器乃謂綸組正謂此二
藻也謹按本經海藻一名藫而爾雅謂藫
爲石衣又謂𧂇(徒南切)名海薻(與藻同)是海藻
自有此二名而注釋皆以爲藥草謂綸組
乃别草若然隱居所云似近之藏器之說
亦未可的據又注釋以石衣爲水苔一名
石髮石髮即陟釐也色類似苔而粗澁爲
異又云藫葉似□(音薤)而大生海底且陟釐
下自有條味性功用與海藻全别又生江

南池澤乃是水中青苔古人用以爲紙亦
青黄色今注以爲石髮是也然則藫與𧂇
皆是海藻之名石髮别是一類無疑也昆
布今亦出登萊諸州功用乃與海藻相近
也陶又云凡海中菜皆療癭瘤結氣青苔
紫菜輩亦然又有石帆如柏主石淋水松
如松主溪毒吴都賦所謂草則石帆水松
劉淵林注云石帆生海嶼石上草類也無
葉高尺許其花離樓相貫連死則浮水中
人於海邊得之稀有見其生者水松藥草

生水中出南海交趾是也紫菜附石生海
上正青取乾之則紫色南海有之東海又
有一種海帶似海藻而麤且長登州人取
乾之柔韌可以繫束物醫家用下水速於
海藻昆布之類石髮今人亦乾之作菜齏
臛啖之尤美青苔可以作脯食之皆利人
苔之類又有井中苔生廢井中并井藍皆
主熱毒又上有垣衣條云生古垣墻陰蘇
恭云即古墻北陰青苔衣也生石上者名
昔邪屋上生者名屋游大抵主療略同陸

龜蒙苔賦云高有瓦松卑有澤葵散巖竇
者曰石髮補空田者曰垣衣在屋曰昔邪
在藥曰陟釐是也瓦松生古瓦屋上若松
子作層澤葵鳧葵也雖曰異類而皆感瓦
石而生故陸推類而云耳今人罕復用之
故但附見於此瓦松即下條昨葉何草也
廣志謂之蘭香段成式云或言構木上多
松栽士木氣泄則生瓦松然亦不必爾今
醫家或用作女子行經絡藥陟釐古方治
虚冷下痢最要范汪治腹中留飲有海藻

丸又有癭酒方用海藻一斤絹袋盛以清
酒二升浸春夏二日秋冬三日一服兩合
日三酒盡更合飲之如前滓暴乾末服方
寸匕日三不過兩劑皆差廣濟療氣膀胱
急方宜下氣昆布臛法高麗昆布一觔白
米泔浸一宿洗去鹹味以水一斗煮令向
熱擘長三寸闊四五分仍取葱白一握二
寸切斷擘之更煮令昆布極爛仍下鹽酢
豉糝調和一依臛法不得令鹹酸以生薑
橘皮椒末等調和宜食粱米粳米飯海藻

亦依此法極下氣大效無所忌
海藥云主宿食不消五膈痰壅水氣浮腫
脚氣賁豚氣并良
雷公云凡使先須用生烏豆并紫貝天葵
和海藻三件同蒸一伏時後日乾用之
肘後方治頷下瘰癧如梅李宜速消之海
藻斤酒二升漬數日稍稍飲之
又方治頸下卒結囊欲成癭海藻一斤洗
去鹹酒浸飲之
澤蘭












澤蘭味苦甘微温無毒主乳婦血衄中風餘
疾大腹水腫身面四肢浮腫骨節中水金瘡
癰腫膿産後金瘡内塞一名虎蘭一名龍棗
一名虎蒲生汝南諸大澤傍三月三日採陰
乾(防己爲之使)
陶隱居云今處處有多生下濕地葉微香
可煎油或生澤傍故名澤蘭亦名都梁香
可作浴湯人家多種之而葉小異今山中
又有一種甚相似莖方葉小强不甚香既
云澤蘭又生澤傍故山中者爲非而藥家

乃採用之
唐本注云澤蘭莖方節紫色葉似蘭草而
不香今京下用之者是陶云都梁香乃蘭
草耳俗名蘭香煮水洗浴亦生澤畔人家
種之花白紫萼莖圓殊非澤蘭也陶注蘭
草復云名都梁香并不深識也
禹錫等按吴氏云澤蘭一名水香神農黄
帝岐伯桐君酸無毒李氏温生下地水傍
葉如蘭二月生香赤節四葉相值枝節間
○藥性論云澤蘭使味苦辛主産後腹痛

頻産血氣衰冷成勞羸瘦又治通身面目
大腫主婦人血瀝腰痛
日華子云澤蘭通九竅利關脉養血氣破
宿血消癥瘕産前産後百病通小腸長肉
生肌消撲損瘀血治鼻洪吐血頭風目痛
婦人勞瘦丈夫面黄四月五月採作纏把
子
圖經曰澤蘭生汝南諸大澤傍今荆徐隨
壽蜀梧州河中府皆有之根紫黑色如粟
根二月生苗高二三尺莖𦼮青紫色作四

棱葉生相對如蔢苛微香七月開花帶白
色萼通紫色亦似蔢苛花三月採苗陰乾
荆湖嶺南人家多種之壽州出者無花子
此與蘭草大抵相類但蘭草生水傍葉光
潤陰小紫五六月盛而澤蘭生水澤中及
下濕地葉尖微有毛不光潤方莖紫節七
月八月初採微辛此爲異耳今婦人方中
最急用也又有一種馬蘭生水澤傍頗似
澤蘭而氣臭味辛亦主破血補金瘡斷下
血陳藏器以爲楚辭所喻惡草即是也北

人呼爲紫菊以其花似菊也又有一種山
蘭生山側似劉寄奴葉無椏不對生花心
微黄赤亦能破血皆可用
雷公云凡使須要别識雄雌其形不同大
澤蘭形葉皆圓根青黃能生血調氣與榮
合小澤蘭迥别採得後看葉上斑根須尖
此藥能破血通乆積凡修事大小澤蘭須
細剉之用絹袋盛懸於屋南畔角上令乾
用
子母秘録治小兒蓐瘡嚼澤蘭心封上

衍義曰澤蘭按補注云葉如蘭今蘭葉如
麥門冬稍闊而長及一二尺無枝梗殊不
與澤蘭相似澤蘭纔岀土便分枝梗葉如
菊但尖長若取香臭則稍相類故謂之澤
蘭又曰生汝南大澤傍則其種本别如蘭
之說誤矣
昆布味鹹寒無毒主十二種水腫癭瘤聚結
氣瘻瘡生東海
陶隱居云今惟出高麗繩把索之如卷麻
作黄黑色柔韌可食爾雅云綸(音關)似綸組

似組東海有之今青苔紫菜皆似綸此昆
布亦似組恐即是也凡海中菜皆療癭瘤
結氣青苔紫菜輩亦然乾苔性熱柔苔甚
冷也○今按陳藏器本草云昆布主陰㿉
含之咽汁生南海葉如手大如薄葦紫色
禹錫等按藥性論云昆布臣有毒利水道
去面腫治惡瘡鼠瘻
陳藏器云紫菜味甘寒主下熱煩氣多食
令人腹痛發氣吐白沫飲少熱醋消之
蕭炳云海中菜有小螺子損人不可多食

圖經曰文具海藻條下
唐本注云又有石帆狀如柏治石淋又有
水松狀如松治溪毒
陳藏器云主頽卵腫毒煮汁咽之生南海
葉如手乾紫赤色大如薄葦陶云出新羅
黃黑色葉柔細陶解昆布乃是馬尾海藻
也新注云如癭氣取末蜜圓含化自消也
海藥云謹按異志生東海水中其草順流
而生新羅者黄黑色葉細胡人採得搓之
爲索陰乾舶上來中國性温主大腹水腫

諸浮氣并癭瘤氣結等良
雷公云凡使先弊箅筒煮去鹹味焙乾細
剉用每修事一斤用甑箅大小十個同昆
布細剉二味各一處下東流水從巳煮至
亥水逐旋添勿令少
食療云下氣久服痩人無此疾者不可食
海島之人愛食爲無好菜只食此物服久
病亦不生遂傳說其功於北人北人食之
病皆生是水土不宜爾又云紫菜下熱氣
塞咽喉煮汁飲之此是海中之物味猶有

毒性凡是海中菜所以有損人矣
聖惠方治癭氣結核㿔㿔腫硬以昆布一
兩洗去鹹搗爲散每以一錢綿裹於好醋
中浸過含咽津藥味盡再含之
外臺秘要治頷下卒結囊漸大欲成癭以
昆布海藻等分爲末蜜圓含如杏核大稍
稍咽汁
千金翼治五癭昆布一兩并切如指大酢
漬含嚥汁愈
防已












防已味辛苦平温無毒主風寒温瘧熱氣諸
癇除邪利大小便療水腫風腫去膀胱熱傷
寒寒熱邪氣中風手脚攣急止泄散癰腫惡
結諸蝸疥癬蟲瘡通腠理利九竅一名解離
文如車輻理解者良生漢中川谷二月八月
採根陰乾
殷孽爲之使殺雄黄毒惡細辛畏萆薢
陶隱居云今出宜都建平大而青白色虚
軟者好黯黑水强者不佳服食亦須之是
療風水家要藥爾

唐本注云防己本出漢中者作車輻解黄
實而香其青白虚軟者名木防己都不任
用陶謂之佳者蓋未見漢中者爾
禹錫等按藥性論云防己君味苦有小毒
能治濕風口面喎斜手足疼散風痰主肺
氣嗽喘○又云木防己使畏女菀鹵鹹味
苦辛能治男子肢節中風毒風不語主散
結氣擁腫温瘧風水腫治膀胱
蕭炳云木防己出華州
圖經曰防己生漢中川谷今黔中亦有之

但漢中出者破之文作車輻解黄實而香
莖梗甚嫩苗葉小類於牽牛折其莖一頭
吹之氣從中貫如木通類他處者青白虚
軟又有腥氣皮皺上有丁足子名木防己
二月八月採陰乾用木防己雖今不入藥
而古方亦通用之張仲景治傷寒有增减
木防己湯及防己地黄五物防己黄耆六
物等湯深師療膈間支滿其人喘滿心下
痞堅面黧黑其脉沉緊得之數十日吐下
之乃愈木防己湯主之木防己二兩石膏

二枚鷄子大碎綿裹桂心二兩人參四兩
四物以水六升煮取二升分再服虚者便
愈實者三日復發汗至三日復不愈者宜
去石膏加芒消三合以水六升煮三味取
二升去滓内芒消分兩服微下利則愈禁
生葱孫思邈療遺溺小便澁亦用三物木
防己湯
陳藏器云如陶所注即是木防己用體小
同按木漢二防即是根苗爲名漢主水氣
木主風氣宣通作藤著木生吹氣通一頭

如通草
雷公云凡使勿使木條以其木條已黄腥
皮皺上有丁足子不堪用夫使防己要心
花文黄色者然細剉又剉車前草根相對
同蒸半日後出㬠去車前草根細剉用之
肘後方服雄黄中毒防己汁解之防己實
焙乾爲末如茶法煎服俗用治脱肛
初虞世南方治肺痿咯血多痰防己葶藶
等分爲末糯米飲調下一錢
天麻






天麻味辛平無毒主諸風濕痹四肢拘攣小
兒風癇驚氣利腰膝强筋力乆服益氣輕身
長年生鄆州利州太山嶗山諸山五月採根
曝乾
葉如芍藥而小當中抽一莖直上如箭簳

莖端結實狀若續隨子至葉枯時子黄熟
其根連一二十枚猶如天門冬之類形如
黄瓜亦如蘆菔大小不定彼人多生噉或
蒸煮之今多用鄆州者佳今附
禹錫等按别注又云主諸毒惡氣皮滿寒
疝下血今處處有之時人多用焉莖似箭
簳赤色故莖名赤箭也○藥性論云赤箭
脂一名天麻又名定風草味甘平能治冷
氣𤸷痹癱□不遂語多恍惚多驚失志
陳藏器云天麻寒主熱毒癰腫搗莖葉以

傅之亦取子作飲去熱氣生平澤似馬鞭
草節節生紫花花中有子如青葙子
日華子云味甘暖助陽氣補五勞七傷鬼
疰蠱毒通血脉關竅服無忌
圖經曰天麻生鄆州利州太山勞山今京
東京西湖南淮南州郡亦有之春生苗初
出若芍藥獨抽一莖直上高二三尺如箭
簳狀青赤色故名赤箭脂莖中空依半以
上貼莖微有尖小葉梢頭生成穗開花結
子如豆粒大其子至夏不落却透虚入莖

中潜生土内其根形如黄瓜連生一二十
枚大者有重半斤或五六兩其皮黄白色
名白龍皮肉名天麻二月三月五月八月
内採初取得乘潤刮去皮沸湯略煑過暴
乾收之嵩山衡山人或取生者蜜煎作果
食之甚珍
雷公云凡使勿用御風草縁與天麻相似
只是葉莖不同其御風草根莖斑葉皆白
有青點使御風草根勿使天麻二件若同
用即令人有腸結之患修事天麻十兩用

蒺藜子一鎰緩火熬焦熟後便先置天麻
十兩於瓶中上用火炒過蒺藜蓋内外便
用三重紙蓋并繫從已至未時又取蒺藜
子再入熬炒准前安天麻於瓶内用炒了
蒺藜子於中依前蓋又隔一伏時後出如
此七遍瓶盛出後用布拭上氣汗用刀劈
焙之細剉單搗然用御風草修事法亦同
天麻
别說云謹按赤箭條下所說甚詳今就此
考之尤爲分明詳此圖經之狀即赤箭苗

之未長大者二說前後自不同則所爲紫
花者又不知是何物也若依赤箭條後用
之爲是
衍義曰天麻用根須别藥相佐使然後見
其功仍須加而用之人或蜜漬爲果或蒸
煑食用天麻者深思之則得矣苗則赤箭
也
阿魏






阿魏味辛平無毒主殺諸小蟲去臭氣破癥
積下惡氣除邪鬼蠱毒生西蕃及崑崙
唐本注云苗葉根莖酷似白芷搗根汁日
煎作餅者爲上截根穿暴乾者爲次體性
極臭而能止臭亦爲奇物也唐本先附
禹錫等按蕭炳云今人日煎蒜白爲假者
眞者極臭而去臭爲奇物今下細蟲極效

段成式酉陽雜俎云阿魏出伽闍郍國即
北天竺也伽闍郍呼爲形虞亦出波斯國
波斯呼爲阿虞載樹長八九尺皮色青黃
三月生葉形似鼠耳無花實斷其枝汁出
如飴乆乃堅凝名阿魏拂林國僧彎所說
同摩伽陀僧提婆言取其汁和米豆屑合
成阿魏
日華子云阿魏熱治傳尸破癥癖冷氣辟
温治瘧兼主霍亂心腹痛腎氣温瘴禦一
切蕈菜毒

圖經曰阿魏出西蕃及崑崙今惟廣州有
之舊說苗葉根極似白芷搗根汁日煎作
餅者爲上截根穿暴乾者爲次今廣州出
者云是木膏液滴釀結成二說不同謹按
段成式酉陽雜俎云阿魏木生波斯國呼
爲阿虞木長八九尺皮色青黄三月生葉
似鼠耳無花實斷其枝汁出如飴乆乃堅
凝名阿魏或云取汁和米豆屑合釀而成
乃與今廣州所生相近耳
海藥云謹按廣志云生石崑崙國是木津

液如桃膠狀其色黑者不堪其狀黄散者
爲上其味辛温善主於風邪鬼疰并心腹
中冷服餌又雲南長河中亦有阿魏與舶
上來者滋味相似一般只無黄色
雷公云凡使多有訛僞其有三驗第一驗
將半銖安於熟銅器中一宿至明沾阿魏
處白如銀永無赤色第二驗將一銖置五
斗草自然汁中一夜至明如鮮血色第三
驗將一銖安柚樹上樹立乾便是眞凡使
先於淨鉢中研如粉了於熱酒器上裛過

任入藥用
千金翼尸疰惡氣阿魏治之神效
别說云謹按阿魏補注圖經所說合在木
部今二浙人家亦種枝葉香氣皆同而差
淡薄但無汁膏爾
高良薑








高良薑大温主暴冷胃中冷逆霍亂腹痛
陶隱居云出高良薑郡人腹痛不止但嚼
食亦效形氣與杜若相似而葉如山薑
唐本注云生嶺南者形大虚軟江左者細
緊味亦不甚辛其實一也今相與呼細者


爲杜若大者爲高良薑此非也○今按陳
藏器本草云高良薑味辛温下氣益聲好
顔色煮作飲服之止痢及霍亂○又按别
本注云二月三月採根暴乾味辛苦大熱
無毒
禹錫等按藥性論云高良薑使能治腹内
久冷胃氣逆嘔吐治風破氣腹冷氣痛去
風冷痹弱療下氣冷逆衝心腹痛吐瀉
日華子云治轉筋瀉痢反胃嘔食解酒毒
消宿食

圖經曰高良薑舊不載所出州土陶隱居
云出高良郡今嶺南諸州及黔蜀皆有之
内郡雖有而不堪入藥春生莖葉如薑苗
而大高一二尺許花紅紫色如山薑二月
三月採根暴乾古方亦單用治忽心中惡
口吐清水者取根如骰塊含咽津逡巡即
差若臭亦含咽更加草豆蔻同爲末煎湯
常飲之佳
聖惠方治霍亂吐利腹痛等疾高良薑一
兩剉以水三大盞煎取二盞半去滓下粳

米二合煑粥食之
外臺秘要備急霍亂吐利方火炙高良薑
令焦香每用五兩打碎以酒一升煑三四
沸頓服亦治腹痛氣惡
蘇恭云凡患脚氣每旦任意飽食午後可
食日晚不食如饑可食豉粥若瞑不消欲
成霍亂者即以高良薑一兩打碎以水三
升煮取一升頓服盡即消待極饑乃食一
椀薄粥其藥唯極飲之良若卒無高良薑
母薑一兩代之以清酒一升煮令極熟和

滓食之雖不及高良薑亦大效矣
十全方治心脾痛以高良薑細剉微炒杵
末米飲調下一錢七立止
百部根

















百部根微温(禹錫等謹按蜀本云微寒)主咳嗽上氣
陶隱居云山野處處有根數十相連似天
門冬而苦强亦有小毒火炙酒漬飲之療
咳嗽亦主去虱煮作湯洗牛犬虱即去博
物志云九眞一種草似百部但長大爾懸
火上令乾夜取四五寸短切含咽汁勿令
人知主暴嗽甚良名爲嗽藥疑此是百部
恐其土肥潤處是以長大爾○今按陳藏
器本草云百部根火炙浸酒空腹飲去蟲
蠶咬兼疥癬瘡

禹錫等按藥性論云百部使味甘無毒能
治肺家熱上氣咳逆主潤益肺
日華子云味苦無毒治疳蛔及傳尸骨蒸
勞殺蛔蟲寸白蟯蟲并治一切樹木蛀蚛
燒之亦可殺蠅蠓又名婆婦草一根三十
來莖
圖經曰百部根舊不著所出州土今江湖
淮陜齊魯州郡皆有之春生苗作藤蔓葉
大而尖長頗似竹葉面青色而光根下作
撮如芋子一撮乃十五六枚黃白色二月

三月八月採暴乾用古今方書治嗽多用
葛洪主卒嗽以百部根生薑二物各絞汁
合煎服二合張文仲單用百部根酒漬再
宿大温服一升日再千金方療三十年嗽
以百部根二十斤搗絞取汁煎之如飴服
方寸匕日三服驗
唐本云微寒有小毒
雷公云凡使採得後用竹刀劈破去心皮
花作數十條懸於檐下令風吹待土乾後
却用酒浸一宿漉出焙乾細剉用忽一窠

自有八十三條者號曰地仙苗若修事餌
之可千歲也
外臺秘要治誤吞錢百部根四兩酒一升
漬一宿温服一升日再服
續十全方治暴嗽百部藤根搗自然汁和
蜜等分沸湯煎成膏咽之
抱朴子百部根理咳嗽及殺虱
懷香子






蘹(音懷)香子味辛平無毒主諸瘻霍亂及蛇傷
唐本注云葉似老葫荽極細莖粗高五六
尺叢生今注一名茴香子亦主膀胱腎間
冷氣及盲腸氣調中止痛嘔吐也唐本先
附
禹錫等按藥性論云蘹香亦可單用味苦
辛和諸食中甚香破一切臭氣又卒惡心


腹中不安煮食之即差川中多食之
日華子云得酒良治乾濕脚氣并腎勞㿗
疝氣開胃下食治膀胱痛陰疼入藥炒用
圖經曰蘹香子亦名茴香本經不載所出
今交廣諸蕃及近郡皆有之入藥多用蕃
舶者或云不及近處者有力三月生葉似
老胡荽極疏細作叢至五月高三四尺七
月生花頭如傘蓋黄色結實如麥而小青
色北人呼爲土茴香茴蘹聲近故云耳八
月九月採實陰乾今近地人家園圃種之

甚多古方療惡毒癰腫或連陰髀間疼痛
急攣牽入小腹不可忍一宿則殺人者用
茴香苗葉搗取汁一升服之日三四用其
滓以貼腫上冬中根亦可用此外國方永
嘉以來用之起死神效
食療云國人重之云有助陽道用之未得
其方法也生搗莖葉汁一合投熱酒一
合服之治卒腎氣衝脅如刀刺痛喘息不
得亦甚理小腸氣
孫眞人云治瘴瘧渾身熱連背項蕤茴香

子搗取汁服
經驗後方治脾胃進食茴香二兩生薑四
兩同搗令匀淨器内濕紙蓋一宿次以銀
石器中文武火炒令黄焦爲末酒圓如梧
子大每服十丸至十五丸茶酒下
食醫心鏡茴香治霍亂辟熱除口氣臭煑
作羹及生食并得
衍義曰蘹香子今人止呼爲茴香治膀胱
冷氣及瘇痛亦調和胃氣唐本注似老葫
荽此誤也葫荽葉如蛇床蘹香徒有葉之

名但散如絲髮特異諸草枝上時有大青
蟲形如蠶治小腸氣甚良
欵冬花




















欵冬花味辛甘温無毒主咳逆上氣善喘喉
痹諸驚癇寒熱邪氣消渴喘息呼吸一名橐
吾一名顆東一名虎鬚一名菟奚一名氏冬
生常山山谷及上黨水傍十一月採花陰乾
杏人爲之使得紫苑良惡皂角消石玄參
畏貝母辛夷麻黄黄耆黄芩黄連青箱
陶隱居云今第一出河北其形如宿蒓未


舒者佳其腹内有絲次岀高麗百濟其花
乃似大菊花次亦出蜀北部宕昌而并不
如其冬月在冰下生十二月正月旦取之
唐本注云今出雍州南山溪水及華州山
谷澗間葉似葵而大叢生花出根下
禹錫等按爾雅云菟奚顆凍釋曰藥草也
郭云欵凍紫赤華生水中○藥性論云欵
冬花君主療肺氣心促急熱乏勞咳連連
不絶涕唾稠黏治肺痿肺癰吐膿
日華子云潤心肺益五臟除煩補勞劣消

痰止嗽肺痿吐血心虚驚悸洗肝明目及
中風等疾十一月十二月雪中出花
圖經曰款冬花出常山山谷及上黨水傍
今關中亦有之根紫色莖青紫葉似萆薢
十二月開黄花青紫萼去土一二寸初岀
如菊花萼通直而肥實無子則陶隱居所
謂出高麗百濟者近此類也又有紅花者
葉如荷而斗直大者容一升小者容數合
俗呼爲蜂斗葉又名水斗葉則唐所注大
者如葵而叢生者是也十一月採花陰乾

或云花生於冰下正月旦採之郭璞注爾
雅顆凍云紫赤花生水中冰水字近疑一
有誤而傅咸款冬賦序曰余曾逐禽登於
北山於時中冬之月冰凌盈谷積雪被崖
顧見款冬煒然始敷華豔當是生於冰下
爲正也本經主咳逆古今方用之爲治嗽
之最崔知悌療久嗽熏法每旦取款冬花
如鷄子許少蜜拌花使潤内一升鐵鐺中
又用一瓦碗鑽一孔孔内安一小竹筒筆
管亦得其筒稍長作碗鐺相合及插筒處

皆麫埿之勿令漏氣鐺下著炭火少時款
冬烟自從筒岀則口含筒吸取烟嚥之如
胸中稍悶須舉頭即將指頭捻筒頭勿使
漏烟氣吸烟使盡止凡如是五日一爲之
待至六日則飽食羊肉餺飥一頓永差
雷公云凡採得須去向裏裹花蘂殻并向
裏實如粟零殻者并枝葉用以甘草水浸
一宿却取款冬花葉相伴裛一夜臨用時
即干㬠去兩件拌著葉了用
衍義曰款冬花百草中惟此不顧冰雪最

先春也世又謂之鑽凍雖在冰雪之下至
時亦生芽春時人或採以代蔬入藥須微
見花者良如已芬芳則都無力也今人又
多使如筯頭者恐未有花爾有人病嗽多
日或教以然欵冬花三兩枚於無風處以
筆管吸其烟滿口則咽之數日效
紅藍花







紅藍花味辛温無毒主産後血運口噤腹内
惡血不盡絞痛胎死腹中并酒煮服亦主蠱
毒下血堪作燕脂其苗生搗碎傅游腫其子
吞數顆主天行瘡子不出其燕脂主小兒聤
耳滴耳中生梁漢及西域一名黄藍博物志
云黄藍張騫所得今滄魏地亦種之(今附)
圖經曰紅藍花即紅花也生梁漢及西域

今處處有之人家場圃所種冬而布子於

熟地至春生苗夏乃有花亦作梂彙多刺
花蘂出梂上圃人承露採之採已復出至
盡而罷梂中結實白顆如小豆大其花暴
乾以染眞紅及作燕脂主産後血病爲勝
其實亦同葉頗似藍故有藍名又名黃藍
博物志云張騫所得也張仲景治六十二
種風兼腹内血氣刺痛用紅花一大兩分
爲四分以水一大升煎强半頓服之不止
再服又一方用紅藍子一升搗碎以無灰
酒一大升八合拌了暴令乾重搗簁蜜圓

如梧子大空腹酒下四十圓正元廣利方
治女子中風血熱煩渴者以紅藍子五大
合微熬搗碎旦日取半大匙以水一升煎
取七合去滓細細咽之又崔元亮海上方
治喉痹壅塞不通者取紅藍花搗絞取汁
一小升服之以差爲度如冬月無濕花可
浸乾者濃絞取汁如前服之極驗咽喉塞
服之皆差亦療婦人産運絶者
唐本注云治口噤不語血結産後諸疾堪
染紅

外臺秘要治一切腫方以紅花熟爛搗取
汁服之不過再三服便差服之多少量腫
大小而進之
簡要濟衆産後血暈心悶氣絶紅花一兩
搗爲末分作兩服酒二中盞煎取一盞併
服如口噤斡開灌之子母秘録同
産寳方療産後中風煩渴紅花子五合微
熬研碎以一匙水一升煎取七合徐徐呷
之
近效方治血暈絶不識人煩悶者紅花三

兩新者佳無灰酒半升童子小便半升煑
取一大盞去滓俟冷頓服之新汲水煑之
亦良
牡丹







牡丹味辛苦寒微寒無毒主寒熱中風瘈(音契)

瘲(音縱)痙驚癇邪氣除癥堅瘀血留舍腸胃安
五藏療癰瘡除時氣頭痛客熱五勞勞氣頭
腰痛風噤癲疾一名鹿韭一名鼠姑生巴郡
山谷及漢中二月八月採根陰乾(畏菟絲子)
陶隱居云今東間亦有色赤者爲好用之
去心按鼠婦亦名鼠姑而此又同殆非其
類恐字誤
唐本注云牡丹生漢中劍南所出者苗似
羊桃夏生白花秋實圓緑冬實赤色凌冬
不凋根似芍藥肉白皮丹山江劎南土人

謂之牡丹亦名百兩金京下謂之吴牡丹
者是眞也今俗用者異於此别有臊氣也
禹錫等按藥性論云牡丹能治冷氣散諸
痛治女子經脉不通血瀝腰痛
蕭炳云今出合州者佳白者補赤者利出
和州宣州者并良
日華子云除邪氣悦色通關腠血脉排膿
通月經消撲損瘀血續筋骨除風痹落胎
下胞産後一切女子冷熱血氣此便是牡
丹花根巴蜀渝合州者上海鹽者次服忌

蒜
圖經曰牡丹生巴郡山谷及漢中今丹延
青越滁和州山中皆有之花有黄紫紅白
數色此當是山牡丹其莖梗枯燥黑白色
二月於梗上生苗葉三月開花其花葉與
人家所種者相似但花止五六葉耳五月
結子黑色如鷄頭子大根黄白色可五七
寸長如筆管大二月八月採銅刀劈去骨
陰乾用此花一名木芍藥近世人多貴重
圃人欲其花之詭異皆秋冬移接培以壤

土至春盛開其狀百變故其根性殊失本
眞藥中不可用此品絶無力也牡丹止血
仍去瘀滯正元廣利方療因傷損血瘀不
散者取牡丹皮八分合虻蟲二十一枚熬
過同搗篩每用温酒和散方寸匕服血當
化爲水下
雷公云凡使採得後日乾用銅刀劈碎去
骨了細剉如大豆許用清酒拌蒸從巳至
未出日乾用
外臺秘要治蠱毒方取牡丹根搗爲末服

一錢匕日三服良
肘後方治下部生瘡已决洞者服牡丹方
寸匕日三服
衍義曰牡丹用其根上皮花亦有緋者如
西洛潜溪緋是也今禁苑又有深碧色者
惟山中單葉花紅者爲佳家椑子次之若
移枝接者不堪用爲其花葉既多發奪根
之氣也何以知之今千葉牡丹初春留花
稍多來年花枝并葉便瘦多是開不成市
人或以枝梗皮售於人其乖殊甚


(京三稜)

























京三棱味苦平無毒主老癖癥瘕結塊俗傳
昔人患癥癖死遺言令開腹取之得病塊乾
硬如石文理有五色人謂異物竊取削成刀
柄後因以刀刈三梭柄消成水乃知此可療
癥癖也黄色體重狀若鯽魚而小又有黑三


稜狀似烏梅而稍大有鬚相連蔓延體輕爲
療體并同今附
禹錫等按日華子云味甘澀治婦人血脉
不調心腹痛落胎消瘀血補勞通月經治
氣脹消撲損瘀血産後腹痛血運并宿血
不下
圖經曰京三稄舊不著所出地土今河陜
江淮荆襄間皆有之春生苗高三四尺似
茭蒲葉皆三梭五六月開花似莎草黃紫
色霜降後採根削去皮鬚黃色微苦以如

小鯽魚狀體重者佳多生淺水傍及陂澤
中其根初生成塊如附子大或有扁者傍
生一根又成塊亦出苗其不出苗只生細
根者謂之雞爪三梭又不生細根者謂之
黑三梭大小不常其色黑去皮即白河中
府又有石三稜根黄白色形似釵股葉緑
色如蒲苗高及尺葉上亦有三梭四月開
花白色如紅蓼花五月採根亦消積氣下
品别有草三梭條云生蜀地即鷄爪三棱
也其實一類故附見於此一說三梭生荆

楚字當作荆以著其地本經作京非也今
世都不復有三梭所用皆淮南紅蒲根也
泰州尤多舉世皆用之雖太醫不以爲謬
蓋流習既乆用根者不識其苗採藥者莫
究其用因縁差失不復更辨今三梭荆襄
江淮水澤之間皆有葉如莎草極長莖三
梭如削大如人指高五六尺莖端開花大
體皆如莎草而大生水際及淺水中苗下
即魁其傍有根橫貫一根則連數魁魁上
發苗采時斷其莖及橫根形扁長如鯽魚

者三梭也根末將盡一魁未發苗小圓如
烏梅者黑三梭也又根之端鈎屈如爪者
即雞爪三棱皆皮黑肌白而至輕三者本
一物但力有剛柔各適其用因其形爲名
如烏頭烏喙雲母雲華之類非兩物也今
人乃妄以鳧茨香附子爲之又本草謂京
三梭形如鯽魚黑三棱如烏梅而輕今紅
蒲根至堅重刻削而成莫如形體又葉扁
莖圓不復有三梭處不知何縁名三梭也
今三棱皆獨傍引二根無直下根其形大

體多亦如鯽魚
陳藏器云本經無傳三稜總有三四種但
取根似烏梅有鬚相連蔓如綖作漆色蜀
人織爲器一名䔷者是也
外臺秘要治癥瘕及主鼓脹滿以三稜草
切一石水五石煮一石去滓更煎取三斗
汁銅器中重釜煎如稠糖出内密器中旦
服一匙酒一盞服之日二每服恒令酒氣
相續
又方下乳汁以京三稜三箇以水一碗煎

取一碗洗奶取汁爲度極妙
子母秘録治小兒氣癖取三棱汁作羹粥
以米麫爲之與奶母食每日取一棗大與
小兒喫亦得作粥與癇熱食之治小兒十
歲已下及新生百日無問癇熱無辜痃癖
等皆理之秘妙不可具言大效
薑黄











薑黄味辛苦大寒無毒主心腹結積疰忤下
氣破血除風熱消癰腫功力烈於鬱金
唐本注云根葉都似鬱金花春生於根與

苗并出夏花無子根有黃青白三色其作
之方法與鬱金同惟花生異耳唐本先附
禹錫等按陳藏器云薑黄眞者是經種三
年已上老薑能生花在根際一如蘘荷根
節緊硬氣味辛辣種薑處有之終是難得
性熱不冷本經云寒誤也破血下氣西蕃
亦有來者與鬱金蒁藥相似如蘇恭所附
即是蒁藥而非薑黃蘇不能分别二物也
又云蒁味苦温主惡風疰忤心痛血氣結
積蘇云薑黄是蒁○又云鬱金是胡蒁夫

如此則三物無别遞相連名總稱爲蒁功
狀則合不殊今蒁味苦色青薑黄味辛温
無毒色黄主破血下氣温不寒鬱金味苦
寒色赤主馬熱病三物不同所用各别
日華子云薑黄熱無毒治癥瘕血塊癰腫
通月經治撲損瘀血消腫毒止暴風痛冷
氣下食海南生者即名蓬莪蒁江南生者
即爲薑黄
圖經曰薑黄舊不載所出州郡今江廣蜀
川多有之葉青緑長一二尺許闊三四寸

有斜文如紅蕉葉而小花紅白色至中秋
漸凋春末方生其花先生次方生葉不結
實根盤屈黄色類生薑而圓有節或云眞
者是經種三年已上老薑能生花花在根
際一如蘘荷根節堅硬氣味辛辣種薑處
有之八月採根片切暴乾蜀人以治氣脹
及産後敗血攻心甚驗蠻人生啖云可以
祛邪辟惡謹按鬱金薑黄蒁藥三物相近
蘇恭不細辨所說乃如一物陳藏器解紛
云蒁味苦色青薑黄味辛温色黄鬱金味

苦寒色赤主馬熱病三物不同所用全别
又劉淵林注吴都賦薑彙非一云薑彙大
如螺氣猛近於臭南土人搗之以爲齏茭
一名廉薑生沙石中薑類也其味大辛而
香削皮以黑梅并鹽汁漬之乃成也始安
有之據此廉薑亦是其類而自是一物耳
都下近年多種薑往往有薑黄生賣乃是
老薑市人買生啖之云治氣爲最醫家治
氣藥大方中亦時用之
千金翼瘡疥初成或始痛癢以薑黄傅之

妙
經驗後方治心痛薑黄一兩桂穰三兩爲
末醋湯下一錢七
蓽撥





蓽撥味辛大温無毒主温中下氣補腰脚殺

腥氣消食除胃冷陰疝痃癖其根名蓽撥没
主五勞七傷陰汗核腫生波斯國此藥叢生
莖葉似蒟醬子緊細味辛烈於蒟醬(今附)
禹錫等按日華子云治霍亂冷氣心痛血
氣
陳藏器云畢勃没味辛温無毒主冷氣嘔
逆心腹脹滿食不消寒疝核腫婦人内冷
無子治腰腎冷除血氣生波斯國似柴胡
黑硬畢撥根也
圖經曰蓽撥出波斯國今嶺南有之多生

竹林内正月發苗作叢高三四尺其莖如
箸葉青圓闊二三寸如桑面光而厚三月
開花白色在表七月結子如小指大長二
寸已來青黑色類椹子九月收採灰殺暴
乾南人愛其辛香或取葉生茹之黄牛乳
煎其子治氣痢神良謹按唐太宗實録云
正觀中上以氣痢乆未痊服他名醫藥不
應因詔訪求其方有衛士進乳煎蓽撥法
御用有效劉禹錫亦記其事云後累試年
長而虚冷者必效

海藥云謹按徐表南州記本出海南長一
指赤褐色爲上復有蓽撥短小黑味不堪
舶上者味辛温主人老冷心痛水瀉虚痢
與阿魏和合良亦滋食味得訶子人參桂
心乾薑治臟腑虚冷腸鳴泄痢神效
陳藏器云蒟醬注蘇云蓽撥叢生子細味
辛烈於蒟醬按蓽撥温中下氣補腰脚煞
腥氣消食除胃冷陰疝痃癖根名蓽撥没
主五勞七傷陰汗核腫已出拾遺生波斯
國胡人將來此調食用之

唐本注云今人以調食味
雷公云凡使先去挺用頭醋浸一宿焙乾
以刀刮去皮粟子令淨方用免傷人肺令
人上氣
聖惠方治冷痰飲惡心用蓽撥一兩搗爲
末於食前用清粥飲調半錢服
經驗後方治偏頭痛絶妙蓽撥爲末令患
者口中含左邊疼令左鼻吸一字右邊令
右鼻吸一字效
衍義曰蓽撥走腸胃中冷氣嘔吐心腹滿

痛多服走泄眞氣令人腸虚下重



圖經衍義本草卷之十四





