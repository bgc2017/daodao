










圖經衍義本草卷之十七事四
宋通直郎辨驗藥材寇宗奭編撰
宋太醫助教辨驗藥材許洪校正
草部下品
藜蘆鈎吻射(音皮)干
蛇合(合是含字)常山蜀漆
甘遂白蘞青葙子
雚(音恒)菌(音郡)白及大戟
澤漆(花附)茵芋赭(音者)魁
貫衆蕘(音筑)花牙子

及己羊躑躅
三種海藥餘
瓶香釵子股宜南草
二十五種陳藏器餘
藒車香朝生暮落花街洞根
井口邊草豚耳草燈花末
千金䥶草斷罐草狼杷草
百草灰産死婦人冢上草
孝子衫襟灰靈床下鞋履虻母草
故蓑衣結故炊帚天羅勒

毛蓼蛇芮草萬一藤螺黶草
繼母草甲煎金瘡小草鬼釵草
藜蘆











藜蘆味辛苦寒微寒有毒主蠱毒咳逆洩痢
腸澼頭瘍疥瘙惡瘡殺諸蠱毒去死肌療噦
逆喉痹不通鼻中息肉馬刀爛瘡不入湯一
名葱苒一名葱菼(音毯)一名山葱生太山山谷
三月採根陰乾
黃連爲之使反細辛芍藥五參惡大黄
陶隱居云近道處處有根下極似葱而多

毛用之止剔取根微炙之
禹錫等按蜀本圖經云葉似鬱金秦膠蘘
荷等根若龍膽莖下多毛夏生冬凋枯今
所在山谷皆有八月採根陰乾
吴氏云藜蘆一名葱葵一名豊蘆一名蕙
葵神農雷公辛有毒岐伯鹹有毒季氏大
毒大寒扁鵲苦有毒大葉根小相連
范子曰藜蘆出河東黄白者善
藥性論云藜蘆使有大毒能主上氣去積
年膿血泄瀉惡風瘡疥癬頭秃殺蟲

圖經曰藜蘆生太山山谷今陜西山南東
西州郡皆有之三月採苗葉青似初出棕
心又似車前莖似葱白青紫色高五六寸
有黑皮裹莖似𣞭皮其花肉紅色根似馬
腸根長四五寸許黄白色二月三月採根
陰乾有此二種一種水藜蘆莖葉大同是
生在近水溪澗石上根鬚百餘莖不中入
藥用今用者名葱白藜蘆根鬚甚少只是
三二十莖生高山者爲佳均州土俗亦呼
爲鹿葱此藥大吐上膈風痰暗風癇病小

兒䶎齁用錢七一字則惡吐人又用通頂
令人嚏而古今本草云療嘔逆其效未詳
今萱草亦謂之鹿葱其類全别主療亦不
同爾
雷公云凡採去頭用糯米泔汁煮從已至
未出㬠乾用
聖惠方治黑痣生於身面上用藜蘆灰五
兩水一大碗淋灰汁於銅器中盛以重湯
煑令如黑膏以針微撥破痣處點之不過
三遍神驗

千金翼治牙痛内藜蘆末於牙孔中勿咽
汁神驗
經驗後方治中風不語喉中如拽鋸聲口
中涎沫取藜蘆一分天南星一個去浮皮
却臍子上陷一個坑子内入陳醋二橡斗
子四面用火逼令黄色同一處搗再研極
細用生麫爲圓如赤豆大每服三圓温酒
下
百一方治黄疸取藜蘆著灰中炮之小變
色搗爲末水服半錢七小吐不過數服

斗門方治疥癬用藜蘆細搗爲末以生油
和傅之
簡要濟衆治中風不省人事牙關緊急者
藜蘆一兩去蘆頭濃煎防風湯浴過焙乾
碎切炒微褐色搗爲末每服半錢温水調
下以吐風涎爲效如人行三里未吐再服
衍義曰藜蘆爲未油調治馬疥癢
鈎吻味辛温有大毒主金瘡乳痓中惡風欬
逆上氣水腫殺鬼疰蠱毒破癥積除脚膝痹
痛四肢拘攣惡瘡疥蟲殺鳥獸一名野葛折

之青烟出者名固活甚熱不入湯生傅(音附)高
山谷及會稽東野○半夏爲之使惡黄苓
陶隱居云五符中亦云鈎吻是野葛言其
入口則鈎人喉吻或言吻作挽字牽挽人
腸而絶之覈(胡革切)事而言乃是兩物野葛
是根狀如牡丹所生處亦有毒飛鳥不得
集之今人用含膏服之無嫌鈎吻别是一
草葉似黄精而莖紫當心抽花黄色初生
既極類黄精故以爲殺生之對也或云鈎
吻是毛莨此本及後說參錯不同未詳云

何又有一物名陰命赤色著木懸其子生
山海中最有大毒入口能立殺人
唐本注云野葛生桂州以南村墟間巷間
皆有彼人通名鈎吻亦謂苗名鈎吻根名
野葛蔓生人或誤食其葉者皆致死而羊
食其葉大肥物有相伏如此若巴豆鼠食
則肥也陶云飛鳥不得集之妄矣其野葛
以時新採者皮白骨黄宿根似地骨嫩根
如漢防己皮節斷者良正與白花藤根相
類不深别者頗亦惑之其新取者折之無

塵氣經年已後則有塵起根骨似枸杞有
細孔者人折之則塵氣從孔中出今折枸
杞根亦然經言折之青烟起者名固活爲
良此亦不達之言也且黄精眞如生龍膽
澤漆兩葉或四五葉相對鈎吻蔓生葉如
柿葉博物志云鈎吻葉似鳧葵并非黄精
之類毛莨是有毛石龍芮何干鈎吻
禹錫等按蜀本秦鈎吻主喉痹咽中塞身
變咳逆葉温中一名除辛生寒石山二月
八月採謹按鈎吻一名野葛者亦如徐長

卿赤箭鬼箭等并一名鬼督郵自是一物
今鈎吻一名野葛則野葛自有一種明矣
且藥有名同而體異者極多非獨此也據
陶注云鈎吻葉似黄精而莖紫當心抽花
黄色者是
蘇云野葛出桂州葉似柿葉人食即死
者當别是一物爾
又云苗名鈎吻根名野葛亦非通論按
今市人皆以葉似黄精爲鈎吻
按雷公炮炙方黄精勿令誤用鈎吻鈎

吻葉似黄精而頭尖處有兩毛若鈎是
也
吴氏云秦鈎吻一名毒根神農辛雷公
有毒殺人生南越山或益州葉如葛赤
莖大如箭根黄正月採
葛洪方云鈎吻與食芹相似而生處無
他草其莖有毛誤食之殺人
嶺表録異云野葛毒草也俗呼爲胡蔓
草誤食之則用羊血解之
陳藏器云人食其葉飲冷水即死冷水

發其毒也彼人以野葛飼人勿與冷水
至肥大以冷水飲之至死懸尸於樹汁
滴地生菌子收之名菌藥烈於野葛胡
蔓葉細長光潤
雷公云凡使勿用地精苗莖與鈎吻同
其鈎吻治人身上惡瘡毒效其地精煞
人採得後細剉搗了研絞取自然汁入
膏中勿誤餌之
黄帝問天老曰天地所生豈有食之死
者乎天老曰太陰之精名曰鈎吻不可

食之入口即死
博物志云鈎吻毒桂心葱葉涕解之
射干






射(音夜)干味苦平微温有毒主欬逆上氣喉痹

咽痛不得消息散結氣腹中邪逆食飲大熱
療老血在心脾間咳唾言語氣臭散胸中熱
氣乆服令人虚一名烏扇一名烏蒲一名烏
翣一名烏吹一名草薑生南陽川谷田野三
月三日採根陰乾
唐本注云射干此說者是其鳶尾葉都
似射干而花紫碧色不抽高莖根似高
良薑而肉白根即鳶頭陶說由跋都論
此爾
禹錫等按蜀本云射干微寒

圖經云高二三尺花黄實黑根多鬚皮
黄黑肉黄赤今所在皆有二月八月採
根去皮日乾用之
陳藏器云射干鳶尾按此二物相似人多
不分射干總有三物佛經云夜干貂僦此
是惡獸似青黄狗食人郭云能縁木又阮
公詩云夜干臨層城此即是樹今之射干
殊高大者本草射干即人間所種爲花卉
亦名鳳翼葉如鳥翅秋生紅花赤點鳶尾
亦人間多種苗低下於射干如鳶尾春夏

生紫碧花者是也又注云據此猶錯夜干
花黄根亦黄色
藥性論云射干使有小毒能治喉閉水漿
不入能通女人月閉治疰氣消瘀血
日華子云消痰破癥結胸膈滿腹脹氣喘
痃癖開胃下食消腫毒鎭肝明目根亦有
形似高良薑大小赤黄色淡硬五六七八
月採
圖經曰射干生南陽山谷田野今在處有
之人家庭砌間亦多種植春生苗高二三

尺葉似蠻薑而狹長横張如翅羽狀故一
名烏翣謂其葉耳葉中抽莖似萱草而强
硬六月開花黄紅色瓣上有細文秋結實
作房中子黑色根多鬚皮黄黑肉黄赤三
月三日採根陰乾陶隱居云療毒腫方多
作夜干今射干作夜音又云别有射干相
似而花白莖長似射人之執竿者故阮公
詩云射干臨層城是也此不入藥用蘇恭
射干此說是鳶尾葉都似射干而花紫碧
色不抽高莖根似高良薑而肉白根即鳶

頭也又按荀子云西方有木焉名曰射干
莖長四寸生於高山之上而臨百仞之淵
其莖非能長也所立者然楊葆注云當是
草而云木誤也今觀射干之形其莖梗疏
長正似長竿狀得名由此耳而陶以夜音
爲疑且古字音呼固多相通若漢官僕射
主射而亦音夜非有别義也又射干多生
山崖之間其莖雖細小亦類木梗故荀子
名木而蘇謂陶說爲鳶尾鳶尾花亦不白
其白者自是射干之一類非鳶尾也鳶尾

布地而生葉扁闊於射干蘇云花紫碧色
根如高良薑者是也本經云生九嶷山谷
今在處有大類蠻薑也五月採一云九月
十月採根日乾
雷公云凡使先以米泔水浸一宿漉出然
後用䈽竹葉煑從午至亥漉出日乾用之
外臺秘要治喉痹射干一片含汁差
肘後方治小兒疝發時腫痛如刺用生射
干汁取下亦可圓服之
衍義曰射干此乃荀子所說西方之木名

曰射干者也注復引本草曰不合以射干
爲木殊不知五行止於水火木金土而言
之故儒者以草木皆木也金鉛皆金糞土
皆土也灰火皆火也水池皆水由是言之
即非佛經所說火宅喻之獸及阮公所云
臨層城者之木况本經亦曰一名草薑故
知是草無疑今治肺氣喉痹爲佳日華子
曰大小似高良薑赤黃色此乃得之
蛇合






蛇合(合是含字)味苦微寒無毒主驚癇寒熱邪氣
除熱金瘡疽痔鼠瘻惡瘡頭瘍療心腹邪氣
腹痛濕痹養胎利小兒一名蛇銜生益州山
谷八月採陰乾
陶隱居云即是蛇銜蛇銜有兩種并生石
上當用細葉黄花者處處有之亦生黄土

地不必皆生石上也
唐本注云合字乃是含字陶見誤本宜改
爲含含銜義同見古本草也○今按陳藏
器本草云蛇銜主蛇咬種之亦令無蛇今
以草内蛇口中縱傷人亦不能有毒矣
禹錫等按蜀本圖經云生石上及下濕地
花黄白人家亦種之五月採苗生用
藥性論云蛇銜臣有毒能治丹𤺋治小兒
寒熱
日華子云蛇含能治蛇蟲蜂虺所傷及眼

赤止血㶸風疹癰腫莖葉俱用又名威蛇
圖經曰蛇含生益州山谷今近道亦有之
生土石上或下濕地蜀中人家亦種之一
莖五葉或七葉此有兩種當用細葉黄色
花者爲佳八月採根陰乾古今録驗方治
赤𤺋用蛇含草搗令極爛傅之差赤𤺋者
由冷濕搏於肌中甚即爲熱乃成赤𤺋得
天熱則劇冷則减是也古今諸丹毒瘡腫
方通用之又下有女青條云蛇銜根也生
朱崖陶隱居蘇恭皆以爲若是蛇銜根不

應獨生朱崖或云是雀瓢即蘿摩之别名
或云二物同名以相類故也醫家鮮用亦
稀識别故但附著於此
雷公云凡使勿用有蘖尖葉者號竟命草
其味别空只酸澁不入用若誤服之吐血
不止速服知時子解之採得後去根莖只
取葉細切㬠乾勿令犯火
肘後方治金瘡亦搗傅之佳○又方治蜈
蚣螫人蛇含草挼傅之
斗門方治産後瀉痢用小龍牙根一握濃

煎服之甚效蛇含是也
抱朴子云蛇銜膏連已斷之指
晋異苑云有田父見一蛇被傷又見蛇銜
一草著其瘡上經日傷蛇乃去田父因取
其草以治瘡皆驗遂名曰蛇銜草
常山味苦辛寒微寒有毒主傷寒寒熱熱發
温瘧鬼毒胸中痰結吐逆療鬼蠱往來水脹
灑灑惡寒鼠瘻一名互草生益州川谷及漢
中八月採根陰乾畏玉札
陶隱居云出宜都建平細實黄者呼爲雄

雞骨常山用最勝
唐本注云常山葉似茗狹長莖圓兩葉相
當三月生白花青萼五月結實青圓三子
爲房生山谷間高者不過三四尺
禹錫等按蜀本圖經云樹高三四尺根似
荆根黄色而破今出金州房州梁州五月
六月採葉名蜀漆也
藥性論云常山忌葱味苦有小毒治諸瘧
吐痰涎去寒熱用小麥竹葉三味合煑小
兒甚良主瘧灑灑寒熱不可進多令人大

吐治項下瘤癭
蕭炳云得甘草吐瘧○日華子忌菘菜
圖經曰文具蜀漆條下
雷公云凡使春使莖葉夏秋冬一時用使
酒浸一宿至明漉出日乾熬搗少用勿令
老人乆病服之切忌也
外臺秘要治瘧常山三兩以漿水三升浸
經一宿煎取一升欲發前頓服然後微吐
肘後方治瘧病常山三兩搗末以鷄子白
和圓如梧桐子空心三十圓

衍義曰常山蜀漆根也亦治瘧吐痰如雞
骨者佳
蜀漆
















蜀漆味辛平微温有毒主瘧及欬逆寒熱腹
中癥堅痞結積聚邪氣蠱毒鬼疰療胸中邪

氣吐出之生江林山川谷及蜀漢中常山苗
也五月採葉陰乾
栝樓爲之使惡貫衆
陶隱居云是常山苗而所出又異者江林
山即益州江陽山名故是同處爾彼人採
仍縈結作圓得時燥者佳
唐本注云此草日乾微萎則把束使燥色
青白堪用若陰乾便黑爛鬱壞矣陶云作
圓此乃梌餅非蜀漆也
禹錫等按蜀本圖經云五月採日乾之

藥性論云蜀漆使畏橐吾味苦有小毒常
山苗也能主治瘴鬼瘧多時不差去寒熱
瘧治温瘧寒熱不可多進令人吐逆主堅
癥下肥氣積聚○蕭炳云桔梗爲使
日華子云蜀漆治癥瘕又名雞尿草鴨尿
草李含光云是常山莖也八九月採
圖經曰蜀漆生江林山川谷及蜀漢常山
苗也常山生益州山谷及漢中蜀漆根也
江林山即益州江陽山名是同處耳今京
西淮浙湖南州郡亦有之葉似茗而葉長

兩兩相當莖圓有節三月生紅花青萼五
月結實青圓三子爲房苗高者不過三四
尺根似荆黄色而海州出者葉似桃葉八
月有花紅白色子碧似山楝子而小五月
採葉八月採根陰乾此二味爲治瘧之最
要張仲景蜀漆散用蜀漆雲母龍骨等分
搗末患者至發前以漿水和半錢服之温
瘧加蜀漆半分臨發時服一錢七今天台
山出一種草名土常山苗葉極甘人用爲
飲香其味如蜜又名蜜香草性亦凉飲之

益人非此常山也
雷公云凡採得後和根苗臨用時即去根
取莖并葉同拌甘草四兩細剉用拌水令
濕同蒸臨時去甘草取蜀漆五兩細剉又
拌甘草水匀又蒸了任用勿食木笋
衍義曰蜀漆常山苗也治瘧多吐人其他
亦未見所長此草也慮歲久人或别有異
論故預云餘如經
甘遂






甘遂味苦甘寒大寒有毒主大腹疝瘕腹滿
面目浮腫留飲(音癊)宿食破癥堅積聚利水穀
道下五水散膀胱留熱皮中痞熱氣腫滿一
名甘藁一名陵藁一名凌澤一名主田生中
山川谷二月採根陰乾
瓜蒂爲之使惡遠志反甘草


陶隱居云中山在代郡先第一本出太山
江東比來用京口者大不相似赤皮者勝
白皮者都下亦有名草甘遂殊惡蓋謂贋
(音雁)僞之草非言草石之草也
唐本注云所謂草甘遂者乃蚤休也療體
全别眞甘遂苗似澤漆草甘遂苗一莖莖
端六七葉如蓖麻鬼臼葉生食一升亦不
能利大療癰疽蛇毒且眞甘遂皆以皮赤
肉白作連珠實重者良亦無皮白者皮白
乃是蚤休俗名重臺也

禹錫等按藥性論云京甘遂味苦能瀉十
二種水腫能治心腹堅滿下水去痰水主
皮肌浮腫
日華子云京西者上汴滄吴者次形似和
皮甘草節節切之
圖經曰甘遂生中山川谷今陜西江東亦
有之或云京西出者最佳汴滄吴者爲次
苗似澤漆莖短小而葉有汁根皮赤肉白
作連珠又似和皮甘草二月採根節切之
陰乾以實重者爲佳又有一種草甘遂苗

一莖莖端六七葉如蓖麻鬼臼葉用之殊
惡生食一升亦不能下唐注云草甘遂即
蚤休也蚤休自有條古方亦單用下水小
品療妊娠小腹滿大小便不利氣急已服
猪苓散不差者以甘遂散下之太山赤皮
甘遂二兩搗篩以白蜜二兩和圓如大豆
粒多覺心下煩得微下者日一服之下後
還將猪苓散不得下日再服漸加可至半
錢七以微下爲度中間將散也猪苓散見
猪苓條

雷公云凡採得後去莖於槐砧上細剉用
生甘草湯小薺苨自然汁二味攪浸三日
其水如墨汁更漉出用東流水淘六七次
令水清爲度漉出於土器中熬令脆而用
之
肘後方治卒腫滿身面皆洪大甘遂一分
粉之猪腎一枚分爲七臠入甘遂於中以
火炙之令熟一一食至四五當覺腹脅鳴
小便利
楊氏産乳治腹滿大小便不利氣急甘遂

二分爲散分五服熟水下如覺心下煩得
微利日一服
衍義曰甘遂今惟用連珠者然經中不言
此藥專於行水攻决爲用入藥須斟酌
白飲







白斂味苦甘平微寒無毒主癰腫疽瘡散結
氣止痛除熱目中赤小兒驚癇温瘧女子陰
中腫痛下赤白殺火毒一名菟核一名白草
一名白根一名崑崙生幾山山谷二月八月
採根暴乾○代緒爲之
陶隱居云近道處處有之作藤生根如白
芷破片以竹穿之日乾生取根搗傅癰腫
亦效
唐本注云此根似天門冬一株下有十許
根皮赤黑肉白如芍藥殊不似白芷

禹錫等按蜀本圖經云蔓生枝端有五葉
今所在有之
藥性論云白斂使殺火毒味苦平有毒惡
烏頭能主氣壅腫用赤小豆菵草爲末雞
子白調塗一切腫毒治面上疱瘡子治温
瘧主寒熱結壅熱腫
日華子云止驚邪發背瘰癧腸風痔瘻刀
箭瘡撲損温熱瘧疾血痢湯火瘡生肌止
痛
圖經曰白斂生衡山山谷今江淮州郡及

荆襄懷孟商齊諸州皆有之二月生苗多
在林中作蔓赤莖葉如小桑五月開花七
月結實根如鷄鴨卵三五枚同窠皮赤黑
肉白二月八月採根破片暴乾今醫治風
金瘡及面藥方多用之濠州有一種赤斂
功用與白斂同花實亦相類但表裏俱赤
耳
聖惠方治丁瘡以水調白歛末傅瘡上
外臺秘要備急治火湯灼爛用白斂末傅
之肘後方治發背白歛末傅并良

衍義曰白斂白及古今服餌方少有用者
多見於斂瘡方中二物多相須而行
青葙子





青葙子味苦微寒無毒主邪氣皮膚中熱風
瘙身癢殺三蟲惡瘡疥虱虚蝕下部𧏾瘡子

名草决明療唇口青一名草蒿一名萋蒿生
平谷道傍三月採莖葉陰乾五月六月採子
陶隱居云處處有似麥栅花其子甚細後
又有草蒿别本亦作草藁今生主療殊相
類形名又相似極多足爲疑而實兩種也
唐本注云此草苗高尺許葉細軟花紫白
色實作角子黑而扁光似莧實而大生下
濕地四月五月採荆襄人名爲崑崙草搗
汁單服大療温癘甘𧏾
禹錫等按蜀本圖經云葉細軟長亦爲蔓

今所在下濕地有
藥性論云青葙子一名草藁味苦平無毒
能治肝臟熱毒衝眼赤障青盲翳腫主惡
瘡疥瘙治下部蟲○瘡蕭炳云今主理眼
有青葙子圓又有一種花黄名陶珠術苗
相似
日華子云治五臟邪氣益腦髓明耳目鎭
肝堅筋骨去風寒濕痹苗止金瘡血
圖經曰青葙子生平谷道傍今江淮州郡
近道亦有之二月内生青苗長三四尺葉

闊似柳細軟莖似蒿青紅色六月七月内
生花上紅下白子黑光而扁有似莨菪根
似蒿根而白直下獨莖生根六月八月採
子又有一種花黄名陶珠術苗亦相似恐
不堪用之
雷公云凡用勿使思蓂子并鼠細子其二
件眞似青葙子只是味不同其思蓂子味
距煎之有涎凡用先燒鐵臼杵單搗用之
廣利方治鼻衂血出不止以青葙子汁三
合灌鼻中

三國志云魏略初平中有青牛先生常服
青葙子年如五六十者人或識之謂其已
百歲有餘耳
衍義曰青葙子經中并不言治眼藥性論
始言之能治肝臟熱毒衝眼赤障青盲蕭
炳亦云理眼日華子云益腦髓明耳目鎭
肝今人多用之治眼殊不與經意相當
雚(音桓)菌(音郡)味鹹甘平微温有小毒主心痛温
中去長蟲白㿅(音癬)蟯(音饒)蟲螫毒毒癥瘕諸蟲
疽蝸去蛔蟲寸白惡瘡一名雚盧生東海池

澤及渤海章武八月採陰乾
得酒良畏雞子
陶隱居云出北來此亦無有形狀似菌云
鸜屎所化生一名鸜菌單末之猪肉臛和
食可以遣蛔蟲
唐本注云雚菌今出渤海蘆葦澤中鹹鹵
地自然有此菌爾亦非是鸜屎所化生也
其菌色白輕虚表裏相似與衆菌不同療
蚘蛔蟲有效
禹錫等按蜀本圖經云今出滄州秋雨以

時即有天旱及霖即稀日乾者良
藥性論云雚菌味苦能除腹内冷痛治白
秃
食療云菌子發五臟風壅經絡動痔病昏
多睡背膊四肢無力又菌子有數般槐樹
上生者良野田中者恐有毒殺人又多發
冷氣
外臺秘要治蛔蟲攻心如刺吐清汁雚蘆
一兩搗末羊肉臛和之日一頓服佳
金匱玉函云菌仰卷及赤色不可食木耳

青色及仰生者不可食
白及





白及味苦辛平微寒無毒主癰腫惡瘡敗疽
傷陰死肌胃中邪氣賊風鬼擊痱(音肥)緩不收
除白癬疥蟲一名甘根一名連及草生北山

川谷又冤句及越山
紫石英爲之使惡理石畏李核杏人
陶隱居云近道處處有之葉似杜若根形
似菱米節間有毛方用亦稀可以作糊
唐本注云此物山野人患手足皸(音軍)拆嚼
以塗之有效
禹錫等按蜀本圖經云葉似初生栟(音并)櫚
(音閭棕也)及藜蘆莖端生一臺四月開生紫花
七月實熟黄黑色冬凋根似菱三角白色
角頭生牙今出申州二月八月採根用

吴氏云神農苦黄帝辛季氏大寒雷公辛
無毒莖葉如生薑藜蘆十月華直上紫赤
根白連二月八月九月採
藥性論云白及使能治結熱不消主陰下
痿治面上䵟皰令人肌滑
日華子云味甘辛止驚邪血邪癇疾赤目
癥結發背瘰癧腸風痔瘻刀箭瘡撲損温
熱瘧疾血痢湯火瘡生肌止痛風痹
圖經曰白及生北山川谷又冤句及越山
今江淮河陜漢黔諸州皆有之生石山上

春生苗長一尺許似栟櫚及藜蘆莖端生
一臺葉兩指大青色夏花開紫七月結實
至熟黄黑色至冬而葉凋根似菱米有三
角白色角端生牙二月七月採根今醫治
金瘡及癰疽方中多用
經驗方治鼻衄不止甚者白及爲末津調
塗山根上立止
大戟






















大戟味苦甘寒大寒有小毒主蠱毒十二水
腹滿急痛積聚中風皮膚疼痛吐逆頸腋癰

腫頭痛發汗利大小腸一名卭鉅生常山十
二月採根陰乾○反甘草
陶隱居云近道處處皆有至猥賤也
禹錫等按唐本注云畏菖蒲蘆草鼠屎蜀
本圖經云苗似甘遂高大葉有白汁花黄
根似細苦參皮黄黑肉黄白五月採苗二
月八月採根用
爾雅蕎卭鉅注云今本草大戟也
藥性論云大戟使反芫花海藻毒用菖蒲
解之味苦辛有大毒破新陳下惡血癖塊

腹内雷鳴通月水善治瘀血能墮胎孕
日華子云小豆爲之使惡署預瀉毒藥泄
天行黄病温瘧破癥結
圖經曰大戟澤漆根也生常山今近道皆
有之春生紅牙漸長作叢高一尺已來葉
似初生楊柳小團三月四月開黄紫花團
圓似杏花又似蕪荑根似細苦參皮黄黑
肉黄白色秋冬採根陰乾淮甸出者莖圓
高三四尺花黄葉至心亦如百合苗江南
生者葉似芍藥醫家用治癮𤺋風及風毒

脚腫并煮水熱淋日再三日愈李絳兵部
手集方療水病無問年月深者雖復脉惡
亦主之大戟當歸橘皮各一大兩切以水
二大升煮取七分頓服利二三斗勿怪至
重不過再服禁毒食一年水下後更服永
不作此方傳於張尚客也
雷公云凡使勿用附生者若服冷泄氣不
禁即煎薺苨子湯解夫採得後於槐砧上
細剉與細剉海芋葉拌蒸從已至申去芋
葉㬠乾用之

太上八帝玄變經(大戟必瀉)
澤漆





澤漆味苦辛微寒無毒主皮膚熱大腹水氣
四肢面目浮腫丈夫陰氣不足利大小腸明
目輕身一名漆莖大戟苗也生太山川澤三

月三日七月七日採莖葉陰乾
小豆爲之使惡署預
陶隱居云此是大戟苗生時摘葉有汁故
名澤漆亦能嚙人肉
禹錫等按蜀本圖經云五月採日乾用
藥性論云澤漆使治皮肌熱利小便
日華子云冷微毒止瘧疾消痰退熱此即
大戟花川澤中有莖梗小有葉花黄葉似
嫩菜四五月採之
圖經曰澤漆大戟苗也生太山川澤今冀

州鼎州明州及近道亦有之生時摘葉有
白汁出亦能嚙人故以爲名然張仲景治
肺咳上氣脉沉者澤漆三斤以東流水五
斗煮取一㪷五升然後用半夏半升紫參
生薑白前各五兩甘草黄苓人參桂各三
兩八物㕮咀之内澤漆汁中煎取五升每
服五合日三至夜服盡
唐本餘有小毒逐水主蠱毒
聖惠方治十種水氣可用澤漆十斤於夏
間取莖嫩葉入水一斗研汁約二斗於銀

鍋内慢火熬如稀餳即止瓷器内收每日
空心温酒調下一茶匙以愈爲度
茵芋





茵芋味苦温微温有毒主五臟邪氣心腹寒
羸痩如瘧狀發作有時諸關節風濕痹痛

療久風濕走四肢脚弱一名芫花一名卑共
生太山川谷三月三日採葉陰乾
陶隱居云茵芋者出彭城今近道亦有莖
葉狀如莽草而細軟取用之皆連細莖方用
甚稀惟以合療風酒
禹錫等按蜀本圖經云苗高三四尺葉似
石榴短厚莖赤今似石南葉三月四月採
莖葉日乾藥性論云茵芋味苦辛有小毒
療人五臟寒熱似瘧諸關節中風痹拘急
攣痛治男子女人軟脚毒風治温瘧發作

有時日華子云治一切冷風筋骨怯弱羸
瘦入藥炙用出自海鹽形似石南樹生葉
厚五六七月採
圖經曰茵芋出太山川谷今雍州絳州華
州杭州亦有之春生苗高三四尺葉赤莖
似石榴而短厚又似石南葉四月開細白
花五月結實三月四月七月採葉連細莖
陰乾用或云日乾胡洽治賊風手足枯痹
四肢拘攣茵芋酒主之其方茵芋附子天
雄烏頭秦艽女萎防風防己躑躅石南細

辛桂心各一兩凡十二味切以絹袋盛清
酒一斗漬之冬七日夏三日春秋五日藥
成初服一合日三漸增之以微痹爲度
赭(音者)魁味甘平無毒主心腹積聚除三蟲生
山谷二月採
陶隱居云狀如小芋子肉白皮黄近道亦
有
唐本注云赭魁大者如斗小者如升葉似
杜蘅蔓生草木上有小毒陶所說者乃土
卵爾不堪藥用梁漢人名爲黄獨蒸食之


非赭魁也
禹錫等按蜀本圖經云苗蔓延生葉似蘿
摩根若菝葜皮紫黑肉黄赤大者輪菌如
升小者若拳今所在有之據本經云無毒
而蘇云有小毒又云陶所說者梁漢人蒸
食之則無毒明矣乃陶說者爲是也
陳藏器云按土卵蔓生根如芋人以灰汁
煑食之不聞有功也
貫衆






貫衆味苦微寒有毒主腹中邪熱氣諸毒殺
三蟲去寸白破癥瘕除頭風止金瘡○花療
惡瘡令人泄一名貫節一名貫渠一名百頭
一名虎卷一名扁符一名伯萍一名藥藻此
謂草鴟頭生玄山山谷及冤句少室山二月
八月採根陰乾雚菌爲之使

陶隱居云近道亦有葉如大蕨其根形色
毛芒全似老鴟頭故呼爲草鴟頭
禹錫等按爾雅云濼貫衆注葉圓銳莖毛
黑布地冬不死一名貫渠廣雅云貫節蜀
本云一名藥(音洛)藻○又圖經云苗似狗脊
狀如雉尾根直多枝皮黑肉赤曲者名草
鴟頭療頭風用之今所在山谷陰處有之
藥性論云貫衆使主腹熱赤小豆爲使殺
寸白蟲
圖經曰貫衆生玄山山谷及冤句少室山

今陜西河東州郡及荆襄間多有之而少
有花者春生苗赤葉大如蕨莖榦三棱葉
緑色似小鷄翎亦名鳳尾草根紫黑色形
如大瓜下有黑鬚毛又似老鴟爾雅云濼
(舒若切)貫衆郭璞注云葉圓銳莖毛黑布地
冬不死廣雅謂之貫節是也三月採根㬠
乾荆南人取根爲末水調服一錢七止鼻
血效
蕘(音堯)花味苦辛寒微寒有毒主傷寒温瘧下
十二水破積聚大堅癥瘕蕩滌腸胃中留癖

飲食寒熱邪氣利水道療痰飲咳嗽生咸陽
川谷及河南中牟六月採花陰乾
陶隱居云中牟者平時惟從河上來形似
芫花而極細白色比來隔絶殆不可得
唐本注云此藥苗似葫荽莖無刺花細黄
色四月五月收與芫花全不相似也
禹錫等按蜀本圖經云苗高二尺許生崗
原上今所在有之見用雍州者好
藥性論云蕘花使治咳逆上氣喉中腫滿
疰氣蠱毒痃癖氣塊下水腫等

衍義曰蕘花今京洛間甚多張仲景傷寒
論以蕘花治利者以其行水也水去則利
止其意如此然今人用時當以意斟酌不
可使過與其不及也仍須是有是證者方
可用
牙子






牙子味苦酸寒有毒主邪氣熱氣疥瘙惡瘍
瘡痔去白蟲一名狼牙一名狼齒一名狼子
生淮南川谷及冤句八月採根暴乾中濕腐
爛生衣殺人
蕪荑爲之使惡地牙子榆棗肌
陶隱居云近道處處有之其根芽亦似獸
之牙齒也禹錫等按蜀經云苗似蛇苺而
厚大深緑色根萌芽若獸之牙今所在有
之二月三月採牙日乾

藥性論云狼芽使味苦能治浮風瘙癢殺
寸白蟲煎汁洗惡瘡
日華子云殺腹臟一切蟲止赤白痢煎服
圖經曰牙子即狼牙子生淮南川谷及冤
句今江東京東州郡多有之苗似蛇苺而
厚大深緑色根黑若獸之牙齒故以名之
三月八月採根日乾古方多用治蛇毒其
法取獨莖狼牙搗臘月猪脂和以傅上立
差又楊炎南行方云六月以前用葉以後
用根生㕮咀以木葉裹之煻火炮令熱用

熨瘡上冷即止張仲景治婦人陰瘡亦單
用之
聖惠方治陰瘡洗方用狼牙五兩細剉水
五升煮至三升温洗之
外臺秘要范汪治寸白蟲方狼牙五兩搗
末蜜圓如麻子宿不食明旦以漿水下一
合服盡差之○又方治金瘡狼牙草莖葉
熟搗傅貼之兼止血○又方治婦人陰蝕
若中爛傷狼牙三兩㕮咀以水四升煮去
滓内苦酒如鷄子一杯以綿濡湯瀝患處

日四五即愈
千金方治小兒陰瘡濃煑狼牙草洗之又
治射工即水弩子也以狼牙葉冬取根搗
令熟傅之
及已味苦平有毒主諸惡瘡疥痂瘻蝕及牛
馬諸瘡
陶隱居云今人多用以合瘡疥膏甚驗
唐本注云此草一莖莖頭四葉葉隙著白
花好生山谷陰虚軟地根似細辛而黑有
毒入口使人吐血今以當杜蘅非也疥瘙

必須用之
禹錫等按蜀本圖經云二月採根日乾之
藥性論云及己亦可單用能治瘑疥
日華子云主頭瘡白秃風瘙皮膚癢可煎
汁浸并傅
羊躑躅











羊躑躅味辛温有大毒主賊風在皮膚中滛
滛痛温瘧惡毒諸痹邪氣鬼疰蠱毒一名玉
支生太行山川谷及淮南山三月採花陰乾
陶隱居云近道諸山皆有之花苗似鹿葱

羊誤食其葉躑躅而死故以爲名不可近
眼唐本注云玉支躑躅一名陶於栀子注
云是躑躅子名玉支非也花亦不似鹿葱
正似旋葍花色黄者也
今注其苗樹生高三四尺葉似桃葉花似
山石榴
禹錫等按蜀本圖經云樹生高二尺葉似
桃葉花黄似瓜花三月四月採花日乾今
所在有之
藥性論羊躑躅惡諸石及麵不入湯服也

圖經曰羊躑躅生太行山川谷及淮南山
今所在有之春生苗似鹿葱葉似紅花莖
高三四尺夏開花似陵霄山石榴旋葍輩
而正黃色羊誤食其葉則躑躅而死故以
爲名三月四月採花陰乾今嶺南蜀道山
谷遍生皆深紅色如錦綉然或云此種不
入藥古大方多用躑躅如胡洽治時行赤
散及治五嗽四滿圓之類及治風諸酒方
皆雜用之又治百病風濕等魯王酒中亦
用躑躅花今醫方捋脚湯中多用之南方

治蠱毒下血有躑躅花散甚勝
三種海藥餘
瓶香謹按陳藏器云生南海山谷草之狀也
味寒無毒主天行時氣鬼魅邪精等并宜燒
之又於水煮善洗水腫浮氣與土薑芥子等
煎浴湯治風瘧甚驗也
釵子股謹按陳氏云生嶺南及南海諸山每
莖三十根狀似細辛味苦平無毒主解毒癰
疽神驗忠萬州者佳草莖功力相似以水煎
服縁嶺南多毒家家貯之

宜南草謹按廣州記云生廣南山谷有莢長
二尺許内有薄片似紙大小如蟬翼主邪小
男女以緋絹袋盛一身佩之臂上辟惡止驚
此草生南方故作南北字今人多以男女非
也宜男草者即萱草是
二十五種陳藏器餘
藒(音挈)車香味辛温主鬼氣去臭及蟲魚蛀蚛
生彭城高數尺白花爾雅曰藒車䒗(音乞)輿郭
注云香草也廣志云黄葉白花也
海藥按廣志云生海南山谷陳氏云主霍

亂辟惡氣裛衣甚好蛀者煎此香冷淋之
善辛蛀蚛也
朝生暮落花主惡瘡疽𧏾疥癰蟻瘻等并日
乾末和生油塗之生糞穢處頭如筆紫色朝
生暮落小兒呼爲狗溺臺又名鬼筆菌從地
出者皆主瘡疥牛糞黑菌尤佳更有燒作灰
地經秋雨生菌重臺名仙帽大主血
街洞根味苦平無毒主熱毒蛇犬蟲癰瘡等
毒功用同陳家白藥苗蔓亦相似嶺南恩州
枝根陰乾

海藥謹按廣州記云生嶺南及海隅苗蔓
如土瓜根相似味辛温無毒主一切毒氣
及蛇傷并取其根磨服之應是著諸般毒
悉皆吐出
井口邊草主小兒啼著母卧席下勿令母知
㹠耳草主溪毒射工絞汁服滓傅瘡上
百一方豚耳多種未知何是菘菜白葉者
亦名豚耳顔氏家訓馬莧一名豚馬齒莧
也又車前葉圓者亦名豚耳
燈花末傅金瘡止血生肉令瘡黑今燭花落

有喜事不爾得錢之兆也
千金䥶草主蛇蝎蟲咬等毒取草搗傅瘡上
生肌止痛生江南高二三尺也
斷罐草主丁瘡合白牙荲(耻六切羊啼菜也)菜青苔
半夏地骨皮蜂窠小兒髮緋帛并等分作灰
五月採搗和諸藥末服一錢七丁根出也
𦵧杷草






𦵧杷草秋穗子并染皂黑人鬢髮令人不老
生山道傍
圖經曰𦵧杷草主療丈夫血痢不療婦人
若患積年疳痢即用其根俗間頻服有效
患血痢𦵧杷草二斤搗絞取汁一小升内
白麫半鷄子許和之調令匀空腹頓服之
極重者不過三服若無生者收取苗陰乾
爲散患痢者取散一方寸七和蜜水半盞

服之
禹錫等云𦵧杷草出近世古方未見其用
者雖陳藏器嘗言其黑人鬢髮令不老生
道傍然未甚詳悉太宗皇帝御書記其主
療甚爲精至謹用書於本草圖經外類篇
首云
百草灰主腋臭及金瘡五月五目採露取之
一百種陰乾燒作灰以井華水爲團重燒令
白以釅醋和爲餅腋下挾之乾即易當抽一
身痛悶瘡出即止以水小便洗之不過三兩

度又主金瘡止血生肌取灰和石灰爲團燒
令白刮傅瘡上
産死婦人冢上草主小兒醋瘡取之勿回顧
作浴湯洗之不過三度佳
孝子衫襟灰傅面䵟
靈床下鞋履主脚氣
虻母草葉卷如實中有血蟲羽化爲虻便能
咬人生塞北草葉如葵以葉合和桂杵爲末
傅人馬山行無復虻來
故蓑衣結燒爲灰和油傅蠼螋溺瘡佳

故炊帚主人面生白駁以月蝕夜和諸藥燒
成灰和苦酒合爲泥傅之
天羅勒主溪毒挼碎傅之瘡上似天羅勒生
江南平地
毛蓼主癰腫疽瘻瘰癧杵碎内瘡中引膿血
生肌亦作湯洗瘡兼濯足治脚氣生山足似
烏蓼葉上有毛根冬不死也
蛇芮草主蛇虺及毒蟲等螫取根葉搗傅咬
處當下黄水生平地葉似苦杖而小節赤高
一二尺種之辟蛇又有一種草莖圓似苧亦

傅蛇毒
百一方東關有草狀如苧莖方節赤挼傅
蛇毒如摘却亦名蛇芮草二草總能主蛇
未知何者的是有鼠芮草如菖蒲出山石
上取根藥鼠立死
萬一藤主蛇咬杵篩以水和如泥傅癰上藤
蔓如小豆生嶺南亦名萬吉
螺黶草主癰腫風疹脚氣腫搗傅之亦煮湯
洗腫處藤生石上似螺黶微有赤色背有少
毛

繼母草主惡瘡杵傅之生塞北川原有紫碧
花花有角角上有刺蒿之類也亦名繼母藉
甲煎味辛平無毒主甲疽瘡及雜瘡難差者
蟲蜂蛇蝎所螫疼小兒頭瘡吻瘡耳後月蝕
瘡并傅之合諸藥及美果花燒成灰和蠟成
口脂所主與甲煎略同三年者治蟲雜瘡及
口旁嚵瘡甲疽等瘡
金瘡小草味甘平無毒主金瘡止血長肌斷
鼻中衂血取葉挼碎傅之又預和石灰杵爲
圓日乾臨時刮傅亦煮服斷血瘀及卒下血

生江南村落田野間下濕地高一二寸許如
齊葉短春夏間有淺紫花長一粳米也
鬼釵草味苦平無毒主蛇及蜘蛛咬杵碎傅
之亦搗絞汁服生池畔葉有椏方莖子作釵
脚著人衣如針北人呼爲鬼針


圖經衍義本草卷之十七


