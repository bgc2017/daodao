










圖經衍義本草卷之三十七嚴四
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　米穀部上品
　　　胡麻






胡麻味甘平無毒主傷中虚羸補五内益氣
力長肌肉填髓腦堅筋骨療金瘡止痛及傷
寒温瘧大吐後虚熱羸困久服輕身不老明
耳目耐饑渴延年以作油微寒利大腸胞衣
不落生者摩瘡腫生秃髮一名巨勝一名狗
虱一名方莖一名鴻藏葉名靑蘘生上黨川
澤
　圖經曰胡麻巨勝也生上黨川澤青蘘巨
　勝苗也生中原川谷今并處處有之皆園
　圃所種稀復野生苗梗如麻而葉圓銳光

　澤嫩時可作蔬道家多食之謹按廣雅云
　狗虱巨勝也藤苰胡麻也陶隱居云其莖
　方者名巨勝圓者名胡麻如此巨勝胡麻
　爲二物矣或云本生胡中形體類麻故名
　胡麻又八穀之中最爲大勝故名巨勝如
　此似一物二名也然則仙方乃有服食胡
　麻巨勝二法功用小别疑本一物而種之
　有二如天雄附子之類故葛稚川亦云胡
　麻中有一葉兩莢者爲巨勝是也食甚甘
　當九蒸曝熬擣之可以斷穀又以白蜜合

　丸曰靜神丸服之益肺潤五臟壓取油主
　大熱秘腸結服一合則通利
　藥性論云葉擣汁沐浴甚良又牛傷熱擣
　汁灌之立差又患崩中血凝疰者生取一
　升擣内熱湯中絞取半升立愈巨勝者仙
　經所重白蜜一升子一升合之名曰靜神
　丸常服之治肺氣潤五臟其功至多亦能
　休糧填人骨髓其有益於男子患人虚而
　吸吸加胡麻用
　唐本注云此麻以角作八稜者爲巨勝四

　稜者名胡麻都以烏者良白者劣爾生嚼
　塗小兒頭瘡及浸淫惡瘡大效
　禹錫云按吴氏云胡麻一名方金神農雷
　公甘平無毒秋採青蘘一名夢神
　抱朴子云巨勝一名胡麻餌服之不老耐
　風濕
　新注云胡麻白大豆棗三物同九蒸九曝
　作團食令人不饑延年斷穀又合蒼耳子
　爲散服之治風
　食療云潤五臟主火灼山田種爲四稜土

　地有異功力同休糧人重之填骨又補虚
　氣
　聖惠方治五臟虚損羸瘦益氣力堅筋骨
　巨勝蒸曝各九遍每取二合用湯浸布裹
　挼去皮再研水濾取汁煎和粳米煮粥食
　之
　外臺秘要治手脚酸疼兼微腫烏麻五升
　碎之酒一升浸一宿隨多少飲
　千金方常服明目洞視胡麻一石蒸之三
　十遍末酒服每日一升○又方治腰脚疼

　痛胡麻一升新者熬令香杵篩日服一大
　升許一升即永差酒飲羹汁蜜湯皆可服
　之
　經驗後方治暑毒救生散新胡麻一升内
　炒令黑色取出攤冷碾末新汲水調三錢
　七或丸如彈子新水化下凡著熱外不得
　以冷物逼外得冷即死
　修眞秘㫖神仙服胡麻法服之能除一切
　痼病至一年面光澤不饑三年水火不能
　害行及奔馬久服長生上黨者尤佳胡麻

　二斗淨淘上甑蒸令氣遍出日乾以水淘
　去沫即蒸如此九度以湯脱去皮簸令淨
　炒令香杵爲末蜜丸如彈子大每温酒化
　下一丸忌毒物生菜等
　續齊諧記漢明帝永平十五年中剡縣有
　劉晨阮肇二人入天台山採藥迷失道路
　忽逢一溪過之過遇二女以劉阮姓名呼
　之如舊識耳曰郞等來何晚耶遂邀之過
　家設胡麻飯以延之故唐詩有云御羹和
　石高香飯進胡麻

　衍義曰胡麻諸家之說參差不一止是今
　脂麻更無他義蓋其種出於大宛故言胡
　麻今胡地所出者皆肥大其紋鵲其色紫
　黑故如此區别取油亦多故詩云松下飯
　胡麻此乃是所食之穀無疑與白油麻爲
　一等如川大黄川當歸川升麻上黨人參
　齊州半夏之類不可與他土者更爲二物
　蓋特以其地之所宜立名也是知胡麻與
　白油麻爲一物嘗官於順安軍雄霸州之
　間備見之又二條皆言無毒治療大同今

　之用白油麻世不可一日闕也然亦不至
　於大寒宜兩審之
青蘘味甘寒無毒主五臟邪氣風寒濕痹益
氣補腦髓堅筋骨久服耳目聰明不饑不老
增壽巨勝苗也生中原川谷
　圖經曰文具胡麻條下
　陶隱居云胡麻葉也甚肥滑亦可以沐頭
　但不知云何服之仙方并無用此法正當
　陰乾搗爲丸散旣服其實故不復假苗五
　符巨勝丸方亦云葉名靑蘘本生大宛度

　來千年爾
　唐本注云青蘘本經在草部上品中旣堪
　食今從胡麻條下
　衍義曰靑蘘即油麻葉也陶隱居注亦曰
　胡麻葉也胡地脂麻鵲色子頗大日華子
　云葉作湯沐潤毛髮乃是今人所取胡麻
　葉以湯浸之良乆涎出湯遂稠黄色婦人
　用之梳髮由是言之胡麻與白油麻今之
　所謂脂麻者是矣青蘘即其葉也
　　麻蕡






麻蕡味辛平有毒主五勞七傷利五臟下血
寒氣破積止痹散膿多食令人見鬼狂走久
服通神明輕身一名麻勃此麻花上勃勃者
七月七日採良○麻子味甘平無毒主補中
益氣中風汗出逐水利小便破積血復血脉

乳婦産後餘疾長髮可爲沐藥乆服肥健不
老神仙九月採入土者損人生太山川谷畏
牡蠣白薇惡茯苓
　圖經曰麻蕡麻子生太山川谷今處處有
　皆園圃所蒔績其皮以爲布者麻蕡一名
　麻勃麻上花勃勃者七月七日採麻子九
　月採入土者不用陶隱居以麻蕡爲牡麻
　牡麻則無花蘇恭以爲即實非花也又引
　爾雅賁枲實及禮云苴麻之有蕡者皆謂
　蕡爲子也謂陶重出子條爲誤按本經麻

　蕡主七傷利五臟多食令人狂走觀古今
　方書用麻子所治亦爾又麻花非所食之
　物如蘇之論似當矣然朱子云麻蕡味辛
　麻子味甘此又似二物疑本草與爾雅禮
　記有稱謂不同者耳又古方亦有用麻花
　者云味苦主諸風及女經不利以䗪蟲爲
　使然則蕡也子也花也其三物乎其葉與
　桐葉合搗浸水沐髮令長潤皮靑淋湯濯
　瘀血根煮汁冷服主下血不止今用麻人
　極難去殻醫家多以水浸經三兩日令殻

　破曝乾新瓦上擂取白用
　藥性論云麻花白麻是也味苦微熱無毒
　能治一百二十種惡風黑色遍身苦癢逐
　諸風惡血主女人經候不通䗪蟲爲使又
　葉沐髮長潤靑麻湯淋瘀血又主下血不
　止
　陶隱居云麻蕡即牡麻牡麻則無實今人
　作布及履用之麻勃方藥亦少用術家合
　人參服令逆知未來事其子中人合丸藥
　并釀酒大善然而其性滑利麻根汁及煮

　飲之亦主瘀血石淋
　禹錫云按爾雅云黂枲實釋曰枲麻也麻
　蕡子也儀禮注苴麻之有黂者又禹貢青
　州厥貢岱畎絲枲是也又曰荸麻釋曰苴
　麻之盛子者也一名荸一名麻母
　日華子云大麻補虚勞逐一切風氣長肌
　肉益毛髮去皮膚頑痹下水氣及下乳止
　消渇催生治横逆産
　陳士良云大麻人主肺臟潤五臟利大小
　便疏風氣不宜多食損血脉滑精氣痿陽

　氣婦人多食發帶疾
　食療云微寒治大小便不通髮落破血不
　饑能寒取汁煮粥去五臟風潤肺治關節
　不通髮落通血脉治氣青葉甚長髮研麻
　子汁沐髮即生長麻子一升白羊脂七兩
　蠟五兩白蜜一合和杵蒸食之不饑洞神
　經又取大麻日中服子末三升東行茱萸
　根剉八升漬之平旦服之二升至夜蟲下
　要見鬼者取生麻子菖蒲鬼臼等分杵爲
　丸彈子大每朝向日服一丸服滿百日即

　見鬼也
　聖惠方治生眉毛用七月烏麻花陰乾爲
　末生烏麻油浸每夜傅之
　外臺秘要治瘰癧七月七日出時收麻花
　五月五日收葉二件作炷子於癧上灸百
　壯○又方治虚勞下焦虚熱骨節煩疼肌
　肉急小便不利大便數少吸吸口燥少氣
　淋石熱大麻人五合研水二升煮去半分
　服四五劑差
　千金方治髮落不生令長麻子一升熬黑

　壓油以傅頭長髮妙○又方治風癲百病
　麻人四升水六升猛火煮令牙生去滓煎
　取七升旦空心服或發或不發或多狂語
　勿怪之但人摩手足須定凡進二劑愈
　又方主産後血不去麻子五升酒一升漬
　一宿明旦去滓温服一升先食不差方再
　服一升不吐不下不得與男子通一月將
　養如初差
　肘後方治淋下血麻根十枚水五升煮取
　二升一服血止神驗

　食醫心鏡治風水腹大臍腰重痛不可轉
　動冬麻子半升碎水研瀘取汁米二合以
　麻子汁煮作稀粥著葱椒薑豉空心服之
　○又方主五淋小便赤少莖中疼痛冬麻
　子一升杵研瀘取汁二升和米三合煮粥
　著葱椒薑豉煮空心服之
　新續十全方令易産大麻根三莖水一升
　煎取半升頓服立産衣不下服之亦下
　子母秘録産後穢污不盡腹滿麻子三兩
　酒五升煮取一升分温二服當下惡物○

　又方治小兒赤白痢多體弱不堪大困重
　者麻子一合炒令香熟末服一錢七蜜漿
　水和服立效
　　　白油麻





白油麻大寒無毒治虚勞滑腸胃行風氣通

血脉主頭浮風潤肌食後生啖一合終身不
輟與乳母食其孩子永不病生若客熱可作
飲汁服之停乆者發霍亂又生嚼傅小兒頭
上諸瘡良乆食抽人肌肉生則寒炒則熱又
葉擣和漿水絞去滓沐髮去風潤髮其油冷
常食所用也無毒發冷疾滑骨髓發臟腑渴
困脾臟殺五黄下三焦熱毒氣通大小腸治
蛔心痛傅一切瘡疥癬殺一切蟲取油一合
雞子兩顆芒消一兩攪服之少時即瀉治熱
毒甚良治飲食物須逐日熬熟用經宿即動

氣有牙齒并脾胃疾人切不可吃陳者煎膏
生肌長肉止痛消癰腫補皮裂
　油麻本經舊不著條然古醫方多用之無
　毒滑腸胃行風氣久食消人肌肉生則寒
　炒熟則熱仙方蒸以辟穀壓笮爲油大寒
　發冷疾滑精髓發臟腑渴令人脾困然治
　癰疽熱病近效方婆羅門僧療大風疾并
　壓丹石熱毒熱風手脚不遂用消石一大
　兩生爲麻油二大升合内鐺中以土墼蓋
　口以紙泥固濟勿令氣出細進火煎之其

　藥未熟時氣腥候香氣發即熟更以生油
　麻二大升和合又微火煎之以意斟量得
　所即内不津器中服法患大風者用火爲
　使在室中重作小紙屋子外然火令患人
　在紙屋中發汗日服一大合病人力壯日
　二服服之三七日頭面疱瘡皆滅
　外臺秘要治胸喉間覺有癥蟲上下偏聞
　葱豉食香此是髮蟲油煎葱豉令香二日
　不食張口而卧將油葱豉致口邊蟲當漸
　出徐徐以物引去之

　經驗後方治蚰蜒踟蛛子咬人用油麻研
　傅之差孫眞人同
　斗門方治産後脫腸不收用油五斤煉熟
　以盆盛後温却令産婦坐油盆中約一頓
　飯久用皂角炙令脆去麤皮爲末少許吹
　入鼻中令作嚏立差神效
　衍義曰白油麻與胡麻一等但以其色言
　之比胡麻差淡亦不全白今人止謂之脂
　麻前條已具炒熟乘熱壓出油而謂之生
　油但可點照須再煎煉方謂之熟油始可

　食復不中點照亦一異也如鐵自火中出
　而謂之生鐵亦此義也
飴糖糖味甘微温主補虚乏止渴去血○飴
　(音/貽)
　陶隱居云方家用飴糖乃云膠飴皆是濕
　糖如厚蜜者建中湯多用之其凝强及牽
　白者不入藥今酒麴糖用糵猶同是米麥
　而爲中上之異糖當以和潤爲優以醺亂
　爲劣也
　食療云主吐血健脾凝强者爲良主打損

　瘀血熬令焦和酒服之能下惡血又傷寒
　大毒軟於蔓菁薤汁中煮一沸頓服之○
　外臺秘要誤吞錢取飴糖一斤漸漸盡食
　之環及釵便出
　肘後方魚骨哽在喉中衆法不能去飴糖
　丸如鷄子黄大吞之不出大作丸用妙○
　衍義曰飴糖即餳是也多食動脾風今醫
　家用以和藥糯與粟米作者佳餘不堪用
　蜀黍米亦可造不思食人少食之亦使脾
　胃氣和唐白樂天詩一楪較牙餳者是此



圖經衍義本草卷之三十七







