










圖經衍義本草卷之二十三君四
宋通直郎辨驗藥材寇宗奭編撰
宋太醫助教辨驗藥材許洪校正
木部中品
秦椒











秦椒味辛温生温熟寒有毒主風邪氣温中
除寒痹堅齒髮明目療喉痹吐逆疝瘕去老
血産後餘疾腹痛出汗利五臟乆服輕身好
顔色耐老增年通神生太山川谷及秦嶺上
或琅琊八月九月采實惡栝蔞防葵畏雌黄

圖經曰秦椒生太山川谷及秦嶺上或琅
琊今秦鳳間及明越金商州皆有之初秋
生花秋末結實九月十月采陶隱居云似
椒而大色黃黑或呼大椒蘇恭云葉及莖
子都似蜀椒但實細味短爾雅云檓大椒
郭璞云椒叢生實大者名爲檓詩唐風云
椒聊且陸機疏云椒似茱萸有針刺莖葉
堅而滑蜀人作茶吴人作茗皆合煑其葉
以爲香今成皋諸山謂之竹葉椒其木亦
如蜀椒少毒熱不中合藥可著飲食中又

用蒸雞豚最佳
藥性論云秦椒君味苦辛能治惡風遍身
四肢𤸷痹口齒浮腫揺動主女人月閉不
通治産後惡血痢多年痢主生髮療腹中
冷痛
陶隱居云今從西來形似椒而大色黄黑
味亦頗有椒氣或呼爲大椒又云即今樛
樹而樛子是猪椒恐謬樛(居虬切)
孟詵云秦椒温滅瘢長毛去血若齒痛醋
煎含之又損瘡中風者以麫作餛飩灰中

燒之使熱斷使口開封其瘡上冷即易之
又法去閉口者水洗麫拌煮作粥空腹吞
之以飯壓之重者再服
傷寒類要治膏癉其人飲少小便多方秦
椒一分出汗瓜蒂二分末水服方寸七日
三服
續千金方治蟲入耳椒末一錢醋半盞浸
良久少少灌耳蟲自耳出
衍義曰秦椒此秦地所出者故言秦椒大
率椒株皆相似秦椒但葉差大椒粒亦大

而紋低不若蜀椒皺紋高爲異也然秦地
亦有蜀種椒如此區别
山茱萸











山茱萸味酸平微温無毒主心下邪氣寒熱
温中逐寒濕痹去三蟲腸胃風邪寒熱疝瘕
頭風風氣去來鼻塞目黄耳聾面疱温中下
氣出汗强陰益精安五臟通九竅止小便利
久服輕身明目强力長年一名蜀棗一名雞
足一名妓實生漢中山谷及琅琊冤句東海
承縣九月十月采實陰乾蓼實爲之使惡桔


梗防風防己
圖經曰山茱萸生漢中山谷及琅琊冤句
東海承縣今海州亦有之木高丈餘葉似
榆花白子初熟未乾赤色似胡□子有核
亦可啖既乾皮甚薄九月十月采實陰乾
吴普云一名鼠矢葉如梅有刺毛二月花
如杏四月實如酸棗赤五月采實似此小
異也
陶隱居云出近道諸山中大樹子初熟未
乾赤色亦可啖既乾皮甚薄當以合核爲

用爾
禹錫等按藥性論云山茱萸使味鹹辛大
熱治腦骨痛止月水不定補腎氣興陽堅
長陰莖添精髓療耳鳴除面上瘡主能發
汗止老人尿不節
日華子云暖腰膝助水臟除一切風逐一
切氣破癥結治酒齄
雷公云凡使勿用雀兒蘇眞似山茱萸只
是核八棱不入藥用使山茱萸須去内核
每修事去核子一片取内皮用只秤成四

兩已來緩火熬之方用能壯元氣秘精核
能滑精
衍義曰山茱萸與茱萸甚不相類山茱萸
色紅大如枸杞子吴菜萸如川椒初結子
時其大小亦不過椒色正青得名則一治
療又不同未審當日何縁如此命名然山
茱萸能養腎臟無一不宜經與注所說備
矣
紫葳







紫葳(音威)味酸微寒無毒主婦人産乳餘疾崩
中癥瘕血閉寒熱羸瘦養胎莖葉味苦無毒
主痿蹶益氣一名凌苕一名茇華一名凌霄
花生西海川谷及山陽
圖經曰紫葳凌霄花也生西海川谷及山
陽今處處皆有多生山中人家園圃亦或

種蒔初作藤蔓生依大木歲久延引至巓
而有花其花黄赤夏中乃盛陶隱居云詩
有苕之華郭云凌霄又蘇恭引爾雅釋草
云苕郭云又名陵霄按今爾雅注苕一名
陵時本草云而無陵霄之說豈古今所傳
書有異同邪又據陸機及孔穎達疏義亦
云苕一名陵時陵時乃是鼠尾草之别名
郭又謂苕爲陵時本草云紫葳無陵時之
名而鼠尾草有之乃知陶蘇所引是以陵
時作陵霄耳又陵霄非草類益可明其誤

矣今醫家多采其花乾之入婦人血崩風
毒藥又治少女血熱風毒四肢皮膚生癮
疹并行經脉方陵霄花不以多少擣羅爲
散每服二錢温酒調下食前服甚效
藥性論云紫葳臣一名女葳畏鹵鹹味甘
主熱風風癇大小便不利腸中結實止産
後奔血不定淋瀝安胎
日華子云根治熱風身癢游風風疹治瘀
血帶下花葉功用同
斗門方治暴耳聾凌霄葉爛杵自然汁灌


耳内瘥
衍義曰紫葳今蔓延而生謂之爲草又有
木身謂之爲木又須物而上然幹不逐冬
斃亦得木之多也故分入木部爲至當唐
白樂天詩有木名凌霄擢秀非孤標由是
益知非草也本經又云莖葉味苦是與瞿
麥别一種甚明唐本注云且紫葳瞿麥皆
本經所載若用瞿麥根爲紫葳何得復用
莖葉此說盡矣然其花赭黄色本條雖不
言其花又却言莖葉味苦則紫葳爲花故

可知矣
胡桐泪





胡桐泪味鹹苦大寒無毒王大毒熱心腹煩
滿水和服之取吐又主牛馬急黄黑汗水研
三二兩灌之立瘥又爲金銀焊藥出肅州以

西平澤及山谷中形似黃礬而堅實有夾爛
木者云是胡桐樹滋淪入土石鹹鹵地作之
其樹高大皮葉似白楊青桐桑輩故名胡桐
木堪器用又名胡桐律律泪聲訛也西域傳
云胡桐似桑而曲
圖經曰胡桐泪出肅州以西平澤及山谷
中今西蕃亦有商人貨之者相傳其木甚
高大皮似白楊青桐輩其葉初生似柳漸
大則似桑桐輩其津液淪入地中與大石
相著冬月采得之狀如黄礬薑石味極鹹

苦得水便消如消石也古方稀用今治口
齒家爲最要之物一名胡桐律泪聲近也
然有一種木律極相類不堪用也
日華子云治風蚛牙齒痛有二般木律不
中入藥用石律形如小石片子黃土色者
爲上即中入齒藥用兼殺火毒并麫毒
海藥云謹按嶺表記云主風疳𧏾齒牙疼
痛骨槽風勞能軟一切物多服令人吐作
律字非
猪苓






猪苓味甘苦平無毒主痎(音皆)瘧解毒蠱疰不
祥利水道久服輕身耐老一名豭猪屎生衡
山山谷及濟陰冤句二月八月采陰乾
圖經云猪苓生衡山山谷及濟陰冤句今
蜀州眉州亦有之舊說是楓木苓今則不

必楓根下乃有生土底皮黑作塊似猪糞
故以名之又名地烏桃二月八月采陰乾
削去皮肉白而實者佳莊子謂之豕橐司
馬彪注云一名苓根似猪矢治渴
藥性論云猪苓臣微熱解傷寒温疫大熱
發汗主腫脹滿腹急痛
陶隱居云舊云是楓樹苓其皮至黑作塊
似猪屎故以名之肉白而實者佳削去黑
皮用
禹錫云按吴氏云猪苓神農甘雷公苦無

毒甘
雷公云凡採得用銅刀削去麤皮一重薄
切下東流水浸一夜至明漉出細切以升
麻葉對蒸一日出去升麻葉令淨㬠乾用
外臺秘要治奸娠患子淋猪苓五兩一味
末以白湯三合服方寸七漸至二七日三
夜二
子母秘録治奸娠從脚上至腹腫小便不
利微渴猪苓五兩末以熟水服方寸七日
三服

楊氏産乳療通體遍身腫小便不利猪苓
五兩搗篩煎水三合調服方寸七加至二
七
衍義曰猪苓行水之功多久服必損腎氣
昏人目果欲乆服者更宜詳審
烏藥












烏藥味辛温無毒主中惡心腹痛蠱毒疰忤
鬼氣宿食不消天行疫瘴膀胱腎間冷氣攻
衝背膂婦人血氣小兒腹中諸蟲其葉及根
嫩時采作茶片炙碾煎服能補中益氣偏止

小便滑數生嶺南邕容州及江南樹生似茶
高丈餘一葉三椏葉青陰白根色黑褐作車
轂形狀似山芍藥根又似烏樟根自餘直根
者不堪一名旁其八月採根
圖經曰烏藥生嶺南邕容州及江南今台
州雷州衡州亦有之以天台者爲勝木似
茶檟高五七尺葉微圓而尖作三椏面青
背白五月開細花黄白色六月結實如山
芍藥而有極粗大者又似釣樟根然根有
二種嶺南者黑褐色而堅硬天台者白而

虚軟并八月採根以作車轂形如連珠狀
者佳或云天台出者香白可愛而不及海
南者力大
禹錫云按日華子云治一切氣除一切冷
霍亂及反胃吐食瀉痢癰癤疥癩并解冷
熱其功不可悉載猫犬百病并可磨服
斗門方陰毒傷寒烏藥子一合炒令黑烟
起投水中煎三五沸服一大盞候汗出回
陽立可
衍義曰烏藥和來氣少走泄多但不甚剛

猛與沉香同磨作湯點治胸腹冷氣甚定
當
没藥





没藥味苦平無毒主破血止痛療金瘡杖瘡
諸惡瘡痔漏卒下血目中翳暈痛膚赤生波

斯國似安息香其塊大小不定黑色
圖經曰没藥生波斯國今海嶺諸國及廣
州或有之木之根株皆如橄欖葉青而密
歲久者則有膏液流滴在地下凝結成塊
或大或小亦類安息香採無時○今方多
用治婦人内傷痛楚又治血暈及臍腹病
刺者没藥一物研細温酒調一錢便止
○又治歷節諸風骨節疼痛晝夜不可忍
者没藥半兩研虎腦骨三兩塗酥炙黄色
先擣羅爲散與没藥同研令細温酒調二

錢日三服大佳
禹錫云按藥性論云没藥單用亦得味苦
辛能主打榼損心腹血瘀傷折踒跌筋骨
瘀痛金刃所損痛不可忍皆以酒投飲之
良
日華子云破癥結宿血消腫毒
海藥云謹按徐表南州記生波斯國是彼
處松脂也狀如神香赤黑色味苦辛温無
毒主折傷馬墜推陳置新能生好血凡服
皆須研爛以熱酒調服

衍義曰没藥大槪通滯血打撲損疼痛皆
以酒化服血滯則氣壅淤氣壅淤則經絡
滿急經絡滿急故痛且腫凡打撲著肌肉
須腫脹者經絡傷氣血不行壅淤故如是
龍眼






龍眼味甘平無毒主五臟邪氣安志厭食除
蟲去毒乆服强魂聰明輕身不老通神明一
名益智其大者似檳榔生南海山谷
陶隱居云廣州别有龍眼似荔枝而小非
益智恐彼人别名今者爲益智爾食之并
利人
唐本注云益智似連翹子頭未開者味甘
辛殊不似檳榔其苗葉花根與豆蔻無别
惟子小爾龍眼一名益智而益智非龍眼
也其龍眼樹似荔枝葉若林檎花白子

檳榔有鱗甲味甘酸
衍義曰龍眼經曰一名益智今專爲果未
見入藥補注不言神農本草編入木部中
品果部中復不曾收入今除爲果之外别
無龍眼若謂爲益智子則專調諸氣今爲
果者復不能也矧自有益智條遠不相當
故知木部龍眼即便是今爲果者按今注
云甘味歸脾而能益智此說甚當
菴摩勒




菴摩勒味苦甘寒無毒主風虚熱氣一名餘
甘生嶺南交廣愛等州
圖經曰菴摩勒餘甘子也生嶺南交廣愛
等州今二廣諸郡及西川蠻界山谷中皆
有之
衍義曰菴摩勒餘甘子也解金石毒爲末


作湯點服佛經中謂菴摩勒者是此蓋西
度有之
衛矛





衛矛味苦寒無毒主女子崩中下血腹滿汗
出除邪殺鬼毒蠱疰中惡腹痛去白蟲消皮

膚風毒腫令陰中解一名鬼箭生霍山山谷
八月採陰乾
圖經曰衛矛鬼箭也出霍山山谷今江淮
州郡或有之三月以後生莖苗長四五尺
許其榦有一羽狀如箭翎葉亦似山茶青
色八月十一月十二月采條莖陰乾其木
亦名狗骨○崔氏方療惡疰在心痛不可
忍有鬼箭羽湯集驗方療卒暴心痛或中
惡氣毒痛大黄湯亦用鬼箭皆大方也
禹錫云按藥性論云鬼箭使一名衛矛有

小毒能破陳血能落胎主中惡腰腹痛百
邪鬼魅
日華子云鬼箭羽味甘澀通月經破癥結
止血崩帶下殺腹臟蟲及産後血咬肚痛
雷公云凡使勿用石茆根頭眞似鬼箭只
是上葉不同味各别採得後只使箭頭用
拭上赤毛用酥緩炒過用之每修事一兩
用酥一分炒酥盡爲度
外臺秘要治乳無汁鬼箭五兩水六升煎
取四升一服八合日三服大效

衍義曰衛矛所在山谷皆有之然未嘗於
平陸地見也葉絶少其莖黄褐色若檗皮
三面如鋒刃人家多燔之遣崇方家用之
亦少
海桐皮






海桐皮味苦平無毒主霍亂中惡赤白久痢
除甘𧏾疥癬牙齒蟲痛并煮服及含之水浸
洗目除膚赤堪作繩索入水不爛出南海以
南山谷似梓一作桐白皮
圖經曰海桐皮出南海以南山谷今雷州
及近海州郡亦有之葉如手大作三花尖
皮若梓白皮而堅韌可作繩入水不爛不
拘時月採之古方多用浸酒治風蹶
禹錫云按日華子云温治血脉麻痹疼痛
及目赤煎洗

傳信方南唐筠州刺史王紹顔撰續傳信
方著其法云頃年予在姑熟之日得腰膝
痛不可忍醫以腎臟風毒攻刺諸藥莫療
因覽傳信方備有此驗立修制一劑便减
五分步履便輕故録之耳海桐皮二兩牛
膝芎藭羌活地骨皮五加皮各一兩甘草
半兩薏苡人一兩生地黃十兩八物淨洗
焙乾細剉生地黄以蘆刀子切用綿一兩
都包裹入無灰酒二斗浸冬二七日夏一
七日候熟空心食後日午晚卧時一杯長

令醺醺合時不用添减禁毒食
虎杖









虎杖根微温主通利月水破留血癥結
藥性論云虎杖使一名大蟲杖也味甘平
無毒主治大熱煩躁止渴利小便壓一切
熱毒暑月和甘草煎色如琥珀可愛堪看
嘗之甘美
陶隱居云田野甚多此狀如大馬蓼莖斑
而葉圓及主暴癥酒漬根服之也
禹錫云按蜀本圖經云生下濕地作樹高
丈餘其莖赤根黄二月八月採根日乾所
在有之

爾雅云蒢虎杖注云似紅草而麤大有小
刺可以染赤
日華子云治産後惡血不下心腹脹滿排
膿主瘡癤癰毒女人血運撲損瘀血破風
毒結氣又名酸杖一名斑杖
雷公云凡使勿用天藍并斑猫根其二味
根形味相似用之有誤採得後細剉却用
上虎杖露浥一夜後㬠乾用
外臺秘要治卒暴癥腹中有物硬如石痛
刺晝夜若不治之百日内死取虎杖根勿

令影臨水上得石餘許洗乾搗作末稌米
五升炊飯内攪之好酒五斗漬封候藥消
飯浮可飲一升半勿食鮭魚鹽癥常出亦
可但取其一斗乾搗酒漬飲之從少起日
三亦佳此治癥乃勝諸大藥
肘後方治時疫傷寒毒攻手足腫疼痛欲
斷方用虎杖根剉水煮適寒温以漬手足
令躁上有水尺許止之傷寒類要同
集驗方治五淋虎杖不計多少爲末每服
二錢用飯飲下不拘時候

衍義曰虎杖根微苦經不言味此草藥也
蜀本圖經言作木高丈餘此全非虎杖大
率皆似寒菊然花葉莖蕊差大爲異仍莖
葉有淡黑斑自六月七月旋旋開花至九
月中方已花片四出其色如桃花差大外
微深陜西山麓水次甚多今天下暑月多
煎根汁爲飲不得甘草則不堪飲藥性論
云和甘草煎嘗之甘美其味甘即是甘草
之味非虎杖也論其攻治則甚當矣
五倍子





五倍子味苦酸平無毒療齒宣疳𧏾肺臟風
毒流溢皮膚作風濕癬瘡瘙癢膿水五痔下
血不止小兒面鼻疳瘡一名文蛤在處有其
子色青大者如拳内多蟲一名百蟲倉
圖經曰五倍子舊不著所出州土云在處


有之今以蜀中者爲勝生膚木葉上七月
結實無花其木青黄色其實青至熟而黄
大者如拳内多蟲九月採子暴乾生津液
最佳
陳藏器序云五倍子治腸虚泄痢熟湯服
博濟方治風毒上攻眼腫癢澁痛不可忍
者或上下瞼毗赤爛浮翳瘀肉侵睛神效
驅風散五倍子一兩蔓荆子一兩半同杵
末每服二錢水二盞銅石器内煎及一盞
澄滓熱淋洗留滓二服又依前煎淋洗大

能明眼目去澀癢
經驗後方治小兒吐不定五倍子二個一
生一熟甘草一握用濕紙裹炮過同搗末
每服米泔調下半錢匕瘥
衍義曰五倍子今染家亦用口瘡以末
摻之便可飲食
蜜蒙花






蜜蒙花味甘平微寒無毒王青盲膚翳赤目
多眵泪消目中赤脉小兒麩豆及疳氣攻眼
生益州川谷樹高丈餘葉似冬青葉而厚背
色白有細毛二月三月採花
圖經曰蜜蒙花生益州川谷今蜀中州郡
皆有之木高丈餘葉似冬青葉而厚背白
色有細毛二橘葉花微紫色二月三月採
花暴乾用此木類而在草部不知何至於

此
雷公云凡使先揀令淨用酒浸一宿漉出
候乾却拌蜜令潤蒸從卯至酉出日乾如
此拌蒸三度又却日乾用每修事一兩用
酒八兩浸待色變用蜜半兩蒸爲度此元
名小錦花
衍義曰蜜蒙花利州路甚多葉冬亦不凋
然不似冬青蓋柔而不光潔而不深緑花
細碎數十房成一朵冬生春開此木也今
居草部恐未盡

墨味辛無毒止血生肌膚合金瘡主産後血
運崩中卒下血醋摩服之亦主眯目物芒入
目摩點瞳子止又止血痢及小兒客忤擣篩
和水温服之好墨入藥粗者不堪
衍義曰墨松之烟也世有以粟草灰僞爲
者不可用須松烟墨方可入藥然惟遠烟
爲佳今高麗國每貢墨於中國不知用何
物合和不可入藥此蓋未達不敢嘗之義
又治大吐血好墨細末二錢以白湯化阿
膠清調稀稠得所頓服熱多者尤相宜又

鄜延界内有石油燃之烟甚濃其煤可爲
墨黑光如漆松烟不及其識又曰延川石
液者是不可入藥當附於此
棘刺花味苦平無毒主金瘡内漏冬至後百
二十日採之實主明目心腹痿痹除熱利小
便生道傍四月採一名菥蓂一名馬朐一名
刺原又有棗針療腰痛喉痹不通
陶隱居云此一條又相違越恐李言多是
然復道其花一名菥蓂此恐别是一物不
關棗針也今俗人皆用天門冬苗吾亦不

許門冬苗乃是好作飲益人正自不可當
棘刺爾
禹錫云按蜀本注云棘有赤白二種切韵
曰棘小棗也田野間多有之叢高三二尺
花葉莖實俱似棗也
聖惠方治小兒一切疳用刺針瓜蒂等分
末吹入鼻中日二
安息香味辛苦平無毒主心腹惡氣鬼疰出
西戎似松脂黄黑色爲塊新者亦柔韌(音刃)
禹錫云按蕭炳云燒之去鬼來神段成式

酉陽雜俎云安息香樹出波斯國波斯呼
爲辟邪樹長三丈皮色黄黑葉有四角經
寒不凋二月開花黄色花心微碧不結實
刻其樹皮其膠如飴名安息香六七月堅
凝乃取之燒之通神辟衆惡
海藥謹按廣州記云生南海波斯國樹中
脂也狀若桃膠以秋月採之又方云婦人
夜夢鬼交以臭黄合爲丸燒薰丹穴永斷
又主男子遺精暖腎辟惡氣
松羅味苦甘平無毒主嗔怒邪氣止虚汗頭

風女子陰寒腫痛療痰熱温瘧可爲吐湯利
水道一名女蘿生熊耳山川谷松樹上五月
採陰乾
圖經曰文具桑寄生條下
陶隱居云東山甚多生雜樹上而以松上
者爲眞毛詩云蔦與女蘿施於松上蔦是
寄生以桑上者爲眞不用松上者此互有
異同爾
禹錫云按藥性論云松蘿使味苦辛微熱
治寒熱能吐胸中客熱痰涎去頭瘡主項

上瘤癭
日華子云令人得眠
大腹微温無毒主冷熱氣攻心腹大腸壅毒
痰膈醋心并以薑鹽同煎入疏氣藥良所出
與檳榔相似莖葉根幹小異生南海諸國
圖經曰文具檳榔條下
禹錫云按日華子云下一切氣止霍亂通
大小腸建脾開胃調中
孫眞人云檳榔皮鴆鳥夕栖此樹上宜先
酒洗仍以大豆汁洗方可用

天竺黃味甘寒無毒主小兒驚風天吊鎭心
明目去諸風熱療金瘡止血滋養五臟一名
竹膏人多燒諸骨及葛粉等雜之按臨海志
云生天竺國今諸竹内往往得之
禹錫云按日華子云平治中風痰壅卒失
音不語小兒客忤及癇痰此是南海邊竹
内塵沙結成者
衍義曰天竹黄自是竹内所生如黄土著
竹成也凉心經去風熱作小兒藥尤宜和
緩故也

白棘味辛寒無毒主心腹痛廱腫潰膿止痛
决刺結療丈夫虚損陰痿精自出補腎氣益
精髓一名棘針一名棘刺生雍州川谷
圖經曰白棘棘針也生雍州棘刺花生道
傍今近京皆有之棘小棗也叢高三四尺
花葉莖實都似棗而有赤白二種蘇恭云
白棘莖白如粉子葉與赤棘同赤棘中時
復有之亦爲難得耳然有鈎直二種直者
宜入補藥鈎者入癰腫藥針採無時花冬
至後百二十日採實四月採

衍義曰白棘一名棘針一名棘刺按經如
此甚明諸家之意强生疑惑今略不取求
其經而可矣其白棘乃取其肥盛紫色枝
上有皺薄白膜先剥起者故曰白棘取白
之意不過如此其棘刺花乃是棘上所開
花也餘無他義今人燒枝取油塗垢髮使
垢解
仙人杖味鹹平(一云冷)無毒主噦氣嘔逆辟痁
小兒吐乳大人吐食并水煮服小兒驚癇及
夜啼安身伴睡良又主痔病燒爲末服方寸

七此是笋欲成竹時立死者色黑如漆五六
月收之苦筀竹多生此(又别一種仙人杖味甘小温無毒久服長)
(生堅筋骨令人不老作茹食之去痰癖除風冷生劍南平澤葉似苦苣叢生新補見陳藏)
(器日華子)
毗梨勒味苦寒無毒功用與菴摩勒同出西
域及嶺南交愛等州戎人謂之三果
唐本注云樹似胡桃子形亦似胡桃核似
訶梨勒而圓短無棱用亦同法唐本先附
日華子云下氣止瀉痢
鬱金香味苦温無毒主蠱野諸毒心氣鬼疰

鴉鶻等臭陳氏云其香十二葉爲百草之英
按魏略云生大秦國二月三月有花狀如紅
藍四月五月採花即香也(今附)
禹錫云按陳藏器云鬱金香平入諸香藥
用之說文此香芳草也十二葉爲貫採以
煑之用爲鬯爲百草之英合而釀酒以降
神也以此言之則草也不當附於木部
紫藤味甘微温有小毒作煎如糖下水良花
挼碎拭酒醋白腐壞子作角其中人熬令香
著酒中令不敗酒敗者用之亦正四月生紫

花可愛人亦種之江東呼爲招豆藤皮著樹
從心重重有皮(今附)
陳藏器云主水癊病京都人亦種之以飾
庭也
合歡味甘平無毒主安五臟利心志令人歡
樂無憂乆服輕身明目得所欲生益州山谷
圖經曰合歡夜合也生益州山谷今近京
雍洛間皆有之人家多植於庭除間木似
梧桐枝甚柔弱葉似皂莢槐等極細而又
密互相交結每一風來輒似相解了不

牽綴其葉至暮而合故一名合昏五月花
發紅白色瓣上若絲茸然至秋而實作莢
子極薄細採皮及葉用不拘時月
衍義曰合歡花其色如今之蘸暈綫上半
白下半肉紅散垂如絲爲花之異其緑葉
至夜則合又謂之夜合花陳藏器日華子
皆曰皮殺蟲又曰續筋骨經中不言
伏牛花味苦甘平無毒療乆風濕痹四肢拘
攣骨節疼痛作湯主風眩頭痛五痔下血一
名隔虎刺花花黄色生蜀地所在皆有三月

採(伏牛花生蜀地所在皆有今惟益蜀近郡有之多生川澤中葉青細似黄檗葉而不)
(光莖赤有刺花淡黄色作穗似杏花而小三月採陰乾)
天竺桂味辛温無毒主腹内諸冷血氣脹功
用似桂皮薄不過烈生西胡國今附
海藥按廣州記云生南海山谷補暖腰脚
破産後惡血治血痢腸風功力與桂心同
方醫家少用
折傷木味甘鹹平無毒主傷折筋骨疼痛散
血補血産後血悶止痛酒水煮濃汁飲之生
資州山谷

唐本注云藤生繞樹上葉似菵草葉而光
厚八月九月採莖日乾唐本先附
桑花暖無毒建脾澀腸止鼻洪吐血腸風崩
中帶下此不是桑椹花即是桑樹上白癬如
地錢花樣又主盜汗書云止鹹(未試)
聖惠方治膀胱虚熱下砂石澀痛利水道
燒灰研食前温酒調下一錢七
梫木味苦平無毒破産後血煮服之葉搗碎
封蛇咬亦洗瘡癬樹如石榴葉細高丈餘四
月開花白如雪生江東林筤間

倒挂藤味苦無毒主一切老血及産後諸疾
結痛血上欲死煮汁服生深山如懸鈎有逆
刺倒挂於樹葉尖而長也
故木砧一名百味無毒主人病後食勞復取
發當時來參病人行止脚下土如錢許男病
左女病右和砧上垢及鼠頭一枚無即以鼠
屎三七煮服之神效又卒心腹痛取砧上垢
著人鞋履底悉穿又㭢几上屑燒傅吻上嚵
瘡
圖經衍義本草卷之二十三








