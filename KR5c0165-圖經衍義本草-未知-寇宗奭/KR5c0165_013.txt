










圖經衍義本草卷之十三父六
宋通直郎辨驗藥材寇宗奭編撰
宋太醫助教辨驗藥材許洪校正
草部中品之上
知母




















知母味苦寒無毒主消渴熱中除邪氣肢體
浮腫下水補不足益氣療傷寒乆瘧煩熱脅
下邪氣膈中惡及風汗内疸多服令人泄一
名蚔(音岐)母一名連母一名野蓼一名地參一
名水參一名水浚一名貨母一名蝭(音匙音提)又


母一名女雷一名女理一名兒草一名鹿列
一名韭逢一名兒踵草一名東根一名水須
一名沈燔一名□(杜含切臣禹錫等謹按唐本一名昌支)生河
内川谷二月八月採根曝乾
圖經曰知母生河内川谷今瀕河諸郡及
解州滁州亦有之根黃色似菖蒲而柔潤
藥至難死掘出隨生須燥乃止四月開青
花八月結實二月八月採根暴乾用
藥性論云知母君性平主治心煩躁悶骨
熱勞來往生産後蓐勞腎氣勞憎寒虚損


患人虚而口乾加而用之
陶隱居云今出彭城似菖蒲而柔潤葉至
難死掘出隨生須枯燥乃止甚療熱結亦
主瘧熱煩也郭云生山上葉如韭
范子云提母出三輔黄白者善
日華子云味苦甘治熱勞傳尸疰病通小
腸消風痰止嗽潤心肺補虚乏安心止驚
悸
雷公云凡使先於槐砧上細剉焙乾木臼
杵擣勿令犯鐵器

聖惠方治妊娠月未足似欲産腹中痛用
知母二兩末蜜丸如梧桐子大不計時候
粥飲下二十丸楊氏方同
貝母










貝母味辛苦平微寒無毒主傷寒煩熱淋瀝
邪氣疝瘕喉痹乳難金瘡風痙療腹中結實
心下滿洗洗惡風寒目眩項直咳嗽上氣止
煩熱渴出汗安五臟利骨髓一名空草一名
藥實一名苦花一名苦菜一名商草一名勒


母生晋地十月採根曝乾厚朴白薇爲之使
惡桃花畏秦艽礜石莽草反烏頭
圖經曰貝母生晋地今河中江陵府郢壽
隨鄭蔡潤滁州皆有之根有辨子黃白色
如聚貝子故名貝母二月生苗莖細青色
葉亦青似蕎麥葉隨苗出七月開花碧緑
色形如彭子花八月採又云四月蒜熟時
採之良此藥亦治惡瘡唐人記其事云江
左嘗有商人左膊上有瘡如人面亦無他
苦商人戲滴酒口中其面亦赤色以物食

之亦能食食多則覺膊内肉脹起或不食
之則一臂痹有善醫者教其歷試諸藥金
石草木之類悉試之無苦至貝母其瘡乃
聚眉閉口商人喜曰此藥可治也因以小
葦筒毁其口灌之數日成痂遂愈然不知
何疾也
藥性論云貝母臣微寒治虚熱主難産作
末服之兼治胞衣不出取七枚末酒下末
點眼去膚翳主胸中逆氣療時疾黃疸與
連翹同主項下瘤癭疾

陶隱居云今出近道形似聚貝子故名貝
母斷穀服之不饑
唐本注云此葉似大蒜四月蒜熟時採良
若十月苗枯根亦不佳也出潤州荆州襄
州者最佳江南諸州亦有味甘苦不辛按
爾雅一名商
日華子云消痰潤心肺末和沙糖爲丸含
止嗽燒灰油傅人畜惡瘡
雷公云凡使先於柳木灰中炮令黃擘破
去内口鼻上有米許大者心一小顆然拌

糯米於鏊上同炒待米黃熟然後去米取
出其中有獨顆團不作兩片無皺者號曰
丹龍精不入用若誤服令人筋脉永不收
用黃精小藍汁合服立愈
别說云謹按貝母能散心胸鬱結之氣殊
有功則詩所謂言採其虻者是也蓋作詩
者本以不得志而言之今用以治心中氣
不快多愁鬱者殊有功信矣
白芷






白芷味辛温無毒主女人漏下赤白血閉陰
腫寒熱風頭侵目泪出長肌膚潤澤可作面
脂療風邪久渴吐嘔兩脅滿風痛頭眩目癢
可作膏藥面脂潤顔色一名芳草一名白茝
一名囂(許驕切)一名莞一名苻蘺一名澤芬葉
名蒚(音歷)麻可作浴湯生河東川谷下澤二月

八月採根曝乾當歸爲之使惡旋復花
圖經曰白芷生河東川谷下澤今所在有
之吴地亦多根長尺餘白色粗細不等枝
幹去地五寸已上春生葉相對婆娑紫色
闊三指許花白微黃入伏後結子立秋後
苗枯以黃澤者爲佳
陶隱居云今出近道處處有之下濕地河
東甚多葉亦可作浴湯道家以此香浴去
尸蟲
禹錫云按范子計然云白芷出齊郡以春

取黃澤者善也藥性論云白芷君能治心
腹血刺痛除風邪主女人血崩及嘔逆明
目止泪出療婦人瀝血腰痛能蝕膿
日華子云治目赤弩肉及補胎漏滑落破
宿血補新血乳癰發背瘰癧腸風痔瘻排
膿瘡痍疥癬止痛生肌去面皯疵𤻷
雷公云凡採得後勿用四條作一處生者
此名喪公藤兼勿用馬藺并不入藥中採
得刮削上皮細剉用黄精亦細剉竹刀切
二味各等分兩度蒸一伏時後取出於日

中曬乾去黄精用之
子母秘録治小兒身熱白芷煮湯浴之避
風
外臺秘要治丹癮疹白芷及根葉煮汁洗
之效
衍義曰白芷菹是也出吴地者良經曰能
蝕膿今人用治帶下腸有敗膿淋露不已
腥穢殊甚遂至臍腹更增冷痛此蓋爲敗
膿血所致卒無已期須以此排膿白芷一
兩單葉紅蜀葵根二兩芍藥根白者白礬

各半兩礬燒枯别研餘爲末同以蠟丸如
梧子大空肚及飯前米飲下十丸或十五
丸俟膿盡仍别以他藥補之
淫羊藿









淫羊藿味辛寒無毒主陰痿絶傷莖中痛利
小便益氣力强志堅筋骨消瘰癧赤癰下部
有瘡洗出蟲丈夫乆服令人無子一名剛前
生上郡陽山山谷署預爲之使
圖經曰淫羊藿俗名仙靈脾生上郡陽山
山谷今江東陜西泰山漢中湖湘間皆有


之此草似杏葉上有刺莖如粟稈根紫色
有鬚四月開花白色亦有紫色碎小獨頭
子五月採葉曬乾湖湘出者葉如小豆枝
莖緊細經冬不凋根似黄連關中俗呼三
枝九葉草苗高一二尺許根葉俱堪使
陶隱居云服此使人好爲陰陽西川北部
有淫羊一日百遍合蓋食藿所致故名淫
羊藿
唐本注云此草葉形似小豆而圓薄莖細
亦堅所在皆有俗名仙靈脾者是也

禹錫云按蜀本云淫羊藿温注云生處不
聞水聲者良
日華子云仙靈脾紫芝爲使得酒良治一
切冷風勞氣補腰膝强心力丈夫絶陽不
起女人絶陰無子筋骨攣急四肢不任及
老人昏耄健忘俗名黄德祖千兩金乾鷄
筋放杖草棄杖草
雷公云凡使時呼仙靈脾須用夾刀夾去
葉四畔花栨盡後細剉用羊脂相對拌炒
過待羊脂盡爲度每修事一斤用羊脂四

兩爲度也
聖惠方治偏風手足不遂皮膚不仁宜服
仙靈脾浸酒方仙靈脾一斤好者細剉以
生絹袋盛於不津器中用無灰酒一剅浸
之以厚紙重重密封不通氣春夏二日秋
冬五日後旋開每日隨性暖飲之常令醺
醺不得大醉若酒盡再合服之無不效驗
合時切忌鷄犬見之
經驗方治瘡子入眼以仙靈脾葳靈仙等
分爲末食後米湯下一錢七小兒半錢匕

食醫心鏡益丈夫興陽理脾膝冷淫羊藿
一斤酒一斗浸經二日飲之佳
黄芩




黄芩味苦平大寒無毒主諸疾黃疸腸澼泄
痢月水下血閉惡瘡疽蝕火瘍療痰熱胃中
熱小便澀痛消穀利小腸女子血閉淋露下

血小兒腹痛一名腐腸一名空腸一名内虚
一名黃文一名經芩一名妬婦其子主腸癖
膿血生□歸山谷及冤句三月三日採根陰
乾得厚朴黄連止腹痛得五味子牡蒙牡蠣
令人有子得黄耆白斂赤小豆療鼠瘻山茱
萸龍骨爲之使惡葱實畏丹砂牡丹藜蘆
圖經曰黄芩生秭歸山谷及冤句今川蜀
河東陜西近郡皆有之苗長尺餘莖幹麤
如箸葉從地四面作叢生類紫草高一尺
許亦有一莖者葉細長青色兩兩相對六

月開花紫色根黄如知母粗細長四五寸
二月八月採根暴乾用之○張仲景治傷
寒心下痞滿瀉心湯四方皆用黃芩以其
主諸熱利小腸故也又太陽病下之利不
止有下根黃苓黃連及主妊娠安胎故亦
多用黃芩今醫家嘗用有效者因著之
又千金方巴郡太守奏加减三黄丸療男
子五勞七傷消渴不生肌肉婦人帶下手
足寒熱者久服走及奔馬近頻有驗食禁
猪肉又陶隱居云黄芩丸者名子芩仲景

治雜病方亦多用之
陶隱居云□歸屬建平郡今第一出彭城
鬱州亦有之圓者名子苓爲勝破者名宿
芩其腹中皆爛故名腐腸惟取深色堅實
爲好
唐本注云葉細長兩葉相對作叢生亦有
獨莖者今出沂州鄜州涇州者佳兖州者
大實亦好名㹠尾芩也
禹錫云按藥性論云黄芩臣味苦甘能治
熱毒骨蒸寒熱往來腸胃不利破擁氣治

五淋令人宣暢去關節煩悶解熱渴治熱
腹中㽲痛心腹堅脹
日華子云下氣主天行熱疾丁瘡排膿治
乳癰發背
千金翼方治淋黄芩四兩袋貯之水五升
煑三升分三服
梅師方治火丹杵黄芩末水調傅之
狗脊












狗脊味苦甘平微温無毒主腰背强關機緩
急周痹寒濕膝痛頗利老人療失溺不節男
子脚弱腰痛風邪淋露少氣目暗肩脊利俯
仰女子傷中關節重一名百枝一名强膂一
名扶蓋一名扶筋生常山川谷二月八月採
根曝乾萆蘚爲之使惡敗醬
圖經曰狗脊生常山川谷今太行山淄温
眉州亦有根黑色長三四寸兩指許大苗
尖細碎青色高一尺已來無花其莖葉似
貫衆而細其根長而多歧似狗脊骨故以

名之其肉青緑春秋採根暴乾用今方亦
用金毛者
藥性論云狗脊味苦辛微熱治男子女人
毒風軟脚邪氣濕痹腎氣虚弱益男子續
筋骨
陶隱居云今山野處處有與菝葜相似而
小異其莖葉少肥其節疏其莖大直上有
刺葉圓有赤脉根凹凸巃嵸如羊角細强
者是
唐本注云此藥苗似貫衆根長多歧狀如

狗脊骨其肉作青緑色今京下用者是陶
所說乃有刺萆薢非狗脊也今江左俗尤
用之
禹錫云按吴氏云狗脊一名狗青一名赤
節神農苦桐君黄帝岐伯雷公扁鵲甘無
毒季氏小温如萆薢莖節如竹有刺葉圓
赤根黄白亦如竹根岐伯經云莖無節葉
端圓青赤皮白有赤脉
雷公云凡使勿用透山藤其大𣍷根與透
山藤一般只是入頂苦不可餌之凡修事

細剉了酒拌蒸從已至申出曬乾用
石龍芮




石龍芮味苦平無毒主風寒濕痹心腹邪氣
利關節止煩滿平腎胃氣補陰氣不足失精
莖冷久服輕身明目不老令人皮膚光澤有
子一名魯果能一名地椹一名石能一名彭

根一名天豆生太山川澤石邊五月五日採
子二月八月採皮陰乾大戟爲之使畏蛇蜕
皮吴茱萸
圖經曰石龍芮生泰山川澤石邊陶隱居
云近道處處有之今惟出兖州一叢數莖
青紫色每莖三葉其葉芮芮短小多刻缺
子如葶藶而色黄五月採子二月八月採
皮陰乾用能逐諸風除心熱躁蘇恭云俗
名水堇苗如附子實如桑椹生下濕地此
乃水堇非石龍芮也今兖州所生者正與

本經陶說相合爲得其眞也
陶隱居云今出近道子形粗似蛇床子而
扁非眞好者人言是蓄菜子爾東山石上
所生其葉芮芮短小其子狀如葶藶黄色
而味小辛此乃實是也
唐本注云今用者俗名水堇苗似附子實
如桑椹故名地椹生下濕地五月熟葉子
皆味辛山南者粒大如葵子關中河北者
細如葶藶氣力劣於山南者陶以細者爲
眞未爲通論又别録水堇云主毒腫癰癤

瘡蛔蟲齒□堇音謹
陳藏器云苪子味辛按蘇别藥録云水堇
主毒腫蛇蟲齒□且水堇如蘇所注定是
石龍芮更非别草爾雅云芨堇草郭注云
烏頭苗也蘇又注天雄云石龍芮葉似堇
草又名水堇如此則依蘇所注是水堇附
子是堇草水堇堇草二物同名也
禹錫云按藥性論云石龍芮能逐諸風主
除心熱躁
衍義曰石龍芮有兩種水中生者葉光而

末圓陸生者葉有毛而末銳入藥須生水
者陸生者謂之天炙取少葉揉繫臂上一
夜作大泡如火燒者是惟陸生者補陰不
足莖常冷失精餘如經
茅根










茅根味甘寒無毒主勞傷虚羸補中益氣除
瘀血血閉寒熱利小便下五淋除客熱在腸
胃止渴堅筋婦人崩中乆服利人其苗主下
水一名蘭根一名茹根一名地菅一名地筋
一名兼杜生楚地山谷田野六月採根

圖經曰茅根生楚地山谷田野今處處有
之春生苗布地如針俗間謂之茅針亦可
噉甚益小兒夏生白花茸茸然至秋而枯
其根至潔白亦甚甘美六月採根用
陶隱居云此即今白茅菅詩云露彼菅茅
其根如渣芹甜美服食此斷穀甚良俗方
稀用
唐本注云菅花味甘温無毒主衄血吐血
灸瘡
陳藏器云茅針味甘平無毒主惡瘡腫未

潰者煮服之服一針一孔二針二孔生挼
傅金瘡止血煮服之主鼻衂及暴下血成
白花者功用亦同針即茅笋也○又云屋
茅主卒吐血細剉三升酒煑服一升屋上
爛茅和醬汁研傅斑瘡蠶嚙瘡一名百足
蟲茅屋滴溜水殺雲母毒
日華子云茅針凉通小腸癰毒輭節不作
頭濃煎和酒服花罯刀箭瘡止血并痛根
主婦人月經不匀又云茅根通血脉淋瀝
是白花茅根也

肘後方療熱取白茅根四升剉水一斗五
升煑取五升適冷煖飲之日三○又治竹
木刺肉
紫菀









紫菀味苦辛温無毒主飲逆上氣胸中寒熱
結氣去勞傷痿蹶安五臟療咳唾膿血止喘
悸五勞體虚補不足小兒驚癇一名紫蒨一
名青苑生房陵山谷及眞定邯鄲二月三月
採根陰乾款冬爲之使惡天雄瞿麥雷丸遠
志茵蔯蒿


圖經曰紫菀生房陵山谷及眞定邯鄲今
耀城泗壽臺孟州興國軍皆有之三月内
布地生苗葉其葉三四相連五月六月内
開黃紫白花結黑子本有白毛根甚柔細
二月三月内取根陰乾用又有一種白者
名白菀古今傳信方用之最要近醫療久
嗽不差此方甚佳紫菀去蘆頭款冬花各
一兩百部半兩三物擳羅爲末每服三錢
七生薑三片烏梅一個同煎湯調下食後
欲卧各一服

陶隱居云近道處處有生布地花亦紫本
有白毛根甚柔細有白者名白菀不復用
唐本注云白菀即女菀也療體與紫菀同
無紫菀時亦用白菀陶云不復用或是未
悉
禹錫云按藥性論云紫菀臣味苦平能治
尸疰補虚下氣及胸脅逆氣治百邪鬼魅
勞氣虚熱
日華子云調中及肺痿吐血消痰止渴潤
肌膚添骨髓形似重臺根作節紫色潤輭

者佳
雷公云凡使先去髭有白如練色者號曰
羊鬚草自然不同採得後去頭土了用東
流水淘洗令淨用蜜浸一宿至明取於火
上焙乾用凡修一兩用蜜二分
千金方治婦人卒不得小便紫菀末以井
花水服三撮便通小便血服五撮立止
斗門方治纏喉風喉閉飲食不通欲死者
用返魂草根莖淨洗内入喉中待取惡
涎出即差神驗更以馬牙消津咽之即絶

根本一名紫菀又南中呼爲液牽牛是也
衍義曰紫菀用根其根細柔紫色益肺氣
經具言之唐本注云無紫菀時用白菀菀
即女菀也今本草無白菀之名蓋唐修本
草删去
紫草









紫草味苦寒無毒主心腹邪氣五疸補中益
氣利九竅通水道療腹腫脹滿痛以合膏療
小兒瘡及面皶(側加切)一名紫丹一名紫芺(哀老)
(切)生碭山山谷及楚地三月採根陰乾
圖經曰紫草出碭山山谷及楚地今處處
有之人家園圃中或種蒔其根所以染紫

也爾雅謂之藐廣雅謂之茈䓞苗似蘭香
節青二月有花紫白色秋實白三月採根
陰乾治傷寒時疾發瘡𤺋不出者以此作
藥使其發出韋宙獨行方治豌豆瘡煮紫
草湯飲後人相承用之其效尤速
藥性論云紫草亦可單用味甘平能治惡
瘡瘑癬
陶隱居云今出襄陽多從南陽新野來彼
人種之即是今染紫者方藥家都不復用
博物志云平氏陽山紫草特好魏國以染

色殊黑比年東山亦種色小淺於此者
雷公云凡使須用臘水蒸之待水乾取去
頭并兩畔髭細剉用每修事紫草一斤用
臘三兩於鐺中鎔鎔盡便投蠟水作湯用
聖惠方治卒小便淋瀝痛紫草一兩擣爲
散食前井水調下二錢七又治蟲咬紫草
油塗之
經驗後方治嬰兒童子患𤵜豆疾用紫草
二兩細剉以百沸湯一大盞泡便以物合
定勿令氣漏放如人體温量兒大小服半

合至一合服此瘡雖出亦當减輕
前胡









前胡味苦微寒無毒主療痰滿胸脅中痞心
腹結氣風頭痛去痰實下氣治傷寒寒熱推
陳致新明目益精二月八月採根曝乾半夏
爲之使惡皂筴畏藜蘆
圖經曰前胡舊不著所出州土今陜西漢
梁江淮荆襄州郡及相州孟州皆有之春
生苗青白色似斜蒿初出時有白芽長三
四寸味甚香美又似芸蒿七月内開白花
與葱花相類八月結實根細青紫色二月
八月採暴乾今諸方所用前胡皆不同京

師此地者色黄白枯脆絶無氣味江東乃
有三四種一種類當歸皮斑黑肌黃而脂
潤氣味濃烈一種色理黄白似人參而細
短香味都微
陶隱居云前胡似柴胡而柔軟爲療殆欲
同而本經上品有茈胡而無此後來醫方
用之亦有畏惡明畏惡非盡出本經也此
近道皆有生下濕地出吴興者爲勝
禹錫云按藥性論云前胡使味甘辛能去
熱實下氣主時氣内外俱熱單煮服佳

日華子云治一切勞下一切氣止嗽破癥
結開胃下食通五臟主霍亂轉筋骨節煩
悶反胃嘔逆氣喘安胎小兒一切疳氣越
衢婺睦等處皆産七八月採外黑裏白
雷公云凡使勿用野蒿根縁眞似前胡只
是味咀咀酸若誤用令人胃反不受食若
是前胡味甘微苦凡修事先用刀刮上蒼
黑皮并髭土了細剉用甜竹瀝浸令潤於
日中㬠乾用之
外臺秘要治小兒夜啼前胡擣篩蜜丸如

小豆日服一丸熟水下至五六丸以差爲
度
敗醬




敗醬味苦鹹平微寒無毒主暴熱火瘡赤氣
疥瘙疽痔馬鞍熱氣除癰腫浮腫結熱風痹
不足産後疾痛一名鹿腸一名鹿首一名馬

草一名澤敗生江夏川谷八月採根曝乾
圖經曰敗醬生江夏川谷今江東亦有之
多生崗嶺間葉似水莨及薇銜叢生花黄
根紫色似柴胡作陳敗醬氣故以爲名八
月採根暴乾用
陶隱居云出近道葉似狶薟根形似茈胡
氣如敗豆醬故以爲名
唐本注云不出近道多生崗嶺間葉似水
莨及薇銜叢生花黄根紫作陳醬色葉殊
不似狶薟

禹錫云按藥性論云鹿醬臣敗醬是也味
辛苦微寒治毒風㿏痹主破多年凝血能
化膿爲水及産後諸病及腹痛餘疹煩渴
日華子云味酸治赤眼障膜弩肉聤耳血
氣心腹痛破癥結産前諸疾催生落胞血
運排膿補瘻鼻洪吐血赤白帶下瘡痍疥
癬丹毒又名酸益七八十月採
雷公云凡使收得後便粗杵入甘草葉相
拌對蒸從巳至未出焙乾去甘草葉取用
楊氏産乳治蠼螋溺繞腰者煎敗醬汁塗

之差
白鮮








白鮮味苦鹹寒無毒主頭風黄疸咳逆淋瀝
女子陰中腫痛濕痹死肌不可屈伸起止行
步療四肢不安時行腹中大熱飲水欲走大
呼小兒驚癇婦人産後餘痛生上谷川谷及
寃句四月五月採根陰乾惡螵蛸桔梗茯苓
萆薢
圖經曰白鮮生上谷川谷及冤句今河中
江寧府滁州潤州亦有之苗高尺餘莖青
葉稍白如槐亦似茱萸四月開花淡紫色
似小蜀葵根似蔓菁皮黃白而心實四月

八月採根陰乾用葛洪治鼠瘻已有口膿
血出者白鮮皮煮汁服一升當吐鼠子乃
愈
陶隱居云近道處處有以蜀中者爲良俗
呼爲白羊鮮氣息正似羊羶或名白羶
唐本注云葉似茱萸苗高尺餘根白心實
花紫白色根宜二月採若四五月採便虚
惡也
禹錫云按藥性論云白鮮皮臣治一切熱
毒風惡風風瘡疥癬赤爛眉髮脱脆皮肌

急壯熱惡寒主解熱黄酒黄急黃穀黃勞
黃等良
日華子云通關利九竅及血脉并一切風
痹筋骨弱乏通小腸水氣天行時疾頭痛
眼疼根皮良花功用同上以可作菜食又
名金雀兒椒
酸漿




酸漿味酸平寒無毒主熱煩滿定志益氣利
水道産難吞其實立産一名醋漿生荆楚川
澤及人家田園中五月採陰乾
圖經曰酸漿生荆楚川澤及人家田園中
今處處有之苗似水茹而小葉亦可食實
作房如囊囊中有子如梅李大皆赤黄色
小兒食之尤有益可除熱
陶隱居云處處人家多有葉亦可食子作
房房中有子如梅李大皆黄赤色小兒食
之能除熱亦主黃病多效

禹錫云按蜀本注云根如菹芹白色絶苦
擣其汁治黃病多效
爾雅云箴寒漿注今酸漿草江東人呼曰
苦箴
千金方治婦人赤白帶下三葉酸漿草陰
乾爲末空心温酒下三錢七
靈苑方治卒患諸淋遺澁不止小便赤澁
疼痛三葉酸漿草人家園林亭檻中著地
開黄花味酸者是取嫩者淨洗研絞自然
汁一合酒一合攪湯煖令空心服之立通

衍義曰酸漿今天下皆有之苗如天茄子
開小白花結青㲉熟則深㲉中子大如櫻
亦紅色櫻中復有細子如落蘇子食之有
青草氣此即苦躭也今圖經又立苦躭條
顯然重復本經無苦躭
紫參








紫參味苦辛寒微寒無毒主心腹積聚寒熱
邪氣通九竅利大小便療腸胃大熱唾血衂
血腸中聚血癰腫諸瘡止渴益精一名牡蒙
一名衆戎一名童腸一名馬行生河西及冤
句山谷三月採根火炙使紫色畏辛夷
圖經曰紫參生河西及冤句山谷今河中


解晋齊及淮蜀州郡皆有之苗長一二尺
根淡紫色如地黄狀莖青而細葉亦青似
槐葉亦有似羊蹄者五月開花白色似葱
花張仲景治痢紫參湯主之紫參半斤甘
草二兩以水五升煎紫參取二升内甘草
煎取半升分温二服
藥性論云紫參使味苦能散瘀血主心腹
堅脹治婦人血閉不通
陶隱居云今方家皆呼爲牡蒙用之亦少
唐本注云紫參葉似羊蹄紫花青穗皮紫

黑肉紅白肉淺皮深所在有之
藳本







藳本味辛苦温微温微寒無毒主婦人疝瘕

陰中寒腫痛腹中急除風頭痛長肌膚悦顔
色辟霧露潤澤療風邪嚲曳金瘡可作沐藥
面脂實主風流四肢一名鬼卿一名地新一
名微莖生祟山山谷正月二月採根曝乾三
十日成惡䕡茹
圖經曰藁本生祟山山谷今西川河東州
郡及兖州杭州有之葉似白芷香又似芎
藭但芎藭似水芹而大藁本葉細耳根上
苗下似禾藁故以名之
陶隱居云俗中皆用芎藭根鬚其形氣乃

相類而桐君藥録說芎藭苗似藁本論說
花實皆不同所生處又異今東山别有藁
本形氣甚相似惟長大爾
禹錫云按藥性論云藁本臣微温畏青葙
子能治百六十種惡風鬼疰流入腰痛冷
能化小便通血去頭風䵟疱
日華子云治癇疾并皮膚疵皯酒齇粉刺
石韋



石韋味苦甘平無毒主勞熱邪氣五癃閉不
通利小便水道止煩下氣通膀胱滿補五勞
安五臟去惡風益精氣一名石䩾(之夜切)一名
石皮用之去黄毛毛射人肺令人咳不可療
生華陰山谷石上不聞水及人聲者良二月
採葉陰乾滑石杏仁爲之使(禹錫等按蜀本作絡石)得
菖蒲良
圖經曰石韋生華陰山谷石上今晋絳滁

海福州江寧府皆有之叢生石上葉如柳
背有毛而斑點如皮故以名之以不聞水
聲者良二月七月採葉陰乾用南中醫人
炒末冷酒調服療發背甚效一名石皮福
州自有一種石皮三月有花其月採葉煎
浴湯主風又有生古瓦上名瓦韋治淋
陶隱居云蔓延石上生葉如皮故名石韋
今處處有以不聞水聲人聲爲佳出建平
者葉長大而厚
禹錫云按藥性論云石韋使微寒治勞及

五淋胞囊結熱不通去膀胱熱滿
萆薢








萆薢味苦甘平無毒主腰背痛强骨節風寒

濕周痹惡瘡不廖熱氣傷中恚怒陰痿失溺
關節老血老人五緩一名赤節生眞定山谷
二月八月採根曝乾薏苡爲之使畏葵根大
黄茈胡牡蠣
圖經曰萆薢生眞定山谷今河陜京東荆
蜀諸郡有之根黄白色多節三指許大苗
葉俱青作蔓生葉作三叉似山芋又似緑
豆葉花有黄紅白數種亦有無花結白子
者春秋採根暴乾舊說此藥有二種莖有
刺者根白實無刺者根虚軟以軟者爲勝

正元廣利方療丈夫腰脚痹緩急行履不
穩者以萆薢二十四分合杜仲八分擣篩
每日温酒和服三錢七增至五七忌食牛
肉
陶隱居云今處處有亦似菝葜而小異根
大不甚有角節色小淺
唐本注云此藥有二種莖有刺者根白實
無刺者根虚軟内軟者爲勝葉似署預蔓
生
禹錫云按藥性論云萆蘚能治冷風𤸷痹

腰脚不遂手足驚掣主男子䐴腰痛久冷
是腎間有膀胱宿水
日華子云治癰緩軟風頭旋癇疾補水臟
堅筋骨益精明目中風失音時人呼爲白
菝葜
孫尚藥治腸痔漏如聖散萆蘚細剉貫衆
逐葉擘下了去土等分搗羅末每服二錢
温酒調下空心食前服
杜蘅





杜蘅味辛温無毒主風寒咳逆香人衣體生
山谷三月三日採根熟洗曝乾
圖經曰杜蘅舊不著所出州土今江淮間
皆有之謹按山海經云天帝之山有草狀
如葵其臭如蘼蕪名曰杜蘅可以走馬食
之已癭郭璞注云帶之可以走馬或曰馬
得之則健走爾雅謂之杜又名土鹵然杜

若亦名杜蘅或疑是杜若據郭璞注云似
葵而香故知是此杜蘅也
藥性論云杜蘅使能止氣奔喘促消痰飲
破留血主項間瘤癭之疾
陶隱居云根葉都似細辛惟香小異爾處
處有之方藥少用惟道家服之令人身衣
香
唐本注云杜蘅葉似葵形如馬蹄故俗云
馬蹄香生必之陰水澤下濕地根似細辛
白前等今俗以及己代之謬矣及己獨莖

莖端四葉葉間白花殊無芳氣有獨服之
令人吐惟療瘡疥不可亂杜蘅也
白薇




白薇味苦鹹平大寒無毒主暴中風身熱肢
滿忽忽不知人狂惑邪氣寒熱酸疼温瘧洗
洗發作有時療傷中淋露下水氣利陰氣益

精一名白幕一名薇草一名春草一名骨美
久服利人生平原川谷三月三日採根陰乾
惡黄耆大黄大戟乾薑乾漆山茱萸大棗
圖經曰今陜西諸郡亦有之莖葉俱青頗
類柳葉六七月開紅花結實根黃白色今
云八月採
陶隱居云近道處處有根狀如牛膝而短
小方家多用療驚邪風狂疰病
禹錫云按藥性論云白薇臣能治忽忽睡
不知人百邪鬼魅

葉用而實正空殻無復子爾
日華子云瞿麥催生又名杜母草燕麥蘥
麥又云石竹治痔瘻并瀉血作湯粥食并
得
雷公云凡使只用蕊殻不用花葉若一時
使即空心令人氣咽小便不禁凡欲用須
以堇竹瀝浸一伏時漉出㬠乾使用
外臺秘要治鯁以瞿麥爲末水調方寸七
千金方治産經數日不出或子死腹中母
欲死以瞿麥煑濃汁服之

梅師方治竹木刺入肉中不出瞿麥爲末
水服方寸七或煮瞿麥汁飲之日三千金
同
崔氏方治魚臍瘡毒腫燒灰和油傅於腫
上甚佳
衍義曰瞿麥八政散用瞿麥今人爲至要
藥若心經雖有熱而小腸虚者服之則心
熱未退而小腸别作病料其意者不過爲
心與小腸爲傳送故用此入小腸藥按經
瞿并不治心熱若心無大熱則當止治其

心若或制之不盡須當求其屬以衰之用
八正散者其意如此
玄參








玄參味苦鹹微寒無毒主腹中寒熱積聚女
子産乳餘疾補腎氣令人目明主暴中風傷
寒身熱支滿狂邪忽忽不知人温瘧灑灑血
瘕下寒血除胸中氣下水止煩渴散頸下核
癰腫心腹痛堅癥定五臟久服補虚明目强
陰益精一名重臺一名玄臺一名鹿腸一名
正馬一名咸一名□生河間川谷及冤句三
月四月採根暴乾惡黄耆乾薑大棗山茱萸
反藜蘆


圖經曰玄參生河間及冤句今處處有之
二月生苗葉似脂麻又如槐柳細莖青紫
色七月開花青碧色八月採子黑色亦有
白花莖方大紫赤色而有細毛有節若竹
者高五六尺葉如掌大尖長如鋸齒其根
尖長生青白乾即紫黑新者肥膩一根生
五七枚三八九月采暴乾或云蒸日乾
陶隱居云今出近道處處有莖似人參而
長大根甚黑亦微香道家時用亦以合香
唐本注云玄參根苗臭莖亦不似人參陶

云道家亦以合香未見其理也
日華子云治頭風熱毒遊風補勞虚損心
驚煩躁劣乏骨蒸傳尸邪氣止徤忘消腫
毒
雷公云凡採得後須用蒲葉重重相隔入
甑蒸兩伏時後出乾㬠使用時勿令犯銅
餌之後噎人喉喪人目揀去蒲草盡了用
之
禹錫云按藥性論云玄參使一名逐馬味
苦治暴結熱主熱風頭痛傷寒勞復散瘤

癭瘰癧
經驗方治患勞人燒香法玄參一斤甘松
六兩爲末煉蜜一斤和匀入瓷瓶内封閉
地中埋窨十日取出更用灰末六兩更煉
蜜六兩和匀入瓶内封更窨五日取出燒
令鼻中常聞其香疾自愈
廣利方治瘰癧經年久不差生玄參搗碎
傅上日二易之
秦艽

















秦艽(音交)味苦辛平微温無毒主寒熱邪氣寒
濕風痹肢節痛下水利小便療風無問新久
通身攣急生飛烏山谷二月八月採根暴乾
菖蒲爲之使
圖經曰秦艽生飛烏山谷今河陜州軍多

有之根上黄色相交紏長一尺已來粗細
不等枝幹高五六寸葉婆娑連莖梗俱青
色如萵苣葉六月開紫花似葛花當月結
子每於春秋採根陰乾
陶隱居云飛烏或是地名今出甘松龍洞
蠶陵長大黃白色爲佳根皆作羅紋相交
中多御土用之熟破除去方家多作秦膠
字與獨活療風常用道家不須爾
唐本注云今出涇州鄜州岐州者良本作
札或作紏作膠正作艽也

金釵股味甘平小毒解諸藥毒人中毒者煮
汁服之亦生研更烈必大吐下如無毒亦吐
去熱痰瘧瘴天行蠱毒喉閉生嶺南山谷根
如細辛三四十莖一名三十根釵子股嶺南
人用之
離鬲草味辛寒有小毒主瘰癧丹毒小兒無
辜寒熱大腹痞滿痰飲膈上熱生研絞汁服
一合當吐出胸膈間宿物生人家階庭濕處
高三二寸苗葉似羃䍥去瘧爲上江東有之
北土無



圖經衍義本草卷之十三


















