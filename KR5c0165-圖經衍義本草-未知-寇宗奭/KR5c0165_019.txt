










圖經衍義本草卷之十九事六
宋通直郎辨驗藥材寇宗奭編撰
宋太醫助教辨驗藥材許洪校正
草部下品
木賊






木賊味甘微苦無毒主目疾退翳膜又消積

塊益肝膽明目療腸風止痢及婦人月水不
斷得牛角䚡麝香治休息痢歷久不差得禹
餘糧當歸芎藭療崩中赤白得槐鵝桑耳腸
風下血服之效又與槐子枳實相宜主痔疾
出血出秦隴華成諸郡近水地苗長尺許叢
生每根一𦼮無花葉寸寸有節色青陵冬不
凋四月採用之(新定)
圖經曰木賊生秦隴同華間味微苦無毒
主明目療風止痢所生山谷近水地有之
獨莖苗如箭苛無葉長一二尺青色經冬

不枯寸寸有節採無時今醫用之最多甚
治腸痔多年不差下血不止木賊枳殻各
二兩乾薑一兩大黄一分四味并剉一處
於銚子内炒黑色存三分性擣羅温粟米
飲調食前服二錢匕甚效
廣利方治瀉血不止木賊十二分切以水
一升八合煎取八合去滓空心温分二服
如人行五里再服
衍義曰木賊細剉微微炒搗爲末沸湯點
二錢食前服治小腸膀胱氣緩緩服必效

音燼草味苦平無毒主久欬上氣喘逆久寒
驚悸痂疥白秃瘍氣殺皮膚小蟲可以染黄
作金色生青衣川谷九月十月採
畏鼠婦○陶隱居云青衣在益州西
唐本注云此草葉似竹而細薄莖亦圓小
生平澤溪澗之側荆襄人煑以染黄色極
鮮好洗瘡有效俗名緑草爾雅云所謂王
蒭肴也○禹錫等按爾雅疏云緑鹿蓐也
今呼鴟脚莎詩衛風云膽彼淇澳緑竹猗
猗是也藥性論云藎草使治一切惡食






蒲公草味甘平無毒主婦人乳癰腫水煑汁
飲之及封之立消一名構耨草
唐本注云葉似苦苣花黄斷有白汁人皆
啖之唐本先附禹錫等按蜀本圖經云花
如菊而大莖葉斷之俱有白汁堪生食生

平澤田園中四月五月採之
圖經曰蒲公草舊不著所出州土今處處
平澤田園中皆有之春初生苗葉如苦苣
有細刺中心抽一莖莖端出一花色黄如
金錢斷其莖有白汁人亦啖之俗呼爲蒲
公英語訛爲僕公罌是也水煮汁以療婦
人乳癰又擣以傅瘡皆佳又治惡刺及狐
尿刺搗取根莖白汁塗之惟多塗立差止
此方出孫思邈千金方其序云余以正觀
五年七月十五目夜以左手中指背觸著

庭木至曉遂患痛不可忍經十日痛曰深
瘡日高大色如熟小豆色嘗聞長者之論
有此方遂依治之手下則愈痛亦除瘡亦
即差未十日而平復楊炎南行方亦著其
效云
梅師方治産後不自乳兒蓄積乳汁結作
癰取蒲公草擣傅腫上日三四度易之











穀精草味辛温無毒主療喉痹齒風痛及諸
瘡疥飼馬主蟲顙毛焦等病二月三月於穀
田中採之一名戴星草花白而小圓似星故

有此名爾
今附禹錫等按日華子云凉喂飼馬肥二
三月於田中生白花者結水銀成沙子
圖經曰穀精草舊不載所出州土今處處
有之春生於穀田中葉𦼮俱青根花并白
色二月三月内採花用一名戴星草以其
葉細花白而小圓似星故以名爾又有一
種葉細莖梗差長有節根微赤出秦隴間
古方稀用今口齒藥多使之
陳藏器云味甘平亦入馬藥用之白花細

葉
集驗方治偏正頭痛穀精草一兩爲末用
白麵調攤紙花子上貼痛處乾又換





牛扁草味苦微寒無毒主身皮瘡熱氣可作
浴湯殺牛虱小蟲又療牛病生桂陽山谷

陶隱居云今人不復識此牛疫代代不無
用之既要牛醫家應用而亦無知者
唐本注云此藥葉似三堇石龍芮等根如
秦艽而細生平澤下濕地田野人名爲牛
扁療牛虱甚效太常貯名扁特或名扁毒
禹錫等按蜀本圖經云葉似石龍芮附子
等今出寧州二月八月採根日乾
圖經曰牛扁出桂陽山谷今潞州寧州亦
有之葉似三堇石龍芮等根如秦艽而細
多生平澤下濕地二月八月採以日乾今

亦稀用按本經云殺牛虱小蟲蘇恭注云
太常貯名扁特今潞州上一種名便特六
月有花八月結實採其根搗末油調殺蟣
虱根苗主療大都相似疑此即是牛扁但
扁便不同豈聲近而字訛乎今以附之
苦芺(音襖)微寒主面目通身漆瘡
陶隱居云處處有之傖(土莖切)人取莖生食
之五月五日採暴乾燒作灰以療金瘡甚
驗
唐本注云今人以爲漏蘆非也

禹錫等按蜀本圖經云子若猫薊莖圓無
刺五月採苗堪生啖所在下濕地有之
藥性論云苦芺草亦可單用味苦無毒
日華子云冷治丹毒
食療云苦芺微寒生食治漆瘡五月五日
採暴乾作灰傅面目通身漆瘡不堪多食

酢
漿


酢漿草味酸寒無毒主惡瘡瘑瘻搗傅之殺
諸小蟲生道傍
唐本注云葉如細萍叢生莖頭有三葉一
名醋母草一名鳩酸草今按别本注云生
陰濕處俗爲小酸茅食之解熱渴四月五
月採陰乾唐本先附臣禹錫等謹按蜀本
圖經云葉似水萍兩葉并大葉同枝端黄
色實黑生下濕地夏採葉用之
圖經曰酢漿草俗呼爲酸漿舊不載所出

州土云生道傍今南中下濕地及人家園
圃中多有之北地亦或有生者葉如水萍
叢生莖端有三葉葉間生細黄花實黑夏
月採葉用初生嫩時小兒多食之南人用
揩鍮石器令白如銀色光艷
昨葉何草味酸平無毒主口中乾痛水穀血
痢止血生上黨屋上如蓬初生一名瓦松夏
採日乾
唐本注云葉似蓬高尺餘遠望如松纔生
年久瓦屋上○今按别本汪云今處處有

皆入藥用生眉髮膏爲要爾唐本先附禹
錫等按蜀本圖經云六月七月採苗日乾
之
聖惠方治頭風白屑用瓦松暴乾燒灰淋
汁熱洗頭不過五七度






蒻(音弱)頭味辛寒有毒主癰腫風毒摩傅腫上
搗碎以灰汁煑成餅五味調和爲茹食性冷
主消渴生戟人喉出血生吴蜀葉似由跋半
夏根大如碗生陰地雨滴葉下生子一名蒟
蒻又有斑杖苗相似至秋有花直出生赤子
其根傅癰腫毒甚根如蒻頭毒猛不堪食
今附禹錫等按日華子云斑杖者虎杖之
别名即前條虎杖是也
圖經曰文具天南星條下
夏枯草





夏枯草味苦辛寒無毒主寒熱瘰癧鼠瘻頭
瘡破癥散癭結氣脚腫濕痹輕身一名夕句
一名乃東一名燕面生蜀郡川谷四月採
土瓜爲之使
唐本注云此草生平澤葉似旋復首春即
生四月穗出其花紫白似丹參花五月便

枯處處有之
圖經曰夏枯草生蜀郡川谷今河淮浙州
郡亦有之冬至後生葉似旋復三月四月
開花作穗紫白色似丹參花結子亦作穗
至五月枯四月採
簡要濟衆治肝虚目睛疼冷淚不止筋脉痛
及眼羞明怕日補肝散夏枯草半兩香附
子一兩共爲末每服一錢臈茶調下無時
候服
衍義曰夏枯草今又謂之鬱臭自秋便生

經冬不瘁春開白花中夏結子遂枯古方
丸燒灰合緊面藥初生嫩時作菜食之須浸
洗淘去苦水治瘰癧鼠漏
燕薄草無毒主眠中遺溺不覺燒令黑研水
進方寸七亦主噦氣此燕窠中草也
新補見陳藏器日華子
千金方治婦人無故尿血胡燕窠中草燒
末用酒服半錢亦治丈夫
孫眞人食忌主卒患腰惡瘡若先發於心
已有汁者以胡燕窠末和水塗之治不可

遲遍身即害人死
鴨跖草味苦大寒無毒主寒熱瘴瘧痰飲下
腫肉癥澁滯小兒丹毒發熱狂癇大腹痞滿
身面氣腫熱痢蛇犬咬癰疽等毒和赤小豆
煑下水氣濕痹利小便生江東淮南平地葉
如竹高一二尺花深碧有角如鳥嘴北人呼
爲鷄舌草亦名鼻斫草吴人呼爲跖跖斫聲
相近也一名碧竹子花好爲色
新補見陳藏器日華子
山慈菰根有小毒主癰腫瘡瘻瘰癧結核等

醋摩傅之亦剥人面皮除皯𪒟生山中濕地
一名金燈花葉似車前根如慈菰零陵間又
有團慈菰根似小蒜所主與此略同
新補見陳藏器及日華子
經驗方貼瘡腫以山慈菰一名鹿蹄草取
莖葉搗爲膏入蜜貼瘡口上候清血出效
苘實






苘(音頃)實味苦平無毒主赤白冷熱痢散飲之
吞一分破癰腫
唐本注云一作䔛字人取皮爲索者也
今按别本注云今人作布及索䔛麻也實
似大麻子熱結癰腫無頭吞之則爲頭居
穴九月十月採實陰乾唐本先附
禹錫等按蜀本圖經云樹生高四尺葉似
苧花黄實殻如蜀葵子黑古方用根八月

採實

圖經曰苘實舊不載所出州土今處處有
之北人種以績布及打繩索苗高四五尺
或六七尺葉似苧而薄花黄實帶殻如蜀
葵中子黑色九月十月採實陰乾用古方
亦用根
楊氏産乳治赤白痢苘麻子一兩炒令香
熟爲末以蜜漿下一錢不過再服
赤車使者味辛苦温有毒主風冷邪疰蠱毒
癥瘕五臟積氣
唐本注云苗似香葇蘭香葉莖赤根紫赤

色生溪谷之陰出襄州八月九月採根日
乾唐本先附○禹錫等按蜀本圖經云根
紫如蒨根生荆州襄州山谷二月八月採
藥性論云赤車使者有小毒能治惡風冷
氣服之悦澤皮肌好顔色
雷公云赤車使者元名小錦枝凡使并麤
擣用七歲童子小便拌了蒸令乾更每
修事五兩用小兒溺一益爲度
狼跋子有小毒主惡瘡蝸疥殺蟲魚
陶隱居云出交廣形扁扁爾擣以雜米投

水中魚無大小皆浮出而死人用苦酒摩
療疥亦效○唐本注云此今京下呼黄環
子爲之亦謂度谷一名就葛陶云出交廣
今交廣送人太常正是黄環子非餘物爾
今按别本注云味苦寒藤生花紫色
屋遊味甘寒主浮熱在皮膚往來寒熱利小
腸膀胱氣生屋上陰處八月九月採
陶隱居云此瓦屋上青苔衣剥取煮服之
今按别本注云無毒主小兒癇熱時氣煩
悶止渴○禹錫等按蜀本圖經云古瓦屋

北陰青苔衣也
地錦草




地錦草味辛無毒主通流血脉亦可用治氣
生近道田野出滁州者尤良莖葉細弱蔓延
於地莖赤葉青紫色夏中茂盛六月開紅花
細實取苗子用之絡石注有地錦是藤蔓之

類雖與此名同而其類全别(新定)
圖經曰地錦草生滁州及近道田野中味
辛無毒主通流血脉亦治氣其苗葉細弱
蔓遍地莖赤葉青赤中夏茂盛六月開紅
花細實今醫家取苗子用之本經絡石條
注中有地錦與此同名而别是一類也
經驗方治臟毒赤白地錦草採得後洗暴
乾爲末米飲下一錢立效
敗船茹(音如)平主婦人崩中吐痢血不止
陶隱居云此是大輻(步典切)除(他盍切)刮竹茹

以挰(直萌切)漏處者取乾煮之亦燒作屑服
之
千金方治婦人遺尿不知出時船故茹爲
末酒調服三錢
子母秘録治無故遺血溺執中故竹茹乾
末酒服三錢匕日三服
燈心草味甘寒無毒根及苗主五淋生煑服
之生江南滁州叢生莖圓江南長直人將爲
席敗席煑服更良(今附)
經驗方治小兒夜啼用燈心草燒灰塗乳

上與之○勝金方治破傷多用燈心草爛
嚼和唾貼之用帛裹血立止○又方治小
蟲蟻入耳挑不出者以燈心浸油釣出蟲
衍義曰燈心草陜西亦有蒸熟乾則拆取
中心穰然燈者是謂之熟草又有不蒸者
但生乾剥取者名生草入藥宜用生草
五毒草味酸平無毒根主癰疽惡瘡毒腫赤
白游軫蟲蠶蛇犬咬并醋摩傅焙上亦儔莖
葉傅之恐毒入腹亦煮服之生江東平地花
葉如蕎麥根緊硬似狗脊一名五蕺一名蛇

罔又别有蠶罔草如苧麻與蕺同名也
新補見陳藏器
鼠麴草味甘平無毒調中益氣止泄除痰壓
時氣去熱嗽雜米粉作糗食之甜美生平崗
熟地高尺餘葉有白毛黃花荆楚時記云二
月三日取鼠麴汁蜜和爲粉謂之龍舌䬳以
壓時氣山南人呼爲香茅取花雜櫸皮染褐
至破猶鮮江西人呼爲鼠耳草
新補見陳藏器日華子
列當味甘温無毒主男子五勞七傷補腰腎

令人有子去風血煮及浸酒服之生山南巗
石上如藕根初生掘取陰乾亦名栗當一名
草蓯蓉今附
食醫心鏡主興陽事栗當二斤一名列當
擣篩末以酒一斗浸經宿隨性飲之
馬勃味辛平無毒主惡瘡馬疥一名馬疕生
園中乆腐處
陶隱居云俗人呼爲馬屁勃紫色虚軟狀
如狗肺彈之粉出傅諸瘡用之甚良也
禹錫等按蜀本圖經云此馬疕菌也虚軟

如紫絮彈之紫塵出生濕地及腐木上夏
秋採之
衍義曰馬勃此唐韓退之所謂牛溲馬勃
俱收并蓄者也有大如斗者小亦如升杓
去膜以蜜揉拌少以水調呷治喉閉咽痛
屐(音劇)屧(音燮)鼻繩灰水服主噎哽心痛胸滿
今按别本注云屐屧江南有之北人不識
以桐木爲屐及屧也用蒲爲蒵用麻穿其
鼻也久著脚者堪入藥用唐本先附
禹錫等按蜀本圖經云取著經久遠欲爛

斷者水服之良
質汗味甘温無毒主金瘡傷折瘀血内損補
筋肉消惡血下血氣婦人産後諸血結腹痛
内冷不下食并酒消服之亦傅病處出西蕃
如凝血蕃人煎甘草松泪檉乳地黄并熱血
成之(今附)
陳藏器云蕃人試藥取兒斷一足以藥内
口中以足蹋之當時能走者至良
水蓼主蛇毒擣傅之絞汁服止蛇毒入内心
悶水煑漬捋脚消氣腫

唐本注云葉似蓼莖赤味辛生下濕水傍
今按别本注云生於淺水澤中故名水蓼
其葉大於家蓼水挼食之勝於蓼子唐本
先附禹錫等按日華子云水蓼味辛冷無
毒○集驗方治脚痛先以水蓼煮湯令温
熱得所頻頻淋洗瘡乾自安
蕕草味甘大寒無毒主濕痹消水氣合赤小
豆煮食之勿與鹽主脚氣頑痹虚腫小腹急
小便赤澀搗葉傅毒腫又絞取汁服之主消
渴生水田中似結縷葉長馬食之爾雅云蕕

蔓於注云生水中江東人呼爲莤證俗云蕕
水草也
新補見陳藏器
衍義曰蕕草爾雅曰酋(音猶)蔓于左傳亦曰
一薰一蕕十年尚猶有臭者是此草
敗芒箔無毒主産婦血滿腹脹痛血渴惡露
不盡月閉止好血下惡血去鬼氣疰痛癥結
酒煮服之亦燒爲末酒下彌乆著烟者佳今
東人作箔多草爲之爾雅云芒似茅可以爲
索

新補見陳藏器
狥舌草味苦寒有小毒主蠱疥瘙瘡殺小蟲
唐本注云葉似車前無文理抽莖花黄白
細叢生渠塹濕地○今按别本注云疥瘙
風瘡并皆有蟲爲末和塗之即差四月五
月採莖暴乾唐本先附
海金沙





海金沙主通利小腸得栀子馬牙消蓬沙共
療傷寒熱狂出黔中郡七月收採生作小株
才高一二尺收採全科於日中暴之令小乾
紙襯以杖擊之有細沙落紙上旋收之且暴
且擊以沙盡爲度用之或丸或散(新定)
圖經曰海金沙生黔中山谷湖南亦有初
生作小株高一二尺七月採得日中暴令
乾以紙襯擊取其沙落紙上旋暴旋擊沙
盡乃止王通利小腸亦入傷寒狂熱藥今

醫治小便不通臍下滿悶方海金沙一兩
臘面茶半兩二味搗碾令細每服三錢煎
生薑甘草湯調下服無時未通再服
萱草




萱草根凉無毒治沙淋下水氣主酒疸黄色
通身者取根搗絞汁服亦取嫩苗煮食之又

主小便赤澁身體煩熱一名鹿葱花名宜男
風土記云懷姙婦人佩其花生男也
新補見陳藏器日華子
圖經云萱草俗謂之鹿葱處處田野有之
味甘而無毒主安五臟利心志令人好歡
樂無憂輕身明日五月採花八月採根用
今人多採其嫩苗及花跗作菜云利胸隔
甚佳
嵇康養生論云合歡蠲忿萱草忘憂心中
衍義曰萱草根洗淨研汁一大盞生薑汁

半盞相和時時細呷治大熱衂血
格注草味辛苦温有大毒主蠱疰諸毒疼痛
等生齊魯山澤
唐本注云葉似蕨根紫色若紫草根一株
有二十許二月八月採根五月六月採苗
日乾唐本先附
唐本餘注云圖經出齊州兖州山谷間
鷄窠中草主小兒白秃瘡和白頭翁花燒灰
臘月猪脂傅之瘡先以酸泔洗然後塗之又
主小兒夜啼安席下勿令母知

新補見陳藏器日華子
千金方治産後遺尿故鷄窠中草燒作末
酒服二錢七即差
雞冠子凉無毒止腸風瀉血赤白痢婦人崩
中帶下入藥炒用新
補見陳藏器日華子
地椒味辛温有小毒主淋煠腫痛可作殺蛀
蟲藥出上黨郡其苗覆地蔓生莖葉甚細花
作小朵色紫白因舊莖而生(新定)
草三棱根味甘平温無毒療産後惡血通月

水血結墮胎破積聚癥瘕止痛利氣一名雞
爪三稜生蜀地二月八月採今附
合明草味甘寒無毒主暴熱淋小便赤澀小
兒瘛病明目下水止血痢搗絞汁服生下濕
地葉如四出花向夜即葉合
新補見陳藏器
鹿藥味甘温無毒主風血去諸冷益老起陽
浸酒服之生姑藏以西苗根并似黄精根鹿
好食(今附)
敗天公平主鬼疰精魅

陶隱居云此人所戴竹笠之敗者也取上
竹燒酒服之
一十一種陳藏器餘
毛莨鈎吻注陶云鈎吻或是毛莨蘇云毛莨
是有毛石龍芮也百一方云菜中有水莨葉
圓而光有毒生水旁蟹多食之蘇云又注似
水莨無毛其毛葭似龍芮而有毒也
陰命鈎吻注陶云有一物名陰命赤色著木
懸其子生海中有毒又云海薑生海中赤色
狀如龍苪亦大毒應是此也今無的識之者

毒菌地漿注陶云山中多有毒菌地漿解之
地生者爲菌木生者爲檽江東人呼爲蕈爾
雅云中馗菌注云地蕈子也或云地鷄亦云
獐頭夜中光者有毒煮不熟者有毒煮訖照
人無影者有毒有惡蟲鳥從下過者有毒欲
爛無蟲者有毒冬春無毒及秋夏有毒者爲
蛇過也
草禹餘糧注陶云南人又呼平澤中一藤如
菝葜爲餘糧言禹採此當糧根如盞連綴半
在土上皮如茯苓肉赤味澀人取以當穀不

饑調中止泄健行不睡云昔禹會諸侯棄糧
於地化爲此草故名餘糧今多生海畔山谷
之地
鼠蓑草莎草注陶云别有鼠蓑草治體異此
有名無用條有蓑草味苦寒主温瘧寒熱酸
斯利氣生淮南山谷即此也
廉薑杜若注陶云若似廉按廉薑熱主胃中
冷吐水不下食似薑生嶺南劍南人多食之
草石蠶蟲石蠶注陶云今俗用草根黑色按
草石蠶生高山石上根如箸上有毛節如蠶

葉似卷柏山人取浸酒除風破血主溪毒煑
食之本經從蟲部出復有蟲石蠶已出拾遺
漆姑草杉木注陶云葉細細多生石間按漆
姑草如鼠迹天生階墀間陰處氣辛烈主漆
瘡挼碎傅之熱更易亦主溪毒瘡蘇云此蜀
羊泉羊泉是大草非細者乃同名耳
麂目豆蔻注陶云麂目小冷按麂目云出嶺
南如麂目食之發冷痰餘别無功
梨豆蚺蛇注陶云蛇膽如梨豆生江南蔓如
葛子如皂莢子作狸首文故名梨豆爾雅云

慮涉子人炒食之一名虎涉别無功諸草有
毒瓜兩蒂兩鼻害人瓜瓠正苦有毒檐溜滴
著菜有毒堇黄花害人芹赤葉害人菰首蜜
食下痢生葱不得雜白大肉食之令人九竅
流血食戎葵并烏肉令人面無顔色食葵發
狂犬咬食蒴葱青魚令人腹生蟲薤不得和
牛肉食成癥瘕痼疾婦人妊娠食乾薑令胎
肉消生葱和雞子食變嗽蓼齏食生食令氣
奪乏令陰痿九月食霜下瓜血必冬發三月
不得食陳菹夏熱病發惡瘡瓠牛踐苗子即


苦


圖經衍義本草卷之十九








