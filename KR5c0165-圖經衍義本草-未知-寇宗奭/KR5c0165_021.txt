










圖經衍義本草卷之二十一君二
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　木部上品
　　　乾漆






乾漆味辛温無毒有毒主絶傷補中續筋骨
填髓腦安五臟五緩六急風寒濕痹療欬嗽
消瘀血痞結腰痛女子疝瘕利小腸去蛔蟲
生漆去長蟲乆服輕身耐老生漢中川谷夏
至後採乾之半夏爲之使畏雞子今又忌油
脂
　圖經曰乾漆生漆出漢中川谷今蜀漢金
　峽襄歙州皆有之多高三二丈皮白葉似
　椿花似槐子一若牛李木心黄六月七月
　以竹筒釘入木中取之崔豹古今注曰以

　剛斧斫其皮開以竹管承之汁滴則成漆
　是也乾漆奮云用漆桶中自然乾者狀如
　蜂房孔孔隔者今多用筒子内乾者以墨
　如䃜堅若鐵石爲佳○華佗傳彭城樊阿
　少師事佗求服食法佗授以漆葉青黏散
　方云服之去三蟲利五臟輕身益氣使人
　頭不白阿從其言年五百餘歲漆葉所在
　有之青黏生於豐沛城及朝歌一名地節
　一名黄芝主理五臟益精氣本出於迷人
　入山者見仙人服之以告佗佗以爲佳語

　阿阿秘之近者人見阿之壽而氣力强盛
　怪之以問所服食阿因醉亂誤說人服多
　驗
　陶隱居云今梁州漆最勝益州亦有廣州
　漆性急易燥其諸處漆桶上蓋裏自然有
　乾者狀如蜂房孔孔隔者爲佳生漆毒烈
　人以雞子和服之去蟲猶有嚙腸胃者畏
　漆人乃故死外氣亦能使身肉瘡腫自别
　有療法仙方用蟹消之爲水煉服長生
　外臺秘要療蛔蟲心痛惡心吐水乾漆熬

　擣蜜和丸服十五丸日再服
　經驗方治婦人不曾生長血氣臟腑疼痛
　不可忍及治丈夫元氣小腸氣撮痛者并
　宜服二聖丸乾漆一兩爲末濕漆一兩先
　將濕漆入銚子内熬如一食飯間已來住
　火與乾漆末一處拌和丸如半皂子大每
　服一丸温酒吞下無時如元氣小腸傍胱
　氣痛牙關緊急但擊開牙關温酒化一丸
　灌下必安怕漆人不可服
　簡要濟衆方治九種心痛及腹脅積聚滯

　氣筒子乾漆二兩搗碎炒烟出細研醋煑
　麫糊和丸如梧桐子大每服五丸至七丸
　熱酒下醋湯亦得無時服
　杜壬方治小兒胃寒蟲上諸證危惡與癇
　相似乾漆搗炒烟盡白入蕪荑等分爲細
　末米飲調下一字至一錢
　衍義曰乾漆若濕漆藥中未見用凡用者
　皆乾漆耳其濕者在燥熱及霜冷時則難
　乾得陰濕雖寒月亦易乾亦物之性也若
　霑漬人以油治之凡驗漆惟稀者以物蘸

　起細而不斷斷而急收起又塗於乾竹上
　蔭之速乾者并佳餘如經
　　　五加皮





五加皮味辛苦温微寒無毒主心腹疝氣腹
痛益氣療躄小兒不能行疽瘡陰蝕男子陰

痿囊下濕小便餘瀝女人陰癢及腰脊痛兩
脚疼痹風弱五緩虚羸補中益精堅筋骨强
志意乆服輕身耐老一名豺節五葉者良生
漢中及冤句五月七月採莖十月採根陰乾
遠志爲之使畏蛇皮玄參
　圖經曰五加皮生漢中及冤句今江淮湖
　南州郡皆有之春生苗莖葉俱青作叢赤
　莖又似藤蔓長三五尺上有黑刺葉生五
　又作簇者良四葉三葉者最多爲次每一
　葉下生一刺三四月開白花結細青子至

　六月漸黑色根若荆根皮黄黑肉白骨堅
　硬五月七月採莖十月採根陰乾用
　藥性論云五加皮有小毒能破逐惡風血
　四肢不遂賊風傷人軟脚䐴腰主多年瘀
　血在皮肌治痹濕内不足主虚羸小兒二
　歲不能行用此便行走
　陶隱居云今近道處處有東間彌多四葉
　者亦好煮根莖釀酒主益人道家用此作
　灰亦以煑石與地榆并有秘法
　日華子云明目下氣治中風骨節攣急補

　五勞七傷葉治皮膚風可作蔬菜食
　東華眞人煑石經舜常登蒼梧山曰厥金
　玉之香草朕用偃息正道五加也又異名
　曰金鹽昔西域眞人王屋山人王常言何
　以得長乆何不食石蓄金鹽母何以得長
　壽何不食石用玉豉玉豉者即地榆也五
　加地榆皆是煮石而餌得長生之藥也昔
　尹公度聞孟綽子童士固共相與言曰寧
　得一把五加不用金玉滿車寧得一斤地
　榆安用明月寳珠

　魯定公云母單服五加酒以致不死臨隱
　去佯託死時人自莫之悟耳張子聲楊建
　始王叔才于出彦等皆服此酒而房室不
　絶得壽三百年有子二十人世世有得服
　五加酒散而獲延年不死者不可勝計或
　只爲散以代湯茶而餌之驗亦然也大王
　君謂五加云蓋天有五車之星精也金應
　五胡人應五德位應五方物應五車故青
　精入莖則有東方之液白氣入節則有西
　方之津赤氣入華則有南方之光玄精入

　根則有北方之飴黄烟入皮則有戊己之
　靈五神鎭主相轉育成用之者眞仙服之
　者反嬰也
　　　牡荆





牡荆實味苦温無毒主除骨間寒熱通利胃

氣止咳逆下氣生河間南陽冤句山谷或平
壽都鄉高岸上及田野中八月九月採實陰
乾得术柏實青葙共療頭風防風爲之使惡
石膏
　圖經曰牡荆生河間南陽冤句山谷或平
　壽都鄉高岸上及田野中今眉州蜀州及
　近京亦有之此即作箠杖者俗名黄荆是
　也枝莖堅勁作科不爲蔓生故稱牡葉如
　蜱麻更疏瘦花紅作穗實細而黄如麻子
　大或云即小荆也八月九月採實陰乾此

　有青赤二種以青者爲佳謹按登眞隱訣
　云荆木之華葉通神見鬼精注云尋荆有
　三種直云荆木即是今可作箠杖者葉香
　亦有花子子不入藥方術則用牡荆牡荆
　子入藥北方人略無識其木者
　崔元亮集驗方治腰脚蒸法取荆葉不限
　多少蒸令熟熱置於瓮中其下著火温之
　以病人置於葉中剩著葉蓋須臾當汗出
　藥中旋旋吃飯稍倦即止便以綿衣蓋避
　風仍進葱豉酒及豆酒并得以差爲度

　　　蔓荆





蔓荆實味苦辛微寒平温無毒主筋骨間寒
熱濕痹拘攣明目堅齒利九竅去白蟲長蟲
主風頭痛腦鳴目泪出益氣乆服輕身耐老
令人光澤脂緻(音/雉)小荆實亦等惡烏頭石膏

　圖經云蔓荆實舊不載所出州土今近京

　及秦隴明越州多有之苗莖高四尺對節
　生枝初春因舊枝而生葉類小楝至夏盛
　茂有花作穗淺紅色蕊黄白色花下有青
　萼至秋結實斑黑如梧子許大而輕虚八
　月九月採一說作蔓生故名蔓荆而今所
　有并非蔓也
　藥性論云蔓荆子臣治賊風能長髭髮
　陶隱居云小荆即應是牡荆蔓荆牡荆子
　大於蔓荆子而反呼爲小荆恐或以樹形
　爲言復不知蔓荆樹若高大小

　日華子云利關節治赤眼癇疾注云海鹽
　亦有大如豌豆蒂有小輕軟蓋子六七八
　月採
　雷公云凡使去蒂子下白膜一重用酒浸
　一伏時後蒸從巳至未出曬乾用
　衍義曰蔓荆實諸家所解蔓荆牡荆紛然
　不同今既言蔓荆明知是蔓生即非高木
　也况此牡荆則是木上生者况漢書郊祀
　志所言以牡荆莖爲幡竿故知蔓荆即子
　大者是又何疑焉後條有欒荆此即便是

　牡荆也子青色如茱萸不言更立欒荆條
　故文中云本草不載亦無别名但有欒花
　功用又别斷無疑焉注中妄稱石荆當之
　其說傳見穿鑿
　　　辛夷






辛夷味辛温無毒主五臟身體寒熱風頭腦
痛面䵟温中解肌利九竅通鼻塞涕出治面
腫引齒痛眩冒身兀兀如在車船之上者生
鬚髮去白蟲乆服下氣輕身明目增年耐老
可作膏藥用之去心及外毛毛射人肺令人
欬一名辛矧一名侯桃一名房木生漢中川
谷九月採實暴乾芎藭爲之使惡五石脂畏
菖蒲蒲黄黄連石膏黃環
　圖經曰辛夷生漢中川谷今處處有之人
　家園庭亦多種植木高數丈葉似柿而長

　正月二月生花似著毛小桃子色白蒂紫
　花落無子至夏復開花初出如筆故北人
　呼爲木筆花又有一種枝葉并相類但歲
　一開花四月花落時有子如相思子或云
　都是一種經一二十年老者方結實即其
　花開早晚亦隨南北節氣寒温九月採實
　暴乾用或云用花蕊縮者良已開者劣謝
　者不佳
　藥性論云辛夷臣能治面生䵟疱面脂用
　生光華

　日華子云通關脉明目治頭痛憎寒體噤
　瘙癢入藥微炙已開者劣謝者不佳
　雷公云凡用之去粗皮拭上赤肉毛了即
　以芭蕉水浸一宿漉出用漿水煮從巳至
　未出焙乾用若治眼目中患即一時去皮
　用向裏實者
　　　寄生






桑上寄生味苦甘平無毒主腰痛小兒背强
(巨兩/切)癰腫安胎充肌膚堅髮齒長鬚眉主金
瘡去痹女子崩中内傷不足産後餘疾下乳
汁其實明目輕身通神一名寄屑一名寓木
一名宛童一名蔦(音/鳥)生洪農川谷桑樹上三
月三日採莖葉陰乾
　圖經曰桑寄生出洪農山谷桑上今處處
　有之云是烏鳥食物子落枝節間感氣而

　生葉似橘而厚軟莖似槐枝而肥脆三四
　月生花黄白色六月七月結實黄色如小
　豆大三月三日採莖葉陰乾凡槲櫸柳水
　楊楓等上皆有寄生惟桑上者堪用然殊
　難辨别醫家非自採不敢用或云斷其莖
　而視之其色深黄并實中有汁稠粘者爲
　眞
　藥性論云桑寄生臣能令胎牢固主懷妊
　漏血不止
　日華子云助筋骨益血脉採人多在櫸樹

　上收呼爲桑寄生在桑上者極少縱有形
　與櫸樹上者亦不同次即楓樹上方同櫸
　樹上者黃色七月人月採
　雷公云凡使在樹上自然生獨枝樹是也
　採得用銅刀和根枝莖細剉陰乾任用勿
　令見火
　衍義曰桑寄生新舊書云今處處有之從
　宦南北實處處難得豈歲歲窠斫摘踐之
　苦而不能生邪抑方宜不同也若以爲鳥
　食物子落枝節間感氣而生則麥當生麥

　穀當生穀不當但生此一物也又有於柔
　滑細枝上生者如何得子落枝節間由是
　言之自是感造化之氣别是一物古人當
　日惟取桑上者實假其氣耳又云今醫家
　鮮用此極誤矣今醫家非不用也第以難
　得眞桑上者當得眞桑寄生下咽必驗如
　神向承乏吴山有求藥於諸邑者乃遍令
　人搜摘卒不可得遂以實告甚不樂蓋不
　敢以僞藥罔人鄰邑有人僞以他木寄生
　送之服之逾月而死哀哉

　　　杜仲





杜仲味辛甘平温無毒主腰脊痛補中益精
氣堅筋骨强志除陰下癢濕小便餘瀝脚中
酸疼不欲踐地乆服輕身耐老一名思仙一
名思仲一名木綿生上虞山谷及上黨漢中

二月五月六月採皮惡蛇蜕皮玄參
　圖經曰杜仲生上虞山谷及上黨漢中今
　出商州成州峽州近處大山中亦有之木
　高數丈葉如辛夷亦類柘其皮類厚朴折
　之内有白絲相連二月五月六月九月採
　皮用江南人謂之檰初生葉嫩時採食主
　風毒脚氣及乆積風冷腸痔下血亦宜乾
　末作湯
　藥性論云杜仲味苦能治腎冷䐴腰病人
　虚而身强直風也腰不利加而用

　日華子云暖治腎勞腰脊攣入藥炙用
　雷公云凡使先須削去粗皮用酥蜜和作
　一兩炙之盡爲度炙乾了細剉用凡修事
　一斤酥二兩蜜三兩二味相合令一處用
　之
　聖惠方治卒患腰脚疼痛補腎杜仲一兩
　去麤皮炙微黄剉以水二大盞煎至一盞
　去滓用羊腎一對細切去脂膜入藥中煑
　次入薤白七莖鹽花椒薑醋等和作羹喫
　空腹食之

　勝金方治婦人胎臟不安并産後諸疾宜
　服杜仲丸瓦上乾於木臼中杵爲末煮棗
　爲丸如彈子大每服一丸爛嚼以糯米飲
　下
　　　楓香脂






　　　　　　　　　　　　　　　　
楓香脂味辛苦平無毒主癮疹風癢浮腫齒
痛一名白膠香其樹皮味辛有小毒主水腫
下水氣煮汁用之所在大山皆有
　圖經曰楓香脂舊不載所出州郡云所在
　大山皆有今南方及關陜多有之似白楊
　甚高大其葉圓而作歧有三角而香二月
　有花白色乃連著實大如鴨卵八月九月
　熟暴乾可燒南方草木狀曰楓實惟九眞
　有之用之有神乃難得之物其脂爲白膠
　香五月斫爲坎十一月採之其皮性澀止

　水痢水煎飲之○任昉述異記曰南中楓
　子鬼楓木之老者爲人形亦呼爲靈楓蓋
　瘤癭也至今越巫有得之者以雕刻鬼神
　可致靈異下沉香條有楓香云療風癮疹
　癢毒與此相類即一物也
　陳藏器云楓皮本功外性澀止水痢蘇云
　下水腫水腫非澀藥所療蘇爲誤爾又云
　有毒轉明其謬水煎止下痢爲最
　日華子云楓皮止霍亂刺風冷風煎湯浴
　之

　衍義曰楓香與松脂皆可亂乳香尤宜區
　别楓香微黄白色燒之尤見眞僞兼能治
　風癮疹癢毒水煎熱煠洗
　　　女貞





女貞實味苦甘平無毒主補中安五臟養精

神除百疾乆服肥健輕身不老生武陵川谷
立冬採
　圖經曰女貞實生武陵川谷今處處有之
　山海經云太山多眞木是此木也其葉似
　枸骨及冬青木極茂盛凌冬不凋實細青
　白色九月而實成似牛李子立冬採實暴
　乾其皮可以浸酒或云即今冬青木也而
　冬青木肌理白文如象齒道家取以爲簡
　其實亦浸酒去風補血
　　木蘭






木蘭味苦寒無毒主身大熱在皮膚中去面
熱赤疱酒皶惡風癤疾陰下癢濕明耳目療
中風傷寒及癰疽水腫去臭氣一名林蘭一
名杜蘭皮似桂而香生零陵山谷及太山十
二月採皮陰乾

　圖經曰木蘭生零陵山谷及太山今湖嶺
　蜀川諸州皆有之木高數丈葉似菌桂葉
　亦有三道縱文皮如板桂有縱橫文香味
　劣於桂此與桂枝全别而韶州所生乃云
　與桂同是一種取外皮爲木蘭中肉爲桂
　心蓋是桂中之一種耳十一月十二月採
　陰乾用○任昉述異記云木蘭舟在潯陽
　江中多木蘭又七里洲中有魯班刻木蘭
　舟至今在洲中今詩家云木蘭舟出於此
　陶隱居云零陵諸處皆有狀如楠樹皮甚

　薄而味辛香今益州有皮厚狀如厚朴而
　氣味爲勝今東人皆以山桂皮當之亦相
　類道家用合香亦好
　外臺秘要方療面上皶䩅皯𪒟方木蘭皮
　一斤細切以三年酢漿漬之自日出於日
　中曬搗末漿水服方寸七日三
　子母秘録方療小兒重舌木蘭皮一尺廣
　四寸削去粗皮用醋一升漬取汁注重舌
　上
　　　蕤核





蕤核味甘温微寒無毒主心腹邪結氣明目
目赤痛傷泪出目腫毗爛齆鼻破心下結痰
痞氣乆服輕身益氣不饑生函谷川谷及巴
西
　圖經曰蕤核生函谷川谷及巴西今河東


　亦有之其木高五七尺莖間有刺葉細似
　枸杞而尖長花白子紅紫色附枝莖而生
　類五味子六月成熟五月六月採實去核
　殻陰乾○劉禹錫傳信方所著法最奇云
　眼風泪癢或生翳或赤毗一切皆主之宣
　州黄連搗篩末蕤核人去皮碾爲膏縁此
　性稍濕末不得故耳與黄連等分和合取
　無蚛病乾棗三枚割頭少許留之却核以
　二物滿填於中却取所割下棗頭依前合
　定以少綿裹之惟薄綿爲佳以大茶碗量

　水半碗於銀器中文武火煎取一鷄子以
　來以綿濾待冷點眼萬萬不失前後試驗
　數十人皆應今醫家亦多用得效故附之
　陶隱居云今從北方來云出彭城間形如
　烏豆大圓而扁有文理狀似胡桃桃核今
　人皆合殻用爲分兩此乃應破取人秤之
　醫方惟以藥眼仙經以合守中丸也
　雷公云凡使先湯浸去皮尖擘作兩片用
　芒消木通草二束和蕤人同水煮一伏時
　後瀝出去諸般藥取蕤人研成膏任加减

　入藥中使每修事四兩用芒消一兩木通
　草七兩
　　　丁香





丁香味辛温無毒主温脾胃止霍亂擁脹風
毒諸腫齒疳𧏾能發諸香其根療風熱毒腫

生交廣南蕃二月八月採
　圖經曰丁香出交廣南蕃今惟廣州有之
　本類桂高丈餘葉似櫟凌冬不凋花圓細
　黄色其子出枝蕊上如釘子長三四分紫
　色其中有麤大如山茱萸者亦謂之母丁
　香二月八月採子及根又云盛冬生花子
　至次年春採
　藥性論云丁香臣能主冷氣腹痛
　日華子云治口氣反胃鬼疰蠱毒及療腎
　氣賁豚氣陰痛壯陽暖腰膝治冷氣殺酒

　毒消痃癖除冷勞
　雷公云凡使有雄雌雄顆小雌顆大似懷
　棗核方中多使雌力大膏煎中用雄若欲
　使雄須去丁蓋乳子發人背癰也
　簡要濟衆方治傷寒咳噫不止及噦逆不
　定丁香一兩乾柿蒂一兩焙乾擣羅爲末
　每服一錢煎人參湯下
　千金方治乾霍亂不吐不下方丁香十四
　枚末以熱湯一升和之頓服
　衍義曰丁香日華子云治口氣此正是御

　史所含之香治胃寒及脾胃冷氣不和有
　大者名母丁香味尤佳爲末縫紗囊如小
　指實末内陰中主陰冷病中病便已
　　　沉香










沉香微温療風水毒腫去惡氣
　圖經曰沉香青桂香鷄骨香馬蹄香煎香
　同是一本舊不著所出州土今惟海南諸
　國及交廣崖州有之其木類椿櫸多節葉
　似橘花白子似檳榔大如桑椹紫色而味

　辛交州人謂之蜜香若欲取之先斷其積
　年老木根經年其外皮榦俱朽爛其木心
　與枝節不壞者即香也細枝緊實未爛者
　爲青桂堅黑而沉水者爲沉香半沉半浮
　與水面平者爲鷄骨最麤者爲煎香又云
　沉香中形如鷄骨者爲雞骨香形如馬蹄
　者爲馬蹄香然今人有得沉香奇好者往
　往亦作雞骨形不必獨是煎香也其又麤
　不堪藥用者爲生結黃熟香其實一種有
　精麤之異耳并採無時○又薰陸香形似

　白膠出天竺單于二國南方草木狀如薰
　陸出大秦國其木生於海邊沙上盛夏木
　膠出沙上夷人取得賣與賈客乳香亦其
　類也
　廣志云南波斯國松木脂有紫赤如櫻桃
　者名乳香蓋薰陸之類也今人無復别薰
　陸者通謂乳香爲薰陸耳治腎氣補腰膝
　霍亂吐下衝惡中邪氣五疰治血止痛等
　藥及膏煎多用之然至黏難研用時以繒
　袋挂於窗隙間良乆取研之乃不黏○又

　雞舌香出崑崙及交州以南枝葉及皮并
　似栗花如梅花子似棗核此雌者也雄者
　著花不實採花釀之以成香今醫家又一
　說云按三省故事尚書郞口含鷄舌香以
　其奏事答對欲使氣芬芬也而方家用雞
　舌香療口臭者亦縁此義耳○蘇合香生
　中臺川谷蘇恭云此香從西域及崑崙來
　紫色與眞紫檀相似而堅實極芬香其香
　如石燒之灰白者好今不復見此等廣南
　雖有此而類蘇木無香氣藥中但用如膏

　油者極芬烈耳陶隱居以爲是獅子屎亦
　是指此膏油者言之耳然獅子屎今内帑
　亦有之其臭極甚燒之可以辟邪惡固知
　非此也梁書云天竺出蘇合香是諸香汁
　煎之非自然一物也○又有檀香木如檀
　生南海消風熱腫毒主心腹痛霍亂中惡
　鬼氣殺蟲有人種黄白紫之異今人盛用
　之眞紫檀舊在下品亦主風毒蘇恭云出
　崑崙盤盤國雖不生中華人間遍有之檀
　木生江淮及河朔山中其木作斧柯者亦

　檀香類但不香耳
　陶隱居云此香合香家要用不入藥惟療
　惡核毒腫道方頗有用處
　日華子云沉香味辛熱無毒調氣補五臟
　益精壯陽暖腰膝去邪氣止轉筋吐瀉冷
　氣破癥癖冷風麻痹骨節不任濕風皮膚
　癢心腹痛氣痢
　雷公云沉香凡使須要不枯者如觜角硬
　重沉於水下爲上也半沉者次也夫入丸
　散中用須候衆藥出即入拌和用之

　
　衍義曰沉香木嶺南諸郡悉有之旁海諸
　州尤多交幹連枝崗嶺相接千里不絶葉
　如冬青大者合數人抱木性虚柔山民或
　以構茅廬或爲橋多在折枝枯幹中或爲
　沉或爲煎或爲黄熟自枯死者謂之水盤
　香今南恩高竇等州惟産生結香蓋山民
　入山見香木之曲幹斜枝必以刀斫成坎
　經年得雨水所漬遂結香復以鋸取之刮
　去白木其香結爲斑點遂名鷓鴣斑燔之
　極清煎沉之良者惟在瓊崖等州俗謂之

　角沉黄沉乃枯木中得者宜入藥用依木
　皮而結者謂之青桂氣尤備在土中歲久
　不待刓剔而成者謂之龍鱗亦有削之自
　卷咀之柔韌者謂之黄蠟沉尤難得也然
　經中止言療風水毒腫去惡氣餘更無治
　療今醫家用以保和衛氣爲上品藥須極
　細爲佳今人故多與烏藥磨服走散滯氣
　獨行則勢弱與他藥相佐當緩取效有益
　無損餘藥不可方也薰陸香木葉類棠梨
　南印度界阿吒釐國出今謂之西香南番

　者更佳此即今人謂之乳香爲其垂滴如
　乳熔塌在地者謂之塌香皆一也
薰陸香微温療風水毒腫去惡氣伏尸
　圖經曰文具沉香條下
　唐本云薰陸香微温去惡氣惡瘡出天竺
　國及邯鄲似松脂黄白色天竺者多白邯
　鄲者夾緑色香不甚
　梅師方治齒蟲痛不可忍嚼薰陸香咽其
　汁立瘥
雞舌香微温療風水毒腫去惡氣療霍亂心

痛
　圖經曰文具沉香條下
　禹錫云按藥性論云鷄舌香使味辛無毒
　入吹鼻散子中用殺腦疳入諸香中令人
　身香
　齊民要術云俗人以其似丁子故爲丁子
　香
　抱朴子云鷄舌香黄連乳汁煎治目中之
　病應邵漢官侍中年老口臭帝賜鷄舌香
　含之

　外臺秘要方療齲齒方煮雞舌香汁含之
　瘥
檀香熱無毒治心痛霍亂腎氣腹痛
　圖經曰文具沉香條下
　陶隱居云白檀消熱腫
　禹錫云按陳藏器云主心腹霍亂中惡鬼
　氣殺蟲白檀樹如檀出海南
　日華子云檀香熱無毒治心痛霍亂腎氣
　腹痛濃煎服水磨傅外腎并腰腎痛處
乳香微温療風水毒腫去惡氣療風癮疹癢

毒
　圖經曰文具沉香條下
　陳藏器云蓋薰陸之類也其性温療耳聾
　中風口噤婦人血氣能發酒理風冷止大
　腸泄澼療諸瘡癤令内消
　日華子云味辛熱微毒下氣益精補腰膝
　治腎氣止霍亂衝惡中邪氣心腹痛疰氣
　煎膏止痛長肉入丸散微炒殺毒得不粘
　博濟方治子死腹中黄明乳香以端午日
　午時或歲除夜收猪心血相和研爲丸如

　雞頭大以紅絹袋盛挂於門上如患者冷
　酒磨下一丸○又方治急慢驚風乳香半
　兩甘遂半兩同研細每服半錢用乳香湯
　調下或小便調妙
　靈苑方治甲疽胬肉裏甲膿血疼痛不瘥
　凡此疾須剔去肉中甲不治亦愈或已成
　瘡不瘥用此法乳香末膽礬燒研等分傅
　之肉消愈
降眞香出黔南拌和諸雜香燒烟直上天召
鶴得盤旋於上

　海藥云徐表南州記云生南海山○又云
　生大秦國味温平無毒主天行時氣宅舍
　怪異并燒悉驗○又按仙傳云燒之或引
　鶴降醮星辰燒此香甚爲第一度籙燒之
　功力極驗小兒帶之能辟邪惡之氣也
蘇合香味甘温無毒主辟惡殺鬼精物温瘧
蠱毒癇痓去三蟲除邪令人無夢魘久服通
神明輕身長年生中臺川谷
　圖經曰文具沉香條下
　陶隱居云俗傳云是獅子屎外國說不爾

　今皆從西域來眞者難别不復入藥惟合
　好香
　唐本注云此香從西域及崑崙來紫赤色
　與紫眞檀相似堅實極芬香惟重如石燒
　之灰白者好云是獅子屎此是胡人誑言
　陶不悟之猶以爲疑也
　禹錫云按梁書云中天竺國出蘇合香合
　是諸香汁煎之非自然一物也
　陳藏器云按獅子屎赤黑色燒之去鬼氣
　服之破宿血殺蟲蘇合香色黄白二物相

　似而不同人云獅子屎是西國草木皮汁
　所爲胡人將來欲人貴之飾其名爾
　　　雚香





藿香微温療風水毒腫去惡氣療霍亂心痛
　圖經曰藿香舊附五香條不著所出州土

　今嶺南郡多有之人家亦多種植二月生
　苗莖梗甚密作叢葉似桑而小薄六月七
　月採之暴乾乃芬香須黄色然後可收又
　金樓子及俞益期箋皆云扶南國人言衆
　香共是一木根便是栴檀節是沉水花是
　雞舌葉是藿香膠是薰陸詳本經所以與
　沉香等共條蓋義出於此然南中所有乃
　是草類南方草木狀云藿香榛生吏民自
　種之正相符合也范曄和香方云零藿虚
　燥古人乃以合熏香本經主霍亂心痛故

　近世醫方治脾胃吐逆爲最要之藥
　禹錫云按南州異物志云藿香出海邊國
　形如都梁可著衣服中
　南方草木狀云味辛榛生吏民自種之五
　六月採暴之乃芬芳出交趾九息諸國
　别說云謹按藿香圖經云二月生苗舊雖
　附五香條中今詳枝梗殊非木類恐當移
　入草部
　　　金櫻子





金櫻子味酸澀平温無毒療脾泄下痢止小
便利澀精氣乆服令人耐寒輕身方術多用
云是今之刺梨子形似榅桲而小色黄有刺
花白在處有之
　圖經曰金櫻子舊不載所出州土云處處
　有之今南中州郡皆有而以江西劍南嶺

　外者爲佳叢生郊野中夫類薔薇有刺四
　月開白花夏秋結實亦有刺黄赤色形似
　小石榴十一月十二月採江南蜀中人熬
　作煎酒服云補治有殊效
　禹錫云按蜀本方術多用言是今之刺榆
　子形如榅桲而小今醫家用之甚佳
　日華子云金櫻花平止冷熱痢殺寸白蛔
　蟲等和鐵粉研拔白髮傅之再出黑者亦
　可染髮○又云金櫻東行根平無毒治寸
　白蟲剉二兩入糯米三十粒水二升煎五

　合空心服須臾瀉下
　孫眞人食忌云金櫻子煎經霜後以竹夾
　子摘取於木臼中轉柞却剌勿損之擘爲
　兩片去其子以水淘洗過爛擣入大鍋以
　水煎不得絶火煎約水耗半取出澄濾過
　仍重煎似稀餳每服一匙用暖酒一盞調
　服其功不可具載
　沈存中云金櫻子止遺泄取其温且澀世
　之用者待紅熟取汁熬膏大誤也紅熟則
　却央本性今取半黄時採用妙

　衍義曰金櫻子經九月十月熟時採不爾
　復令人利
　　　落雁木





落雁木謹按徐表南州記云生南海山野中
藤蔓而生四面如刀削代州雁門亦有藤蘿

高丈餘雁過皆綴其中故曰落雁木又云雁
銜至代州雁門皆放落而生以此爲名蜀中
雅州亦出味平温無毒主風痛傷折脚氣腫
腹滿虚脹以粉木同煮汁蘸洗并立效又主
婦人陰瘡浮疱以椿木同煮之妙也
　圖經曰落雁木生雅州味甘性平無毒治
　産後血氣痛并折傷内損等疾其苗作蔓
　纏繞大木苗葉形色大都似茶無花實彼
　土人四月採苗入藥用
　詹糖香微温療風水毒腫去惡氣伏尸

　陶隱居云此香皆合香家要用不止入藥
　惟療惡核毒腫詹糖出晋安岑州上眞淳
　者難得多以其皮及蠹蟲屎雜之惟軟者
　爲佳餘香無眞僞而有精麤爾
皋蘆葉味苦平作飲止渴除痰不睡利水明
目出南海諸山葉似茗而大南人取作當茗
極重之廣州記曰新平縣出皋蘆名之别名
也葉大而澁又南越志曰龍川縣出皋蘆葉
似茗味苦澁土人爲飲南海謂之過羅或曰
物羅皆夷語也

　海藥云謹按廣州記云出新平縣狀若茶
　樹闊大無毒主煩渴熱悶下痰通小腸淋
　止頭痛彼人用代茶故人重之如蜀地茶
　也
不凋木味苦温無毒主調中補衰治腰脚去
風氣却老變白生太白山巗谷樹高三尺葉
似椿莖赤者毛如棠梨
牛奶藤味甘温無毒主荒年食之令人不饑
取藤中粉食之如葛根令人髮落牛好食之
生深山大如樹震燒木主火驚失心煑服之

又取挂門户間大厭火灾此霹靂木也
木蜜味甘平無毒止渴除煩潤五臟利大小
便去膈上熱功用如蜜樹生南方枝葉俱可
噉亦煎食如飴今人呼白石木蜜子名枳柤
味甘本經云木蜜非此中汁如蜜也崔豹古
今注云木蜜生南方合體甜軟可啖味如蜜
老枝煎取倍甜止渴


圖經衍義本草卷之二十一










　　　　　　　　　　　　　　　　
