










圖經衍義本草卷之三十曰五
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　禽部上品
　　　諸雞






丹雄雞味甘微温微寒無毒主女人崩中漏
下赤白沃補虚温中止血乆傷乏瘡通神殺
毒辟不祥○頭主殺鬼東門上者尤良
白雄鷄肉味酸微温主下氣療狂邪安五臟
傷中消渴
烏雄雞肉微温主補中止痛○膽微寒主療
目不明肌瘡○心主五邪○血主踒折骨痛
及痿痹○肪主耳聾○腸主遺溺小便數不
禁○肝及左翅毛主起陰○冠血主乳難○
肶胵裏黃皮微寒主泄利小便利遺溺除熱

止渴○屎白微寒主消渴傷寒寒熱破石淋
及轉筋利小便止遺溺滅瘢痕
黑雌鷄主風寒濕痹五緩六急安胎血無毒
主中惡腹痛及踒折骨痛乳難○翮羽主下
血閉
黃雌鷄味酸甘平主傷中消渴小便數不禁
腸澼泄利補益五臟絶傷療勞益氣○肋骨
主小兒羸瘦食不生肌
雞子主除熱火瘡癇痙可作虎魄神物○卵
白微寒療目熱赤痛除心下伏熱止煩滿欬

逆小兒下泄婦人産難胞衣不出醯漬之一
宿療黄疸破大煩熱○卵中白皮主久咳結
氣得麻黃紫菀和服之立已鷄白蠹肥脂生
朝鮮平澤
　禹錫云按日華子云未雄雞冠血療白癜
　風糞治白虎風并傅風痛○白雄雞調中
　除邪利小便去丹毒○烏雄鷄温無毒止
　肚痛除風濕麻痹補虚羸安胎治折傷并
　癰疽主罯竹木刺不出者○諸雞肶胵平
　無毒止泄精并溺血崩中帶下腸風瀉痢

　此即是肫肉黃皮○烏雌雞温無毒安心
　定志除邪辟惡氣治血邪破心中宿血及
　治癰疽排膿補新血補産後虚羸益色助
　氣膽治疣目耳瘑瘡日三傅腸治遺尿并
　小便多糞治中風失音疾逆消渴破石淋
　利小腸餘澀傅瘡痍滅瘢痕炒服治小兒
　客忤蠱毒翼治小兒夜啼安席下勿令母
　知窠中草治頭瘡白秃和白頭翁草燒灰
　猪脂傅○黃雌雞止勞劣添髓補精助陽
　氣暖小腸止泄精補水氣○按藥性論云

　黑雌雞味甘安胎
　孟詵云産後血不止以鷄子三枚醋半升
　好酒二升煎取一升分爲四服如人行三
　二里微暖進之又新産婦可取一隻理如
　食法和五味炒熟香即投二升酒中封口
　經宿取飲之令人肥白又和烏油麻二升
　熬令黃香末之入酒酒盡極效○黄雌雞
　主腹中水癖水腫以一隻理如食法和赤
　小豆一升同煮俟豆爛即出食之其汁日
　二夜一每服四合補丈夫陽氣治冷氣瘦

　著床者雞子食之良又先患骨熱者不可
　食之雞子動風氣不可多食又光粉諸石
　爲末和飯與雞食之後取雞食之甚補益
　又子醋煮熟空腹食之治久赤白痢又人
　熱毒發可取三顆雞子白和蜜一合服之
　差
　雷公云雞子凡急切要用勿便敲損恐得
　二十一日滿在内成形空打損後無用若
　要用先於温湯中試之若動是成形也若
　不動即敲損取清者用黃即去之内有自

　潰者亦不用也
　外臺秘要主天行嘔逆不可食以鷄卵一
　枚煮三五沸出以水浸之外熟内熱則吞
　之良
　肘後方自縊死安定心神徐緩解之愼勿
　割繩斷抱取心下猶温者刺雞冠血滴口
　中即活男雌女雄又方以雞屎白如棗大
　酒半盞和灌之及鼻中尤佳
　經驗方治小兒疳痢肚服方用雞子一個
　打破眼子如豆大納巴豆一粒去皮膩粉

　一錢用五十重紙裹於飯甑中蒸三度放
　冷打破用雞子肉同巴粉一時研入少麝
　添日糊丸如米粒大食後夜卧温湯下二
　丸三丸又方婦人産後口乾舌縮不止打
　雞子一個煎水一盞衝之揉蓋少時服
　廣濟方主咽喉塞鼻中瘡出及乾嘔頭痛
　食不下生雞子一個開頭取白去黄著米
　酢拌煻火頓沸起擎下沸定更頓三度成
　就熱飲酢盡不過一二差
　子母秘録小兒頭身諸瘡燒卵殻研和猪

　脂傅之
　譚氏方小兒急丹毒不止以鷄子白和赤
　小豆未傅之
　衍義曰丹雄雞今言赤鷄者是也蓋以毛
　色言之巽爲雞爲風雞鳴於五更者日將
　至巽位感動其氣而鳴也體有風人故不
　可食經所著其用甚備産後血暈身痙直
　帶眼口角與目外眵向上牽急不知人取
　子一枚去殻分清以荆芥末二錢調服遂
　安仍依次調治若無他疾則不須治甚敏

　捷烏雞子尤善經注皆不言鷄發風今體
　有風人食之無不發作爲雞爲巽信可驗
　矣食者當審
白鵝膏主耳卒聾以灌之毛主射工水毒
　肉平利五臟
　陶隱居云東川多溪毒養鵝以辟之毛羽
　亦佳中射工毒者飲血又以塗身鵝未必
　食射工蓋以威相制爾乃言鵝不食生蟲
　今雞子亦噉蚯蚓輩
　唐本注云鵝毛主小兒驚癇及者又燒灰

　主噎氣逆上
　日華子云蒼鵝冷有毒發瘡膿糞可傅蛇
　蟲咬毒舍中養能辟蟲蛇白鵝凉無毒解
　五臟熱止渴脂潤皮膚尾罌治聤耳及聾
　内之亦療手足皴子補中益氣不可多食
　尾燒灰酒服下治目
　孟詵云脂可合面脂肉性冷不可多食令
　人易霍亂與服丹石人相宜亦發痼疾
　肘後方誤吞環若指彄燒鵝羽數枚末飲
　服之

　子母秘録小兒鵝口不乳者白鵝矢汁灌
　口中
鶩肪(鶩音/牧)味甘無毒主風虚寒熱○白鴨屎
名通主殺石藥毒解結縛散蓄熱○肉補虚
除熱和臟腑利水道
　陶隱居云鶩即是鴨鴨有家有野又本經
　云雁肪一名鶩肪其療小異此說則專是
　家鴨爾黄雌鴨爲補最勝鴨卵不可合鱉
　魚食之凡鳥自死口不閉者皆不可食食
　之殺人

　唐本注云别録云鴨肪主水腫血主解諸
　毒肉主小兒驚癇頭主水腫通利小便古
　方療水用鴨頭丸
　孟詵云白鴨肉補虚消毒熱利水道及小
　兒熱驚癇頭生瘡腫又和葱豉作汁飲之
　去卒煩熱又糞主熱毒痢又取和鷄子白
　封熱腫毒上消又黑鴨消中發冷痢下脚
　氣不可多食子微寒少食之亦發氣令背
　膊悶
　食醫心鏡治十種水病不差垂死青頭鴨

　一隻治如食法細切和米并五味煮令及
　熟作粥空腹食之又云主水氣脹滿浮腫
　小便澀少白鴨一隻去毛腸湯洗饙飯半
　升以飯薑椒釀鴨腹中縫定如法蒸候熟
　食之
　衍義曰鶩肪陶隱居云鶩即是鴨然有家
　鴨有野鴨陳藏器本草曰尸子云野鴨爲
　鳧家鴨爲鶩蜀本注云爾雅云野鳧騖注
　云鴨也如此則鳧鶩皆是鴨也又云本經
　用鶩肪即家鴨也如此所說各不同其義

　不定又按唐王勃滕王閣記云落霞與孤
　鶩齊飛則明知鶩爲野鴨也勃唐之名儒
　必有所據故知鶩爲野鴨明矣
　　　　鴣





鷓鴣味甘温無毒主嶺南野葛菌毒生金毒

及温瘴乆欲死不可差者合毛熬酒漬服之
生搗取汁服最良生江南形似母雞鳴云鈎
輈格磔者是
　圖經曰鷓鴣出江南今江西閩廣蜀夔州
　郡皆有之形似母鷄臆前有白丸點背間
　有紫色毛彼人亦呼爲越雉又謂之隨陽
　之鳥南越志云鷓鴣雖東西徊翔然開翅
　之始必先南翥崔豹古今注云其鳴自呼
　此不然也其鳴若云鈎輈格磔者是矣亦
　有一種鳥酷相類但不作此鳴不可食

　日華子云微毒療蠱氣瘴疾欲死者酒服
　之
　禹錫云按孟詵云鷓鴣能補五臟益心力
　聰明此鳥出南方不可與竹笋同食令人
　小腹脹自死者不可食一言此鳥大地之
　神每月取一隻饗至尊所以自死者不可
　食也
　衍義曰鷓鴣鄭谷所謂相呼相應湘江闊
　者南方專充庖然治瘴及菌毒甚效餘悉
　如經

　禽部中品
　　　雀





雀卵味酸温無毒主下氣男子陰痿不起强
之令熱多精有子腦主耳聾頭血主雀
盲雄雀屎療目痛决癰癤女子帶下溺不

利除疝瘕五月取之良
　圖經曰雀舊不著所出州土今處處有之
　其肉大温食之益陽冬月者良卵及腦頭
　血皆入藥雄雀屎冬月收之俗呼爲青丹
　頭尖者爲雄屎
　陶隱居云雀性利陰陽故卵亦然術云雀
　卵和天雄丸服之令莖大不衰人患黄昏
　間目無所見謂之雀盲其頭血療之雄屎
　兩頭尖者是也亦療齲齒雀肉不可合
　李子食之大忌合醬食之妊身人尤忌之

　陳藏器云雀肉起陽道食之令人有子冬
　月者良臘月收雀屎俗呼爲青丹主痃癖
　諸塊伏梁和乾薑桂心艾等爲丸入腹能
　爛痃癖患癰苦不漬以一枚傅之立效
　日華子云雀暖無毒壯陽益氣暖腰膝縮
　小便治血崩帶下糞頭尖及成挺者雄
　禹錫云按耳聾通用藥云雀腦平齒痛通
　用藥云雄雀屎温
　孟詵云其肉七月以後正月以前食之續
　五臟不足氣助陰道益精髓不可停息糞

　和天雄乾薑爲丸令陰强腦塗凍瘡
　食療云卵白和天雄末菟絲子未爲丸
　空心酒下五丸主男子陰痿不起女子帶
　下便溺不利除疝瘕决癰腫續五臟氣
　外臺秘要療齒齲痛有蟲取雄雀糞以綿
　裹塞齒孔内日一二易之良
　肘後方療目熱生膚赤白膜取雀屎細直
　者以人乳和傅目上消爛盡
　梅師方治諸癰不消已成膿懼針不得破
　令速决取雀屎塗頭上即易之雄屎佳堅

　者爲雄
　簡要濟衆婦人吹奶獨勝散白丁香半兩
　搗羅爲散每服半錢匕温酒調下無時服
　廣利方妊娠食雀肉飲酒令子心淫亂
　又云妊娠食雀肉及豆醬令子面多䵟
　衍義曰雀肉十月已後正月已前食之此
　蓋取其陰陽靜定未决飲之義卵亦取第
　一番者
　　　伏冀






伏翼味鹹平無毒主目瞑(音/冥)癢痛療淋利水
道明目夜視有精光乆服令人喜樂媚好無
憂一名蝙蝠生泰山川谷及人家屋間立夏
後採陰乾莧實雲實爲之使
　圖經曰伏翼蝙蝠也出大山川谷及人家
　屋間立夏後採陰乾用天鼠屎即伏翼屎

　也出合浦山谷十月十二月取蘇恭引方
　言伏翼一名仙鼠故知一物又云仙鼠在
　山孔中食諸乳石精汁皆千歲頭上有冠
　淳白大如鶉鵲其大如鶉未白者皆已百
　歲而并倒懸其石乳中此仙經所謂肉芝
　者也其屎皆白如大鼠屎入藥當用也
　陶隱居云伏翼目及膽術家用爲洞視法
　自非白色倒懸者不可服
　陳藏器云伏冀主蚊子五月五日取倒懸
　者曬乾和桂薰陸香爲末燒之蚊子去取

　其血滴目令人不睡夜中見物
　雷公云凡使要重一斤者方採之每修事
　先拭去肉上毛去爪腸即留翅并肉脚及
　嘴然後用酒浸一宿漉出取黄精自然汁
　塗之炙令乾方用每修事重一斤一個用
　黃精自然汁五兩爲度
　李氏本草云即天鼠又云西平山中别一
　有天鼠十一月十二月取主女人生子餘
　疾帶下病無子方言一名仙鼠在山孔中
　食諸乳石精汁皆千歲頭上有冠淳白大

　如鶉鵲食之令人肥健長年其大如鶉未
　白者皆已百歲而并倒懸其石孔中屎皆
　白如大鼠屎下條天鼠屎當用此也其屎
　灰酒服方寸七主子死腹中其腦主女子
　面疱服之令人不忘也
　聖惠方治小兒生十餘月後母又有妊令
　兒精神不爽身體萎瘁名爲魃病用伏翼
　燒爲灰細研以粥飲調下半錢日四五服
　效若炙令香熟嚼之哺兒亦效
　百一方治久咳嗽上氣十年二十年諸藥

　治不差方蝙蝠除翅足燒令焦末飲服之
　鬼遺方治金瘡出血肉瘻蝙蝠二枚燒烟
　盡末以水調服方寸令一日服盡當下如
　水血消
　抱朴子千歲蝙蝠色白如雪集則倒懸蓋
　腦重也得而陰乾末服令人壽千歲也
　衍義曰伏翼屎合疳藥白日亦能視但畏
　鷙鳥不敢出此物善服氣故能壽冬月不
　食亦可驗矣
　　　雉肉





雉肉味酸微寒無毒主補中益氣力止泄痢
除蟻瘻
　圖經曰雉本經不載所出州士今南北皆
　有之多取其充庖厨周禮庖人共六禽雉
　是其一亦食品之貴然有小毒不宜常食


　九月以後至十一月以前食之即有補他
　月則發五痔及諸瘡疥
　陶隱居云雉雖非辰屬而正是離禽午日
　不可食者明主於火也
　唐本注云雉温主諸瘻瘡
　禹錫云按孟詵云山雞主五臟氣喘不得
　息者食之發五痔和蕎麥麵食之生肥蟲
　卵不與葱同食生寸白蟲又野雞久食令
　人瘦又九月至十一月食之稍有補他月
　即發五痔及諸瘡疥不與胡桃同食菌子

　木耳同食發五痔立下血
　日華子云雉雞平微毒有痼疾人不宜食
　秋冬益春夏毒
　食療不與胡桃同食即令人發頭風如在
　船車内兼發心痛亦不與豉同食自死者
　食之殺人
　食醫心鏡主消渴飲水無度小便多口乾
　渴雉一隻細切和鹽豉作羹食又云主脾
　胃氣虚下痢日夜不止腸滑不下食野雞
　一隻如食法細研著橘皮椒葱鹽醬調和

　作餛飩熟煮空心食之○又云治消渴舌
　焦口乾小便數野雞一隻以五味煮令極
　熟取二升半已來去肉取汁渴飲之肉亦
　可食又云治産後下痢腰腹痛野鷄一隻
　作餛飩食之
　衍義曰雉其飛若矢一往而墮故今人取
　其尾置船車上意欲如此快速也漢吕太
　后名雉高祖字之曰野雞其實即雞屬也
　食之所損多所益少
　禽部下品

孔雀屎微寒主女子帶下小便不利
　禹錫云按陳藏器云孔雀味鹹無毒
　日華子云孔雀凉微毒解藥毒蠱毒血治
　毒藥等生飲良糞治崩中帶下及可傅惡
　瘡
　衍義曰孔雀不可入目昏翳人眼
白鶴味鹹平無毒血主益氣力補勞乏去風
益肺肫中砂石子摩服治蠱毒邪今鶴有玄
有黄有白有蒼取其白者爲良他者次之穆
天子傳云天子至巨蒐二氏獻白鶴之血以

飲天子注云血益人氣力
　　　烏鴉





烏鴉平無毒治瘦咳嗽骨蒸勞臘月者瓦缶
泥煨燒爲灰飲下治小兒身疼鬼魅目晴注
目中通治目也

　圖經曰烏鴉今人多用而本經不著古方
　有用其翅羽者葛洪肘後療從高墮下瘀
　血脹心面青短氣者以烏翅羽七枚得左
　翅最良燒末酒調服之當吐血便愈近世
　方家多用烏鴉之全者以治急風其法臘
　月捕取翅羽嘴足全者泥缶固濟大火燒
　煅入藥烏犀丸中用之
　聖惠方治土蜂瘻以鴉頭燒灰細研傅之
　　　雄鵲






雄鵲肉味甘寒無毒主石淋消結熱可燒作
灰以石投中散解者是雄也
　圖經曰雄鵲舊不著所出州土今在處有
　之肉主風大小腸澁四肢煩熱胸膈痰結
　婦人不可食經云燒作灰以石投中散解
　者是雄也

　陶隱居云五月五日鵲腦入術家用一名
　飛駁烏鳥之雌雄難别舊云其翼左覆右
　是雄右覆左是雌又燒毛作屑納水中沉
　者是雄浮者是雌今云投石恐止是鵲餘
　鳥未必爾
　陳藏器云雄鵲下石淋燒作灰淋取汁飲
　之石即下
　禹錫云按日華子云雄鵲凉主消渴疾巢
　多年者療癲狂鬼魅及蠱毒等燒之仍呼
　祟物名號亦傅瘻瘡良

　　　　鸕鷀





鸕鷀屎一名蜀水花去面黑䵟黶志頭微寒
主鯁及噎燒服之
　圖經曰鸕鷀屎本經不載所出州土今水
　鄉皆有之此鳥胎生從口中吐子如兔子

　類故杜臺卿淮賦云此鳥吐子於八九鵁
　鵲銜冀而低昂是也産婦臨蓐令執之則
　易生其屎多在小石上紫色如花就石上
　刮取用之南人用治小兒疳既乾碾爲末
　炙猪肉點與噉有奇功
　陶隱居云溪谷間甚多見之當自取其屎
　擇用白處市賣不可信骨亦主魚鯁此鳥
　不卵生口吐其子獨爲一異
　日華子云冷微毒療面瘢疵及湯火瘡痕
　和猪脂調傅丁瘡

　杜臺卿淮賦云鸕鷀吐子於八九鵁鵲銜
　翼而低昂
　聖惠方治鼻面酒皶疱用鸕鷀糞二合研
　以臘月猪脂和每夜傅之
　孫眞人方治噎欲發時銜此鳥嘴遂下外
　臺秘要同
　衍義曰鸕鷀陶隱居云此鳥不卵生口吐
　其子今人謂之水老鴉巢於大木群集宿
　處有常乆則木枯以其糞毒也懷妊者不
　敢食爲其口吐其子陳藏器復云使易産

　臨時令産婦執之與陶相戾嘗官於澧州
　公宇後有大木一株其上有三四十巢日
　夕觀之既能交合兼有卵殻布地其色碧
　豈得子吐口中是全未考尋可見當日聽
　人之誤言也
啄木鳥平無毒主痔瘻及牙齒疳𧏾蚛牙燒
爲末納牙齒孔中不過三數此鳥有大有小
有褐有斑褐者是雌斑者是雄穿木食蠧爾
雅云鴷斫木荆楚歲時記云野人以五月五
日得啄木貨之主齒痛古今異傳云本雷公

採藥吏化爲此鳥淮南子云斫木愈齲信哉
又有青黑者黑者頭上有紅毛生山中土人
呼爲山啄木大如鵲
　姚大夫治瘻有頭出膿水不止以啄木一
　隻燒灰酒下二錢七立差
　深師方治蛀牙有孔竅處以啄木鳥舌尖
　綿裹於痛處咬之
慈鴉味酸鹹平無毒補勞治瘦助氣止欬嗽
骨蒸羸弱者和五味淹炙食之良慈鴉似烏
而小多群飛作鴉鴉聲者是北土極多不作

膻臭也今謂之寒鵲
　食療云主瘦病欬嗽骨蒸者可和五味淹
　炙食之良其大鴉不中食肉澁只能治病
　不宜常食也以目晴汁滴眼中則夜見鬼
　神又神通目法中亦要用此物又北帝攝
鬼籙中亦用慈鴉卵
雁肪味甘平無毒主風攣拘急偏枯氣不通
利久服長毛髮鬚眉益氣不肌輕身耐老一
名鶩肪生江南池澤取無時
　唐本注云雁喉下白毛療小兒癇有效夫

　雁爲陽鳥冬則南翔夏則北徂時當春夏
　則尋育於北豈謂北人不食之乎然雁與
　燕相反燕來則雁往燕往則雁來故禮云
　秋鴻雁來春玄鳥至
　衍義曰雁人之不食者謂其知陰陽之升
　降分長少之行序世或謂之天厭亦道家
　之三說爾食之則治諸疾唐本注曰雁爲
　陽鳥其義未盡兹蓋得中和之氣熱則即
　北寒則即南以就和氣所以爲社幣者一
　以取其信二取其和也

燕屎味辛平有毒主蠱毒鬼疰逐不祥邪氣
破五癃利小便生高山平谷
　陶隱居云燕有兩種有胡有越紫胸輕小
　是越燕不入藥用胸斑黑聲大是胡燕俗
　呼胡燕爲夏候其作窠喜長人言有窠一
　疋絹者令家富窠亦入藥用與屎同多以
　作湯浴療小兒驚邪
　唐本注云别録云胡燕卵王水浮腫肉出
　痔蟲越燕屎亦療痔殺蟲去目翳
天鼠屎味辛寒無毒主面癰腫皮膚洗洗時

痛腹中血氣破寒熱積聚除驚悸去面黑皯
一名鼠法一名石肝生合浦山谷十月十二
月收惡白蔹白薇
　唐本注云李氏本草云即伏冀屎也伏翼
　條中不用屎是此明矣方言名仙鼠伏翼
　條已論也今按一名夜明砂
鷹屎白主傷撻滅瘢
　藥性論云鷹屎臣微寒有小毒主中惡又
　頭燒灰和米飲服之
　衍義曰鷹屎白兼他藥用之作潰虚積藥

　治小兒奶癖黄
鴟頭味鹹平無毒主頭風眩顚倒癇疾(鴟尺/脂切)
　陶隱居云即俗人呼爲老殦者一名鳶又
　有雕鴞并相似而大雖不限雌雄恐雄者
　當勝今鴟頭酒用當微炙不用蠹蟲者
鸂䳵味甘平無毒治驚邪食之主短狐可養
亦辟之今短狐處多有鸂䳵五色尾有毛如
船舵小如鴨臨海異物志曰鸂䳵水鳥食短
狐在山澤中無復毒氣也又杜臺卿淮賦云
鸂䳵尋邪而逐害是也新補

斑鷦味甘平無毒主明目多食其肉益氣助
陰陽一名斑鳩范方有斑鳩圓是處有之春
分則化爲黄褐候秋分則化爲斑□又有青
鹪平無毒安五臟助氣虚損排膿治血并一
切瘡癤癰瘻又名黄褐侯(新/補)
　衍義曰斑鹪斑鳩也嘗養之數年并不見
　春秋分化有有斑者有無斑者有灰色者
　有小者有大者久病虚損人食之補氣雖
　有此數色其用即一也
練鵲味甘温平無毒益氣治風疾冬春間取

細剉炒令香袋盛於酒中浸每朝取酒温服
之似鸜鵒小黑褐色食槐子者佳
鴝鵒肉味甘平無毒主五痔止血炙食或爲
散飲服之
　唐本注云鳥似雕而有幘者是也
　禹錫云按日華子云治嗽及吃噫下氣炙
　食之作妖可通靈眼晴和乳點眼甚明也
鸛骨味甘無毒主鬼蠱諸疰毒五尸心腹疾
　陶隱居云鸛亦有兩種似鵲而巢樹者爲
　白鸛黑色曲頸者爲烏鸛今宜用白者佳

　衍義曰鸛頭無丹項無烏帶身如鶴者是
　兼不善唳但以喙相擊而鳴作池養魚蛇
　以哺子之事豈可垂後世此禽多在樓殿
　□土作窠日夕人觀之故知其未審耳磐
　石條中亦著
白鴿味鹹平無毒肉主解諸藥毒及人馬久
患疥屎主馬疥(一云/犬疥)鳩類也鴿鳩類翔集屋
間人患疥食之立愈馬患疥入鬃尾者取屎
炒令黄搗爲末和草飼之○又云鵓鴿暖無
毒調精益氣治惡瘡疥并風瘙解一切藥毒

病者食之雖益人縁恐食多减藥力白癜癧
瘍風炒酒服傅驢馬瘡疥亦可(新/補)
　衍義曰白鴿其毛羽色於禽中品第最多
　其野鴿糞一兩炒微焦麝香别研吴白术
　各一分赤芍藥青木香各半兩柴胡三分
　懸胡索一兩炒赤色去薄皮七物同爲末
　温無灰酒空心調一錢服
　勞平有毒毛主小兒繼病繼病母有娠乳
兒有病如瘧痢他日亦相繼腹大或差或發
他人相近亦能相繼北人未識此病懷妊者

取毛帶之又取其蹋枝鞭小兒令速語鄭禮
注云鵙博勞也
　楚詞云左見兮鳴鵰言其鳴惡也
　白澤圖云屋間鬥不祥
鶉補五臟益中續氣實筋骨耐寒温消結熱
小豆和生薑煮食之止泄痢酥煎偏令人下
焦肥與猪肉同食令人生小黑子又不可和
菌子食之令人發痔四月已前未堪食是蝦
蟆化爲也(新/補)
　衍義曰鶉有雌雄從卵生何言化也其說

　甚容易嘗於田野屢得其卵初生謂之羅
　鶉至初秋謂之早秋中秋已後謂之白唐
　然此物四名當悉書之小兒患疳及下痢
　五色旦旦食之有效
鶻嘲味鹹平無毒助氣益脾胃主頭風目眩
煮炙食之頓盡一枚至驗今江東俚人呼頭
風爲瘇頭先從兩項邊筋起直上入頭目眩
頭悶者是大都此疾是下俚所患其鳥南北
總有似鵲尾短黃色在深林間飛翔不遠北
人名鸜□爾雅云鳴鳩似鵲鶻鵃似鵲尾短

多聲東京賦云鶻嘲春鳴或呼爲骨雕
鵜鹕嘴味鹹平無毒主赤白乆痢成疳者燒
爲黑末服一方寸七鳥如蒼鵝頤下有皮袋
容一二升物展縮由袋中盛水以養魚一名
逃河身是水沫惟胸前有兩塊肉如拳云昔
爲人竊肉入河化爲此鳥今猶有肉因名逃
河詩云維鵜在梁不濡其咮鄭云鵜鴣咮喙
也言愛其嘴(新/補)
鴛鴦味鹹平小毒肉主諸瘻疥癬病以酒浸
炙令熱傅瘡上冷更易食其肉令人患大風

　食療云其肉主瘻瘡以清酒炙食之則令
　美麗又主夫婦不和作羹臛私與食即立
　相憐愛
陽烏鸛注陶云陽烏是鸛按二物殊不似陽
烏身黑頸長白殊小鸛嘴主惡蟲咬作瘡者
燒爲末酒下亦名陽鴉出建州
魚狗味鹹平無毒主鯁及魚骨入肉不可出
痛甚者燒令黑爲末頓服之煮取汁飲亦佳
今之翠鳥是也有大小小者名魚狗大者名
翠取其尾爲飾亦有白者俱能水上取魚故

曰魚狗爾雅云竭天狗注云小鳥青似翠食
魚江東呼爲魚狗穴土爲窠
百舌鳥主蟲咬炙食之亦主小兒乆不語又
取其窠及糞塗蟲咬處今之鶯一名反舌也
布穀脚腦骨令人夫妻相愛五月五日收帶
之各一男左女右云置水中自能相隨(未/試)江
東呼爲郭公北人云撥穀一名獲穀似鷂長
尾爾雅云鳴鳩注云今之布穀也牝牡飛鳴
以翼相拂禮記云鳴鳩拂其羽鄭注云飛且
羽相擊

杜鵑初鳴先聞者主離别學其聲令人吐血
於厠溷上聞者不祥厭之法當爲狗聲以應
之俗作此說按荆楚歲時記亦云有此言乃
復古今相會鳥小似鷂鳴呼不已蜀王本紀
云杜宇爲望帝淫其臣鱉靈妻乃亡去蜀人
謂之望帝異苑云杜鵑先鳴者則人不敢學
其聲有人山行見一群聊學之嘔血便殞楚
辭云鶗鴂鳴而草木不芳人云口出血聲始
　故有嘔血之事也




圖經衍義本草卷之三十







