










圖經衍義本草卷之十八事五
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　草部下品
何首烏(今/附)　商陸　威靈仙(今/附)
牽牛子　蓖麻子(禁附/唐附)　蒴藋
天南星(今/附)　羊蹄(駿摸/績注)　菰根
萹蓄　狼毒　豨薟
馬鞭草　苧根　白頭翁
甘蕉根(芭蕉/績生)　蘆根　鬼臼

角蒿(唐附○/蒿績注)　馬兜鈴　仙茅(今/附)
羊桃　鼠尾草　女青
故麻鞋底(唐/附)　劉寄奴草(唐/附)　骨碎補(今/附)
　　　何首烏





何首烏味苦澀微温無毒主瘰癧消癰腫療

頭面風瘡五痔止心痛益血氣黑髭鬚悦顔
色久服長筋骨益精髓延年不老亦治婦人
産後及帶下諸疾本出順州南河縣今嶺外
江南諸州皆有蔓紫花黄白葉如薯蕷而不
光生必相對根大如拳有赤白二種赤者雄
白者雌一名野苗一名交藤一名夜合一名
地精一名陳知白春夏採臨用之以苦竹刀
切米泔浸經宿暴乾木杵臼擣之忌鐵(今/附)
　禹錫等按日華子云味甘久服令人有子
　治腹臟宿疾一切冷氣及腸風此藥有雌

　雄雄者苗葉黄白雌者赤黄色凡修合藥
　須雌雄相合吃有驗其藥本草無名因何
　首烏見藤夜交便即採食有功因以採人
　爲名耳又名桃柳藤
　圖經曰何首烏本出順州南河縣嶺外江
　南諸州亦有今在處有之以西洛嵩山及
　南京柘城縣者爲勝春生苗葉葉相對如
　山芋而不光澤其莖蔓延竹木墻壁間夏
　秋開黄白花似葛靳花結子有稜似蕎麥
　而細小纔如粟大秋冬取根大者如拳各

　有五稜瓣似小甜瓜此有二種赤者雄白
　者雌採時乘濕以布帛拭去土後用苦竹
　刀切米泔浸一宿暴乾忌鐵以木臼杵擣
　之一云春採根秋採花九蒸九暴乃可服
　此藥本名交藤因何首烏服而得名何首
　烏順州河南縣人祖能嗣本名田兒生而
　閹弱年五十八無妻子一日醉卧野中見
　田中藤兩本異生苗蔓相交久乃解解合
　三四田兒心異之掘根持問鄉人無能名
　者遂暴乾擣末酒服七日而思人道百日

　而舊疾皆愈十年而生數男後改名能嗣
　又與子庭服皆壽百六十歲首烏服藥亦
　年百三十歲唐元和七年僧文象遇茅山
　老人遂傳其事李翱因著方録云又叙其
　苗如木藁光澤形如桃柳葉其背偏獨單
　皆生不相對有雌雄者雌者苗色黄白雄
　者黄赤其生相遠夜則苗蔓交或隱化不
　見春末夏中初秋三時候晴明日兼雌雄
　採之烈日暴乾散服酒下良採時盡其根
　乘潤以布帛拭去泥土勿損皮密器貯之

　每月再暴凡服偶日二四六八日是服訖
　以衣覆汗出導引尤忌猪羊血其叙頗詳
　故載之
　經驗方何首烏新採者去皮後用銅竹刀
　薄切片上甑如炊飯蒸下用瓷石鍋忌鐵
　旁更别燒一鍋常滿添水候藥甑氣上逐
　旋以熱水從上淋下勿令滿溢直候首烏
　絶無氣味然後取下一匙頭汁白湯亦可
　此是藥之精英與常不同治骨軟風腰膝
　疼行履不得遍身瘙癢首烏大而有花紋

　者同牛膝剉各一斤以好酒一升浸七宿
　暴乾於木臼内搗末蜜丸每日空心食前
　酒下三五十丸○又方治諸處皮裏面痛
　首烏末薑汁調成膏痛處以帛子裹之用
　炙鞋底熨之妙
　斗門方治瘰癧或破不破以至胸前者皆
　治之用九眞藤取其根如雞卵大洗生嚼
　常服又取葉擣覆瘡上數服即止其藥久
　服黑髮延年或取其頭獲之九數者服之
　乃仙矣其葉如杏其根亦類癧子用之如

　神又堪爲利術伏沙子自有法一名何首
　烏又名赤葛
　王氏博濟治疥癬滿身作瘡不可治者何
　首烏艾等分以水煎令濃於盆内洗之甚
　能解痛生肌肉
　何首烏傳昔何首烏者順州南河縣人祖
　名能嗣父名延秀能嗣常慕道術隨師在
　山因醉夜卧山野忽見有藤二株相去三
　尺餘苗蔓相交久而方解解了又交驚訝
　其異至旦遂掘其根歸問諸人無識者後

　有山老忽來示之答曰子既無嗣其藤乃
　異此恐是神仙之藥何不服之遂杵爲末
　空心酒服一錢服數月似强徤因此常服
　又加二錢服之經年舊疾皆痊髮烏容少
　數年之内即有子名延秀秀生首烏首烏
　之名因此而得生數子年百餘歲髮黑有
　李安期者與首烏鄉里親善竊得方服其
　壽至長遂叙其事何首爲味甘生温無毒
　茯苓爲使治五痔腰膝之病冷氣心痛積
　年勞瘦痰癖風虚敗劣長筋力益精髓壯

　氣駐顔黑髭延年婦人惡血痿黃産後諸
　疾赤白帶下毒氣入腹乆痢不止其功不
　可具述一名野苗二名交藤三名夜合四
　名地精五名首烏本出虔州江南諸道皆
　有之苗葉有光澤又如桃李葉雄苗赤根
　遠不過三尺春秋可採日乾去皮爲末酒
　下最良有疾即用茯苓湯下爲使常杵末
　新瓷器盛服之忌猪肉血無鱗魚觸藥無
　力此藥形大如拳連珠其中有形鳥獸山
　嶽之狀珍也掘得去皮生吃得味甘甜休

　糧讚曰神效助道著在仙經雌雄相交夜
　合晝疏服之去穀日居月諸返老還少變
　安病軀有縁者遇傳之勿泄最爾自如明
　州刺史李遠傳録經驗何首烏所出順州
　南河縣韶州潮州恩州賀州廣州四會縣
　潘州已上出處爲上邕州晋興縣桂州康
　州春州瓊州高州循州已上所出次之其
　仙草五十年者如拳大號山奴服之一年
　髭鬢青黑一百年如碗大號山哥服之一
　年顔色紅悅一百三十年如盆大號山伯

　服之一年齒落重生二百年如斗栲栳大
　號山翁服之一年顔如童子行及奔馬三
　百年如三斗栲栳大號山精服之一年延
　齡純陽之體乆服成地仙
　衍義曰何首烏兼黑髭鬢與蘿卜難零
　人髭鬢早白腸風熱多
　　　商陸











商陸味辛酸平有毒主水脹疝瘕痹熨除癰
腫殺鬼精物療胸中邪氣水腫痿痹腹滿洪
直疏五臟散水氣如人形者有神一名䓪根

一名夜呼生咸陽川谷
　陶隱居云近道處處有方家不甚乾用療
　水腫切生根雜生鯉魚煮作湯道家乃散
　用及煎釀皆能去尸蠱見鬼神其實亦入
　神藥花名䓪花尤良唐本注云此有赤白
　二種白者入藥用赤者見鬼神甚有毒但
　貼腫外若服之傷人乃至痢血不已而死
　也○今注商陸一名白昌一名當陸
　禹錫等按蜀本圖經云葉大如牛舌而厚
　脆有赤花者根赤白花者根白今所在下

　之二月八月採根日乾
　爾雅云遂薚馬尾廣雅曰馬尾商陸本草
　云别名薚今關西亦呼爲薚江東呼爲當
　陸釋文云如人形者有神
　藥性論云當陸使忌犬肉味甘有大毒能
　瀉十種水病喉痹不通薄切醋熬喉腫處
　外傅之差
　日華子云白章陸味苦冷得大蒜良通大
　小腸瀉蠱毒墮胎協腫毒傅惡瘡赤者有
　毒

　圖經曰商陸俗名章柳根生咸陽山谷今
　處處有之多生於人家園圃中春生苗高
　三四尺葉青如牛舌而長莖青赤至柔脆
　夏秋開紅紫花作朵根如蘆菔而長八月
　九月内採根暴乾其用歸表古方術家多
　用之亦可單服五月五日採根竹𥰭盛挂
　屋東北角陰乾百日搗篩井華水調服云
　神仙所秘法喉中卒被毒氣攻痛者切根
　炙令熱隔布熨之冷輙易立愈其花一人
　心昏塞多忘喜誤取花陰乾百日搗末日

　暮水服方寸七卧思念所欲事即於眼中
　自覺爾雅謂之遂薚廣雅謂之馬尾易謂
　之莧陸皆謂此商陸也然有赤白二種花
　赤者根赤花白者根白赤者不入藥服食
　用白者又一種名赤菖苗葉絶相類不可
　用服之傷筋消腎須細辨之
　雷公云凡使勿用赤葛縁相似其赤葛花
　莖有消筋腎之毒故勿餌章陸花白年多
　後仙人採之用作脯可下酒也每修事先
　以銅刀刮去上皮了薄切以東流水浸兩

　宿然後漉出架甑蒸以豆葉一重了與章
　陸一重如斯蒸從午至亥出仍去豆葉暴
　乾了細剉用若無豆葉只用豆代之
　外臺秘要治水氣商陸根白者去皮切如
　小豆許一大盞以水三升煮取一升已上
　爛即取粟米一大盞煮成粥仍空心服若
　一日兩度服即恐利多每日服一頓即微
　利不得雜食
　又方治瘰癧喉痹卒攻痛搗生章陸根捻
　作餅子置瘰癧上以艾炷於藥上灸三四

　壯
　千金髓治水氣浮腫白菖六兩取汁半合
　和酒半升看大小相度與服當利下水差
　又方卒暴癥腫中有物如石痛刺啼呼若
　不治百日死多取商陸根搗汁或蒸之以
　布藉腹上安藥勿覆冷復易書夜勿息
　經驗方治水疾樟柳去粗皮薄切暴乾爲
　末用黄顙魚三頭大蒜三瓣緑豆一合以
　水一大碗同煑豆爛爲度先將豆任意喫
　了却以汁調藥末一錢匕其水化爲氣消

　梅師方治水腫不能服藥商陸一升羊肉
　六兩以水一斗煮取六升去滓和肉葱豉
　作臛如常法食之商陸白者妙
　孫眞人食忌主一切熱毒腫章陸根和鹽
　少許傅之日再易○又方主瘡中毒切章
　陸根汁熱布裹熨之冷即易
　斗門方治脚軟用樟柳根細切如小豆大
　煑令熟更入緑豆同爛煑爲飯每日如此
　修事服餌以差爲度其功最效
　張文仲治石癰堅如石不作膿者生章陸

　根搗搽之燥即易取軟爲度
　　　威靈仙





















威靈仙味苦温無毒主諸風宣通五臟去腹
悶冷滯心膈痰水乆積癥瘕痃癖氣塊膀胱
宿膿惡水腰膝冷疼及療折傷一名能消乆
服之無瘟疫瘧出商州上洛山及華山并平
澤不聞水聲者良生先於衆草莖方數葉相
對花淺紫根生稠密歲乆益繁冬月丙丁戊
己日採忌茗○今附禹錫等按蜀本云九月
末至十二月採陰乾餘月并不堪採

　圖經曰威靈仙出商州上洛山及華山并
　平澤今陜西河東河北京東江湖州郡或
　有之初生比衆草最先莖梗如釵股四棱
　葉似柳葉作層每層六七葉如車輪有六
　層至七層者七月内生花淺紫或碧白色
　作穗似莆臺子亦有似菊花頭者實青根
　稠密多鬚似穀每年亦朽敗九月採根陰
　乾仍以丙丁戊己日採以不聞水聲者佳
　唐正元中嵩陽子周君巢作威靈仙傳云
　先時商州有人重病足不履地者數十年

　良醫殫技莫能療所親置之道傍以求救
　者遇一新羅僧見之告曰此疾一藥可活
　但不知此土有否因爲之入山求索果得
　乃威靈仙也使服之數日能步履其後山
　人鄧思齊知之遂傳其事崔元亮海上方
　著其法云採得陰乾月餘搗篩温清酒和
　二錢七空腹服之如人本性殺藥可加及
　六錢七利過兩行則减之病除方停服其
　性甚善不觸諸藥但惡茶及麫湯以甘草
　栀子代飲可也

　唐本云腰腎脚膝積聚腸内諸冷痛積年
　不差者服之無不立效治商州洛陽縣九
　月末至十二月採陰乾餘月并不堪採每
　年傍引年深轉茂根苗漸多經數年亦朽
　敗千金方治腰脚痛威靈仙末空心温酒
　調下錢七逐日以微利爲度
　經驗方治大腸乆冷威靈仙蜜丸桐子大
　於一更内生薑湯下十丸至二十丸
　又方治腰脚威靈仙二斤洗乾好酒浸七
　日爲末麵糊丸桐子大以浸藥酒下二十

　丸○集驗方治腎臟風壅積腰膝沉重威
　靈仙末蜜和丸桐子大初服温酒下八十
　丸平明微利惡物如青濃桃膠即是風毒
　積滯也如未動夜再服一百丸取下後喫
　粥藥補之一月仍常服温補藥孫兆放杖
　丸同
　崔氏海上集威靈仙去衆風通十二經脉
　此藥朝服暮效疏宣五臟冷膿宿水變病
　微利不瀉人服此四肢輕健手足温暖并
　得清凉時商州有人患重足不履地經十

　年不差忽遇新羅僧見云此疾有藥可理
　遂入山求之遣服數日平復後留此藥名
　而去此藥治丈夫婦人中風不語手足不
　隨口眼喎邪筋骨節風胎風頭風暗風心
　風風狂人傷寒頭痛鼻清涕服經二度傷
　寒即止頭旋目眩白瘕風極治大風皮膚
　風癢大毒熱毒風瘡深治勞疾連腰骨節
　風繞腕風言語澁滯痰積宣通五臟腹内
　宿滯心頭痰水膀胱宿膿口中涎水好喫
　茶滓手足頑痹冷熱氣壅腰膝疼痛久立

　不得浮氣瘴氣憎寒壯熱頭痛尤甚攻耳
　成膿而聾又衝眼赤大小腸秘服此立通
　飲食即住黄疸黑疸面無顔色瘰癧遍項
　産後閉澁背腰痛曾經損墜心痛注氣膈
　氣冷氣攻衝腎臟風壅腹肚脹滿頭面浮
　腫注毒脾肺氣痰熱欬嗽氣急坐卧不安
　疥癬等瘡婦人月水不來動經多日血氣
　衝心陰汗盜汗鴉臭穢甚氣息不堪勤服
　威靈仙更用熱湯盡日頻洗朝以苦唾調
　藥塗身上内外每日一次塗之當得平愈

　孩兒無辜令母含藥灌之痔疾閉澀氣痢
　絞結并皆治之威靈仙一味洗焙爲末好
　酒和令微濕入竹筒内牢塞口九蒸九暴
　如乾添酒重洒之以白飯和丸如桐子大
　每服二十至三十丸湯酒下
　衍義曰威靈仙治腸風根性快多服疏人
　五臟眞氣
　　　牽牛子






牽牛子味苦寒有毒主下氣療脚滿水腫除
風毒利小便
　陶隱居云作藤生花狀如藊豆黃色子作
　小房實黑色形如毬子核比來服之以療
　脚滿氣急得小便利無不差此藥始出田
　野人牽牛易藥故以名之又有一種草葉
　上有三白點俗因以名三白草其根以療

　脚下氣亦甚有驗
　唐本注云此花似旋葍花作碧色又不黃
　不似藊豆其三白草有三黑點非白也古
　人秘之隱黑爲白爾陶不見但聞而傳之
　謂實白點○今注此藥蔓生花如鼓子花
　而稍大作碧色子有黃殻作小房實黑稍
　類蕎麥比來服之以療脚腫滿氣急利水
　道無不差者
　禹錫等按蜀本圖經云苗蔓生花碧色子
　若蕎麥三梭黑色九月已後收子所在有

　之
　藥性論云牽牛子使味甘有小毒能治痃
　癖氣塊利大小便除水氣虚腫落胎
　日華子云味苦㿌得青木香乾薑良取腰
　痛下冷膿瀉蠱毒藥并一切氣壅滯
　圖經曰牽牛子舊不著所出州土今處處
　有之二月種子三月生苗作藤蔓繞籬墻
　高者或三二丈其葉青有三尖角七月生
　花微紅帶碧色似鼓子花而大八月結實
　外有白皮裹作毬每毬内有子四五枚如

　蕎麥大有三梭有黑白二種九月後收之
　又名金鈴段成式酉陽雜俎云盆甑草即
　牽牛子也秋節後斷之狀如盆甑其中子
　似龜蔓如山芋即此
　雷公云草金鈴牽牛子是也凡使其藥秋
　末即有實冬收之凡使曬乾却以水中淘
　浮者去之取沉者㬠乾拌酒蒸從已至未
　曬乾臨用舂去黑皮用
　食療云多食稍冷和山茱萸服之去水病
　聖惠方治水氣遍身浮腫氣促坐卧不得

　用牽牛子二兩微炒搗細末烏牛尿浸
　宿平旦入葱白一握煎十餘沸去滓空心
　分爲二服水從小便中下
　肘後方治風毒脚氣若脛已滿捻之没指
　者取牽牛子搗蜜丸如小豆大每服五丸
　生薑湯下取令小便利亦可止
　斗門方治風氣所攻臟腑積滯用牽牛子
　以童子小便浸一宿後長流水上洗半日
　却用生絹袋盛挂於當風處令好乾每日
　鹽湯下三十粒極能搜風亦善消虚腫乆

　服令人體清爽
　王氏博濟治三焦氣不順胸膈壅塞頭昏
　目眩涕唾痰涎精神不爽利膈丸牽牛子
　四兩半生半熟不蛀皂莢塗酥炙二兩爲
　末生薑自然汁煑糊丸如桐子大每服三
　十丸荆芥湯下○又方治産前滑胎牽牛
　子一兩赤土少許研令極細每覺轉痛頻
　煎白榆皮湯調下一錢七
　又方治男子婦人五般積氣成聚黑牽牛
　一斤生搗末八兩餘滓於新瓦上炒香熟

　放冷再搗取四兩熟末十二兩拌匀煉蜜
　和丸如桐子大患積氣至重者三五十丸
　煎陳橘皮生薑湯下臨卧空心服之如二
　更至三更已來藥行時效應未動再與三
　十丸投之轉下積聚之物常服十丸至十
　五丸行氣甚妙小兒十五已下至七歲已
　上服五丸至七丸年及五十已上不請服
　簡要濟衆治大便澀不通牽牛子半生半
　熟搗爲散每服二錢煎薑湯調下如未通
　再服及以熱茶調下量虚實無時候加减

　服之
　衍義曰牽牛子諸家之說紛紛不一陶隱
　居尤甚言花狀如藊豆殊不相當花朵如
　鼓子花但碧色日出開日西合今注又謂
　其中子類蕎麥亦非也蓋直如木猴梨子
　但黑色可微炒搗取其中粉一兩别以麩
　炒去皮尖者桃人末半兩以熟蜜和丸如
　梧桐子温水服三二十丸治大腸風秘壅
　熱結澀不可乆服亦行脾腎氣故也
　　　蓖麻子












蓖麻子味甘辛平有小毒主水癥水研二十
枚服之吐惡沫加至三十枚三日一服差則
止又主風虚寒熱身體瘡癢浮腫尸疰惡氣
笮取油塗之○葉主脚氣風腫不仁搗蒸傅
之
　唐本注云此人間所種者葉似大麻葉而
　甚大其子如蜱(音/卑)又名萆麻今胡中來者
　莖赤樹高丈餘子大如皂莢核用之益良
　油塗葉炙熱熨囟(音/信)上止衂尤驗也唐本
　先附

　禹錫等按蜀本圖經云樹生葉似大麻大
　數倍子殻有刺實大於巴豆青黄色斑夏
　用莖葉秋收子冬採根日乾胡中來者莖
　子更倍大所在有之又云葉似葎草而厚
　大莖赤有節如甘蔗
　日華子云治水脹腹滿細研水服壯人可
　五粒催生傅産人手足心産後速拭去瘡
　痍疥癩亦可研傅
　圖經曰蓖麻子舊不著所出州郡今在處
　有之夏生苗葉似葎草而厚大莖赤有節

　如甘蔗高丈許秋生細花隨便結實殻上
　有刺實類巴豆青黄斑褐形如牛蜱故名
　夏採莖葉秋採實冬採根日乾胡中來者
　莖子更大崔元亮海上方治産及胞衣不
　下取鹿麻子七枚研如膏塗脚心子及衣
　纔下便速洗去不爾腸出即用此膏塗頂
　腸當自入
　雷公云凡使勿用黑天赤利子縁在地蔞
　上生是顆兩頭尖有毒藥中不用其蓖麻
　子形似巴豆節節有黄黑斑點凡使先須

　和皮用鹽湯煑半日去皮取子研過用
　外臺秘要治半身不遂失音不語取蓖麻
　子油一升酒一斗銅鉢盛油著酒中一日
　煑之令酒油熟服之○又方治水氣取蓖
　麻子去皮研令熟水解得三合清旦一頓
　服之盡日中當下青黄水
　千金方治嶺南脚氣從足至膝脛腫滿連
　骨疼者蓖麻子葉切蒸薄裹二三易即消
　肘後方治一切毒腫疼痛不可忍者搗蓖
　麻子傅之立差○又方産難取蓖麻子二

　枚兩手各把一枚須臾立下
　經驗後方治風痰鼻榻蓖麻不拘多少去
　皮拍爲二片用黄連等分搥碎二件用水
　一處浸七宿後空心日午卧時只用浸者
　水吞下一片水盡旋添勿令乾服兩月後
　吃大蒜猪肉試驗如不發動便是效也若
　發動時依前法再服直候不發如只腿脹
　用針出毒物累有神驗
　修眞秘㫖治小兒丹瘤蓖麻子五個去皮
　研入麫一匙水調塗之甚效

　杜壬治癘風手指攣曲節間痛不可忍漸
　至漸落方蓖麻一兩去皮黄連一兩剉如
　豆以小瓶子入水一升同浸春夏三日秋
　冬五日後取蓖麻子一枚擘破面東以浸
　藥水平旦時一服漸加至四五枚微利不
　妨瓶中水少更添忌動風食累用得效
　又方治咽中瘡腫蓖麻子一枚去皮朴消
　一錢同研新汲水作一服連進二三服效
　初虞世治湯火傷神妙蓖麻子蛤粉等分
　末研膏湯損用油調塗火瘡用水調塗

蒴藋味酸温有毒主風瘙𤺋疹身癢濕痹可
作浴湯一名堇草一名芨生田野春夏採葉
秋冬採莖根今附
　陶隱居云田野墟村中甚多絶療風痹癢
　痛多用薄洗不堪入服亦有酒漬根稍飲
　之者
　唐本注云此陸英也剩出此條爾雅云芨
　堇草郭注云烏頭苗也檢三堇别名又無
　此者蜀人謂烏頭苗爲堇草陶引此條不
　知所出處藥對及古方無蒴藋惟言陸英

　也○今注蒴藋條唐本編在狼跋子之後
　而與陸英條注解并云剩出一條今詳陸
　英味苦寒無毒既此不同難謂一種蓋其
　類爾今但移附陸英之下
　禹錫等按日華子云味苦凉有毒治瘑癩
　風痹并煎湯浸并葉用
　圖經文具陸英條下○雷公云凡使之春
　用隔年花蕊夏用根秋冬并總用作煎只
　取根用銅刀細切於柳木臼中搗取自然
　汁緩緩於鍋子中煎如稀餳任用也

　外臺秘要治卒暴癥腹中有物堅如石痛
　欲死取蒴藋根一小束洗瀝去水細擘以
　酒二升漬三宿暖温服五合至一升日三
　若欲速得服於熱灰中温令藥味出服之
　此方無毒已愈十六人神驗藥盡復作服
　之○又方治腰痛方蒴藋葉火燎厚鋪床
　上趂熱卧眠於上冷復易之冬月取根舂
　碎熬及熱準前用并治風温濕冷痹及産
　婦患傷冷腰痛不得動亦用○又方治下
　部閉不通取蒴藋根一把擣汁水和絞去

　滓强人服一升數用之并治脚氣
　千金方治嶺南脚氣從足至膝脛腫骨疼
　者蒴藋根碎和酒醋共三分根一分合蒸
　熟封裹腫上二三日即消亦治不仁
　又方治頭風取蒴藋根二升酒二升煑服
　之○梅師方治水腫坐卧不得頭面身體
　悉腫取蒴藋根刮去皮擣汁一合和酒一
　合暖空心服當微吐利○又方治一切𤺋
　用煮蒴藋湯和少酒塗無不差姚氏方同
　孫眞人食忌主卒脚腫漸上以蒴藋莖葉

　埋熱灰中令熱傅腫上差即易
　斗門方治瘧疾用蒴藋一大握炙令黄色
　以水濃煎一盞欲發前服
　張文仲治手足忽生疣目蒴藋赤子挼使
　壞疣曰上令赤塗之差○又方治熊傷人
　瘡蒴藋一大把剉碎以水一升漬須臾取
　汁飲餘滓以封裹瘡○子母秘録治小兒
　赤遊行於身上下至心即死蒴藋煎汁洗
　之○衍義曰蒴藋與陸英既性味及出産
　處不同治療又别自是二物斷無疑焉况

　朔藋花白子初青如緑豆顆每朵如盞面
　大又平生有一二百子十月方熟紅豈得
　言剩出此條孟浪之甚也
　　　天南星











天南星味苦辛有毒主中風除痰麻痹下氣
破堅積消癰腫利胸膈散血墜胎生平澤處
處有之葉似蒻葉根如芋二月八月採之(今/附)
　禹錫等按陳藏器云天南星主金瘡傷折
　瘀血取根碎傅傷處生安東山谷葉如荷
　獨莖最良○日華子云味辛烈平畏附子

　乾薑生薑罯撲損瘀血主蛇蟲咬傅疥癬
　惡瘡入藥炮用又名鬼商蒻
　圖經曰天南星本經不載所出州土云生
　平澤今處處有之二月生苗似荷梗莖高
　一尺以來葉如商蒻兩枝相抱五月開花
　似蛇頭黄色七月結子作穗似石榴子紅
　色根似芋而圓二月人月採根亦與蒟蒻
　根相類人多誤採莖斑花紫是商蒻一說
　天南星如本草所說即虎掌也小者爲由
　跋後人採用乃别立一名爾今天南星大

　者四邊皆有子採時盡削去之又陳藏器
　云半夏高一二尺由跋高一二寸此正誤
　相反言也今由跋苗高一二尺莖似蒟蒻
　而無斑根如鷄卵半夏高一二寸亦有盈
　尺者根如小指正圓也江南吴中又有白
　商蒻亦曰鬼芋根都似天南星生下平澤
　極多皆雜採以爲天南星了不可辨市中
　所收往往是也但天南星小柔膩肌細炮
　之易裂差可辨爾古方多用虎掌不言天
　南星天南星近出唐世中風痰毒方中多

　用之續傳信方治風痛用天南星躑躅花
　并生時同搗羅作餅子甑上蒸四五過以
　絺葛囊盛之候要即取焙搗爲末蒸餅丸
　如梧桐子大温酒下三丸腰脚骨痛空心
　服手臂痛食後服大良
　經驗方治急中風目瞑牙噤無門下藥者
　用此末子以中指點末揩齒三二十揩大
　牙左右其口自開始得下藥名開關散天
　南星搗爲末白龍腦二件各等分研以五
　月五日午時合患者只一字至半錢

　又方治小兒走馬疳蝕透損骨及小攻蝕
　必效方天南星一個當心作坑子安雄黄
　一塊在内用麫裹燒候雄黄作汁以盞子
　合定出火毒去麫研爲末入麝香少許拂
　瘡驗○又方治婦人一切風攻頭目痛天
　南星一個掘地坑子火燒令赤安於坑中
　以醋一盞以盞蓋之不令透氣候冷取出
　爲末每服一字以酒調下重者半錢
　又方治驚風墜涎天南星一個重一兩换
　酒浸七伏時取出於新瓦上周迴炭火炙

　令乾裂置於濕地去火毒用瓷器合盛之
　冷擣末用朱砂一分研同拌每服半錢荆
　芥湯調下每日空心午時進一二服
　勝金方治吐血天南星一兩剉如豆大以
　爐灰汁浸二宿取出洗焙乾搗末用酒磨
　自然銅下一錢愈
　十全博救方治欬嗽天南星一個大者炮
　令裂爲末每服一大錢水一盞生薑三片
　煎至五分温服空心日午臨卧時各一服
　集效方治吐瀉不止或取轉多四肢發厥

　虚風不省人事服此四肢漸暖神識便省
　回陽散天南星爲末每服三錢入京棗三
　枚同煎八分温服未省再服
　初虞世治破傷風入瘡强直防風天南星
　等分爲末以醋調作靨貼上
　譚氏方治小兒牙關不開天南星一個煨
　熱紙裹封角休要透氣於細處剪鷄頭大
　一竅子透氣於鼻孔中牙關立開
　　　羊蹄根






羊蹄味苦寒無毒主頭秃疥瘙除熱女子陰
蝕浸淫疽痔殺蟲一名東方宿一名連蟲陸
一名鬼目一名蓄生陳留川澤
　陶隱居云今人呼名秃菜即是蓄音之訛
　詩云言採其蓄又一種極相似而味酸呼
　爲酸摸根亦療疥也

　唐本注云實味苦澀平無毒主赤白雜痢
　根味辛苦有小毒萬畢方云療蟲毒今山
　野平澤處處有之
　禹錫等按蜀本圖經云生下濕地高者三
　四尺葉狹長莖節間紫赤花青白色子三
　稜夏中即枯又有一種莖葉俱細節間生
　子若茺蔚子療痢乃佳今所在有之
　日華子云羊蹄根治癬殺一切蟲腫毒醋
　摩貼葉治小兒疳蟲殺胡夷魚鲊魚檀胡
　魚毒亦可作菜食陳藏器云酸摸葉酸美

　小兒折食其英根主暴熱腹脹生搗絞汁
　服當下痢殺皮膚小蟲葉似羊蹄是山大
　黃一名當藥爾雅云須薞蕪注云似羊蹄
　而細味酸可食
　日華子云酸摸味酸凉無毒治小兒壯熱
　生山崗狀似羊蹄葉小黃
　圖經曰羊蹄秃菜也生陳留川澤今所在
　有之生下濕地春生苗高三四尺葉狹長
　頗似萵苣而色深莖節間紫赤花青白成
　穗子三稜有若茺蔚夏中即枯根似牛蒡

　而堅實今人生採根醋摩塗癬速效亦煎
　作丸服之其方以新採羊蹄根不限多少
　搗研絞取汁一大升白蜜半斤同熬如稠
　餳煎更用防風末六兩溲和令可丸大如
　梧子用栝樓甘草酒下三二十丸日二三
　大佳謹按詩小雅言採其遂陸機云遂今
　人謂之羊蹄似蘆菔而莖赤一約爲茹滑
　而美也多啖令人下氣幽州人謂之遂字
　或作蓄并耻六切又有一種極相類莖葉
　黄味酢名酸摸爾雅所謂須薞音孫蕪郭

　璞云薞蕪似羊蹄葉細味酢可食一名蓨
　音條是也○食療主癢不宜多食
　聖惠方治癧瘍風用羊蹄菜根於生鐵上
　以好醋磨旋旋刮取塗於患上未差更入
　硫黄少許同磨塗之○又方治大便卒澁
　結不通用羊蹄根一兩剉水一大盞煎取
　六分去滓温温頓服
　外臺秘要治疥方擣羊蹄根和猪脂塗上
　或著鹽少許佳
　千金方喉痹卒不語羊蹄獨根者勿見風

　日及婦人雞犬以三年醋研和如泥生布
　拭喉令赤傅之
　千金翼治漏瘤瘡濕癬癢浸淫日廣癢不
　可忍搔之黄水出差後復發取羊蹄淨去
　土細切擣以大酢和淨洗傅上一時間以
　冷水洗之日一傅差若爲末傅之妙
　斗門方治腸風痔瀉血羊蹄根葉爛蒸一
　碗來食之立差
　簡要濟衆治癬瘡乆不差羊蹄根擣絞取
　汁用調膩粉少許如膏塗傅癬上三五遍

　即差如乾即猪脂調和傅之
　　　菰根











菰根大寒主腸胃痼熱消渴止小便
　陶隱居云菰根亦如蘆根冷利復甚也
　今按别本注云菰蔣草也江南人呼爲茭
　草秣馬甚肥味甘無毒
　禹錫等按蜀本圖經云生水中葉似蔗荻
　久根盤厚夏月生菌細堪啖名菰菜三年
　已上心中生臺如藕白軟中有黑脉堪噉
　名菰首也○爾雅云出隧蘧蔬釋曰菌類

　也一名出隧一名蘧蔬廣雅云朝生形如
　鬼蓋郭云似土菌生菰草中今江東唆之
　甜滑者氈氍㲣者說文云菰蔣也張揖云
　氍㲣毛席取其音同
　孟說云菰菜利五臟邪氣酒𤿜面赤白頭
　癧瘍目赤等效然滑中不可多食熱毒風
　氣卒心痛可鹽醋煑食之○又云茭首寒
　主心胸中浮熱風食之發冷氣滋人齒傷
　陽道令下焦冷滑不食甚好
　陳藏器云菰菜味甘無毒去煩熱止渴除

　目黄利大小便止熱痢雜鯽魚爲羹開胃
　口解酒毒生江東池澤菰葑上如菌葑是
　菰根歲乆浮在水上者主火燒瘡燒爲灰
　和鷄子白塗之吕氏春秋曰菜之美者越
　路之菌是也晋張翰見秋風起思之
　又云菰首生菰蔣草心至秋如小兒臂故
　云菰首煮食之止渴甘冷雜蜜食之發痼
　疾無别功更有一種小者擘肉如墨名烏
　鬱人亦食之止小兒水痢
　日華子云茭首微毒多食發氣并弱陽葉

　利五臟食巴豆人不可食
　圖經曰菰根舊不著所出州土今江湖陂
　澤中皆有之即江南人呼爲茭草者生水
　中葉如蒲葦輩刈以秣馬甚肥春亦生笋
　甜美堪啖即菰菜也又謂之茭白其歲久
　者中心生白臺如小兒臂謂之菰手今人
　作菰首非是爾雅所謂蘧蔬注云似土菌
　生菰草中正謂此也故南方人至今謂菌
　爲菰亦縁此義也其臺中有墨者謂之茭
　鬱其根亦如蘆根冷利更甚二浙下澤處

　菰草最多其根相結而生乆則并土浮於
　水上彼人謂之菰葑刈去其葉便可耕蒔
　其苗有莖梗者謂之菰蔣草至秋結實乃
　雕胡米也古人以爲美饌今饑歲人猶採
　以當糧西京雜記云漢太液池邊皆是雕
　胡紫籜緑節蒲叢之類菰之有米者長安
　人謂爲雕胡葭蘆之米解葉者紫籜菰之
　有首者謂之緑節是也然則雕胡諸米今
　皆不貴大抵菰之種類皆極冷不可過食
　甚不益人惟服金石人相宜耳

　陳藏器云茭首主心胸中浮熱動氣不中
　食之發冷滋牙齒傷陽道令下焦冷不食
　爲妙
　食療云若丹石熱發和鯽魚煑作羹食之
　三兩頓即便差耳
　外臺秘要治湯火所灼未成瘡取菰蔣根
　燒取灰用鷄子黄和封之
　廣濟方治毒蛇嚙方菰蔣草根灰取以封
　之其草似燕尾是
　子母秘録小兒風瘡久不差燒菰蔣節末

　以傅之
　衍義曰菰根蒲類四時取根搗絞汁用河
　朔邊人止以此苗飼馬曰菰蔣及作薦花
　如葦結青子細若青麻黄長幾寸彼人收
　之合粟爲粥食之甚濟饑此杜甫所謂願
　作冷秋菰者是也爲其皆生水中及岸際
　多食亦令人利
　　　萹蓄






萹蓄味苦平無毒主浸淫疥瘙疽痔殺三蟲
療女子陰蝕生東萊山谷五月採陰乾
　陶隱居云處處有布地生花節間白葉細
　緑人亦呼爲萹竹煮汁與小兒飲療蛔蟲
　有驗○禹錫等按蜀本圖經云葉如竹莖
　有節細如釵股生下濕地今所在有二月
　八月採苗日乾

　爾雅云竹萹蓄釋云李巡云一物二名也
　孫炎引詩衛風云緑竹猗猗郭云似小藜
　赤莖節好生道傍可食又殺蟲陶注本草
　謂之萹竹是也
　藥性論云萹竹使味甘煮汁與小兒服主
　蛔蟲等咬心心痛面青口中沫出臨死者
　取十斤細剉以水一石煎去滓成煎如飴
　空心服蟲自下皆盡止主患痔疾者常取
　葉搗汁服效治熱黄取汁頓服一升多年
　者再服之根一握洗去土搗汁服之一升

　惡丹石毒發衝目腫痛又傅熱腫效
　圖經曰萹蓄亦名萹竹出東萊山谷今在
　處有之春中布地生道傍苗似瞿麥葉細
　緑如竹赤莖如釵股節間花出甚細微青
　黄色根如蒿根四月五月採苗陰乾謹按
　爾雅云竹萹蓄郭璞注云似小藜赤莖節
　好生道傍可食又殺蟲衛詩緑竹猗猗說
　者曰緑王芻也竹萹竹也即謂此萹蓄方
　書亦單用治蟲葛洪小兒蛔方煮汁令濃
　飲之即差

　食療云蛔蟲心痛面青口中沫出臨水取
　葉十斤細切以水三石三斗煮如餳去滓
　通寒温空心服一升蟲即下至重者再服
　仍通宿勿食來日平明服之患治常取萹
　竹葉煑汁澄清常用以作飯又患熱黄五
　痔擣汁頓服一升重者再服丹石發衝眼
　目腫痛取根一握洗擣以少水絞取汁服
　之若熱腫處擣根莖傅之
　外臺秘要治丹發疼痛搗萹竹汁服一升
　一兩服便差若未差再服效

　千金翼治外痔擣萹竹絞取汁溲麵作餺
　飥空心吃日三度常喫
　肘後方惡瘡連痂癢痛擣萹竹封痂落即
　差○食醫心鏡治小兒燒蟲攻下部癢取
　萹竹葉一握切以水一升煎取五合去滓
　空腹飲之蟲即下用其汁煑粥亦佳
　又方治霍亂吐痢不止萹竹豉汁中以五
　味調和煑羹食之佳
　楊氏産乳治蟲狀如蝸牛食下部癢取萹
　竹一把水二升煑熟五歲兒空腹服三五

　合隔宿食明早服之尤佳
　　　狼毒





狼毒味辛平有大毒主咳逆上氣破積聚飲
食寒熱水氣脅下癖惡瘡鼠瘻疽蝕鬼精蠱
毒殺飛鳥走獸一名續毒生秦亭山谷及奉

高二月八月採根陰乾陳而沉水者良
　大豆爲之使惡麥句薑
　陶隱居云秦亭在隴西亦出宕昌乃言止
　有數畝地生蝮蛇食其根故爲難得亦用
　太山者今用出漢中及建平云與防葵同
　根類但置水中沉者便是狼毒浮者則防
　葵俗用稀亦難得是療腹内要藥爾
　唐本注云此物與防葵都不同類生處又
　别狼毒今出秦州成州秦亭故在二州之
　界其太山漢中亦不聞有但秦隴寒地元

　無蝮蛇復云數畝地生蝮蛇食其根謬矣
　今按别本注云與麻黄橘皮吴茱萸半夏
　枳實爲六陳也又按狼毒葉似商陸及大
　黃莖葉上有毛根皮黃肉白以實重者爲
　良輕者力劣秦亭在隴西奉高乃太山下
　縣亦出宕昌及漢中建平舊經陶云與防
　葵同根以置水中浮者即是防葵沉者即
　是狼毒此不足爲信假使防葵秋冬採者
　堅實得水皆沉狼毒春夏採者輕虚得水
　乃浮爾按此與防葵全别生處不同故不

　可爲比類
　禹錫等按蜀本圖經云根似玄參浮虚者
　爲劣也
　藥性論云狼毒使味苦辛有毒治痰飲癥
　瘕亦殺鼠
　圖經曰狼毒生秦亭山谷及奉高今陜西
　州郡及遼石州亦有之苗葉似商陸及大
　黄莖葉上有毛四月開花八月結實根皮
　黄肉白二月人月採陰乾以陳而沉水者
　良葛洪治心腹相連常脹痛者用狼毒二

　兩附子半兩搗篩蜜丸如桐子大一日服
　一丸二日二丸三日三丸再一丸至六日
　又三丸自一至三常服即瘥千金療惡疾
　以狼毒秦艽分兩等搗末酒服方寸匕日
　二常服之差
　聖惠方治乾癬積年生痂搔之黄水岀每
　逢陰雨即癢用狼毒末塗之
　集效方治臟腑内一切蟲病川狼毒杵末
　每服一大錢用餳一皂子大沙糖少許以
　水同化臨卧空腹服之服時先喫微緊食

　藥一服來日早取下蟲效
　　　豨薟





豨(音/喜)薟(音/杴)味苦寒有小毒主熱𧏾煩滿不能
食生擣汁服三四合多則令人吐
　唐本注云葉似酸漿而狹長花黄白色一

　名火薟田野皆識之○今按别本注云三
　月四月採苗葉暴乾唐本先附
　禹錫等按蜀本圖經云高二尺許子青黄
　夏採葉用所在下濕地有之
　圖經曰豨薟俗呼火杴草本經不著所出
　州郡今處處有之春生苗葉似芥菜而狹
　長文麤莖高三二尺秋初有花如菊秋末
　結實頗似鶴虱夏採葉暴乾用近世多有
　單服者云甚益元氣蜀人服之法五月五
　日六月六日九月九日採其葉去根莖花

　實淨洗暴乾入甑中層層灑酒與蜜蒸之
　又暴如此九過則已氣味極香美熬搗篩
　蜜丸服之云治肝腎風氣四肢麻痹骨間
　疼腰膝無力者亦能行大腸氣諸州所說
　皆云性寒有小毒與本經意同惟文州高
　郵軍云性熱無毒服之補虚安五臟生毛
　髮兼主風濕瘡肌肉頑痹婦人乆冷尤宜
　服之用去粗莖留枝葉花實蒸暴兩說不
　同豈單用葉乃寒而有毒并枝花實則熱
　而無毒乎抑繫二地所産而然邪

　成訥云江陵府節度使進𦻎薟丸方臣有
　弟誁年三十二中風床枕五年百醫不差
　有道人鍾針者因睹此患曰可餌𦻎薟丸
　必愈其藥多生沃壤高三尺許節葉相對
　其葉當夏五月已來收每去地五寸剪刈
　以温水洗泥土摘其葉及枝頭凡九蒸九
　暴不必火燥但取蒸爲度仍熬搗爲末丸
　如桐子大空心温酒或米飲下二三十丸
　服至二千丸所患忽加不得憂慮是藥攻
　之力服至四千丸必得復故五千丸當復

　丁壯臣依法修合與誁服果如其言鍾針
　又言此藥與本草所述功效相異蓋出處
　盛在江東彼土人呼猪爲豨呼臭爲薟氣
　縁此藥如猪薟氣故以爲名但經蒸暴薟
　氣自泯每當服後須吃飯三五匙壓之五
　月五日採者佳奉宣付醫院詳録
　張詠云知益州進豨薟丸表臣因換龍興
　觀掘得一碑内說修養氣術并藥方二件
　依方差人訪問採覓其草頗有異金稜銀
　綫素根紫荄對節而生蜀號火炊莖葉頗

　同蒼耳誰知至賤之中乃有殊常之效臣
　自吃至百服眼目輕明即至千服髭鬢烏
　黑筋力校健效驗多端臣本州有都押衙
　羅守一曾因中風墜馬失音不語臣與十
　服其病立痊又和尚智嚴年七十忽患偏
　風口眼喎邪時時吐涎臣與十服盡亦便
　得瘥今合一百劑差職員史元奏進
　　　馬鞭草






馬鞭草主下部𧏾瘡
　陶隱居云村墟陌甚多莖似細辛花紫色
　葉微似蓬蒿也
　唐本注云苗似狼牙及茺蔚抽三四穗紫
　花似車前穗類鞭鞘故名馬鞭都不似蓬
　蒿也○今按陳藏器本草云馬鞭草主癥
　癖血瘕久瘧破血作煎如糖酒服若云似

　馬鞭鞘亦未近之其節生紫花如馬鞭節
　禹錫等按蜀本云味苦微寒無毒又圖經
　云生濕地花白色抽三四穗以七月八月
　採苗日乾所在皆有之○藥性論云馬鞭
　草亦可單用味苦有毒生搗水煎去滓成
　煎如飴空心酒服一匕主破腹中惡血皆
　下殺蟲良○日華子云味辛凉無毒通月
　經治婦人血氣肚脹月候不匀似益母草
　莖圓并葉用
　圖經曰馬鞭草舊不載所出州土今衡山

　廬山江淮州郡皆有之春生苗似狼牙亦
　類益母而莖圓高二三尺抽三四穗子七
　月八月採苗葉日乾用味甘苦微寒有小
　毒或云子亦通用古方多用之葛氏治卒
　大腹水病用馬鞭草鼠尾草各十觔水一
　石煮取五斗去滓再煎令稠厚以粉和丸
　服二三大豆許加四五豆神良
　聖惠方治白癲用馬鞭草不限多少爲末
　每服食前用荆芥薄荷湯調下一錢七又
　方治婦人月水滯澁不快通結成瘕塊肋

　脹大欲死用馬鞭草根苗五斤剉細水五
　斗煎至一斗去滓别於淨器中熬成膏每
　食前温酒調下半匙
　外臺秘要治蠼螋尿馬鞭草爛擣以封之
　乾復更易差
　千金方食魚鱠及生肉在胸膈不化必成
　癥瘕擣馬鞭草汁飲之一升生薑水亦得
　即消
　又方治喉痹躁腫連頰吐氣數者名馬喉
　痹馬鞭草一握勿見風截去兩頭擣取汁

　服之
　集驗方治男子陰腫大如升核痛人所不
　能治者搗馬鞭草塗之
　苧根





苧根寒主小兒赤丹其漬苧汁療渴

　陶隱居云即今績苧爾又有山苧亦相似
　可入用也
　唐本注云别録云根安胎貼熱丹毒腫有
　效漚苧汁主消渴也○今按陳藏器本草
　云苧破血漬苧與産婦温服之將苧麻與
　産婦枕之止血暈産後腹痛以苧安腹上
　則止蠶咬人毒入肉取苧汁飲之今以苧
　近蠶種則蠶不生也
　禹錫等按蜀本注云苗高丈已來南人剥
　其皮爲布二月八月採江左山南皆有之

　藥性論云苧麻根使味甘平主懷奸安胎
　日華子云味甘滑冷無毒治心膈熱漏胎
　下血産前後心煩悶天行熱疾大渴大狂
　服金石藥人心熱罯毒箭蛇蟲咬
　圖經曰苧根舊不載所出州土今閩蜀江
　浙多有之其皮可績布苗高七八尺葉如
　楮葉面青背白有短毛夏秋間著細穗青
　花其根黄白而輕虚二月八月採又有一
　種山苧亦相似謹按陸機草木疏云苧一
　科數十莖宿根在地中至春自生不須藏

　種荆楊間歲三刈官令諸園種之歲再刈
　便剥取其皮以竹刮其表厚處自脱得裹
　如筋者煮之用緝今江浙閩中尚復如此
　孕婦胎損方所須又主白丹濃煮水浴之
　曰三四差韋宙療癰疽發背初覺未成膿
　者以苧根葉熟擣傅上日夜數易之腫消
　則差矣
　聖惠方治奸娠胎動欲墮腹痛不可忍者
　用苧根二兩剉銀五兩酒一盞同煎去滓
　不計時候分温作二服

　外臺秘要備急治白丹苧根三斤小豆四
　升以水二斗煮以浴三四遍浸洗妙
　肘後方丹者惡毒之瘡五色無常苧根三
　斤水三斗煮浴每日塗之○又方胎動不
　安取苧根如足大指者一尺㕮咀以水五
　升煮取三升去滓服
　斗門方治五種淋用苧麻根兩莖打碎以
　水一碗半煎取半碗頻服即通大妙
　梅師方治諸癰疽發背或發乳房初起微
　赤不急治之即死速消方搗苧根傅之數

　易○又方治妊娠忽下
　黃汁如膠或如小豆汁苧根切二升去黑
　皮以銀一斤水九升煎取四升每服入酒
　半升或一升煎藥取一升分作二服
　衍義曰苧根如蕁麻花如白楊而長成穗
　生每一朵凡數十穗青白色
　　　白頭翁











白頭翁味苦温無毒有毒主温瘧狂易(音/羊)寒
熱癥瘕積聚癭氣逐血止痛療瘕瘡鼻衂一
名野丈人一名明王使者一名楫何草生山

谷及田野四月採
　陶隱居云處處有近根處有白茸狀似人
　白頭故以爲名方用亦療毒痢唐本注云
　其葉似芍藥而大抽一莖莖頭一花紫色
　似木槿花實大者如鷄子白毛寸餘皆披
　下似纛頭正似白頭老翁故名焉今言近
　根有白茸陶似不識太常所貯蔓生者乃
　是女萎其白頭翁根甚療毒痢似續斷而
　扁○今按别本注云今處處有其苗有風
　則靜無風而揺與赤箭獨活同也○又今

　驗此草叢生狀如白薇而柔細稍長葉生
　莖頭如杏葉上有細白毛近根者有白茸
　舊經陶注則未述其莖葉唐注又云葉似
　芍藥實大如鷄子白毛寸餘此皆誤矣
　禹錫等按蜀本圖經云有細毛不滑澤花
　蘂黄今所在有之二月採花四月採實八
　月採根皆日乾○藥性論云白頭翁使味
　甘苦有小毒止腹痛及赤毒痢治齒痛主
　項下瘤癧又云胡王使者味苦有毒主百
　骨節痛豚實爲使

　日華子云得酒良治一切風氣及暖腰膝
　明目消贅子功用同上莖葉同用之
　圖經曰白頭翁生嵩山山谷今近京州郡
　皆有之正月生苗作叢狀如白薇而柔細
　稍長葉生莖端上有細白毛而不滑澤近
　根有白茸正似白頭老翁故名焉根紫色
　深如蔓菁二月三月開紫花黄蘂五月六
　月結實其苗有風則靜無風而揺與赤箭
　獨活同七月八月採根陰乾用今俗醫用
　合補下藥服之大暖亦衝人

　外臺秘要治陰𤻊白頭翁根生者不限多
　少擣之隨編腫處以傅之一宿當作瘡二
　十日愈
　肘後方小兒秃取白頭翁根搗傅一宿或
　作瘡二十日愈
　衍義曰白頭翁生河南洛陽界及新安土
　山中性温止腹痛暖腰膝唐本注及藥性
　論甚詳陶隱居失於不審宜其排叱也新
　安縣界兼山野中屢嘗見之正如唐本注
　所說至今本處山中人賣白頭翁丸言服

　之壽考又失古人命名之意
　　　甘蕉根

　芭
　蕉
　花


　甘
　蕉

　根

甘蕉根大寒主癰腫結熱
　陶隱居云本出廣州今都下東閭并有根
　葉無異惟子不堪食爾根擣傅熱腫甚良
　又有五葉莓生人籬援間作藤俗人呼爲
　籠草取其根擣傅癰癤亦效
　唐本注云五葉即烏蘞草也其甘蕉根味
　甘寒無毒擣汁服主産後血脹悶傅腫去
　熱毒亦效嶺南者子大味甘冷不益人北

　間但有花汁無實○今注此藥本出廣州
　然有數種其子性冷不益人故不備載按
　此花葉與芭蕉相似而極大子形圓長及
　生青熟黃南人皆食之而多動氣疾其根
　搗傅熱腫尤良
　禹錫等按蜀本圖經云俗爲芭蕉多生江
　南葉長丈許闊二尺餘莖虚軟根可生用
　不入方藥○藥性論云甘蕉根搗傅一切
　癰腫上乾即更上無不瘥者
　日華子云生芭蕉根治天行熱狂煩悶消

　渴患癰毒并金石發熱悶口乾人并絞汁
　服及梳頭長益髮腫毒游風風疹頭痛并
　研罯傅○又云芭蕉油冷無毒治頭風熱
　并女人髮落止煩渴及湯火瘡
　圖經曰甘蕉根舊不著所出州郡陶隱居
　云本出廣州江東并有根葉無異惟子不
　堪食今出二廣閩中川蜀者有花閩廣者
　實極美可噉他處雖多而作花者亦少近
　歲都下往往種之甚盛皆芭蕉也蕉類亦
　多此云甘蕉乃是有子者葉大抵與芭蕉

　相類但其卷心中抽稈作花初生大萼如
　倒垂菡萏有十數層層皆作瓣漸大則花
　出瓣中極繁盛紅者如火炬謂之紅蕉白
　者如蠟色謂之水蕉其花大類象牙故謂
　之牙蕉其實亦有青黄之别品類亦多食
　之大甘美亦可暴乾寄遠北土得之以爲
　珍果閩人灰埋其皮令錫滑績以爲布如
　古之錫衰焉其根極冷擣汁以傅腫毒蓐
　婦血妨亦可飲之又芭蕉根性亦相類俚
　醫以治時疾狂熱及消渴金石發動躁熱

　并可飲其汁又芭蕉油治暗風癇病涎作
　暈悶欲倒者飲之得吐便瘥極有奇效取
　之用竹筒插皮中如取漆法
　食療主黄疸子生食大寒止渇潤肺發冷
　病蒸熟暴之令口開拍取人食之性寒通
　血脉填骨髓
　百一方發背欲死也取根搗塗之
　子母秘録治小兒赤遊行於上下至心即
　死擣芭蕉根汁煎塗之
　衍義曰芭蕉三年已上即有花自心中出

　一莖止一花全如蓮花葉亦相似但其色
　微黄緑從下脱葉花心但向上生常如蓮
　樣然未嘗見其花心剖而示之亦無蘂悉
　是葉但花頭常下垂每一朵自中夏開直
　至中秋後方盡凡三葉開則三葉脱落北
　地惜其種人故少用縷其苗爲布取汁婦
　人塗髮令黑餘說如經
　　　蘆根






蘆根味甘寒主消渴客熱止小便利
　陶隱居云當掘取甘辛者其露出及浮水
　中者并不堪用也
　唐本注云此草根療嘔逆不下食胃中熱
　傷寒患者彌良其花名蓬蕽(音/農)水煮汁服
　主霍亂大善用有驗也
　禹錫等按藥性論云蘆根使無毒能解大

　熱開胃治噎噦不止
　日華子云治寒熱時疾煩悶妊孕人心熱
　并瀉痢人渴
　圖經曰蘆根舊不載所出州土今在處有
　之生下濕陂澤中其狀都似竹而葉抱莖
　生無枝花白作穗若茅花根亦若竹根而
　節疏二月八月採日乾用之當極取水底
　甘辛者其露出及浮水中者并不堪用謹
　按爾雅謂蘆根爲葭華郭璞云蘆葦也葦
　即蘆之成者謂蒹爲蒹與廉同蒹似萑(音/完)

　而細長高數尺江東人呼爲蒹適與荻同
　荻者謂菼(切/他)敢爲亂(五芭/切)亂似葦而小中
　實江東呼爲烏蓲音(丘/者)或謂之荻荻至秋
　堅成即謂之萑其芭皆名苕(徒雕/切)其萌笋
　皆名𢑆(音/綣)若然所謂蘆葦通一物也所謂
　廉今作蒹者是也所言菼人以當薪爨者
　是也今人罕能别蒹菼與蘆葦又北人以
　葦與蘆爲二物水傍下濕所生者皆名葦
　其細不及指人家池圃所植者爲蘆其幹
　差大深碧色者謂之碧蘆亦難得然則本

　草所用蘆今北地謂葦者皆可通用也古
　方多單用葛洪療嘔喊切根水煮頓服一
　升必效方以童子小便煮服不過三升差
　其蓬茸主卒得霍亂氣息危急者取一把
　煮濃汁頓服二升瘥兼主魚蟹中毒服之
　尤佳其笋味小苦堪食法如竹笋但極冷
　耳
　唐本餘生下濕地莖葉似竹花若荻花二
　月八月採根日乾用之
　雷公云凡使須要逆水蘆其根逆水生并

　黄泡肥厚者味甘採得後去節須并上赤
　黄了細剉用
　聖惠方治食馬肉中毒癢痛蘆根五兩切
　以水八升煑取二升分爲三服
　千金方治乾嘔噦若手足厥冷蘆根三斤
　濃煑汁飲之
　肘後方食鱸魚肝鯸鮧魚中毒剉蘆根煮
　汁一二升飲之
　梅師方食狗肉不消心下堅或䐜脹口乾
　忽發熱妄語煑蘆根飲之

　金匱玉函方治五噎心膈氣滯煩悶吐逆
　不下食蘆根五兩剉水三大盞煮取二盞
　去滓不計時候温服
　　　鬼臼

　
　








鬼臼味辛温微温有毒主殺薰毒鬼疰精物
辟惡氣不祥逐邪解百毒療咳嗽喉結風邪
煩惑失魄妄見去目中膚翳殺大毒不入湯
一名爵犀一名馬目毒公一名九臼一名天
臼一名解毒生九眞山谷及冤句二月八月
採根(畏垣/衣)

　陶隱居云鬼臼如射干白而味甘温有毒
　主風邪鬼疰蠱毒九臼相連有毛者良一
　名九臼生山谷八月採陰乾又似鈎吻今
　馬目毒公如黄精根臼處似馬眼而柔潤
　鬼臼似射干术輩有兩種出錢塘近道者
　味甘上有叢毛最勝出會稽吴興者乃大
　味苦無叢毛不如略乃相似而乖異毒公
　今方家多用鬼臼少用毒公不知此郍復
　頓爾乖越也
　唐本注云此藥生深山岩石之陰葉如蓖

　麻重樓輩生一莖莖端一葉亦有兩歧者
　年長一莖莖枯爲一臼假令生來二十年
　則有二十臼豈惟九臼耶根肉皮鬚并似
　射干今俗用皆是射干及江南别送一物
　非眞者今荆州當陽縣硤州遠安縣襄州
　荆山縣山中并有之極難得也
　禹錫等按蜀本圖經云花生莖間赤色今
　出硤州襄州深山二月八月採根日乾用
　之○藥性論云鬼臼使味苦能主尸疰殗
　殜勞疾傳尸瘦疾主辟邪氣逐鬼神

　圖經曰鬼臼生九眞山谷及冤句今江寧
　府滁舒商齊杭襄硤州荆門軍亦有之多
　生深山岩石之陰葉似蓖麻重樓輩初生
　一莖莖端一葉亦有兩歧者年長一莖莖
　枯爲一臼二十年則二十臼也花生莖間
　赤色三月開後結實根肉皮鬚并似射干
　俗用皆是射干當細别之二月八月採根
　暴乾用古方治五尸鬼疰百毒惡氣方用
　之一說鬼臼生深山陰地葉六出或五出
　如雁掌莖端一葉如傘蓋旦時東向及暮

　則西傾蓋隨日出没也花紅紫如荔枝正
　在葉下常爲葉所蔽未常見日一年生一
　葉既枯則爲一臼及八九年則八九臼矣
　然一年一臼生而一臼腐蓋陳新相易也
　故俗又名曰害母草如芋魁烏頭輩亦然
　新苗生則舊苗死前年之魁腐矣而本草
　注謂全似射干今射干體狀雖相似然臼
　形淺薄大異鬼臼鬼臼如八九天南星側
　比相疊而色理正如射干要者當使人求
　苗採之市中不復有也

角蒿味辛苦平有小毒主甘濕𧏾諸惡瘡有
蟲者
　唐本注云葉似白蒿花如瞿麥紅赤可愛
　子似王不留行黑色作角七月八月採唐
　本先附
　禹錫等按蜀本圖經云葉似蛇床青蒿等
　子角似蔓菁實黑細秋熟所在皆有之陳
　藏器云𦾰蒿味辛温無毒主破血下氣煮
　食之似小薊生高崗宿根先於百草一名
　莪蒿爾雅云莪蘿注𦾰蒿也釋曰詩小雅

　云菁菁者莪陸機云莪蒿也一名蘿蒿生
　澤田壍洳處葉似邪蒿而細科生三月中
　莖可食又可蒸香美味頗似莖蔞蒿
　雷公云凡使勿用紅蒿并邪蒿二味眞似
　角蒿只是上香角短採得并於槐砧上細
　剉用之
　外臺秘要凡齒齦宣露多是疳角蒿取灰
　夜塗齦上使愼油膩沙糖乾棗切忌之
　千金方治口中瘡久不瘥入胸中并生瘡
　角蒿灰塗之一宿效口中若有汁吐之

　宫氣方治小兒口瘡角蒿灰貼瘡妙
　衍義曰角蒿莖葉如菁蒿開淡紅紫花花
　大約徑三四分花罷結角子長二寸許微
　彎苗與角治口齒絶勝
　　　馬兜鈴


　滁
　州



　信
　州


馬兜鈴味苦寒無毒主肺熱欬嗽痰結喘促
血痔瘻瘡生關中藤繞樹而生子狀如鈴作
四五瓣(今/附)
　禹錫等按藥性論云馬兜鈴平能主肺氣
　上急坐息不得主欬逆連連不可

　日華子云治痔瘻瘡以藥於瓶中燒熏病
　處入藥炙用是上青木香獨行根子越州
　七八月採
　圖經曰馬兜鈴生關中今河東河北江淮
　夔浙州郡亦有之春生苗如藤蔓葉如山
　芋葉六月開黄紫花頗類枸杞花七月結
　實棗許大如鈴作四五瓣其根名雲南根
　似木香小指大赤黃色亦名土青木香七
　月八月採實暴乾主肺病三月採根治氣
　下膈止刺痛

　雷公云凡使採得後去葉并蔓了用生絹
　袋盛於東屋角畔懸令乾了擘作片取向
　裹了去革膜并令淨用子并皮勿令去革
　膜不盡用之
　聖惠方治五種蠱毒用兜鈴根三兩爲末
　分爲三貼以水一盞煎五分去滓頻服當
　吐蠱出未快再服以快爲度
　又方草蠱術正因方及嶺南人若行此毒
　入人咽刺痛欲死者用兜鈴苗一兩爲末
　以温水調下一錢匕即消化蠱出效

　外臺秘要崔氏蛇蠱食飲中得之咽中如
　有物嚥不下吐不出悶心熱服兜鈴即吐
　出又服麝香一錢七即吐蠱毒
　簡要濟衆治肺氣喘嗽兜鈴二兩只用裏
　面子去却殻酥半兩入椀内拌和匀慢火
　炒乾甘草一兩炙二味爲末每服一錢水
　一盞煎六分温呷或以藥末含咽津亦得
　衍義曰馬兜鈴蔓生附木而上葉脫時鈴
　尚垂之其狀如馬項鈴故得名然熟時則
　自折坼間有子全者採得時須八九月間

　治肺氣喘急
　　　仙茅










仙茅味辛温有毒主心腹冷氣不能食腰脚
風冷攣痹不能行丈夫虚勞老人失溺無子
益陽道久服通神强記助筋骨益肌膚長精
神明目一名獨茅根一名茅瓜子一名婆羅
門參仙茅傳云十斤乳石不及一斤仙茅表
其功力爾生西域又大庾嶺亦云忌鐵及牛
乳二月八月採根(今/附)
　禹錫等按日華子云治一切風氣延年益

　壽補五勞七傷開胃下氣益房事彭袓單
　服法以米泔浸去赤汁出毒後無妨損
　圖經曰仙茅生西域及大庾嶺今蜀川江
　湖兩浙諸州亦有之葉青如茅而軟復稍
　闊面有縱理又似棕櫚至冬盡枯春初乃
　生三月有花如栀子黄不結實其根獨莖
　而直傍有短細根相附肉黄白外皮稍麤
　褐色二月八月採根暴乾用衡山出者花
　碧五月結黑子謹按續傳信方叙仙茅云
　主五勞七傷明目益筋力宣而復補本西

　域道人所傳開元元年婆羅門僧進此藥
　明皇服之有效當時禁方不傳天寳之亂
　方書流散上都不空三藏始得此方傳與
　李勉司徒路嗣恭尚書齊杭給事張建封
　僕射服之皆得力路公乆服金石無效及
　得此藥其益百倍齊給事守縉雲日少氣
　力風𤺋繼作服之遂愈八九月時採得竹
　刀子刮去黑皮切如豆粒米泔浸兩宿陰
　乾擣篩熟蜜丸如梧子每曰空肚酒飲任
　使下二十丸禁食牛乳及黑牛肉大减藥

　力也續傳信方僞唐筠州刺史王顔所著
　皆因書編録其方當時盛行故今江南但
　呼此藥爲婆羅門參
　海藥云生西域粗細有筋或如筆管有節
　文理其黄色多涎梵云呼爲阿輸乹阤味
　甘微温有小毒主風補暖腰脚清安五臟
　强筋骨消食乆服輕身益顔色自武城來
　蜀中諸州皆有葉似茅故名曰仙茅味辛
　平宣而復補無大毒有小熱有小毒主丈
　夫七傷明耳目益筋力填骨髓益陽不倦

　用時竹刀切糯米泔浸
　雷公云凡採得後用清水洗令淨刮上皮
　於槐砧上用銅刀切豆許大却用生稀布
　袋盛於烏豆水中浸一宿取出用酒濕拌
　了蒸從己至亥取出暴乾勿犯鐵器斑人
　鬚鬢
羊桃味苦寒有毒主熛熱身暴赤色風水積
聚惡瘍除小兒熱去五藏五水大腹利小便
益氣可作浴湯一名鬼桃一名羊腸一名長
楚一名御弋一名銚(音/姚)弋生山林川谷及生

田野二月採陰乾
　陶隱居云山野多有甚似家桃又非山桃
　子小細苦不堪啖花甚赤詩云隰有萇楚
　者即此也方藥亦不復用唐本注云此物
　多生溝渠隍塹之間人取煮以洗風癢及
　諸瘡腫極效劍南人名紐子根也
　禹錫等按蜀本圖經云生平澤中葉花似
　桃子細如棗核苗長弱即蔓生不能爲樹
　今處處有多生溪澗今人呼爲細子根似
　牡丹療腫○爾雅云長楚銚弋郭云今羊

　桃也釋云葉似桃花白子如小麥亦似桃
　陸機云葉長而狹華紫赤色其枝莖弱過
　一尺引蔓於草上今人以爲汲灌重而善
　没不如楊柳也近下根刀切其皮著熱灰
　中脱之可韜筆管也
　陳藏器云味甘無毒主風熱羸老浸酒服
　之生蜀川川谷中草高一尺葉長小亦云
　羊桃根也
　肘後方治傷寒毒攻手足痛煮羊桃汁漬
　之雜鹽豉尤好

　　　鼠尾草





鼠尾草味苦微寒無毒主鼠瘻寒熱下痢膿
血不止白花者主白下赤花者主赤下一名
葝(音/勍)一名陵翹生平澤中四月採葉七月採
花陰乾

　陶隱居云田野甚多人採作滋染皂又用
　療下瘻當濃煮取汁令可丸服之今人亦
　用作飲
　禹錫等按蜀本圖經云所在下濕地有之
　葉如蒿莖端夏生四五穗穗若車前有赤
　白二種花七月採苗日乾用之○爾雅云
　葝鼠尾釋曰可以染皂草也一名鼠尾
　陳藏器云鼠尾草平主諸痢煮汁服亦末
　服紫花莖葉堪染皂一名烏草又名水青
　也

　圖經曰鼠尾草舊不載所出州土云生平
　澤中今所在有之惟黔中人採爲藥苗如
　蒿夏生莖端作四五穗穗若車前花有赤
　白二色爾雅謂葝鼠尾云可以染皂草也
　四月採葉七月採花陰乾古治痢多用之
　姚氏云濃煮汁如薄飴飲五合日三赤下
　用赤花白下用白花瘥
　聖惠方治乆赤白痢不瘥羸痩用鼠尾草
　擣爲末每服一錢不計時候以粥飲調下
女青味辛平有毒主蠱毒逐邪惡氣殺鬼温

瘧辟不祥一名雀瓢蛇銜根也生朱崖八月
採陰乾
　陶隱居云若是蛇銜根不應獨生朱崖俗
　用是草葉别是一物未詳孰是術云帶此
　屑一兩則疫癘不犯彌宜識眞者
　唐本注云此草即雀瓢也葉似蘿摩兩葉
　相對子似瓢形大如棗許也雀瓢根似白
　藢生平澤莖葉并臭其蛇銜根都非其類
　又别録云葉嫩時似蘿摩圓端大莖實黑
　莖葉汁黄白亦與前說相若是蛇銜根何

　得苗生益州根在朱崖相去萬里餘也别
　録云雀瓢白汁主蟲蛇毒即女青苗汁也
　禹錫等按藥性論云女青使味苦無毒能
　治温瘧寒熱蛇銜爲使
　圖經曰文具蛇銜條下
　肘後方辟瘟病正月上寅日搗女青末三
　角絳囊盛繫前帳中大吉
　子母秘録治小兒卒腹皮青黑赤不能喘
　息即急用此方并治吐痢卒死用女青末
　内口中酒服亦治大人

　紫虚无君南嶽夫人内傳治卒死擣女青
　屑一錢安喉中以水或酒送下立活也
故麻鞋底水煮汁服之解紫石英發毒又主
霍亂吐下不止及解食牛馬肉毒腹脹吐痢
不止者
　今按陳藏器本草云故麻鞋底主消渴煑
　汁服之鞋綱繩如棗大婦人内衣有血者
　手大鈎頭棘針二七枚三物并燒作灰以
　猪脂調傅狐刺瘡出蟲唐本先附
　禹錫等按陳藏器云破草鞋和人亂髮燒

　作灰醋和傅小兒熱毒遊腫
　陳藏器云取麻鞋尖頭二七爲灰歲朝井
　花水服之又主遺溺又故麻鞋底燒令赤
　投酒煑粟穀汁中服之主霍亂轉筋
　外臺秘要近效尿床取麻鞋綱帶及鼻根
　等唯不用底須七量以水七升煮取二升
　分再服之
　又方治蜈蚣螫人麻鞋履底炙以揩之即
　瘥
　千金方肛脱出以炙麻履底令人頻按永

　瘥又故麻鞋底鱉頭各一枚燒鱉頭搗爲
　末傅肛門將履底按入即不出也
　經驗方治鼻塞燒麻鞋灰吹鼻中立通一
　名千里馬麻鞋名也
　廣利方治鼻衂血鞋𩍥作灰吹鼻孔中立
　效
　　　劉寄奴草






劉寄奴草味苦温主破血下脹多服令人痢
生江南
　唐本注云莖似艾蒿長三四尺葉似蘭草
　尖長子似稗而細一莖上有數穗葉互生
　○今按别本注云昔人將此草療金瘡止
　血爲要藥産後餘疾下血止痛極效唐本
　先附
　禹錫等按蜀本圖經云葉似菊高四五尺

　花白實黄白作穗蒿之類也今出越州夏
　收苗日乾之
　日華子云劉寄奴無毒治心腹痛下氣水
　脹血氣通婦人經脉癥結止霍亂水瀉又
　名劉寄奴六七八月採
　圖經曰劉寄奴草生江南今河中府孟州
　漢中亦有之春生苗莖似艾蒿上有四稜
　高三二尺已來葉青似柳四月開碎小黄
　白花形如瓦松七月結實似黍而細一莖
　上有數穗互生根淡紫色似萵苣六月七

　月採苗花子通而用之
　雷公云採得後去莖葉只用實凡使先以
　布拭上薄殻皮令淨拌酒蒸從巳至申出
　暴乾用之
　經驗方治湯火瘡至妙劉寄奴擣末先以
　糯米漿雞翎掃湯著處後摻藥末在上并
　不痛亦無痕大凡湯著先用鹽末摻之護
　肉不壞然後藥末傅之
　　　骨碎補






















骨碎補味苦温無毒主破血止血補傷折生

江南根著樹石上有毛葉如菴䕡江西人呼
爲胡孫薑一名石菴䕡一名骨碎布今附
　禹錫等按藥性論云骨碎補使能主骨中
　毒氣風血疼痛五勞六極口手不收上熱
　下冷悉能主之
　陳藏器云骨碎補似石韋而一根餘葉生
　於木嶺南虔吉亦有本名猴薑開元皇帝
　以其主傷折補骨碎故作此名耳
　日華子云猴薑平治惡瘡蝕爛肉殺蟲是
　樹上寄生草苗似薑細長

　圖經曰骨碎補生江南今淮浙陜西夔路
　州郡亦有之根生大木或石上多在背陰
　處引根成條上有黄毛及短葉附之又有
　大葉成枝面青緑色有黃點背青白色有
　赤紫點春生葉至冬乾黄無花實惟根入
　藥採無時削去毛用之本名胡孫薑唐明
　皇以其主折傷有奇效故作此名蜀人治
　閃折筋骨傷損取根搗篩煑黄米粥和之
　裹傷處良又用治耳聾削作細條火炮乘
　熱塞耳亦入婦人血氣藥用又名石毛薑

　雷公云凡使採得後先用銅刀刮去上黄
　赤毛盡便細切用酒拌令潤架柳甑蒸二
　日後出暴乾用又乾寧記云去毛細切後
　用生蜜拌蒸從巳至亥準前暴乾搗末用
　炮猪腎空心喫治耳鳴亦能正諸雜痛
　靈苑方治虚氣攻牙齒痛血出牙齦癢痛
　骨碎補二兩細剉炒令黑色杵末依常盥
　漱後揩齒根下良久吐之臨卧用後睡咽
　之無妨
圖經衍義本草卷之十八











