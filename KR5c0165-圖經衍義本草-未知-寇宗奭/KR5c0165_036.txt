










圖經衍義本草卷之三十六嚴三
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　果部中品
　　　甘蔗






甘蔗味甘平無毒主下氣和中助脾氣利大
腸
　圖經曰甘蔗舊不著所出州土陶隱居云
　今江東者爲勝廬陵亦有好者廣州一種
　數年生皆如大竹長丈餘今江浙閩廣蜀
　川所生大者高丈許
　陶隱居云今出江東爲勝廬陵亦有好者
　廣州一種數年生皆如大竹長丈餘取汁
　以爲沙糖甚益人又有荻蔗節疏而細亦
　可噉也

　唐本注云蔗有兩種赤色名崑崙蔗白色
　名荻蔗出蜀及嶺南爲勝并煎爲沙糖今
　江東甚多而劣於蜀者亦甚甘美時用煎
　爲稀沙糖也今會稽作乳糖殆勝於蜀去
　煩止渴解酒毒
　日華子云冷利小腸下氣痢補脾消痰止
　渴除心煩熱作沙糖潤心肺殺蟲解酒毒
　臘月窖糞坑中患天行熱狂人絞汁服甚
　良也
　食醫心鏡云理正氣止煩渴和中補脾利

　大腸解酒毒削甘蔗去皮食後喫之
　外臺秘要方主發熱口乾小便澁取甘蔗
　去皮盡令喫之咽汁若口痛搗取汁服之
　肘後方主卒乾嘔不息甘蔗汁温令熱服
　半升日三又以生薑汁一升服并差
　梅師方主胃反朝食暮吐暮食朝吐旋旋
　吐者以甘蔗汁七升生薑汁一升二味相
　和分爲三服之
　衍義曰甘蔗今川廣湖南北二浙江東西
　皆有自八九月已堪食收至三四月方酸

　壞石蜜沙糖糖霜皆自此出惟川浙者爲
　勝
沙糖味甘寒無毒功體與石蜜同而冷利過
之笮甘蔗汁煎作蜀地西戎江東并有之○
笮(音/詐)
　圖經曰文具附甘蔗條下
　禹錫云按孟詵云沙糖多食令人心痛不
　與鯽魚同食成疳蟲又不與葵同食生流
　癖又不與笋同食使笋不消成癥身重不
　能行履耳

　食療云主心熱口乾多食生長蟲消肌肉
　損齒發疳𧏾不可長食之
　衍義曰沙糖又次石蜜蔗汁清故費煎煉
　致紫黑色治心肺大腸熱兼啖駝馬今醫
　家治暴熱多以此物爲先導小兒多食則
　損齒土制水也及生蟯蟲裸蟲屬土故因
　甘遂生
椑杮味甘寒無毒主壓石藥發熱利水解酒
熱久食令人寒中去胃中熱生江淮南似柿
而靑黑閑居賦云梁侯烏椑之柿是也○椑

　(音/卑)
　圖經曰文具附柿條下
　禹錫云椑柿止渴潤心肺除腹臟冷熱作
　漆甚妙不宜與蟹同食令人腹疼并大瀉
　果部下品
　　　桃核人





桃核人味苦甘平無毒主瘀血血閉瘕邪氣
殺小蟲止咳逆上氣消心下堅除卒暴擊血
破癥瘕通月水止痛七月採取人陰乾桃花
殺疰惡鬼令人好顔色味苦平無毒主除水
氣破石淋利大小便下三蟲悅澤人面三月
三日採陰乾桃梟味苦微温主殺百鬼精物
療中惡腹痛殺精魅五毒不祥一名桃奴一
名梟景是實著樹不落實中者正月採之桃
毛主下血瘕寒熱積聚無子帶下諸疾破堅

閉刮取毛用之(禹錫等按本經月閉/通用藥云桃毛平)桃蠹殺
鬼辟邪惡不祥食桃樹蟲也桃莖白皮味苦
辛無毒除邪鬼中惡腹痛去胃中熱桃葉味
苦平無毒主除尸蟲出瘡中蟲膠煉之主保
中不饑忍風寒桃實味酸多食令人有熱生
太山川谷
　圖經曰桃核人并花實等生太山今處處
　有之京東陜西出者尤大而美大都佳果
　多是圃人以他木接根上栽之遂至肥美
　失本性此等藥中不可用之當以一生

　者爲佳七月採核破之取人陰乾今都下
　市賈多取炒貨之云食之亦益人然亦多
　雜接實之核爲不堪也千金方桃人煎療
　婦人産後百病諸氣取桃人一千二百枚
　去雙人尖皮熬擣令極細以清酒一斗半
　研如麥粥法以極細爲佳内小項瓷瓶中
　蜜以麫封之内湯中煮一伏時藥成温酒
　和服一匙花三月三日採陰乾太清卉木
　方云酒漬桃花飲之除百病益顔色崔元
　亮海上方治面上瘡黄水出并眼瘡三月

　三日收取桃花不計多少細末之食後以
　水半盞調服方寸七日三甚良其實已乾
　著木上經冬不落者名桃梟正月採之以
　中實者良其實上毛刮取之以治女子崩
　中食桃木蟲名桃蠹食之悦人顔色莖白
　皮中惡方用之葉多用作湯導藥標嫩者
　名桃心尤勝張文仲治天行有支太醫桃
　葉湯熏身法水一石煮桃葉取七斗以爲
　鋪席自圍衣被蓋上安桃湯於床簀下乘
　熱自熏停少時當雨汗汗遍去湯待歇速

　粉之并灸大椎則愈陳廪丘蒸法經云連
　發汗汗不出者死可蒸之如中風法以問
　張苗苗曾有疲極汗出卧單簟中冷但苦
　寒倦四日凡八過發汗汗不出燒地桃葉
　蒸之則得大汗被中傅粉極燥便差後用
　此發汗得出蒸法者燒地良必效方王蠱
　毒用大戟桃白皮東引者以大火烘之斑
　猫去足翅熬三物等分搗篩爲散以冷水
　服半方寸七其毒即出不出更一服蠱并
　出此李饒州法云奇效若以酒中得則以

　酒服以食中得以飲服之桃膠入服食藥
　仙方著其法取膠二十斤絹袋盛櫟木灰
　汁一石中煮三五沸并袋出挂高處候乾
　再煮如此三度止暴乾篩末蜜和空腹酒
　下梧桐子大二十丸乆服當仙去又主石
　淋古今録驗著其方云取桃木膠如棗大
　夏以冷水三合冬以湯三合和爲一服日
　三當下石石盡即止其實亦不可多食喜
　令人發熱
　陶隱居云今處處有京口者亦好當取解

　核種之爲佳又有山桃其人不堪用桃人
　作酪乃言冷桃膠入仙家用三月三日採
　花亦供丹方所須方言服三樹桃花盡則
　面色如桃花人亦無試之者服术人云禁
　食桃也
　唐本注云桃膠味苦平無毒主下石淋破
　血中惡疰忤花主下惡氣消腫滿利大小
　腸
　禹錫云按藥性論云桃人使桃符主中惡
　日華子云桃熱微毒益色多食令人生熱

　樹上自乾者治肺氣腰痛除鬼精邪氣破
　血治心痛酒摩暖服之又云桃葉暖治惡
　氣小兒寒熱客忤桃毛療崩中破癖氣桃
　蠹食之肥悅人顔色
　抱朴子云桃膠以桑灰漬之服百病愈又
　服之身輕有光明在晦夜之地如口斷穀
　荆楚歲時記謝道通登羅浮山見數童子
　以宋書桃板貼户上道通還以紙寫之貼
　户上鬼見畏之
　孫眞人云桃味辛肺病宜食又桃味酸無

　毒多食令人有熱○又云主大小腸并不
　通桃葉取汁和服半升冬用桃樹皮
　聖惠方補心虚治健忘令耳目聰明用戊
　子日取東引桃枝三寸枕之千金翼同○
　又方治伏梁氣在心下結聚不散用桃奴
　三兩爲末空心温酒調二錢七
　外臺秘要方治霍亂腹痛吐痢取桃葉三
　升切以水五升煮取一升三合分温二服
　○又方治骨蒸桃人一百二十枚去皮雙
　人留尖杵和爲丸平旦井花水頓服令盡

　服訖量性飲酒令醉仍須吃水能多最精
　隔目又服一劑百日不得食肉○又方以
　酒漬桃花飲之除百病好顔色又桃人服
　之長生也
　千金方治風頭强不得顧視穿地作坑燒
　令通赤以水灑之令冷内生桃葉鋪其席
　下卧之令項在藥上以衣着項邊令氣上
　蒸病人汗出良乆即差
　千金翼方延年去風令光潤桃人五合去
　皮用粳米飯漿研令細以漿水杵取汁令

　桃人盡即止微温用洗面極妙○又方五
　月五日取東向桃枝日未出時作三寸木
　人著衣帶中令人不忘
　肘後方尸注鬼疰病者葛云即是五尸之
　一注又挾諸鬼邪爲祟其病變動及有三
　十六種至九十九種大略使人寒淋瀝沉
　沉默默不的知其所苦而無處不惡累年
　積月漸就頓滯以至於死死後復傳傍人
　乃至滅門覺如此候者宜便急治桃人五
　十枚碎研以水煮取四升一服盡當吐吐

　病不盡三兩日不吐再服也○又方卒心
　痛東引桃枝一把切以酒一升煎取半升
　頓服大效
　葛氏方卒中瘑瘡瘑瘡常對在兩脚杵桃
　葉以苦酒和傅皮亦得○又方治小兒卵
　㿗杵桃人傅之亦治婦人陰腫燥癢○又
　方治胎下血不止取桃樹上乾不落桃子
　燒作灰和水服差又産後陰腫痛燒桃人
　傅之
　梅師方諸蟲入耳取桃葉熟挼塞兩耳出

　○又方狂狗咬人取桃白皮一握水三升
　煎一升服
　食醫心鏡方主上氣咳嗽胸膈防滿氣喘
　桃人二兩去皮尖以水一升研取汁和粳
　米二合煮粥食之○又方凡風勞毒腫疼
　攣痛或牽引小腹及腰痛桃人一升去皮
　尖兩人熬令黑烟出熱研搗如脂膏以酒
　三升絞令相和一服取汗不過再差
　傷寒類要方治黄疸身眼皆如金色不可
　使婦人雞犬見取東引桃根切細如箸若

　釵股以下者一握以水一大升煎取一小
　升適温空腹頓服後三五日其黄離離如
　薄雲散惟服最後差百日方平復身黄散
　後可時時飲一盞清酒則眼中易散不飲
　則散遲忌食熱麫猪魚等肉此是徐之才
　家秘方○又方凡天時疫癘者常以東行
　桃枝細剉煮浴佳
　子母秘録治陰腫桃人搗傅○又方小兒
　瘡初起熛漿似火瘡一名爛瘡杵桃人面
　脂傅上

　崔氏方主鬼疰心腹痛不可忍取東引桃
　枝削去蒼皮取白皮一握水二升煮取半
　升服令盡差如未定再服
　治瘧方以桃人百個去皮尖小大於乳鉢
　中細研成膏不得犯生水候成膏入黃丹
　三錢丸如桐子大每服三丸當發日面北
　用温酒下不飲酒井花水亦得五月五日
　午時合忌雞犬婦人見
　典術曰桃者五木之精也今之作桃符著
　門上厭邪氣此仙木也

　衍義曰桃核人桃品亦多京畿有油桃光
　小於衆桃不益脾有赤點斑而光如塗油
　山中一種正是月令中桃始華者但花多
　子少不堪啖惟堪取人唐文選謂山桃發
　紅萼者是矣又太原有金桃色深黄西京
　有崑崙桃肉一紫紅色此二種尤甘又餅
　子桃如今之香餅子如此數種入藥惟以
　山中自生者爲正蓋取走泄爲用不取肥
　好者如傷寒八九日間發熱如狂不解小
　腹滿痛有瘀血用桃人三十個湯去皮尖

　麩炒赤色别研蝱蟲三十枚去翅水蛭二
　十枚各炒川大黄一兩同爲末再與桃人
　同搗令匀煉蜜丸如小豆大每服二十丸
　桃人湯下利下瘀血惡物便愈未利再服
　　　杏核人






杏核人味甘苦温冷利有毒主咳逆上氣雷
鳴喉痹下氣産乳金瘡寒心賁豚驚癇心下
煩熱風氣去來時行頭痛解肌消心下急殺
狗毒五月採之其兩人者殺人可以毒狗杏
花味苦無毒主補不足女子傷中寒熱痹厥
逆杏實味酸不可多食傷筋骨生晋山川谷
得火良惡黃苓黄耆葛根解錫毒畏蘘草
　圖經曰杏核人生晋川山谷今處處有之
　其實亦數種黄而圓者名金杏相傳云種
　出濟南郡之分流山彼人謂之漢帝杏今

　近都多傅之熟最早其扁而靑黄者名木
　杏味酢不及金杏杏子入藥今以東來者
　爲勝仍用家園種者山杏不堪入藥劉禹
　錫傳信方治嗽補肺丸杏人三大升山杏
　不中揀却雙人及陳𦤪以童子小便一升
　浸之春夏七日秋冬二七日并皮尖於砂
　盆子中研細瀘取汁煮令魚目沸候軟如
　麫糊即成仍時以柳篦攪勿令著底後即
　以馬尾羅或粗布下之日暴通丸即丸服
　之時食前後總須服三十丸五十丸任意

　茶酒下忌白水粥只是爲米泔耳自初浸
　至成當以紙蓋之以畏塵土也如無馬尾
　羅即以粗布袋下之如取棗穰法
　陶隱居云處處有藥中多用之湯浸去尖
　皮熬令黄
　陳藏器云杏人本功外殺蟲燒令烟未盡
　細研如脂物裹内𧏾齒孔中亦主産門蟲
　瘡癢不可忍者去人及諸畜瘡中風取人
　去皮熬令赤和桂末研如泥綿裹如指大
　含之利咽喉去喉痹痰唾咳嗽喉中熱結

　生瘡杏酥濃煎如膏服之潤五臟去痰嗽
　生熟吃俱得半生半熟殺人
　日華子云杏熱有毒不可多食傷神
　禹錫云按藥性論云杏人能治腹痹不通
　發汗主温病治心下急滿痛除心腹煩悶
　療肺氣咳嗽上氣喘促入天門冬煎潤心
　肺可和酪作湯益潤聲氣宿即動冷氣
　雷公云凡使須以沸湯浸少時去皮膜去
　尖擘作兩片用白火石并烏豆杏人三件
　於鍋子中下東流水煮從巳至午其杏人

　色褐黃則去尖然用每修一斤用白火石
　一斤烏豆三合水旋添勿令色少免反血
　爲妙也
　孟詵云杏熱面皯者取人去皮擣和雞子
　白夜卧塗面明早以暖清酒洗之人患卒
　啞取杏人三分去皮尖熬别杵桂一分和
　如泥取杏核人綿裹含細細咽之日五夜
　三謹按心腹中結伏氣杏人橘皮桂心訶
　梨勒皮爲丸空心服三十丸無忌又燒令
　烟盡研如泥綿裹内女人陰中治蟲疽

　勝金方治久患肺氣喘急至效杏人去皮
　尖二兩童子小便浸一日换夏月一日三
　四换浸半月取焙乾爛研令極細每服一
　棗大薄荷一葉蜜一雞頭大水一中盞同
　煎取七分食後温服甚者不過兩劑差永
　不發動忌腥物
　食療云主熱風頭痛又燒令烟盡去皮以
　亂髮裹之咬於所患齒下其痛便止熏諸
　蟲出并去風便差重者不過再服
　外臺秘要方治偏風半身不遂兼失音不

　語生吞杏人七枚不去皮尖日别從一七
　漸加至七七枚七七日周而復始食後即
　以竹瀝下之任意多少日料一升取盡○
　又方治耳聾以杏人七個去皮拍碎爲三
　分以綿裹於中著顆鹽如小豆許以器承
　於飯甑中蒸之候飯熟出裹令患人側卧
　和綿捻一裹以油汁滴入耳中久又以一
　裹依前法
　千金方治咳嗽旦夕加重增寒壯熱少喜
　多嗔忽進退面色不潤積漸少食狀若肺

　脉强緊者杏人半斤去皮尖入於瓶内童
　子便二斗浸七日了漉出去小便以暖水
　淘過於沙盆内研成泥别入瓷瓶中以小
　便三升煎之如膏量其輕重食上熟水下
　一錢七婦人室女服之更妙○又方主卒
　中風頭面腫杵杏人如膏傅之○又方治
　破傷風腫厚傅杏人膏燃燭遥炙之
　肘後方治穀道赤痛熬杏人杵作膏傅之
　良
　梅師方治食狗肉不消心下堅或脹口乾

　忽發熱妄語方杏人一升去皮水三升煎
　沸去滓取汁爲三服下肉爲度
　食醫心鏡方主氣喘促浮腫小便澁杏人
　一兩去尖皮熬研和米煮粥極熟空心喫
　二合○又方主五痔下血不止去尖皮及
　雙人水一升研瀘取汁煎减半投米煮粥
　停冷空心食之○又方能下氣主嗽除風
　去野雞病杏人一兩去皮尖雙人捶碎水
　三升研瀘取汁於鐺中急以杓攪勿住手
　候三分减二冷呷之不熟及熱呷即令人

　吐
　廣利方治眼築損弩肉出生杏人七枚去
　皮細嚼吐於掌中及熱以綿裹箸頭將點
　弩肉上不過四五度即差
　子母秘録方治小兒臍赤腫杏人杵如脂
　内體中相和傅臍腫上
　傷寒類要方治温病食勞以杏人五兩酢
　二升煎取一升服之取汗差
　衍義曰杏核人犬傷人量所傷大小爛嚼
　沃破處以帛繫定至差無苦又湯去皮研

　一升以水一升半翻復絞取稠汁入生蜜
　四兩甘草一莖約一錢銀石器中慢火熬
　成稀膏瓷器盛食後夜卧入少酥沸湯點
　一匙匕服治肺燥喘熱大腸秘潤澤五臟
　如無上證入鹽點佳
　　安石榴






安石榴味甘酸無毒主咽燥渴損人肺不可
多食酸實殻療下痢止漏精東行根療蛔蟲
寸白
　圖經曰安石榴舊不著所出州土或云本
　生西域陸機與弟雲書云張騫爲漢使外
　國十八年得塗林安石榴是也今處處有
　之一名丹若廣雅謂之若榴木不甚高大
　枝柯附幹自地便生作叢種極易息折其
　條盤土中便生花有黃赤二色實亦甘酢

　二種甘者可餐酢者入藥多食其實則損
　人肺東行根并殻入殺蟲及染鬚髮口齒
　等藥其花百葉者主心熱吐血及衂血等
　乾之作末吹鼻中立差
　藥性論云石榴皮使味酸無毒能治筋骨
　風腰脚不遂行步攣急疼痛主澀腸止赤
　白下痢○一方取汁止目淚下治漏精根
　靑者入染鬚方用
　陶隱居云石榴以花赤可愛故人多植尤
　爲外國所重入藥惟根殻而已其味有甜

　醋藥家用醋者子爲服食者所忌
　雷公云凡使皮葉根勿令犯鐵若使石榴
　殻不計乾濕先用漿水浸一宿至明漉出
　其水如墨汁若使枝根葉并用漿水浸一
　宿方可用
　孟詵云石榴温多食損齒令黑皮炙令黄
　杵末以棗肉爲丸空腹三丸日二服治赤
　白痢腹痛者取醋者一枚并子搗汁頓服
　崔元亮海上方療金瘡刀斧傷破血流以
　石灰一升石榴花半斤擣末取少許傅上

　捺少時血斷便差又治寸白蟲取醋石榴
　根切一升東南引者良水二升三合煮取
　八合去滓著少米作稀粥空腹服之即蟲
　下又一種山石榴形頗相類而絶小不作
　房生青齊間甚多不入藥但蜜漬以當果
　或寄京下甚美
　百一方治疔腫以針剌四畔用石榴末著
　瘡上以麫圍四畔灸以痛爲度内末傅上
　急裹經宿連根自出
　經驗方治腸滑久痢神妙無比以石榴一

　個擘破炭火簇燒令烟盡急取出不令作
　白灰用瓷碗蓋一宿出火毒爲末用醋石
　榴一瓣水一盞煎湯服二錢瀉亦治
　孫眞人方食之損肺○又方治耳聾法以
　八九月取石榴一開上作孔如球子大留
　靨子内米醋滿石榴中却以靨子蓋之然
　後溲麫裹却石榴無令醋出溏灰火中燒
　麫熟藥成入少黑李子仙沼子末取水滴
　點耳内不得輒轉腦中痛勿驚如此三夜
　又點别耳依前法佳○又方糞前有血令

　人面色黃石榴皮杵末茄子枝湯下
　十全方治寸白蟲以酸石榴東引根一握
　淨洗細剉用水三升煎取半碗已下去滓
　五更初温服盡至明取下蟲一大團永絶
　根本一日喫粥補
　古今録驗方治冷熱不調或下帶水或赤
　白青黄者酸石榴子五枚合殻舂絞取二
　升汁每服五合至二升盡即斷小兒以意
　服之二三合
　衍義曰安石榴有酸淡兩種旋開單葉花

　旋結實實中子紅孫枝甚多秋後經雨則
　自坼裂道家謂之三尸酒云三尸得此果
　則醉河陰縣最多又有一種子白瑩澈如
　水晶者味亦甘謂之水晶石榴惟酸石榴
　皮合斷下藥仍須老木所結及收之陳乆
　者佳微炙爲末以燒粟米飯爲丸梧子大
　食前熱米飲下三十丸至五十丸以和爲
　度如寒滑加附子赤石脂各一倍
　　　梨





梨味甘微酸寒多食令人寒中金瘡乳婦尤
不可食
　圖經曰梨舊不著所出州土今處處皆有
　而種類殊别醫家相承用乳梨鵝梨乳梨
　出宣城皮厚而肉實其味極長鵝梨出近
　京州郡及北都皮薄而漿多味差短於乳


　梨其香則過之咳嗽熱風痰實藥多用之
　其餘水梨消梨紫煤梨赤梨甘棠禦兒梨
　之類甚多俱不聞入藥也治卒患赤目弩
　肉坐卧痛者取好梨一顆搗絞取汁黄連
　三枝碎之以綿裹漬令色變仰卧注目中
　又有紫花梨療心熱唐武宗有此疾百醫
　不效靑城山邢道人以此梨絞汁而進帝
　疾遂愈後復求之苦無此梨常山忽有一
　株因緘實以進帝多食之解煩躁殊效歲
　久木枯不復有種者今人不得而用之

　唐本注云梨削貼湯火瘡不爛止痛易差
　又主熱嗽止渴葉主霍亂吐痢不止煮汁
　服之
　别本注云梨有數種其消梨味甘寒無毒
　主客熱中風不語又療傷寒熱解石熱氣
　驚邪嗽消渴利大小便又靑梨茅梨并不
　任用又桑梨惟堪蜜煮食主口乾生食不
　益人冷中不可多食
　日華子云梨冷無毒消風療咳嗽氣喘熱
　狂又除賊風胸中熱結作漿吐風痰

　食療云金瘡及産婦不可食大忌
　北夢鎖言云有一朝士見梁奉御診之曰
　風疾已深請速歸去朝士復見鄜州馬醫
　趙鄂者復診之言疾危與梁所說同矣曰
　只有一法請官人試吃消梨不限多少咀
　齕不及絞汁而飲到家旬日唯吃消梨頓
　爽矣
　梅師方治霍亂心痛利無汗方取梨葉枝
　一大握水二升煎取一升服又云正二月
　勿食梨

　錢相公方小兒寒疝腹痛大汗出濃煮梨
　葉汁七合頓服以意消息可作三四度飲
　之
　衍義曰梨多食動脾少則不及病用梨之
　意須當斟酌惟病酒煩渴人食之甚佳不
　能却疾
　　　李核人






李核人味苦平無毒主僵仆躋瘀血骨痛李
根皮大寒主消渴止心煩逆奔氣李實味苦
除痼熱調中
　圖經曰李核人舊不著所出州土今處處
　有李之類甚多見爾雅者有花無實李李
　之無實者一名趙李李痤接慮李即今之
　麥李細實有溝道與麥同熟故名之駁赤
　李其子赤者是也又有青李緑李赤李房

　陵李朱神李馬肝李黃李散見書傳美其
　味之可食陶云皆不入藥用○痤(俱禾/切)
　陶隱居云李類又多京口有麥李麥秀時
　熟小而甜脆核不入藥今此用姑熟所出
　南居李解核如杏子者佳凡實熟食之皆
　好不可合雀肉食又不可臨水上啖之李
　皮水煎含療齒痛佳
　日華子云李温無毒益氣多食令人虚熱
　又云李樹根凉無毒主赤白痢濃煎服葉
　平無毒治小兒壯熱痁疾驚癇作浴湯

　别本注云李類甚多有緑李黄李紫李朱
　李水李并堪食味極甘美其中人不入藥
　用有野李味苦名郁李子核人入藥用之
　食醫心鏡云李味酸無毒主除固熱調中
　黄帝云李不可和蜜食食之損五臟
　崔元亮海上方治面上䵟黑子取李核中
　人去皮細研以鷄子白和如稀餳塗至晚
　每以淡漿洗之後塗胡粉不過五六日有
　效愼風
　衍義曰李核人其窠大者高及丈今醫家

　少用實合漿水食令人霍亂澀氣而然今
　畿内小窑鎭一種最佳堪入貢又有御李
　子如櫻桃許大紅黃色先諸李熟此李品
　甚多然天下皆有之所以比賢士大夫盛
　德及天下者如桃李無處不芬芳也别本
　注云有野李味苦名郁李子核人入藥此
　自是郁李人别是一種在木部中第十四
　卷非野李也
楊梅味酸温無毒主去痰止嘔噦消食下酒
乾作屑臨飲酒時服方寸七止吐酒多食令

人發熱其樹若荔枝樹而葉細陰青其形似
水楊子而生靑熟紅肉在核上無皮殻生江
南嶺南山谷四月五月採
　圖經曰文具附梅實條下
　日華子云楊梅熱微毒療嘔逆吐酒皮根
　煎湯洗惡瘡疥癩忌生葱
　禹錫云按孟詵云楊梅和五臟能滌腸胃
　除煩憒惡氣不可多食損齒及筋亦治痢
　燒灰服
　經驗後方主一切傷損不可者瘡止血生

　肌無瘢痕絶妙和鹽核杵如泥成梃子竹
　筒中收遇破即填小可即傅此藥功神妙
　　　橄欖





橄欖味酸甘温無毒主消酒療鯸鮐毒人誤
食此魚肝迷悶者可煮汁服之必解其木作

楫撥著魚皆浮出故知物有相畏如此也核
中人研傅唇吻燥痛其樹似木槵子樹而高
端直其形似生訶子無棱瓣生嶺南八月九
月採又有一種名波斯橄欖色類亦相似其
形核作三瓣可以蜜漬食之生邕州橄音敢
欖(音/覽)鯸(音/侯)鮐(音/怡)
　圖經曰橄欖生嶺南今閩廣諸郡皆有木
　似木槵高且端直可愛秋晚實成南人尤
　重咀嚼滿口香久不歇生啖及煮飲并解
　諸毒人誤食鯸鮐肝至迷悶者飲汁立差

　日華子云橄欖開胃下氣止渴
　禹錫云按孟詵云橄欖主䲅魚毒汁服之
　中此魚肝子毒人立死惟此木能解生嶺
　南山谷樹大數圍實長寸許其子先生者
　向下後生者漸高八月熟蜜藏極甜
　衍義曰橄欖味澀食久則甘嚼汁咽治魚
　鯁
　　　林檎






林檎味酸甘温不可多食發熱澀氣令人好
睡發冷痰生瘡癤脉閉不行其樹似柰樹其
形圓如柰六月七月熟今在處有之
　圖經曰林檎舊不著所出州土今在處有
　之或謂之來禽木似柰實比柰差圓六七
　月熟亦有甘酢二種甘者早熟而味脆美
　酢者差晚須熟爛乃堪啖病消渴者宜食

　之亦不可多反令人心中生冷痰今俗間
　醫人亦乾之入治傷寒藥謂之林檎散
　日華子云林檎無毒下氣治霍亂肚痛消
　痰
　禹錫云按孟詵云林檎主止消渴
　陳士良云此有三種大長者爲柰圓者林
　檎夏熟小者味澁爲𢭞秋熟
　食療云林檎温主穀痢泄精東行根治白
　蟲蛔蟲消渴好睡不可多食又云味苦澁
　平無毒食之閉百脉

　食醫心鏡方治水痢以十枚半熟者以水
　二升煎取一升和林檎空心服之
　子母秘録方治小兒痢林檎構子杵取汁
　服以意多與服之差
　又方治小兒閃癖頭髮堅黄故瘰癧致身
　羸瘦杵林檎末以和醋傅上癖和移處就
　傅之
　　　胡桃






胡桃味甘平無毒食之令人肥健潤肌黑髮
取瓤燒令黑末斷烟和松脂研傅瘰癧瘡又
和胡粉爲泥白鬚髮以内孔中其毛皆黑多
食利小便能脫人眉動風故也去五痔外靑
皮染髭及帛皆黑其樹皮止水痢可染褐仙
方取青皮壓油和詹糖香塗毛髮色如漆生
北土云張騫從西域將來其木春斫皮中出

水承取沐頭至黑
　圖經曰胡桃生北土今陜洛間多有之大
　株厚葉多陰實亦有房秋冬熟時採之性
　熱不可多食補下方亦用之取肉合破故
　紙搗篩蜜丸朝服梧桐子大三十丸又療
　壓撲損傷搗肉和酒温頓服之便差
　日華子云潤肌肉益髮食䤘齒□細嚼解
　之
　禹錫云按孟詵云胡桃不可多食動痰飲
　除煩令人能食不得并漸漸食之通經脉

　潤血脉黑鬢髮又服法初日一顆五日加
　一顆至二十顆乃止常服骨肉細膩光潤
　能養一切痔疾
　崔元亮海上方療石淋便中有石子者胡
　桃肉一升細米煮漿粥一升相和頓服即
　差實上靑皮染髮及帛皆黑其木皮中水
　春研取沐頭至黑
　梅師方治火燒瘡取胡桃瓤燒令黑杵如
　脂傅瘡上
　衍義曰胡桃發風陜洛之間甚多外有靑

　皮包之胡桃乃核也核中桃爲胡桃肉須
　如此說用時須以湯剥去肉上薄皮過夏
　至則不堪食有人患酒楂風鼻上赤將橘
　上核微炒爲末每服二錢七研胡桃肉一
　個同以温酒調服以知爲度
海松子味甘小温無毒主骨節風頭眩去死
肌變白散水氣潤五臟不饑生新羅如小栗
三角其中人香美東夷食之當果與中土松
子不同
　禹錫云按日華子云松子逐風痹寒氣虚

　羸少氣補不足潤皮膚肥五臟東人以代
　麻腐食
　海藥云松子去皮食之甚香美與雲南松
　子不同雲南松子似巴豆其味不厚多食
　發熱毒松子味甘美大温無毒主諸風温
　腸胃乆服輕身延年不老味與卑古國偏
　桃人相似其偏桃人用與北桃人無異
　　　榅桲






榅桲味酸甘微温無毒主温中下氣消食除
心間醋水去臭辟衣魚生北土似𣙁子而小
　禹錫云按陳士良云發毒熱秘大小腸聚
　胸中痰壅不宜多食澁血脉
　日華子云除煩渴治氣
　衍義曰榅桲食之須淨去上浮毛不爾損
　人肺花亦香白色諸果中惟此多生蟲少

　有不蚛者圖經言欲卧啖一兩枚而寢如
　此恐太多痞塞胃脘
榛子味甘平無毒主益氣力寬腸胃令人不
饑健行生遼東山谷樹高丈許子如小栗軍
行食之當糧中土亦有鄭注禮云榛似栗而
小關中鄜坊甚多
　圖經曰文具附栗條下
　禹錫云按日華子云新羅榛子肥白人止
　饑調中開胃甚效
獼猴桃味酸甘寒無毒止暴渴解煩熱冷脾

胃動泄澼壓丹石下石淋熱壅反胃者取汁
和生薑汁服之一名藤梨一名木子一名獼
猴梨生山谷藤生著樹葉圓有毛其形似雞
卵大其皮褐色經霜始甘美可食枝葉殺蟲
煮汁飼狗療瘑也
　陳藏器云味鹹温無毒主骨節風癱痪不
　隨長年變白野鷄肉痔病調中下氣皮中
　作紙藤中汁至滑下石淋主胃閉取汁和
　生薑汁服之佳
　食療云候熟收之取瓤和蜜煎作煎去人

　煩熱久食亦得令人冷能止消渴
　衍義曰獼猴桃今永興軍南山甚多食之
　解實熱過多則令人臟寒泄十月爛熟色
　淡緑生則極酸子繁細其色如芥子枝條
　柔弱高二三丈多附木而生淺山傍道則
　有存者深山則多爲猴所食
柰味苦寒多食令人臚脹病人尤甚○臚(音/閭)
　圖經曰文具林檎條下
　陶隱居云江東乃有而北國最豐皆作脯
　不宜人有林檎相似而小亦恐非益人也

　禹錫云按孟詵云柰主補中焦諸不足氣
　和脾卒患食後氣不通生擣汁服之
　日華子云柰冷無毒治飽食多肺壅氣脹
　食醫心鏡云柰子味苦寒澁無毒主忍饑
　益心氣多食虚脹
菴羅果味甘温食之止渇動風氣天行病後
及飽食後俱不可食之又不可同大蒜辛物
食令人患黄病樹生狀若林檎而極大
　禹錫等按陳士良云微寒無毒主婦人經
　脉不通丈夫榮衛中血脉不行乆食令人

　不饑葉似茶葉可以作湯療渴疾
　衍義曰菴羅果西洛甚多亦梨之類也其
　狀亦梨先諸梨熟七夕前後已堪啖色黃
　如鵝梨纔熟便松軟入藥絶稀用
無漏子味甘温無毒主温中益氣除痰嗽補
虚損好顔色令人肥健生波斯國如棗一云
波斯棗
　海藥云樹若栗木其實如橡子有三角消
　食止咳嗽虚羸悅人久服無損也
懸鈎根皮味苦平無毒主子死腹中不下破

血殺蟲毒卒下血婦人赤帶下久患痢不問
赤白膿血腹痛并濃煮服之子如梅酸美人
食之醒酒止渴除痰唾去酒毒莖上有刺如
鈎生江淮林澤取莖燒爲末服之亦主喉中
塞也
鈎栗味甘平主不饑厚腸胃令人肥健子似
栗而圓小生江南山谷樹大數圍冬月不彫
一名巢鈎子又有雀子小圓黑味甘久食不
饑生高山子小圓黑又有櫧子小於橡子味
苦澁止泄痢破血食之不饑令健行木皮葉

煮取汁與産婦飲之止血皮樹如栗冬月不
彫生江南子能除惡血止渴也○櫧(音/諸)
諸果有毒桃杏人雙有毒五月食未成核果
令人發癰癤及寒熱又秋夏果落地爲惡蟲
縁食之令人患九漏桃花食之令人患淋李
人不可和鷄子食之患内結不消



圖經衍義本草卷之三十六








　


