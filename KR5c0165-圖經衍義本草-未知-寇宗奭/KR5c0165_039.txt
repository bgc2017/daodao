










圖經衍義本草卷之三十九嚴六
宋通直郎辨驗藥材寇宗奭編撰
宋太醫助教辨驗藥材許洪校正
米穀部下品
醋
醋味酸温無毒主消癰腫散水氣殺邪毒
陶隱居云醋酒爲用無所不入愈久愈良
亦謂之醯以有苦味俗呼爲苦酒丹家又
加餘物謂爲華池左味但不可多食之損
人肌臟

日華子云醋治産後婦人并傷損及金瘡
血運下氣除煩破癥結治婦人心痛助諸
藥力殺一切魚肉菜毒○又云米醋功用
同醋多食不益男子損顔色
禹錫云按陳藏器云醋破血運除癥塊堅
積消食殺惡毒破結氣心中酸水痰飲多
食損筋骨然藥中用之當取二三年米酢
良蘇云葡萄大棗皆堪作酢縁渠是荆楚
人土地儉嗇果敗猶取以釀醋糟醋猶不
入藥况於果乎

孟詵云多食損人胃消諸毒氣能治婦人
産後血氣運取美清醋煎稍稍含之即愈
又人口有瘡以黄檗皮醋漬含之愈又牛
馬疫病和灌服諸藥不可多食不可與蛤
肉同食相反又江外人多爲米醋北人爲
糟醋發諸藥不可同食研青木香服止卒
心痛血氣等又大黄塗腫米醋飛丹用○
外臺秘要方治轉筋取故綿以釅醋浸甑
中蒸及熱用裹病人脚冷更易勿停差止
○又方治風毒腫白虎病以三年釅醋五

升熱煎三五沸切葱白二三升煮一沸許
漉出布帛熱裹當病上熨之差爲度
千金方治耳聾以醇酢微火煎附子削令
尖塞耳效○又方治霍亂心腹脹痛煩滿
短氣未得吐下飲好苦酒三升小老羸者
可飲一二升
肘後方治癰已有膿當壞以苦酒和雀屎
傅癰頭上如小豆大即穿
經驗方治汗不溜痩却腰脚耳聾米醋浸
京三棱夏浸四日冬六日杵爲末醋湯調

下
衍義曰醋酒糟爲之乞鄰者是此物然有
米醋麥醋棗醋米醋最釅入藥多用穀氣
全也故勝糟醋産婦房中常得醋氣則爲
佳酸益血也磨雄黄塗蜂蠆亦取其收而
不散也今人食酸則齒軟謂其水生木水
氣弱木氣盛故如是造靴皮須得此而紋
皺故知其性收斂不負酸收之說
稻米





稻米味苦王温中令人多熱大便堅
圖經曰稻米有秔與粳同稻有糯稻舊不
載所出州土今有水田處皆能種之秔糯
既通爲稻而本經以秔爲粳米糯爲稻米
者謹按爾雅云稌稻釋曰别二名也郭璞
云沛國呼稌詩頌云多黍多稌禮記内則

云牛宜稌豳詩云十月獲稻是一物也說
文解字云沛國謂稻爲糯粳稌屬也字林
云糯黏稻也粳稻不黏者今人呼之者如
字林所說也本經稱號者如說文所說也
前條有陳廪米即粳米以廪軍人者是也
入藥最多稻稈灰亦主病見劉禹錫傳信
方云湖南李從事治馬墜撲損用稻稈燒
灰用新熟酒未壓者和糟入鹽和合淋前
灰取汁以淋痛處立差
陶隱居云道家方藥有俱用稻米粳米此

則是兩物矣云稻米白如霜又江東無此
皆通呼粳爲稻爾不知其色類復云何也
陳藏器云糯米性微寒妊身與雜肉食不
利子作糜食一斗主消渴久食之令人身
軟黍米及糯飼小猫犬令脚屈不能行緩
人筋故也○又云稻穰主黄病身作金色
煮汁浸之又稻穀芒炒令黄細研作末酒
服之
日華子云糯米凉無毒補中益氣止霍亂
取一合以水研服煮粥稻穰治蠱毒濃煎

汁服稻稈治黄病通身煮汁服之
孟詵云糯米寒使人多睡發風動氣不可
多食又霍亂後吐逆不止清水研一碗飲
之即止
蕭炳云糯米擁諸經絡氣使四肢不收發
風昏昏主痔疾以駱駝脂作煎餅服之空
腹與服勿令病人知
外臺秘要方治渴方糯米二升淘取泔飲
訖則定若不渴不須一方渴者服當飽研
糯米取白汁恣飲之以差爲度

梅師方治霍亂心悸熱心煩渴以糯米水
清研之冷熟水混取米泔汁任意飲之
簡要濟衆方治鼻衄不止服藥不應獨聖
散糯米微炒黄爲末每服二錢新汲水調
下
衍義曰稻米今造酒者是此水田米皆謂
稻前既言粳米即此稻米乃糯稻無疑温
故可以爲酒酒爲陽故多熱又令人大便
堅非糯稻孰能與於此西域記天竺國土
溽熱稻歲四熟亦可驗

稷米





稷米味甘無毒主益氣補不足
陶隱居云稷米亦不識書多云黍與稷相
似又有稌亦不知是何米詩云黍稷稻粱
禾麻菽麥此即八穀也俗人莫能證辨如

此穀稼尚弗能明而况芝英乎稌音吐
日華子云稷米冷治熱壓丹石毒多食發
冷氣能解苦瓠毒不可與川附子同服
禹錫云按陳藏器云彫胡是菰蔣草米古
今所貴彫胡性冷止渴内則云魚宜菰枲
粱按枲粱亦粱之類消玉未聞按糜穄一
物性冷塞北最多廣雅云穄也如黍黑色
稗有二種一黄白一紫黑其紫黑者芑有
毛北人呼爲烏禾○又云五穀燒作灰爇
主惡瘡疥癬蟲瘻疽螫毒塗之和松脂雄

黄燒灰更良作法如甲煎爲之
孟詵云稷益諸不足山東多食服丹石人
發熱食之熱消也發三十六種冷病氣八
穀之中最爲下苗黍乃作酒此乃作飯用
之殊途不與瓠子同食令冷病發發即黍
釀汁飲之即差
外臺秘要方治脚氣衝心悶洗脚漬脚湯
以糜穰一石内釜中多煮取濃汁去滓内
椒目一斗更煎十餘沸漬脚三兩度如冷
温漬洗差

衍義曰稷米今謂之穄米先諸米熟又其
香可愛故取以供祭祀然發故疾只堪爲
飯不黏著其味淡也
腐婢





腐婢味辛平無毒主痎瘧寒熱邪氣泄痢陰

不起止消渴病酒頭痛生漢中即小豆花也
七月採陰乾○痎(音皆)
圖經曰腐婢小豆花也生漢中今處處有
之陶隱居以爲海邊有小木狀似栀子氣
作臭腐土人呼爲腐婢疑是此蘇恭云山
南相承呼以爲葛花是也今注云小豆花
亦有腐氣按本經云主病酒頭痛海邊小
木自主瘧及心腹痛葛花不言主酒病注
云并小豆花末服方寸久飲酒不知醉也
然則三物皆有腐婢名是異類同名耳本

經此比甚多也一說赤小豆花亦主病酒
禹錫云按藥性論云赤小豆花名腐婢能
消酒毒明目散氣滿不能食煮一頓服之
又下水氣并治小兒丹毒熱腫
食醫心鏡云主寒熱泄痢瘴瘧寒熱邪氣
泄痢陰氣不足止渇及病酒頭痛以小豆
花於豉中煮五味調和作羹食之
外臺秘要方治渴小便利復非淋小豆藿
一把搗取汁頓服
醬味鹹酸冷利主除熱止煩滿殺百藥熱湯

及火毒
陶隱居云醬多以豆作純麥者少今此當
豆者亦以乆乆者彌妙又有肉醬魚醬
皆呼爲醢不入藥用
聖惠方治飛蛾入耳醬汁灌入耳即出又
擊銅器於耳傍
千金方治指掣痛以醬清和蜜任多少温
傅之愈
肘後方湯火燒灼未成瘡豆醬汁傅之
衍義曰醬聖人以謂不得即不食意欲五

味和五臟悅而受之此亦安樂之一端也
陳廪米味鹹酸温無毒主下氣除煩渴調胃
止泄
陶隱居云此今乆入倉陳赤者湯中多用
之人以作醋勝於新粳米也
禹錫云按陳士良云陳倉米平胃口止泄
瀉暖脾去憊氣宜作湯食
日華子云陳倉米補五臟澁腸胃
食療云炊作乾飯食之止痢補中益氣堅
筋骨通血脉起陽道又毒腫惡瘡久陳者

蒸作飯和酢封腫上立差卒心痛研取汁
服之北人炊之於瓮中水浸令酸食之煖
五臟六腑之氣
食醫心鏡云除煩熱下氣調胃止泄痢作
飯食之
衍義曰陳廪米今經與諸家注說皆不言
是粳米爲復是粟米然粳粟二米陳者性
皆冷頻食之令人自利與經所說稍戾煎
煮亦無膏膩入藥者今人多用新粟米至
舂杵頭細糠又復不言新陳粳粟然皆

不及新稻粟二糠陳則氣味已腐敗
罌子粟





罌子粟味甘平無毒主丹石發動不下食和
竹瀝煮作粥食之極美一名象穀一名米囊
一名御米花紅白色似鶻箭頭中有米亦名

囊子○鶻(音孝)
衍義曰罌子粟其花亦有多葉者其子一
罌數千萬粒大小如葶藶子其色白隔年
種則佳研子以水煎仍加蜜爲罌粟湯服
石人甚宜飲
師草實味甘平無毒主不饑輕身出東海洲
島似大麥秋熟一名禹餘糧非石之餘糧也
海藥云其實如球子八月收之彼常食之
物主補虚羸乏損温腸胃止嘔逆久食健
人一名然穀中國人未曾見也

寒食飯主滅瘢痕有舊瘢及雜瘡并細研傅
之飯灰主病後食病
外臺秘要云治蛟龍瘕寒食餳三升每服
五合一日三服遂吐出蛟龍有兩頭及尾
也
狼尾草子作黍食之令人不饑似茅作穗生
潤澤地廣志云可作黍爾雅云孟狼尾今人
呼爲狼茅子蒯草子亦堪食如粳米苗似茅
胡豆子味甘無毒主消渴勿與鹽煮食之苗
似豆生野田間米中往往有之

麥苗味辛寒無毒主蠱煮取汁細絹瀘服之
穩即芒秕也○穩(與本切)
社酒噴屋四壁去蚊蟲内小兒口中令速語
此祭祀餘者酒也
圖經衍義本草卷之三十九












