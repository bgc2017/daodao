










圖經衍義本草卷之三十四嚴一
　　　　宋通直郎辨驗藥材寇宗奭編撰
　　　　宋太醫助教辨驗藥材許洪校正
　蟲部下品
　　　螺
田中螺汁大寒主目熱赤痛止渇
　藥性論云田螺汁亦可單用主治肝熱目
　赤腫痛取大者七枚洗淨新汲水養去穢
　泥重换水一升浸洗仍旋取於乾淨器中
　著少鹽花於口上承取自出者用點目逐

　個如此用了却放之
　陶隱居云生水田中及湖瀆岸側形圓大
　如梨橘者人亦煮食之煮汁亦療熱醒酒
　止渴患眼痛取眞珠并黃連納其中良久
　汁出取以注目中多差
　唐本注云别録云殻療尸疰心腹痛又主
　失精水漬飲汁止渴今按陳藏器本草云
　田中螺煮食之利大小便去腹中結熱目
　下黄脚氣衝上小腹急硬小便赤澀脚手
　浮腫生浸取汁飲之止消渴碎其肉傅熱

　瘡爛殻燒爲灰末服主反胃
　陳藏器云在水田中圓大者是小小泥有
　稜名螭螺亦止渴不能下水食之當先米
　泔浸去泥此物至難死有誤泥在壁中三
　十年猶活能伏氣飲露唯生穿散而出即
　死爛殻燒爲灰末服主反胃胃冷去卒心
　痛
　日華子云田螺冷無毒治手足腫及熱瘡
　生研汁傅之
　禹錫云按蜀本圖經云生水田中大如桃

　李狀類蝸牛而尖長靑黄色夏月採之○
　食療云大寒汁飲療熱醒酒壓丹石不可
　常食
　聖惠方治連月飲酒咽喉爛舌上生瘡水
　中螺蚌肉葱豉椒薑煮飲汁三兩盞差○
　食醫心鏡方主消渴飲水日夜不止曰乾
　小便數田中螺五升水一斗浸經宿渴即
　飲之每日一度易水换生螺爲妙○又方
　以水三升煮取汁冷即飲之螺即任喫
　　　貝子





貝子味鹹平有毒主目翳鬼疰蠱毒腹痛下
血五癃利水道除寒熱温疰解肌散結熱燒
用之良一名貝齒生東海池澤
　圖經曰貝子生東海池澤今南海亦有之
　貝類之最小者又若蝸狀交州記曰大貝


　出日南如酒杯小貝貝齒善治毒俱有紫
　色是也潔白如魚齒故一名貝齒古人以
　飾軍容服物今亦稀用但穿與小兒戲鬄
　頭家以飾鑒帶畫家亦或使研物採無時
　珂亦似此而大黄黑色骨白可以飾馬
　藥性論云貝子使能破五淋利小便治傷
　寒狂熱
　陶隱居云此是今小小貝子人以飾軍容
　服物者乃出南海燒作細屑末以吹眼中
　療翳食又眞馬珂搗末亦療盲翳

　日華子云貝齒良治翳障并鬼毒蠱氣下
　血又名白貝
　禹錫云按蜀本圖經云蝸類也形若魚齒
　潔者良
　海藥云雲南極多用爲錢貨易主水氣浮
　腫及孩子疳蝕吐乳并燒過入藥中用
　聖惠方治射罔在諸肉中有毒及漏脯毒
　用貝子末水調半錢服效或食麫臛毒亦
　同用
　孫眞人方治食物中毒取貝子一枚含自

　吐
　千金方點小兒黑花眼翳澀痛用貝齒一
　兩燒作灰研如麵入少龍腦點之妙○又
　方去目翳貝子十枚燒灰細篩取一胡豆
　犬著翳上卧如炊一石米乆乃滅瘜肉者
　加眞珠與貝子等分
　衍義曰貝子今謂之貝齒亦如紫貝但長
　寸餘故曰貝子色微白有深紫黑者治目
　中翳燒用北人用之氈帽上爲飾及綴衣
　或作蹀□下垂

　　　石蠶





石蠶味鹹寒有毒主五癃破石淋墮胎肉解
結氣利水道除熱一名沙虱生江漢池澤
　圖經曰石蠶生江漢池澤舊注或以爲草
　根生石上似蠶者或以爲生氣物猶如海

　中蠣蛤輩又本經云一名沙虱沙虱自是
　水中細蟲都無定論蜀本草注云此蟲所
　在水石間有之人取以爲鈎餌馬胡石間
　出此最多彼人亦好啖之云味鹹小辛今
　此類川廣中多有之草根之似蠶者亦名
　石蠶出福州及信州山石上四時常有其
　苗青亦有節三月採根焙乾主走疰風散
　血止痛其節亦堪單用搗篩取末酒温服
　唐本注云石蠶形似蠶細小有角節靑黑
　色生江漢側石穴中坡隴間亦有北人不

　多用採者遂絶爾今隴州采送之
　衍義曰石蠶謂之爲草則繆矣經言肉解
　結氣注中更辨不定此物在處有附生水
　中石上作絲繭如釵股長寸許以蔽其身
　色如泥蠶在其中此所以謂之石蠶也今
　方家用者絶稀此亦水中蟲耳山河中多
　　　雀瓮






雀瓮味甘平無毒主小兒驚癇寒熱結氣蠱
毒鬼疰一名躁舍生漢中採蒸之生樹枝間
蛅音髯蟖音斯房也八月取
　圖經曰雀瓮蛅蟖房也生漢中木枝上今
　處處有之蛅蟖蛭蟲也亦曰蛓毛蟲好在
　石榴木上似蠶而短背上有五色斑刺螫
　人有毒欲老者口吐白汁凝聚漸堅硬正
　如雀卵故名之一名雀癰癰瓮聲近耳其

　子在瓮中作蛹如蠶之在繭也乆而作蛾
　出枝間葉上放子如蠶子復扁蟲舊注以
　瓮爲蟲卵非也
　陶隱居云蛅蟖蚝蟲也此蟲多在石榴樹
　上俗爲蚝蟲其背毛亦螫人生卵形如雀
　子大如巴豆今方家亦不用此蚝一作蛓
　七吏切
　禹錫云按蜀本注云雀好食之俗謂之雀
　兒飯瓮
　日華子云蛓毛蟲窠有毒

　衍義曰雀瓮多在棘枝上故又名棘剛子
　研其間蟲汁灌小兒治驚癇
　　　白花蛇





白花蛇味甘鹹温有毒主中風濕痹不仁筋
脉拘急口面喎斜半身不遂骨節疼痛大風

疥癩及暴風瘙癢脚弱不能乆立一名褰鼻
蛇白花者良生南地及蜀郡諸山中九月十
月採捕之火乾
　圖經曰白花蛇生南地及蜀郡諸山中今
　黔中及蘄州鄧州皆有之其文作方勝白
　花喜螫人足黔人有被螫者立斷之補養
　旣愈或作木脚續之亦不妨行九月十月
　採捕之火乾治風速於諸蛇然有大毒頭
　尾各一尺尤甚不可用只用中斷乾者以
　酒浸去皮骨炙過收之不復蛀壞

　雷公云凡使即云治風元何治風縁蛇性
　竄即令引藥至於有風疾處因定號之爲
　使凡一切蛇須認取雄雌及州土有蘄州
　烏蛇只重三分至一兩者妙頭尾全眼不
　合如活頭上有逆毛二寸一路可長半分
　已來頭尾相對使之入神後處若得此樣
　蛇多留供進重二兩三分者不居别處
　禹錫云按藥性論云白花蛇君主治肺風
　鼻塞身生白癜風癧瘍斑點及浮風癮𤺋
　太平廣記曰趙延禧云遭惡蛇所螫處貼

　蛇皮便於其上炙之引去毒氣即止
　衍義曰白花蛇諸蛇鼻向下獨此蛇鼻向
　上背有方勝花文以此得名用之去頭尾
　换酒浸三日棄酒不用火炙仍盡去皮骨
　此物毒甚不可不防也
　　　烏蛇





烏蛇無毒主諸風瘙癮𤺋疥癬皮膚不仁頑
痹諸風用之炙入丸散浸酒合膏背有三棱
色黑如漆性善不噬物江東有黑梢蛇能纏
物至死亦是其類生商洛山
　圖經曰烏蛇生商洛山左蘄州黄州山中
　有之背有三棱色黑如漆性至善不噬物
　多在蘆叢中嗅其花氣亦乘南風而及最
　難採捕多於蘆枝上得之至枯死而眼不
　陷稱之重三分至一兩者爲上粗大者轉

　重力彌减也又頭有逆毛二寸一路可長
　半分以來頭尾相對用之入神此極難得
　也作僞者用它蛇生熏之至黑亦能亂眞
　但眼不光爲異耳
　禹錫云按藥性論云烏蛇君味甘平有小
　毒能治熱毒風皮肌生瘡眉髭脱落瘑癢
　疥等
　朝野僉載曰商州有人患大風家人惡之
　山中爲起茅屋有烏蛇墜酒罌中病人不
　知飲酒漸差罌底尚有蛇骨方知其由也

　聖惠方治面上瘡及䵟易容方用烏蛇二
　兩燒灰末以臘月猪脂調傅之
　千金方治耳聾以綿裹蛇膏塞耳中神效
　衍義曰烏蛇尾細長能穿小銅錢一百文
　者佳有身長一丈餘者蛇類中此蛇入藥
　最多嘗於順安軍溏樂堤上見一鳥蛇長
　一丈餘有鼠狼嚙蛇頭曳之而去是亦相
　畏伏爾市者多僞以它蛇熏黑色貨之不
　可不察也烏蛇脊高世謂之劍脊烏稍
　　　蜣螂





蜣螂味鹹寒有毒主小兒驚癇瘛瘲腹脹寒
熱大人癲疾狂易(音/羊)手足端寒肢滿賁豚一
名蛣(音/詰)蜣(音/羌)火熬之良生長沙池澤五月五
日取蒸藏之臨用當炙勿置水中令人吐畏
羊角石膏


　圖經曰蜣螂生長沙池澤今處處有之其
　類又多取其大者又鼻高目深者名胡蜣
　螂用之最佳五月五日取蒸而藏之臨用
　當炙勿置水中令人吐小兒疳蟲方多用
　之蜣螂心王丁瘡而本經不著唐劉禹錫
　纂柳州救三死方云元和十一年得丁瘡
　凡十四日日益篤善藥傅之皆莫能知長
　樂賈方伯教用蜣螂心一夕而百苦皆已
　明年正月食羊肉又大作再用亦如神驗
　藥性論云蜣螂使主治小兒疳蟲蝕

　陶隱居云莊子云蛣蜣之智在於轉丸其
　喜入人糞中取屎丸而却推之俗名爲推
　丸當取大者其類有三四種以鼻頭扁者
　爲眞
　唐本注云别録云搗爲丸塞下部引痔蟲
　出盡永差
　日華子云能墮胎治疰忤和乾薑傅惡瘡
　出箭頭其糞窒痔瘻出蟲入藥去足炒用
　葛洪肘後方主箭鏃入骨不可拔者微熬
　巴豆與蜣螂并研匀塗所傷處斯須痛定

　必微癢且忍之待及癢不可忍便撼動箭
　鏃拔之立出
　聖惠方治一切惡瘡及沙虱弓弩惡疽并
　治之將蜣螂十枚端午日收乾者佳杵末
　油調傅之
　外臺秘要方治癧瘍風取塗中死蜣螂杵
　爛之當揩令熱封之一宿差
　子母秘録方小兒大腸頭得惡瘡癰熱識
　者取蜣螂用絞取汁傅其上○又方治小
　兒重舌燒蜣螂末和唾傅舌上

　劉涓子方治鼠瘻死蜣螂燒作灰爲末苦
　酒和傅之數過即愈先以鹽湯洗
　衍義曰蜣螂大小二種一種大者爲胡蜣
　螂身黑光腹翼下有小黄子附母而飛行
　晝不出夜方飛出至人家庭户中見燈光
　則來一種小者身黑暗晝方飛出夜不出
　今當用胡蜣螂其小者研三十枚以水灌
　牛馬治脹結絶佳狐遇而必盡食之
　　　五靈脂






五靈脂味甘温無毒主療心腹冷氣小兒五
疳辟疫治腸風通利氣脉女子月閉出北地
此是寒號蟲糞也
　圖經曰五靈脂出北地今惟河東州郡有
　之云是寒號蟲糞色黑如鐵採無時然多
　夾沙石絶難修治若用之先以酒研飛煉

　令去沙石乃佳治傷冷積聚及小兒女子
　方中多用之今醫治産婦血暈昏迷上衝
　悶絶不知人事者五靈脂二兩一半炒熟
　一半生用搗爲細末每服一錢温熟水調
　下如口噤者以物斡開口灌之入喉即愈
　謂之獨勝散又治血崩不止五靈脂十兩
　搗爲細末以水五大盞煎至三盞去滓澄
　清再煎爲膏入神麯末二兩合和丸如梧
　桐子大每服二十丸温酒下空心服便止
　諸方用之及多

　禹錫云今據號蟲四足有肉翅不能遠飛
　所以不入禽部
　經驗方治丈夫婦人吐逆連日不止粥食
　湯藥不能下者可以應用此候效摩丸五
　靈脂不夾土石揀精好者不計多少搗爲
　細末研狗膽汁和爲丸如雞頭大每服一
　丸煎熱生薑酒摩令及細更以少半薑酒
　化以湯湯藥令極熱須是先做下粥温熱
　得所左手與患人藥吃不得漱口右手急
　將粥與患人吃不令太多

　經效方治婦人心痛血氣刺不可忍失笑
　散五靈脂淨好者蒲黄等分爲末每服二
　錢用好醋一杓熬成膏再入水一盞同煎
　至七分熱服立效○又方治婦人經血不
　止五靈脂末炒令過熟出盡烟氣每服大
　兩錢用當歸兩片酒一中盞與藥末同煎
　至六分去滓熱服連三五服效
　衍義曰五靈脂行經血有功不能生血常
　有人病眼中翳往來不定如此乃是血所
　病也蓋心生血肝藏血肝受血則能視目

　病不治血爲背理此物入肝最速一法五
　靈脂二兩没藥一兩乳香半兩川烏頭一
　兩半炮去皮同爲末滴水丸如彈子大每
　用一丸生薑温酒磨服治風冷氣血閉手
　足身體疼痛冷麻又有人被毒蛇所傷良
　久之間已昏困有老僧以酒調藥二錢灌
　之遂蘇及以藥滓塗咬處良乆復灌二錢
　其毒皆去問之乃五靈脂一兩雄黄半兩
　同爲末止此耳後有中毒者用之無不驗
　此藥雖不甚貴然亦多有僞者

　　　蠍





蠍味甘辛有毒療諸風癮疹及中風半身不
遂口眼喎斜語澀手足抽掣形緊小者良出
靑州者良
　圖經曰按舊蠍舊不著所出州土注云岀

　靑州者良今京東西及河陜州郡皆有之
　採無時用之欲緊小者今人捕得皆火逼
　乾死收之方書謂之蛜蜥陶隱居集驗方
　云蠍有雌雄雄者螫人痛止在一處雌者
　痛牽諸處若是雄者用井泥傅之温則易
　雌者當用瓦屋溝下泥傅之治中風抽掣
　手足及小兒驚搐方多用蠍篋中方治小
　兒風癇取蠍五枚以一大石榴割頭去子
　作瓮子樣内蠍其中以頭蓋之紙根和黃
　泥封裹以微火炙乾漸加火燒令通赤良

　久去火待冷去泥取中焦黑者細研乳汁
　調半錢七灌之便定兒稍大則以防風湯
　調服之
　禹錫云按蜀本云蠍緊小者名蛜蜥段成
　式酉陽雜俎云鼠負蟲巨者多化爲蠍蠍
　子多負於背嘗見一蠍負十餘子子色猶
　白才如稻粒陳州古倉有蠍形如錢螫人
　必死江南舊無蠍開元初嘗有主簿竹筒
　盛過江至今江南往往有之俗呼爲主簿
　蟲蠍常爲蝸所食先以迹規之不復去蠍

　前謂之螫後謂之蠆
　經驗方治小兒驚風用蠍一個不失頭尾
　薄荷四葉裹合火上炙令薄荷焦同碾爲
　末作四服湯下大人風涎只一服
　杜壬方治耳聾因腎虚所致十年内一服
　愈蠍至小者四十九枚生薑如蠍大四十
　九片二物銅器内炒至生薑乾爲度爲末
　并作一服初夜温酒下至三更盡盡量飲
　酒至醉不妨次日即效
　衍義曰蠍大人小兒通用治小兒驚風不

　可闕也有用全者有只用稍者稍力尤功
　今靑州山中石下捕得慢火逼或烈日中
　煦蠍渴熱時乃與靑泥食之旣滿腹以火
　逼殺之故其色多赤欲其體重而售之故
　也醫家用之皆悉去土
　　　螻蛄






螻蛄(上音婁/下音姑)味鹹寒無毒主産難出肉中刺
潰癰腫下哽噎解毒除惡瘡一名蟪蛄一名
天螻一名螯(音/斛)生東城平澤夜出者良夏至
取暴乾
　圖經曰螻蛄生東城平澤今處處有之穴
　地糞壤中而生夜則出求食人夜行忽見
　出多打殺之言其爲鬼所使也夏至後取
　暴乾以夜出者良其自腰以前甚澀主止
　大小便或云止小便自腰以後甚利主下

　大小便若出拔刺多用其腦此一名螯爾
　雅云螜天螻夏小正篇云三月螯則鳴是
　也廣雅云一名碩鼠易晋如碩鼠孔穎達
　正義云有五能而不能成技之蟲也又引
　蔡邕勸學篇云碩鼠五能不能成一技術
　注云能飛不能過屋能縁不能窮木能游
　不能度谷能穴不能掩身能走不能免人
　荀子云梧鼠五技而窮并爲此螻蛄也今
　方家治石淋導水用螻蛄一枚鹽二兩同
　於新瓦上鋪蓋焙乾研末温酒調一錢七

　服之即愈
　陶隱居云以自出者其自腰以前甚澀主
　止大小便從腰以後甚利主下大小便若
　出拔刺多用其腦此物頗叶神鬼昔人獄
　中得其蟪力者今人夜忽見出多打殺之
　言爲鬼所使也
　禹錫云按蜀本注云爾雅曰螯天螻是也
　圖經云夏至取今所在有
　日華子云冷有毒治惡瘡水腫頭面腫入
　藥炒用之

　雷公云味鹹無毒
　聖惠方十種水病腫滿喘促不得卧螻蛄
　五枚乾爲末食前湯調半錢七至一錢小
　便通效
　外臺秘要方治鯁螻蛄腦一物吞亦治刺
　不出傅之刺即出
　孫眞人方治箭鏃在咽喉胸膈及針刺不
　出以螻蛄搗取汁滴上三五度箭頭自出
　衍義日螻蛄此蟲當立夏後至夜則鳴月
　令謂之螻蟈鳴者是矣其聲如蚯蚓此乃

　是五技而無一長者
　　　鯪鯉甲





鯪鯉甲微寒主五邪驚啼悲傷燒之作灰以
酒或水和方寸七療蟻瘻
　圖經曰鯪鯉甲舊不著所出州土今湖嶺

　及金商均房間深山大谷中皆有之似鼉
　而短小色黑又似鯉魚而有四足能陸能
　水日中出岸開鱗如死令蟻入中蟻滿便
　閉而入水蟻皆浮出因接而食之故主蟻
　瘻爲最亦主惡瘡疥癩燒其甲末傅之楊
　炎南行方主山瘴瘧有鯪鯉甲湯今人謂
　之穿山甲近醫亦用燒灰與少肉豆蔻末
　飲調下療腸痔疾又治人奶疼痛不可忍
　用穿山甲炙黄木通各一兩自然銅半兩
　主用三味搗爲細末每服三錢温酒調下

　不計時候
　藥性論云鯪鯉甲使有大毒治山瘴瘧惡
　瘡燒傅之
　陶隱居云其形似鼉而短小又似鯉魚有
　四足能陸能水出岸開鱗甲伏如死令蟻
　入中忽閉而入水開甲蟻皆浮出於是食
　之故主蟻瘻方用亦稀惟療瘡癩及諸疰
　疾爾
　禹錫云按蜀本圖經云生深山大谷中金
　房均等州皆有之

　日華子云凉有毒治小兒驚邪婦人鬼魅
　悲泣及痔漏惡瘡疥癬
　千金冀方治蟻漏取鯪鯉甲二七枚末猪
　膏和傅之
　簡要濟衆方治産後血氣上衝心成血暈
　穿山甲一兩童子小便浸一宿取出慢火
　炙令黄爲末每服一錢狗膽少許熱酒調
　下非時服之
　外臺秘要方肘後治蟻入耳燒鱗鯉甲末
　以水調灌之即出

　衍義曰鯪鯉甲穴山而居亦能水燒一兩
　存性肉豆蔻仁三個同爲末米飲調二錢
　服治氣痔膿血甚者加猬皮一兩燒入中
　病即已不必盡劑
　　　芫青






芫青味辛微温有毒主蠱毒風疰鬼疰墮胎
三月取暴乾
　圖經日芫靑本經不載出州土今處處有
　之其形頗與斑猫相類但純靑緑色背上
　一道黄文尖喙三四月芫花發時乃生多
　就花上採之暴乾凡用斑猫芫靑亭長之
　類當以糯米同炒看米色黄黑即爲熟便
　出之去頭足及翅翼更以亂髮裹之挂屋
　東榮一宿然後用之則去毒矣
　陶隱居云芫花時取之靑黑色亦療鼠瘻

　禹錫云按蜀本圖經云形大小如斑猫純
　靑緑色今出寧州
　雷公云芫靑斑猫亭長赤頭等四件其樣
　各不同所居所食所效各不同其芫青觜
　尖背上有一晝黄斑猫背上一畫黄一畫
　黑觜尖處小點赤在豆葉上居食豆葉汁
　亭長形黑黃在蔓葉上居食蔓膠汁赤頭
　額上有大紅一點身黑用各有處凡修事
　芫靑斑猫亭長赤頭并用糯米小麻子相
　拌同炒待米黄黑出去麻子等去兩翅足

　并頭用血餘裹懸於東墻角上一夜至明
　取用
　　　鼃





鼃音蛙味甘寒無毒主小兒赤氣肌瘡臍傷止
痛氣不足一名長股生水中取無時

　圖經曰鼃本經不載所出州土云生水中
　今處處有之似蝦蟆而背靑緑色俗謂之
　靑鼃外有背作黃文者人謂之金綫鼃陶
　隱居云蜂蟻鼃蟬其類最多大腹而脊靑
　者俗名土鴨其鳴甚壯即爾雅所謂在水
　曰鼃者是也黑色者南人呼爲蛤子食之
　至美即今所謂之蛤亦名水鷄是也閩蜀
　浙東人以爲珍饌彼人云食之補虚損尤
　宜産婦即此也
　　陶隱居云凡蜂蟻鼃蟬其類最多大而靑

　脊者俗名土鴨其鳴甚壯又一種黑色南
　人名爲蛉子食之至美又一種小形善鳴
　唤名鼃子此則是也
　禹錫云按蜀本注云蝦蟆屬也居陸地靑
　脊善鳴聲作鼃者是
　日華子云青鼃性冷治小兒熱背有黄路
　者名金綫殺尸疰病蟲去勞劣解熱毒身
　靑緑者是也
　千金方主小兒赤氣
　衍義曰鼃其色靑腹細嘴尖後肱長故善

　躍大其聲則曰蛙小其聲則曰蛤月令所
　謂雀入大水化爲蛤者也唐韓退之詩一
　夜靑蛙啼到曉者是此食之性平解勞熱
　　　蜻蛉





蜻蛉(上音靑/下音零)微寒强陰止精

　圖經曰蜻蛉舊不載所出州郡今所在水
　際多有之此有數種當用靑色大眼者爲
　良其餘紅赤及黑色者不入用俗間正名
　蜻蜓而不甚須也道家則多用之
　陶隱居云此有五六種今用靑色大眼者
　一名諸乘俗呼胡蜊道家用以止精眼可
　化爲靑珠其餘黄細及黑者不入藥用一
　名蜻蜓
　禹錫云按蜀本注云蜻蜓六足四翼好飛
　溪渠側

　日華子云蜻蜓凉無毒壯陽暖水臟入藥
　去翼足炒用良
　衍義曰蜻蛉其中一種最大京師名爲馬
　大頭者是身緑色雌者腰間一遭碧色用
　則當用雄者陶隱居以謂靑色大眼一類
　之中元無青者眼一類皆大此物生化於
　水中故多飛水上唐杜甫云點水蜻蜓款
　　款飛
　　　　鼠婦





鼠婦味酸温微寒無毒主氣癃不得小便婦
人月閉血瘕癇痓寒熱利水道一名負燔(音/煩)
一名𧉅(音/伊)蝛(音/威)一名蜲𧑓生魏郡平谷及人
家地上五月五日取
　圖經曰鼠婦生魏郡平谷及人家地上今
　處處有之多在下濕處瓮器底及土坎中


　常惹著鼠背故名鼠負今作婦字謬耳爾
　雅云蟠鼠負郭璞云瓮器底蟲又云𧉅蝛
　委黍詩東山云𧉅蝛在室鄭箋云此物家
　無人則生然本經亦有此名是今人所謂
　濕生蟲者也五月五日取古方有用者張
　仲景主乆瘧大鱉甲丸中使之以其主寒
　熱也
　陶隱居云一名鼠負言鼠多在坎中背則
　負之今作婦字如似乖理又一名鼠姑
　日華子云鼠婦蟲有毒通小便能墮胎

　千金方治産後小便不利鼠婦七枚一味
　熬爲屑作一服酒調下
　衍義曰鼠婦此濕生蟲也多足其色如蚓
　背有橫紋蹙起大者長三四分在處有之
　磚甃及下濕處多用處絶少
　　　衣魚






衣魚味鹹温無毒主婦人疝瘕小便不利小
兒中風項强(上聲/也)背起摩之又療淋墮胎塗
瘡滅瘢一名白魚一名蟫(音/談)生咸陽平澤
　圖經曰衣魚生咸陽平澤今處處有之衣
　中乃少而多在書卷中爾雅所謂蟫潭尋
　兩音白魚郭璞云衣書中蟲一名蛃魚是
　也段成式云補闕張周見壁上瓜子化爲
　白魚因知列子朽瓜爲魚之言不虚也古
　方主小兒淋閉取以摩臍及小腹溺即通

　又合鷹屎彊蠶同傅瘡瘢即滅今人謂之
　壁魚俗傳壁魚入道經函中因蠹食神仙
　字則身有五色人能得而吞之可致神仙
　唐張湯之少子惑其說乃多書神仙字碎
　剪置瓶中取壁魚投之冀其蠹食而不能
　得遂致心疾蛃(音/丙)
　禹錫云按藥性論云衣中白魚以有毒利
　小便
　千金方治沙石草落目中眯不出白魚以
　乳汁和注目中

　外臺秘要方主眼翳白魚末注少許於翳
　中
　孫眞人方卒患偏風口喎語澀取白魚摩
　耳下喎向左摩右向右摩左正即止
　子母秘録方治婦人無故遺血溺衣中白
　魚三十個納陰中
　衍義曰衣魚多在故書中久不動帛中或
　有之不若故紙中也身有厚粉手搐之則
　落亦嚙毳衣用處亦少其形稍似魚其尾
　又分二歧世用以滅瘢痕

　　　甲香





甲香味鹹平無毒主心腹滿痛氣急止痢下
淋生南海
　圖經曰甲香生南海今嶺外閩中近海州
　郡及明州皆有之海蠡之掩也南州異物

　志曰甲香大者如甌面前一邊直攙長數
　寸圍殻疽□有刺其掩雜衆香燒之使益
　芳獨燒則臭一名流螺諸螺之中流最厚
　味是也其蠡大如小拳靑黃色長四五寸
　人亦啖其肉今醫方稀用蠡音螺
　唐本注云蠡大如小拳靑黄色長四五寸
　取黶燒灰用之南人亦煮其肉啖亦無損
　益也
　海藥云和氣清神主腹風瘻痔陳氏云至
　甲疽瘻瘡蛇蠍蜂螫疥癬頭瘡嚵瘡甲煎

　口脂用也廣州記云南人常食若龜鱉之
　類又有小甲香若螺子狀取其蒂而修成
　也
　衍義曰甲香善能管香烟與沉檀龍麝用
　之甚佳
金蛇無毒解生金毒人中金藥毒者取蛇四
寸炙令黄煮汁飲頻服之以差爲度大如中
指長尺許常登木飲露身作金色照日有光
亦有銀蛇解銀藥毒人中金毒候之法合瞑
取銀口中含至曉銀變爲金色者是也令人

肉作雞脚裂生賔澄州
　圖經曰金蛇出賔州大如中指長尺許常
　登木飲露體作金色照日有光能解金毒
　亦有銀蛇解銀毒今不見有捕得者而信
　州上饒縣靈山鄉出一種蛇酷似此彼人
　呼爲金星地鱔冬月收捕之亦能解衆毒
　止瀉泄及邪熱
馬陸味辛温有毒主腹中大堅癥破積聚息
肉惡瘡白秃療寒熱痞結脅下滿一名百足
一名馬軸生玄菟川谷

　陶隱居云李云此蟲形長五六寸狀如大
　蛩夏月登樹鳴冬則蟄今人呼爲飛蚿蟲
　也恐不必是馬陸爾今有一細黄蟲狀如
　蜈蚣而甚長俗名土蟲鷄食之醉悶亦至
　死書云百足之蟲至死不僵此蟲足甚多
　寸寸斷便寸行或欲相似方家既不復用
　市人亦無取者未詳何者的是
　唐本注云此蟲大如細筆管長三四寸斑
　色一如蚰蜒襄陽人名爲馬蚿亦呼馬軸
　亦名刀環蟲以其死側卧狀如刀環也有

　人自毒服一枚便死也
　衍義曰馬陸即今百節蟲也身如槎節節
　有細蹙紋起紫黑色光潤百足死則側卧
　狀如刀環也長二三寸尤者粗如小指西
　京上陽宫及内城磚墻中甚多入藥至鮮
地膽味辛寒有毒主鬼疰寒熱鼠瘻惡瘡死
肌破癥瘕墮胎蝕瘡中惡肉鼻中息肉散結
氣石淋去子服一刀圭即下一名阮青一名
蛙(烏媧/切)生汶山川谷八月取惡甘草
　藥性論云地膽能宣出瘰癧根從小便出

　上亦吐之治鼻塞
　陶隱居云眞者出梁州狀如大馬蟻有冀
　僞者即斑猫所化狀如大豆大都療體略
　同必不能得眞爾此亦可用故有蚖靑之
　名蚖字乃異恐是相承誤矣
　唐本注云形如大馬蟻者今見出邠州者
　是也狀如大豆者未見也
　禹錫云按蜀本圖經云二月三月八月九
　月草菜上取之形倍黑色芫靑所化也
珂味鹹平無毒主目中翳斷血生肌貝類也

大如鰒皮黄黑而骨白以爲馬飾生南海取
無時
　海藥云謹按名醫别録云生南海白如蚌
　主消翳膜及筋弩肉并刮點之此外無諸
　要用也
　雷公云要冬採得色白膩者并有白旋水
　紋勿令見火立無用處夫用以銅刀刮作
　末子細研用重絹羅篩過後研千餘下用
　此物不入婦人藥中用
瑩火味辛微温無毒主明目小兒火瘡傷熱

氣蠱毒鬼疰通神精一名夜光一名放光一
名熠燿(上以入切/下以灼切)一名即炤(音/照)生階地池澤
七月七日取陰乾
　陶隱居云此是腐草及爛竹根所化初猶
　未如蟲腹下已有光數日便變而能飛方
　術家捕取納酒中令死乃乾之俗藥用之
　亦稀
海螺百一云治目痛累年或三四十年方取
生螺一枚洗之内燥抹螺口開以黄連一枚
納螺口中令其螺飲黄連汁以綿注取汁著

眦中
　孫眞人合菜食治心痛
海月味辛平無毒主消渴下氣令人能食利
五臟
獨脚蜂所用同前似小蜂黑色一足連樹根
不得去不能動摇五月採取出嶺南又有獨
脚蟻功用同蜂亦連樹根不能動摇出嶺南
飛生蟲無毒令人易産取角臨時執之亦得
可燒末服少許蟲如嚙髮頭上有角
兩頭蛇見之令人不吉大如指一頭無目無

口二頭俱能行出會稽人云是越王弩弦昔
孫叔敖埋之恐後人見之將必死也人見蛇
足亦云不佳蛇以桑薪燒之則足出見無可
怪也
圖經衍義本草卷之三十四


















　
