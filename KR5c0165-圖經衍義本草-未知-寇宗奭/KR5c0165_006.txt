










圖經衍義本草卷之六資六
宋通直郎辨驗藥材寇宗奭編撰
宋太醫助教辨驗藥材許洪校正
玉石部下品
白堊






白堊味苦辛温無毒主女子寒熱癥瘕月閉
積聚陰腫痛漏下無子泄痢不可乆服傷五
藏令人羸瘦一名白善生邯鄲山谷採無時
圖經曰文具代赭條下
藥性論云白堊使味甘平主女子血結月
候不通能澀腸止痢温暖
陶隱居云此即今畫用者甚多而賤俗方
亦稀仙經不須
日華子云白善味甘治瀉痢痔瘻泄精女
子子宫冷男子水臟冷鼻洪吐血名白堊

入藥燒用
雷公云凡使勿用色青并底白者先單搗
令細三度篩過了又入鉢中研之然後將
鹽湯飛過浪乾每修事白堊一兩白鹽一
分投於清水中用銅器物内沸十餘沸了
然後用此沸了水飛過白堊免結澀人腸
也
禹錫云按唐本云胡居士言始興小桂縣
晋陽鄉有白善
青琅玕






青琅玕味辛平無毒主身癢火瘡癰傷白秃
疥瘙死肌浸淫在皮膚中煮煉服之起陰氣
可化爲丹一名石珠一名青珠生蜀郡平澤
採無時殺錫毒得水銀良畏鷄骨
圖經曰青琅玕生蜀郡平澤蘇恭注云琅

玕乃有數種是琉璃之類火齊寳也琅玕
五色具以青者入藥爲勝出嶲州以西烏
白蠻中及于闐國也今秘書中有異魚圖
載琅玕青色生海中云海人於海底以網
掛得之初出水紅色乆而青黑枝柯似珊
瑚而上有孔竅如蟲蛀擊之有金石之聲
乃與珊瑚相類其說不同人莫能的識謹
按尚書禹貢雍州厥貢璆琳琅玕
陶隱居云此蜀都賦所稱青珠黄環也黄
環乃是草苟取名類而種族爲乖琅玕亦

是崑山上樹名又九眞經中大丹名也此
石今亦無用惟以療手足逆臚化丹之事
未的見其術
唐本注云琅玕乃有數種色是琉璃之類
火齊寳也且琅玕五色具以青者入藥爲
勝今出嶲州以西爲白蠻中及于闐國也
日華子云玻璃冷無毒安心止驚悸明目
摩翳障
禹錫云按陳藏器云琉璃主身熱目赤以
水浸令冷熨之韵集曰火齊珠也南州異

物志云琉璃本是石以自然灰理之可爲
器硨磲碼碯并玉石類是西國重寳佛經
云七寳者謂金銀琉璃硨磲碼碯玻璃眞
珠是也或云珊瑚琥珀今碼碯碗上刻鏤
爲奇工者皆以自然灰又昆吾刀治之自
然灰今時以生皮膠作假者非也
衍義曰青琅玕書曰三危既宅三危西裔
之山也厥貢推球琳琅玕孔穎達以謂琅
玕石似玉新書亦謂三苗西戎西域記云
天竺國山出此物陶隱居謂爲本名大丹

名既是大丹名則本經豈可更言煮煉服
之又曰可化爲丹陶不合遠引非此琅玕
也
自然銅










自然銅味辛平無毒療折傷散血止痛破積
聚生邕州山岩中出銅處於坑中及石間採
得方圓不定其色青黄如銅不從礦煉故號
自然銅
圖經曰自然銅生邕州山岩中出銅處今
信州火山軍皆有之於銅坑中及石間採


之方圓不定其色青黄如銅不從礦煉故
號自然銅今信州出一種如亂銅絲狀云
在銅礦中山氣熏蒸自然流出亦若生銀
如老翁鬚之類入藥最好火山軍出者顆
塊如銅而堅重如石醫家謂之銗石用之
力薄採無時今南方醫者說自然銅有兩
三體一體大如麻黍或多方解纍纍相綴
至如斗大者色煌煌明爛如黄金𥔢石最
上一體成塊大小不定亦光明而赤一體
如薑鐵矢之類又云今市人多以銗石爲

自然銅燒之皆成青焰如硫黄者是也此
亦有二三種一種有殻如餘糧擊破其中
光明如鑒色黄類𥔢石也一種青黄而有
墻壁或文如束針一種碎理如團砂者皆
光明如銅色多青白而赤少者燒之皆成
烟焰頃刻都盡今藥家多誤以此爲自然
銅市中所貨往往是此自然銅用多須鍛
此乃畏火不必形色只此可辨也
雷公云石髓鉛即自然銅也凡使勿用方
金牙其方金牙眞似石髓鉛若誤餌吐煞

人其石髓鉛色似乾銀泥味微甘如採得
先搥碎同甘草湯煮一伏時至明漉出攤
令乾入臼中搗了重篩過以醋浸一宿至
明用六一泥泥瓷合子約盛得二升已來
於文武火中養三日夜才乾便用蓋蓋了
泥用火鍛兩伏時去土抉蓋研如粉用若
修事五兩以醋兩鎰爲度
禹錫云按日華子云自然銅凉排膿消瘀
血續筋骨治産後血邪安心止驚悸以酒
磨服

衍義曰自然銅有人飼折翅雁後遂飛去
今人打撲損研極細水飛過同當歸没藥
各半錢以酒調頻服仍以手摩痛處
金牙





金牙味鹹無毒主鬼疰毒蠱諸疰生蜀郡如

金色者良
圖經曰金牙生蜀郡今雍州亦有之本經
以如金色者良而此物出於溪谷在蜀漢
江岸石間打出者内即金色岸摧入水年
乆者多黑葛洪治風毒厥有大小金牙酒
但浸其汁而飲之古方亦有燒淬去毒入
藥者孫思邈治風毒及鬼疰南方瘴氣傳
尸等各有大小金牙散之類是也
陶隱居云今出蜀漢似粗金大小如棋子
而方又有銅牙亦相似但外色黑内色小

淺不入藥金牙惟合酒散唐注打出者内
即金色岸摧入水乆者皆黑近南山溪谷
茂州維州者皆勝
日華子云味甘平治一切冷風氣暖腰膝
補水臟驚悸小兒驚癇入藥并燒淬去麤
汁用
禹錫云謹按藥性論云金牙石君治一切
風筋骨攣急腰脚不遂燒浸服之良
衍義曰金牙今方家絶不用以此故商客
無利不販賣醫者由是委而不用兼所出

惟蜀郡有之蓋亦不度也餘如經
金星石










金星石寒無毒主脾肺壅毒及主肺損吐血
嗽血下熱涎解衆毒今多出濠州又有銀星
石主療與金星石大體相似
圖經曰金星石生并州濠州寒無毒主脾
肺壅毒及肺損出血嗽血下熱涎解衆毒
又有一種銀星石體性亦相似採無時
衍義曰金星石銀星石治大風疾别有法
須燒用金星石於蒼石内外有金色麩片

銀星石有銀色麩片又一種深青色堅潤
中有金色如麩片不入藥玉人碾爲器或
婦人首飾餘如經
礞石治食積不消留滯在臟腑宿食癥塊乆
不差及小兒食積羸瘦婦人積年食癥攻刺
心腹得硇砂巴豆大黃荆三棱等良可作丸
服用之細研爲粉一名青礞石新定
薑石





薑石味鹹寒無毒主熱豌豆瘡丁毒等腫生
土石間狀如薑有五種色白者最良所在有
之以爛不磣者好齊州歷城東者佳
外臺秘要救急治乳癰腫如碗大痛甚取
白薑石搗末一二升用鷄子白和如餳傅
腫上乾易之此方頻試驗如雞子慮罪取
榆白皮和搗傅立差


衍義曰薑石所在皆有須不見日色旋取
微白者佳治丁腫殊效
井泉石





井泉石大寒無毒主諸熱治眼腫痛解心藏
熱結消去腫毒及療小兒熱疳雀目青盲得

大黄栀子治眼瞼腫得决明菊花療小兒眼
疳生翳膜甚良亦治熱嗽近道處處有之以
出饒陽郡者爲勝生田野間地中穿地深丈
餘得之形如土色圓方長短大小不等内實
而外則重重相疊採無時用之當細研爲粉
不爾使人淋又有一種如薑石時人多指以
爲井泉石者非是
圖經曰井泉石生深州城西二十里劇家
村地泉内深一丈許其石如土色圓方長
短大小不等内實外圓作層重疊相交其

性大寒無毒解心臟熱結消去腫毒及療
小兒熱疳不拘時月採
花乳石






花乳石主金瘡止血又療産婦血暈惡血出
陜華諸郡色正黄形之大小方圓無定欲服

者當以大火燒之金瘡止血正爾刮末傅之
即合仍不作膿潰或名花蕊石採無時
圖經曰花蕊石出陜州閿鄉縣體至堅重
色如硫黄形塊有極大者人用琢器古方
未有用者近世以合硫黃同鍛硏末傅金
瘡其效如神又人倉卒中金刃不及鍛合
但刮石上取細末傅之
别說云圖經玉石中品有花蕊石一種主
治與此同是一物
衍義曰花乳石其色如硫黄本經第五卷

中已著令出陜華間於黄石中間有淡白
點以此得花之名今惠民局花乳石散者
皆是此物陜人又能鎸爲器圖經第二卷
中易其名爲花蕊石是却取其色黄也更
無花乳之名慮歲乆爲世所惑故書之
不灰木






不灰木大寒主熱痱瘡和棗葉石灰爲粉傅
身出上黨如爛木燒之不然石類也
圖經曰不灰木出上黨今澤潞山中皆有
之蓋石類也其色青白如爛木燒之不然
以此得名或云滑石之根也出滑石處皆
有亦名無灰木採無時今處州山中出一
種松石如松榦而實石也或云松乆化爲
石人家多取以飾山亭及琢爲枕雖不入
藥然與不灰木相類故附之

陳藏器云不灰木要燒成灰即斫破以牛
乳煮了便燒黄牛糞燒之成灰中和二年
於李宗處見傳
丹房鏡源云不灰木煮汞
禹錫云大寒無毒
蓬砂










蓬砂味苦辛暖無毒消痰止嗽破癥結喉痹
及焊金銀用或名鵬砂(新補見日華子)
圖經曰文具硇砂條下
衍義曰蓬砂含化咽津治喉中腫痛膈上


痰熱初覺便治不能成喉痹亦緩取效可
也南番者色重褐其味和其效速西戎者
其色白其味焦其功緩亦不堪作焊
鉛霜冷無毒消痰止驚悸解酒毒療胸膈煩
悶中風痰實止渴(新補見日華子)
圖經曰文具鉛條下
十全博救方治鼻衄方鉛白霜爲末取新
汲水調二字
簡要濟衆方治室女月露滯澀心煩恍惚
鉛白霜細研爲末每服一錢温地黄汁一

合調下生乾地黄煎湯調下亦得
衍義曰鉛霜圖經已著其法治上膈熱涎
塞塗木瓜失酸味金剋木也
蛇黄





蛇黄主心痛疰忤石淋産難小兒驚癇以水

煮研服汁出嶺南蛇腹中得之圓重如錫黄
黑青雜色
圖經曰蛇黃出嶺南今越州信州亦有之
本經云是蛇腹中得之圓重如錫黄黑青
雜色注云多赤色有吐出者野人或得之
今醫家用者大如彈丸堅如石外黄内黑
色二月採云是蛇冬蟄時所含土到春發
蟄吐之而去與舊說不同未知孰是
今注蛇黄多赤色有吐出者野人或得之
唐本先附


禹錫云謹按日華子云冷無毒鎭心如入
藥燒赤三四次醋淬飛研用之
古文錢平治翳障明目療風赤眼鹽滷浸用
婦人横逆産心腹痛月隔五淋燒以醋淬用
(新補見日華子)
圖經曰文具鉛條下
陳藏器云大錢錢注中陶云不入用按錢
青者是大錢煮汁服主五淋磨入目主盲
瘴膚赤和薏苡根煮服主心腹痛煮比輪
錢以新汲水投服之又主時氣含青錢又

主口内熱瘡以二十文燒令赤投酒中服
之立差又主婦人橫産
衍義曰古文錢古銅焦赤有毒治目中瘴
瘀腐蝕壞肉婦人横逆産五淋多用非特
爲有錫也此說非是今但取景王時大泉
五十及寳貨秦半兩漢莢錢大小五銖吴
大泉五百大泉當千宋四銖二銖及梁四
柱北齊常平五銖爾後其品尚多如此之
類方可用少時常自患暴赤目腫痛數日
不能開客有教以生薑一塊洗淨去皮以

古青銅錢刮取薑汁就錢棱上點初甚苦
熱泪蔑面然終無損後有患者教如此點
往往疑惑信士點之無不獲驗一點遂愈
更不可再作有瘡者不可用
冬灰味辛微温主黑子去疣(音尤)息肉疽蝕疥
瘙一名藜灰生方谷川澤
陶隱居云此即今浣衣黄灰爾燒諸蒿藜
積聚煉作之性亦烈又荻灰尤烈欲銷黑
痣疣贅取此三種灰和水蒸以點之即去
不可廣用爛人皮肉

衍義曰冬灰諸家止解灰而不解冬亦其
闕也諸灰一烘而成惟冬灰則經三四月
方徹爐灰既曉夕燒灼其力得不全燥烈
乎而又體益重今一䙝而成者體輕蓋火
力劣故不及冬灰耳
銅礦石味酸寒有小毒主丁腫惡瘡驢馬脊
瘡臭腋石上水磨取汁塗之其丁腫末之傅
瘡上良(今按别本注云狀如薑石而有銅星熔取銅也唐本先附)
銅弩牙主婦人産難血閉月水不通陰陽隔
塞

陶隱居云即今人所用射者爾取燒赤内
酒中飲汁得古者彌勝
禹錫云按日華子云平微毒
特生礜石味甘温有毒主明目利耳腹内絶
寒破堅結及鼠瘻殺百蟲惡獸乆服延年一
名蒼礜石一名鼠毒生西域採無時火煉之
良畏水
陶隱居云舊鸛巢中者最佳鸛常入水冷
故取以壅卵令熱今不可得惟用岀漢中
者其外形紫赤色内白如霜中央有臼形

狀如齒者佳
握雪礜石味甘温無毒主痼冷積聚輕身延
年多食令人熱
唐本注云岀徐州西宋里山入土丈餘於
爛土石間黃白色細軟如麵一名化公石
一名石腦煉服别有法唐本先附
梁上塵主腹痛噎中惡鼻衄小兒軟瘡唐本
先附
日華子云平無毒
禹錫云按藥對云梁上塵微寒

土陰孽味鹹無毒主婦人陰蝕大熱乾痂生
高山崖上之陰色白如脂採無時
陶隱居云此猶似鍾乳孔公孽之類故亦
有孽名但在崖上爾今時有之但不復採
用
車脂主卒心痛中惡氣以温酒調及熱攪服
之又主婦人姤乳乳癰取脂熬令熱塗亦和
熱酒服今附
禹錫云謹按陳藏器云車脂味辛無毒主
鬼氣温酒烊令熱服之

釭中膏(音工)主逆産以膏畫兒脚底即正又主
中風發狂取膏如鷄子大以熱醋攪令消服
之(今附)
千金方治妊娠腹中痛燒車釭脂末内酒
中服亦治咳嗽
煅竃灰主癥瘕堅積去邪惡氣
陶隱居云即今鍛鐵竈中灰爾兼得鐵力
以治暴癥大有效也
陳藏器云竈突後黑土無毒主産後胎衣
不下末服三指撮暖水及酒服天未明時

取驗
淋石無毒主石淋此是患石淋人或於溺中
出者如小石水磨服之當得碎石隨溺出(今附)
禹錫云謹按日華子云淋石煖
方解石味苦辛大寒無毒主胸中留熱結氣
黃疸通血脉去蠱毒一名黄石生方山採無
時惡巴豆
陶隱居云按本經長石一名方石療體亦
相似疑是此也
唐本注云此石性冷療熱不减石膏也

蒼石味甘平有毒主寒熱下氣瘻蝕殺禽獸
生西域採無時
陶隱居云俗中不復用莫識其狀
石蠶無毒主金瘡止血生肌破石淋血結摩
服之當下碎石生海岸石傍狀如蠶其實石
也(今附)
禹錫云謹按藥訣云石蠶味苦熱有毒
石腦油主小兒驚風化涎可和諸藥作丸服
宜以瓷器貯之不可近金銀器雖至完密直
爾透之道家多用俗方亦不甚須(新定)

白瓷瓦屑平無毒主婦人帶下白崩止嘔吐
破血止血水摩塗瘡滅瘢定州者良餘皆不
如唐本先附
烏古瓦寒無毒以水煮及漬汁飲止消渴取
屋上年深者良唐本先附
禹錫云按藥性論云烏古瓦亦可單用煎
湯服解人中大熱
玉井水味甘平無毒乆服神仙令人體潤毛
髮白出諸有玉處山谷水泉皆有猶潤於草
木何况於人乎夫人有髮毛如山之草木故

山有玉而草木潤身有玉而毛髮黑異類云
崑崙山有一石柱柱上露盤盤上有玉水溜
下土人得一合服之與天地同年又太華山
有玉水人得服之長生玉既重寳水又靈長
故能延生之望今人近山多壽者豈非玉石
之津乎故引水爲玉證
秋露水味甘平無毒在百草頭者愈百疾止
消渴令人身輕不饑肌肉悦澤亦有化雲母
成粉朝露未晞時拂取之柏葉上露主明目
百花上露令人好顔色露即一般所在有異

主療不同
甘露水味甘美無毒食之潤五臟長年不饑
神仙縁是感應天降祐兆人也
梅雨水洗瘡疥滅瘢痕入醬令易熱沾衣便
腐浣垢如灰汁有異他水江淮已南地氣卑
濕五月上旬連下旬尤甚月令土潤溽暑是
五月中氣過此節已後皆須曝書漢崔寔七
夕曝書阮咸焉能免俗蓋此謂也梅沾衣皆
以梅葉湯洗之脱也餘并不脱
醴泉味甘平無毒主心腹痛疰忤鬼氣邪穢

之屬并就泉空腹飲之時代升平則醴泉涌
出讀古史大有此水亦以新汲者佳止熱消
渴及反胃腹痛霍亂爲上
甘露蜜味甘平無毒主胸膈諸熱明目止渴
生巴西絶域中如餳也
漢武帝立金莖作仙人掌承露盤取雲表
之露服食以求仙
水花平無毒主渴遠行山無水處和苦栝蔞
爲丸朝預服二十丸永無渴亦入殺野獸藥
和狼毒皂莢礬石爲散揩安獸食餘肉中當

令不渴渴恐飲水藥解名水沫江海中間久
沫成乳石故如石水沫猶軟者是也
生熟湯味鹹無毒熬鹽投中飲之吐宿食毒
惡物之氣臚脹欲爲霍亂者覺腹内不穩即
進一二升令吐得盡便愈亦主痰瘧皆須吐
出痰及宿食調中消食又人大醉及食瓜果
過度以生熟湯浸身湯皆爲酒及苽味博物
志云浸至腰食苽可五十枚至脛頸則無限
屋漏水主洗犬咬瘡以水澆屋檐承取用之
以水滴檐下令土濕取土以傅犬咬處瘡上

中大有毒能消瘡毒惡疾


圖經衍義本草卷之六






