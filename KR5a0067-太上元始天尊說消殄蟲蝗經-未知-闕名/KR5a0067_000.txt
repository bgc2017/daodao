








太上元始天尊說消殄蟲蝗經
爾時
元始天尊在大羅天上玉京山中爲諸大衆
廣宣妙法時有太極真人長跪端簡上白
天尊言曰伏見天下人民耕桑爲本養育身
形須藉田蠶近代以來蟲蝗競起水旱不調
侵損苗稼天下萬民悽惶憂懼男女悲哀无
處祈禱人民躬詣名山祭拜全无所應蟲蝗
不滅雨澤未期不知凡夫積何罪業所求无
應惟願

天尊特賜開悟天尊曰吾見天下人民每年
豐熟之時全无敬信不荷三光將其穀未賤
慢雞踏狗踐抛散糞穢非爲使用並无護惜
皆是乾象觀見天下人民不生敬信致今蟲
蝗水旱所見如斯今得真人所奏吾甚欣然
謹遣五帝大魔三元官屬六甲神將五嶽四
瀆風伯雨師雷公電母二十四炁神君洞府
名山八大龍王五榖精靈一切龍神今於下
界收攝蟲蝗使風調雨順天下萬民改惡從
善宜於宫觀靈壇仙靖洞府之中建立道場

安排真像或一日二日乃至七日齊心精潔
焼諸名香行道念誦經文設齋醮祭上告乾
象星宿尊神作大福利乃得蟲蝗消殄雨順
風調五榖秀成倉庫盈滿人民歡樂國土太
平衣食自然
天尊乃說偈曰
人生不積善災厄所來侵耕種不專勤
蟲蝗水旱臨杳㝠難可測恍惚不知尋
人生若敬童萬禍不來侵衆生行慈孝
天然福果因如斯敬大道歳歳保豐登

天尊說是頌畢及諸大衆太極真人等一切
稽首歡喜踊躍作禮而退信受奉行


太上元始天尊說消殄蟲蝗經





