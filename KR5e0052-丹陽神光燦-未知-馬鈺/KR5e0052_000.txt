








丹陽神光燦序連一
道在邇而求諸遠事在易而求之難者此世
之常情至於目擊而存不言而諭此上士之
趣實丹陽先生得之也先生以先覺之眀開
發愚徒穎悟後進其有不逮者又從而指示
之誠猶皓月流天纖悉皆蒙顯焕心燈在體
熱惱咸得清凉先生又作神光燦百首俾使
歌揚紬繹互相警策云爾嗚呼先生其化人
之心也深念人之意也重豈不若菩提寶樹
布清影於恒沙般若神丹濟塵勞於苦海者

歟姑以鄙言序其首大定乙未重九日筠溪
野叟甯師常謹序









丹陽神光粲
崑嵛馬𤤴撰
滿庭芳
立門户内持
全真門户清浄根源住行坐卧歸元日用時
時擒捉意馬心猿常行無憎無愛便施恩先
復讎冤下手處鍊沖和修補有漏之園瑞
氣祥光深處收神水徐徐自没潺湲紅錦蛇
兒雖小閑視靈黿兩般混成一物現元初性
月團圓恁時節禮重陽師父太原

立誓狀外戒
專燒誓狀謹發盟言遵依國法爲先但見男
兒女子父母如然永除氣財酒色棄榮華戒
斷鯉羶常清静更謙和恭謹無黨無偏布
素婪躭度日飢寒後須憑展手街前不得貪
財誑語詐做高賢常懷慎終如始遇危難轉
要心堅如退道願分身萬段永鎮黄泉
重陽真人昇霞之前
重陽師父遇吕真人養成神内之神心起慈
悲不住開闡良因時時出神入夢化人人要

出迷津登州北有布王曾見海裏騰身華
表巨才高氏在東牟郊外或見其真曾共南
京針李中都開罇當初幻軀在日尚如斯出
現頻頻況今也得成蟬蜕永占長春
重陽真人昇霞之後
重陽師父預指南京果然得赴蓬瀛四假凡
軀棄下真性超昇濬儀橋邊出現勸臧公早
做修行垂教語遮性命事大名利休争更
有丹州大薛在終南一遇端的分明劉蔣張
翁得藥身體康寧昆明池西人見向空中舞

袖輕輕因得道做神仙久視長生
詠和師叔辭世
和公師叔猛悟良緣棄官納印休權遠俗終
南山下菴蓋茅椽身披麻衣紙襖樂清閑笑
傲林泉懷美玉便韜光隱跡二十餘年因
甚山侗侍奉遇風仙曾説活底神仙端的非
常辭世滿室祥煙經年忽然空裏便貽予畫
釣詩篇專誡我莫教失見休要誇玄
謝咸陽王法師
山侗入道遠離巢窩專心一志如何决要煙

消火滅保養沖和誰知因而借宿稍相違便
起風波傷功行起無明怪劣詩曲嘲他驀
想從前自呪將身比驢牛象馬駞騾追悔無
由不免放傚廉頗專專負荆謝罪望吾師痛
撻則箇琢磨過免教真性再見閻羅
邀姚公書
山侗稽首自别姚仙思心度日如年即此清
清雨霽遍潤芝田伏惟神明協相處安閑法
體翛然鈺如昨荷尋常留念書信相傳輒
有微言相懇譚仙去相邀鶴羽翩翩儻若携

雲光訪感激難言些兒閑中閑事待賢來面
罄不宣山侗拜上玄中玄玉座前
寄馬行街董公書
山侗稽首董公道偉自違清論三歲渴德之
懷筆舌豈能盡意伏想邇來法候愈沖和燕
居無滯子今則處環墻養拙毋勞齒記幸
遇便風經過把狂吟尺牘通爲一寄歲月堂
堂歸去有如流水性命速宜了幹啓虔誠幸
恕僣易山侗拜董公道偉及諸道契
贈劉守初

道家活計少説些箇清閑一味無過竝没攀
緣愛念俗事相魔逍遥水雲自在任東西日
月如梭忺遊歷便携笻趿履頂笠披蓑不
論天涯海畔飍飍地如癡似醉狂歌外即雖
然踈散内養沖和神丹一朝鍊就放霞光萬
道非多恁時節禮拜風仙直上大羅
贈朱官人張書表
諸公聽我自有神京罏中亦有蓬瀛五色霞
光上下來往飛昇識得水雲活計更無勞足
力遊行固性命便般般打過有甚閑爭好

事先人後己守清虚營養一點靈明應物真
常自在動止安寧一朝功成行滿去朝元雲
步身輕真了了似重陽師父無滅無生
贈爨公
蓬頭垢面秘奥埋名頤神養氣忘形並没纖
塵挂染意靜心明逍遥自然快樂握玄機修
進長生清閑處管勝如火院苦海冤坑卧
月眠雲弄斗調龍虎嬰嬌女奼堪憑斡運飛
金走玉杳杳冥冥靈光一點來往現元初妙
相身輕乘鸞鳳指蓬瀛路上前行

贈權知微
因何絶利爲甚忘名曾觀五嶽真形玉性如
珠似印燦爛光明從斯假軀識破便灰心更
不勞生尋出路恐靈光一點落在迷坑割
斷攀縁愛念搜玄妙無中捉箇爲憑静静清
清湛湛杳默昏冥功成七還九轉挂仙裳鶴
羽輕輕朝元去指瑶臺閬苑雲行
贈駱先生劉石二先生
諸公學道莫學奇怪無爲無作無賽百不歌
中四句偈内持戒身心木雕埿捏遇千魔萬

難不採常寧耐常寧耐常耐寧耐寧耐悟
徹觀天之道執天行關要自是交泰常處真
常常應常静常在真常真懽真樂現真如超
越三界真無壞真無壞無壞無壞
寄段録事孫助教道友等
諸公學道略聽予言如同幹句家緣試看登
杆踏索走馬行船何曾説辛道苦遇艱難轉
轉心堅忘危險更忘身忘命忘後忘前不
管傍人冷笑慇懃地常常謹謹專專假是蘇
秦陸賈説不迴肩人能如斯向道可搜真搜

妙搜玄無不悟又何愁不做神仙
贈王知玄
見孫枷杻妻妾干戈惺惺靈利邪魔蝸角蠅
頭名利寵辱驚多尋思上牀鞋履到來朝事
節如何遮性命柰一宵難保争箇甚麽好
伴山侗馬鈺松峰下逍遥醉舞狂歌膝上琴
彈碧玉調格沖和罏中養成大藥現胎仙舞
袖婆娑恁時節禮風仙同上大羅
臧劉石公獻石羊索詞
拔山舉鼎射虎穿揚難同般運青羊悟得玄

中玄妙豁豁洋洋自然如癡似醉遠人情風
害猖佯環堵裏且埋光隱跡豈望名揚但
願人人似我内行持雲水恣意飄颺金木隨
波流轉火運炎煬自是虎龍交戰吐神珠結
正晶晹恁時節駕雲軒歸去同禮重陽
贈徐道淵
猛抛俗海一志投玄全真清靜爲先心上無
思無慮無黨無偏無中得些雅趣守清貧度
日隨緣自然理筭從今至古罕有人言惟
有神翁苗裔能承當身中自是周圓海底靈

龜靈口靈吸靈泉靈光復噴絳闕結金丹一
顆新鮮無生滅與山侗共禮風仙
贈宋先生
休誇當貴莫騁榮華無常事緊堪嗟休學雲
陽朱判利鏁名枷好繼風仙悟道棄家緣仙
路無差長久志鍊凡心似玉絶盡纖瑕度
日唯憑乞化憨憨地逍遥雲水生涯常處常
清常靜常有黄芽無中功成九轉現胎仙手
掌靈砂恁時節與山侗同步煙霞
贈張小仙

松峯之下閑飲刀圭薦盃火棗交梨撫動心
琴鸞鶴上下争飛虎龍一齊哮吼便諕迴六
賊三尸陰魔散覺天清地靜日月輝輝斡
運金光玉艷聚祥煙瑞氣結正嬰兒體挂仙
裳足履霞彩雲霓口稱不生不滅指蓬瀛路
上堪歸遮些箇道家活計説與人知
贈長安徐先生
一明玄理二曜交宫三才四象究窮通五彩
霞光來往清雨濛濛六慾七情滌盡八衢流
運轉迴風九竅内十分顛倒顯現真功十

極晴空虚白九重門開闡金玉重重八色瑠
璃洞裏卧虎眠龍七寶花開六出五方中四
位歸宗三光照二儀相從一箇神翁
贈姜師兄
持功打坐禮土哦吟飡霞辟穀看經符水精
專存想嗽咽勞形多迷房中之術服還元水
火爲憑且不罪遮般般功法錯了修行若
悟無爲大道絶攀緣愛念喜怒塵情意静心
清精秘氣結神凝自然性停命住起真慈功
行雙成金童詔便携雲跨鳳得赴蓬瀛

贈衆道友
色財粘惹如漆如膠要他清爽爻爻那更名
韁怎解利鏁難敲終日憂兒愁女又何曾暫
展眉梢火院裏把身軀陷了如炙如炮若
悟無常事緊將恩愛塵緣猛烈俱抛物外逍
遥性命便是知交日用心清意靜看雲濤龍
虎咆哮神光燦現本來面目天地難包
寄興平杜公
星移斗轉四時交换無人暫時思筭恰做嬰
童不覺漸爲老漢酒色氣財歷遍好休心也

好捨𢬵好迴首好把元初事好生了幹奉
勸疾些下手恐閻羅不測差鬼叫唤早與丘
劉譚馬物外爲伴靜意清心徑路便名爲長
生彼岸神光燦跨青鸞歸去天地難管
勸道友
憐妻愛妾憂兒愁女一心千頭萬緒競利争
名來往豈曾停住如蜂採花成蜜謂誰甜獨
擔辛苦迷迷地似飛蛾投火好大暮故上
啓阿爺老子火坑中誰是留心憫汝箇箇唆
賢貪愛他享富貴死來無人肯替願迴頭疾

些省悟歸物外處無爲清静便是仙路
寄零口孫可道
幻軀模樣走骨行丘筭來騁甚風流父母生
你之處殺你因由奉勸疾些識破戀兒孫有
甚程頭早迴首把家緣撇下物外真修一
箇無爲清靜是仙家秘訣大道機謀憑此行
持何必身外搜求自然汞鉛易結九還丹數
日全周神光燦乘羽輪飊駕直入瀛洲
贈姜王二先生
人人學道次叙須知始初屏子休妻次則離

家乞食無作無爲但見老人童稚便須當禮
樂先施行大善但生心舉意念念慈悲挫
鋭摧强忍辱把攀緣愛念莫起些兒自是靈
臺漸瑩與道相宜山上赤龍汞繞海中間黑
虎鉛圍大丹熟指蓬瀛跨朵雲歸
贈趙抱玄
抱玄遠俗不戀榮華恬然滋味無加一片閑
心物外别有生涯無爲自然清静結些兒密
妙堪誇丹田内便拍塞塞地白雪黄芽内
有真陽鍛鍊把元初根蔕復變靈砂得見通

明真性似玉無瑕功夫十分圓備訪蓬瀛步
步煙霞空虚裏有金童玉女迎入仙家
贈姚玄玉
道家活計坦蕩蓑衣住行坐卧相宜悟徹清
貧快樂絶盡狐疑生涯逍遥自在水雲遊海
角天涯無繫絆縱閑閑來往有甚歸依把
握玄中妙趣除心病修鍊有似良醫誰信男
兒有孕不可思議結氣神凝命住産胎仙超
越九嶷恁時節顯朝元歸去容儀
贈嚴公

昨宵夢裏幸遇重陽授予秘密仙方杳杳冥
冥恍惚太白其黄便是刀圭顔色往來流飲
似瓊漿成丸彈服之一粒八脉安康
携執增添剛刃生光彩輝輝晃耀明堂諕得
邪魔鬼魅遠遠潜藏自然化生兒現跨青鸞
得赴蓬莊遮玄妙示同流各要消詳
寄鄠縣晏公及道衆
山侗馬鈺閑吟閑詠不是誇彊逞俊謂見人
居火院受苦不忍時時詩詞勸化啓丹誠闡
開玄徑常哭告望人人迴首箇箇聽信割

斷情韁慾索歸物外無縈無繫無病自在清
閑快樂修完性命一朝功成行滿有金童持
詔邀請如此事柰人人不肯折了伊甚
贈塗山于先生
閑閑搜獲人家兒女生前住在何處有甚親
親恩愛與他相聚生死不相替代甚勞勞爲
他辛苦還省悟便須當拆火拂袖歸去雲
水恣情遊歷無縈繫自然忘機絶慮三疊心
琴引動姹嬰歌舞虎龍一齊蟠繞結金丹轉
增開悟積陰德行功圓真師來度

贈淳化染何先生
染家爲作閑閑思忖講些是非試聽攬下綾
羅紈綺滿樁一甑緣甚鍊教傷熟爲惜他顔
色故恁染軸了更須碾砑且圖光瑩抛散
水漿無限遇人來取要即當便認解了瑕頭
纏縛自然見姓恰如修行一著無縈繫可觀
真性常清静顯神光燦燦有準
寄興平張先生
超然悟道怡然捨俗寧肯泥拖水漉决烈迴
頭趖了恩山愛獄堪爲風鄰月伴與雲朋霞

友相逐無繫絆在人間先占半仙之福那
更真修真鍊得逍遥自在澄心遣慾漸覺溪
田芝草異香馥郁虎龍繞蟠何處在丹鑪變
成金玉神光燦赴前程蓬萊寶陸
贈汝車趙三仙
休言嗽咽莫説存想吞霞服氣虚妄打坐持
功抽手挽脚勞穰採戰神丹散失服還元水
火不當端的處是無爲至理最堪倚仗心
好逍遥快樂做逍遥快樂常教豁暢神好清
閑供應清閑坦蕩沖和自然成寳得亘初一

點明朗神光燦現本來面目模樣
贈陳公王先生
逍遥自在雲水遨遊身如不繫孤舟坦蕩無
拘無管無喜無憂時時恣情歌舞任傍人笑
□飍飍清貧志且隨緣度日誓不貪求處
世虚空相似如蓮花不著水之蹤由便把三
壇等施六度齊修自然果圓無漏心清静超
彼優游稽首禮無上尊聖佛道仙儔
師叔和公昇霞之後有臨潼縣開綵
帛鋪張公久患治療不痊忽一夕夢

見師叔説以藥餌治療之法問其姓
氏乃終南和先生也覺來依此服餌
其病自愈至甲午歲重九日張公親
詣師叔墳前燒香禮謝及立碣安于
墓塔之上因以詞贈之
和公師叔昇霞之後奇哉妙矣希有醫可臨
潼必死張公道友神仙不求人報望賢家省
悟迴首誰知道却遠來地肺燒香胡走作
箇小詞奉勸譬無常决烈疾些拂袖物外降
心修鍊虎龍交媾一朝行功圓滿九還丹自

然成就神光燦跨鸞歸謝師拯救
贈皇甫先生
始初一著仙凡争交須知鬭敵爻爻俗意俗
心力大投漆投膠真心裂來周正免火坑裏
面身炮牢把捉切隄防失脚身卧荒郊若
悟無常不測仗慧刀剛志戰退猿猱自是心
清意靜龍虎咆哮神氣湛澄凝結大丹成天
賜仙袍駕雲去赴蓬萊宴賞蟠桃
贈于九臯先生
休言百歲七十者稀那更不測之期閑想妻

男自己總是行屍眼前榮華境界是昏迷性
命根基如省悟把家緣撇下物外修持靈
利翻成懵懂便蓬頭垢面密護玄機真息綿
綿祥瑞遍滿華夷欲赴蓬萊徑路仗三千功
滿雲歸神光燦與大仙相聚有甚虧伊
贈湖口王先生
山侗謹勸名利人人只知富貴安身豈悟吾
門一著出世根因虎龍交馳鳳闕更無中嬰
姹成親誰信道並不忓凡俗夫婦婚姻金
木三般間隔用玄機斡運混合成真頓覺男

兒懷孕不神而神性命不由天地自心知永
占長春神光燦跨雲歸參禮洞賓
贈姚元明
榮華不藉富貴不戀妻男任交生怨萬事俱
忘一志十分修鍊心意常清常静覺壺中天
開地展堪賞翫見龍蟠虎繞坎離宫殿或
變嬰嬌女姹向明堂便把翡翠簾捲祥瑞中
間認得本來頭面手擎金丹大藥顯無爲功
成九轉神光燦便跨鸞奔赴瓊宴
贈三水縣三老先生

志當堅確性常柔弱心猿意馬牢縛愛慾塵
情俗念一齊拂却過去未來事理莫尋思更
休計度居物外守清貧瀟洒莫嫌寂寞慎
勿憂愁衰老如有病心中轉生歡樂若是臨
行好弱境界休著常守真常無伴得靈明自
然輝霍神光燦管惺惺洒洒超昇碧落
贈寧海顔先生
降心一著有些法度要你自心省悟閑想骷
髏模樣緣甚作做因貪氣財酒色損精神墮
於惡趣如恐怖管不須擒捉自然得住覺

照心開坦蕩見浮名浮利如無歸素内外倒
顛顛倒道家活路觸來不摇不動遮本來一
點堪顧神光燦上九霄跨雲歸去
贈路宿劉先生
伊予同里自來交契各貪浮名浮利總悟無
常物物般般捐棄予先别離寧海又繼而賢
來關裏願同志更同心同德同搜玄理慎
勿攀緣愛念便寧心寧意全神養氣塵世之
中不染不著爲最慇懃完全功行常清静有
些消息神光燦潑焰焰焰地是你真底

贈文登小王先生
身爲環堵重封重鏁無著無漏無破閑裏尋
閑閑中有閑功果常守常清常静便獨行獨
坐獨卧忘機狡更忘名忘利忘人忘我朴
實實心實做把多疑多惑多多打過得得來
來得得得箇甚麽真如如如不動覺靈明靈
靈則箇真消息是真真相濟真仙來賀
贈醴泉縣任公
任公决烈也待風流專心道上搜求子細研
窮何者名爲真修認正即心是佛除心外匪

是良由無别法便澄心遣慾捉住猿猴心
上纖毫不挂更那堪時復閑想骷髏自是心
忘境滅真性優游常常心懷側隱起真慈功
行圓周神光燦向大羅恣意雲遊
贈醴泉吴郎中
黄金滿屋白玉盈房兒孫羅列成行饒你般
般遂意難免無常要脫輪迴生滅除非是雲
水溪傍常清浄也不須禮念只爇心香倣
傚風仙了道繼史公歸逝豁豁洋洋兩箇神
仙盡是與你同鄉即非遠年傳説是邇來親

見嘉祥但放下便管教雲步蓬莊
贈淳化老喬先生
頓抛世網猛跳迷坑物外兀兀騰騰恰似孤
雲野鶴來往縱横遮枚清貧懶漢謝心神不
肯勞生無染著另偎偎拈的做著修行藏
伏聰明智慧肯争頭競角妬賢嫉能萬事俱
忘清静天地歸寧三田自然結寶現胎仙當
面澄澄神光燦指蓬瀛便是前程
贈于瓦𤮴先生
有榮有辱有利有害有喜有憂相待有得有

失自是有成有敗爲人有生有死但有形必
然有壞休著有自古來著有有誰存在好
認無爲無作道無清無念無憎無愛無我無
人無染無著無礙無心能消業障遮無無人
還悟解無中趣得無生無滅超越三界
贈濰州苗先生
休誇美貌休誇年少休誇惺惺傻俏休要誇
張能運心機姦狡休誇多才多藝更休誇善
躭家小休誇衒也休誇富貴比賢校少閑
想輪迴生死閑閑看丹經子書莊老閑裏尋

閑自是通玄明奥閑中澄心養氣用閑功鍊
成真寶得閑趣做清閑仙子最好
贈喬李郭三仙
修行之士不在居山勿勞環堵彎跧何必驅
驅來往遠遠相參休要持功打坐又何須耕
種艱難休勞苦更不須出藥博换衣飡看
你留心何處但無些染著打破般般好向廛
中展手乞覓餘殘閑看浮名浮利嘆死生灰
了心間忘塵念管將來位列仙班
贈趙雷二先生

聽予叮囑休𢛄飢寒休執外樂歌歡休做風
狂九伯諂詐多般休起無明業火更休思名
利相干休心急也休迷休執休受人謾只
守平常度日處無爲清静自是長安大道沖
和真氣全在心閑欲要性停命住萬縁消自
結金丹神光燦定將來雲步仙壇
贈杜公及衆道友
懃懃香火謹謹看經專專供養他人種種作
福惟恐失了人身明明將來富貴柰區區販
骨艱辛終何濟願人人聽勸别有良因拂

袖歸於物外占逍遥自在燕處申申相結雲
朋霞友風月親親斡運亘初一點鍊本來真
箇真真神光燦做長生久視人人
贈宋何二先生
捨家學道争柰心魔心中憎愛尤多心意如
猿如馬如走如梭心生塵情競起縱頑心不
肯消磨心念惡罪皆因心造怎免閻羅奉
勸專降心意把勝心摧挫如切如磋心若死
灰自是神氣冲和真心無染無著起慈心更
没偏頗心念善道皆因心造超越娑婆

贈曹八先生
妙玄易解心意難善窮究如何長便牢捉牢
擒争柰馬猿跳健十二時中返倒鬭唆人生
情起念當發願便至死來來與他征戰饒
你十分顛傻却怎禁堅志專專鍛鍊達悟知
空自是内觀不見纔方生育天地藥鑪中日
月運轉常清静聖功生神眀出現
看清静經因作是詞贈徐司判
孤眠獨處不迷外境常常留心内認悟徹男
清女濁男動女静即非世間男女是無中些

兒結正誰信道却元來便是自家性命捉
住遮般妙趣便澄心遣慾絶乎視聽杳杳冥
冥恍恍惚惚相應其中有精有物覺男兒自
然懷孕常清静産胎仙出現有準
贈道友徐司判
名韁相引别離登州遠來積石時秋司判美
任止是一載因由纔到瓜期相逼豈都無行
色憂愁嘆往復是八千餘里畢竟何求好
學淵明解職傚海蟾納印慷慨雲遊相繼神
翁决烈物外真修保養先天之物運自然火

鍜丹丘功行滿駕祥雲趨赴瀛洲
贈零口康先生
人人學道箇箇心急急要妙玄端的搜索刀
圭鉛汞洞天月日採訪木金間隔緊搜求天
機秘密聽予勸遮異名異相且休尋覓先
斷氣財酒色把塵心俗念速當洗滌萬事俱
忘精氣自無走失心清自然明道萬神靈自
通消息能如此望蓬萊三島咫尺
贈武功薛先生
同流相聚遞相覺察須當外搜内刷鬭做修

行有若爭頭競角見賢思齊休妬把神珠時
時擦抹如開悟便宜乎先覺覺乎後覺更
且聽予重勸論修行全在無爲絶學莫使塵
縁間隔本來素朴浄清能分真假自然明道
非遥邈功夫到達幽微神仙掌握
贈韓四機宜
機宜韓氏不就承廕無心進修舉業惟恐名
韁相引無休無歇更有一般高見鼓盆歌轉
生歡悦常落魄訪村盃閑飲不拘時節不
管兒孫生計便拖條藜杖遠離巢穴經載忘

歸惟好嘲風詠月稍似山侗活路儻留心搜
尋秘訣轉開悟做真修仙班同列
贈吴和綱先生
外功外行作福因由不如身内真修調養真
鉛真汞上下交流山前金龍嬉戲大海中玉
虎遨遊便警動遮無形無影嬰姹綢繆走
上靈臺對舞更不須啓口瓷意歌謳爛飲刀
圭醉卧寶藏瓊樓結成胎仙踴躍引青鸞穩
駕神舟歸蓬島有金童邀赴瀛洲
化胡了仙兄弟(四首)

三尸調引六賊迷惑自然鬭亂魂魄鎮日爭
財競氣戀酒貪色舉意先存已便縱心機更
不釐勒呆老子你身軀有限騁甚標格壽
數休言百歲從今古人生七十難得計日都
來二萬五千二百那堪夜消其半更隄防一
著不測如省悟從山侗不爲凡客
心往意亂歌迷酒惑損傷三魂七魄不顧危
亡一向貪戀財色追陪花朋酒友便聯鏕誇
衒玉勒宴賞處向笙歌叢裏賣弄俊格縱
有石崇富貴遮朱顔緑鬢怎生留得止是行

屍走骨呆老九伯時間榮華雖好柰無常之
事怎測如省覺做修持非凡賓客
家緣猛棄更不疑惑辨認陰魂陽魄咄出尸
蟲屏盡氣財酒色好事先人後己做憨憨有
似彌勒修大道處無爲無作漸通妙格物
外逍遥自在真懽樂清中靜中招得功累三
千更要行滿八百時時運行日月遮些兒他
人難測真了了便得爲蓬萊仙客
般般識破物物難惑自然安魂定魄視聽如
聾如瞽絶盡聲色身心逍遥自在没家緣恩

愛繫勒無爲作乞殘餘度日無恥無挌遊
歷恣情坦蕩似孤雲野鶴有誰管得不羨榮
華富貴革車三百終日澄心遣慾覺玄機密
妙易測功行滿做十洲三島真客
夢中見珍寳不知其數至于衣襟盈
滿次有玄中子姚先生引章臺街趙
公父子入予環堵談話之次忽聞鐘
響人皆慘然于是趙公跪告詩詞方
受紙筆撒然覺來遂作神光燦半首
叙夢中之事録呈堂下道友翌日却

有雲中子蘇先生引夢中所見者趙
公至言斯人新悟道專投全真堂下
修行渠見其詞不勝忻忭乞綴後篇
昨宵夢見遍地黄金珍珠瑪瑙盈襟滿目珊
瑚琥珀玉樹瓊林驀聞不時鐘響諕人人各
有灰心天水子便前來稽首索我清吟接
得花牋象管方吟詠夢迴誰是知音幸有清
風皓月悦我心琴些兒的端妙處看何人有
分搜尋如同志定將來雲安高岑
和靄戒師師父

戒師和尚可稱吾徒明禪悟道通儒子細研
窮正覺並没差殊温良恭儉讓禮生老病死
苦嗟吁當修進鍊木金水火土證無餘三
教門人省悟忘人我宜乎共處茅蘆物外玄
談句句營養毗盧常懷博施濟衆氣神和丹
結明珠歸兜率向大羅蓬島同居
贈三一居士張明道
昔年在俗常畏三冬三張綿被重重取笑風
仙訓誨三髻山侗古來馬氏三寶如今有三
被扶風三一法便悟來雪裏高卧三峯從

此依憑三教把三乘妙法子細研窮内運三
光照耀坎虎離龍存三守一三載覺三田一
粒丹紅三三數更心琴三疊得與仙同
勸沃州孫仙進道
神仙何處只在蓬萊逍遥坦蕩奇哉或向虚
無縹渺去去來來賞翫十洲三島縱閑遊閬
苑瑶臺無窮樂與雲朋霞友携手咍咍開
闡瓊林雅宴遣青衣鼓掌引鳳毰毸玉女金
童不住歌舞傳盃醉卧清風明月任祥煙瑞
氣來迴懃修道管將來得與相陪

示同流
修行之士莫要浮憢十方飲膳難消試看鋤
田日午汗滴禾苗匙飯百鞭何啻誑他人休
望天饒還省悟覺寒毛聳聳似冷水澆若
要不還口債𢛄蕭蕭洒洒寂寂寥寥常處常
清常静莫犯天條大慈大悲心起助真功奪
取仙標歸蓬島享天厨珍饌瓊瑶
見人錯失動我心腸交予怎不悲傷思想燃
指然臂頂上然香假饒投崖喂虎儘捨身𢬵
命非常争知得有些兒妙理别是嘉祥清

静無爲鼎内覺心中真火下降腎堂腎水化
爲真氣氣結紅霜常常薰蒸四大便玲瓏響
喨玎璫神光燦得携雲歸去蓬莊
勸道友
堪嗟夫婦錯了良因當元未結婚姻各自人
家兒女並没親親都緣媒妁配偶貪淫慾敗
壞精神求後嗣得成羣成隊不肯抽身終
日戀兒戀女豈思量咫尺失脚沈淪身喂蛆
蟲骸骨化作微塵若悟如斯冤苦便迴頭保
養天真神光燦向蓬瀛賞翫長春

勸化
人皆好色妻常設計巧笑語言詐僞日日梳
粧圖要見他忔喜時時耳邊低呃緊唆人爭
財競氣存自便更不詢富貴義與不義歡
喜冤家没解豈思量好意却是弱意晝要衣
食入夜偷盗精髓悟來心驚膽顫怕追魂取
命活鬼歸大道處無爲謹修仙位
破迷
名成利遂男婚女娉不覺容衰霜鬢轉使譊
謑豈想大限將近小鬼傍觀失笑且從他殘

喘胡騁忽染患便盧醫扁鵲藥無相應尚
自憂家念計追魂帖前來讒方自省都謂兒
孫妻妾送了性命氣斷魂歸冥路自心知並
無功行閻老惡便教又去地獄永鎮
嘆骷髏
携笻信步郊外閑遊路傍忽見骷髏眼裏填
埿口内長出臭蕕瀟洒不堪重説更難爲再
騁風流想在日勸他家學道不肯迴頭恥
向街前求乞到如今顯現白骨無羞若悟生
居火院死墮陰囚决烈灰心慷慨捨家緣物

外真修神光燦得祥雲襯步直赴瀛洲
贈洞雲散人陳姑
清清淨淨搜獲玄玄觀天可認根源敷布參
羅萬象日月相傳倣傚女媧手段撮虚無五
色新鮮下火鍊大功成了了無缺無圓得
一清寧天地無爲作自然永永綿綿杳杳冥
冥恍惚産箇胎仙便是本來面目更明知無
口能言恁時節有金童來報得去朝元
贈零口楊悟一
楊姑悟道猛烈難比便把鏡樓摔碎識破皮

囊臭腐誓不梳洗一志蓬頭垢面便披蓑策
杖頂笠絶聰慧戒無明業火自常挫鋭斷
制男兒何似比追魂取魄索命活鬼富貴榮
華棄盡更不留意常守常清常静處無爲自
然之理功行滿向十洲三島占箇仙位
贈姚守清李守静
休將清浄却做尋常可憑秘密仙方晝夜行
持决要萬事俱忘柰何從前熟景便時時鬭
亂心腸常斷制似兩家征戰各舉刀槍勦
盡尸蟲猿馬處無爲無作無事之鄉常應常

清常靜常得嘉祥更憑真慈相助行功成得
赴蓬莊乘雲去訪重陽師父師祖純陽
贈小胡村李姑
姑姑修鍊聽予重告先要斷除煩惱擒捉心
猿意馬休使返倒如同男兒决烈莫躊躇更
休草草速下手仗十分苦志免參閻老萬
種塵縁一削得真懽真樂漸通玄奥密護無
爲清靜自然之道應物真常幽闃氣神相結
成丹寶功行滿跨祥雲歸去三島
寄長安王姑

奇哉慧劍無影無形純鋼斬鐵截釘劈碎恩
山斫斷愛慾塵情勦除三尸六賊不須彈神
鬼皆驚常把握鎮龜蛇二物足下安寧此
劍人人皆有但專心向道自顯功能更以常
清常靜滌刃光明自然通玄通妙又何愁性
不靈靈功行滿也須當携去蓬瀛
贈涇陽縣二女姑
奇哉至理常淨常清易知易曉難行要做神
仙須索認此爲憑休别搜玄搜妙便澄心遣
慾忘情無染著更無憎無愛無競無爭悟

後觸來不動覺無中天地悉皆歸寧日月同
宫晝夜團聚光明不神而神顯現駕祥雲奔
赴蓬瀛朝玉帝顯真功清靜道成
贈長安吉祥散人王姑
死生事緊戀甚兒孫怡然跳出家門物外逍
遥住箇無事閑軒常常澄心絶慮便名爲捉
馬擒猿塵念斷覺惺惺洒洒自悟玄言至
妙精微去處在風鄰月伴雨脚雲根寂靜方
知洞裏别是乾坤性命豈由天地遮靈明返
本還元歸蓬島更無生無滅常存

贈零口通眀散人害風魏姑
身爲女子志似男兒悟來跳出門兒道上搜
尋戀甚美女嬌兒性似孤雲野鶴世塵緣不
惹些兒真脫洒便堪稱比箇大丈夫兒認
正本來清淨更何須講論虎兒龍兒也不整
理離坎姹女嬰兒無爲大功成就産一箇無
相人兒陽純了便得與太上做兒
贈衆女姑
嫌風怕日愛惜容儀畫堂深處相宜對鏡梳
粧整頓金縷羅衣因聞風仙蟬蜕慕真修决

烈無疑棄華麗便蓬頭垢面布素歸依昔
日靈根受病知今却須當下手親醫般運身
中日月直接天涯自然木金成寶現神珠晃
曜清沂方知道遮些兒不可思議
恐人退道預誡之
人人學道因何退怠都緣心不寧耐富貴修
行或遇艱難阻隘貧者受人供養自憍矜必
然敗壞或好賄便自招自攬非常災害或
有鍊心不盡起攀緣愛念决定破戒若悟韶
光迅速生死事大常懷慎終如始處無爲清

靜無賽功行滿與九玄七祖共超三界
嘆世
行屍走骨逐利争名傷神損氣勞形鎮日謾
天昧地不顧神明都緣爲兒爲女惹塵勞一
向貪生何事盡待無常限到送入深坑金
玉珠珍棄了惟留得平生善惡爲憑甚處分
明打筭直至幽冥無情業鏡來照覺從前罪
業非輕放聲哭恨當初不做修行
師父畫骷髏相誘引稍悟
風仙化我無限詞章仍懷猶預心腸見畫骷

髏省悟斷制從長欲待來年學道恐今年不
測無常欲來日恐今宵身死失却佳祥管
甚兒孫不了脫家緣街上恣意猖狂遣興雲
遊水歷别是風光經過無窮勝景更那堪得
到金方專一志鍊丹陽須繼重陽
蒙師父訓誨
丘劉譚馬四箇小鮮蒙師釣出深淵到岸纔
方磨琢取火搜煙飡柴痛如割切鍊頑心有
似油煎諕得□便常常屏氣似不能言萬
種千般鍛鍊賴予懣各各志確心堅苦處曾

經樂處退步爭先惟恐猿顛馬劣見人人父
母如然常忍辱處無爲清靜謹謹修仙
因夢作
時當春社菴裏閑眠夢魂飛上峰巔忽見山
中神道萬萬千千箇箇無些喜色予閑問因
何慘然聞此語便一齊大慟却訴因縁某
等當元學道都縁謂貪盃愛戀腥羶罰做靈
祇以是失了神仙如今纔方省悟便見他酒
肉如冤須當避勸先生進道戒行精專
看圍棋

爭名競利恰似圍棋至於談笑存機口倖相
謾有若蜜裏藏砒見他有些活路向前侵更
没慈悲誇好手起貪心不顧自底先危深
類孫龐鬭智忘仁義惟憑巧詐譊謑終日相
征相戰無暫閑時常存殺心打劫往來覓須
要便宜一著錯似無常限至扁鵲難醫
自詠
昔年在俗常用心機挑生剜死爲誰歡喜寃
家惹得一向愚癡恰如飛蛾投火身焦爛猶
自迷迷争些箇被兒孫妻妾送了頭皮因

遇風仙開悟迴光照怨親不可相隨盡是狼
蟲虎豹蛇蝎狐狸把似養他毒物又何如物
外修持功行滿跨雲歸侍奉本師
昔年名利役碎頑心氣財酒色深沈方寸之
間荆棘仿佛成林因遇風仙省悟覺從前罪
業彌深便改正便改正改正改正改正遊
歷天心地肺結雲朋霞友月伴風鄰自在逍
遥快樂絶盡搜尋假使貧人退道得榮華富
貴人欽我不肯我不肯不肯不肯
山侗昔日火院中間千斤重擔常躭鎮日爭

名競利嫉妬慳貪萬般憂愁思慮又何曾時
暫心閑因箇甚養怨親人口二十有三正
在迷津受苦風仙至專專救度愚頑二載纔
方省悟跳出鄉關如今逍遥坦蕩鍊身中七
寶還丹功行滿訪蓬瀛再見師顔
山侗昔日名利忙忙身如著箭香獐心似湯
煎火炙無暫清凉萬般憂愁思慮爲兒孫惱
斷肝腸不知苦似遊魚在鼎尚自遊颺因
遇心方開悟覺從前爲作盡是刀槍諕得心
驚膽顫遠離家鄉常祈夢也不夢敢生情起

念思量人問著覺渾身汗流失措慞惶
山侗昔日忒煞暮故肯替兒孫死去正受艱
難忽爾風仙救度提出迷津苦海到長生彼
岸迴顧方知得在前時事錯養家冤苦或
問鄉中俗裏先號咷而後恣意歌舞樂道聲
音笑貌有似愚魯此者傍人怎曉我咱知就
中元素神光燦處無爲玄妙出自師父
波波劫劫劫劫波波慇懃葺壘巢窩只恐兒
孫不辦意要如何欲教輕肥具足更安閑坐
處笙歌與他幹肯留心向道自顧些箇逼

得形骸瘦瘁生華髮流年漸下高坡尚自愚
頑不省罪業增多若非風仙救度定將來參
謁閻羅争些箇落洪崖萬丈好險馬哥
人居浮世身是浮生貪婪浮利浮名有若浮
雲聚散無準無憑浮華不堅不固似浮漚石
火風燈浮虚事奈人人不悟却以爲榮兒
女金枷玉杻廳堂是囚房火院迷坑妻妾如
刀似劍近著傷形無常苦中最苦細尋思膽
顫心驚諕得我便迴頭却做修行
無涯火院如牢如獄氣財酒色拘束萬苦千

辛來往波波趢趢因悟迴光返照嘆從前冤
苦不足説不得便放聲痛哭痛哭痛哭今
日十分識破妻男是冤家債主厮督有甚恩
情不可與他相逐既没攀緣愛念覺心清易
調金木神光燦是大羅仙福仙福
師如子産我似嘉魚兒孫有若校人放者慈
悲烹者何其不仁恩讎須當别辨棄怨親參
從師真修大道免輪迴生滅跳出迷津便
把凡心裂另常清靜自然結就良因坎虎離
龍嬉戲無價之珍瑞雲重重籠罩現胎仙丈

六金身神光燦向蓬萊賞翫長春
專違寧海專遊陜右專來有何幹句專住環
墻專守天長地久專遠氣財酒色專清静尃
修九九專一志更專心專意專尋知友專
壘真功真行專專地尃心勸人迴首專與雲
朋專鍊寶瓶真玖專投玉關金鏁專同飲瓊
漿仙酒專等候有風仙師父專來拯救
人生七十罕希壽數我今四旬有五一箇形
骸便是七分入土其餘晩霞殘照遇風仙纔
方省悟好險咱争些兒失脚鬼使拖去本

合陰司受苦却如今物外修行得做自在逍
遥掌握幽微妙趣枯樹再生花卉占長生性
命堅固將來去向蓬瀛添箇仙侣
訪友尋朋
披蓑携杖坦蕩逍遥都緣識破塵囂終日狂
歌狂舞有似王喬好與童稚嬉戲更有時相
伴漁樵無縈繫得真歡真樂真寂真寥閑
訪山居禪老使予心雲鶴引過溪橋月下歸
來拉得三兩知交松間菴前小酌撫玉琴寶
鼎香燒無俗論願將來同上丹霄


丹陽神光燦









