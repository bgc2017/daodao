








太上洞玄靈寳國王行道經
元始天尊告太上道君曰吾念萬兆愚迷分
靈布化遍滿十方无極世界天上人間一切
國王說經演教隨代淺深導引衆生令歸善
路永去煩惱登解脫地入正法門是故變身
應其縁感因機散景順俗和光撫接人天善
勸方便勞謙忍苦安樂衆生或見大身滿虚
空界或見小身入細微塵或爲國主或作天
王或應世師或居宰輔賢人道士博學儒宗
牧伯大臣儲宫妃后忠良貞正翊贊君王設

法教人勸化愚鄙普令離苦咸入信根轉向
至真成无上道永登常樂安住湛然同彼虚
空无生无滅十方衆聖從此歸根
太上道君稽首問曰衆生劣弱識見未深雖
覩經文不能信解如何開悟得斷衆疑
天尊答曰衆生愚癡根性闇弱猶如孩子智
慧未明當漸導引方便使悟豈得頓爾即入
正真諭如慈母養所愛子漸漸教訓智慧增
明轉處人間无事不解學業超勝成大丈夫
勸誘凡愚亦復如是轉展增進令人昇玄

太上問曰欲以經教付與國主人王其意云
何
天尊答曰吾所以周遍十方教化說法勸導
天人分諸境域國界方所立君置主順俗隨
時軌儀制度善巧方便秖欲安樂衆生開悟
一切而國主人王者或請聖真仙應身下代
教化人間諸天帝王託生凡境作人父母或
星精降世或氣象垂靈或宿福報來或先因
授得人中天上統御群司攝化衆生是其教
首一切經法咸付國王敬道度人皆由之耳

云何今日而有此疑
太上道君啓曰昔從天尊遊歷十方教化國
王說法度人經戒軌儀雖傳於世使國王行
道而未見囑付人君所以今日敢此諮問伏
蒙大慈廣爲弘演經教興廢莫不由之願從
今後一切聖教悉付與之
天尊告曰吾今普告十方天上天下无極世
界諸天帝王及諸國王儲宫妃后宰輔大臣
統御人首行王教者當各從吾此言吾過去
後應以經教付囑於汝汝諸國王弘道救物

開度天人
天尊告曰國主人王先當立觀度人住持供
養引諸男女令歸正道永捨苦因勑宰輔大
臣儲宫妃后所在之處建諸法座百千萬數
廣召道士明解經教常敷妙義講說大乘一
洞幽微七部玄㫖使遠近開悟一切聞知願
國土安寧人民快樂存亡獲果地獄休閑男
女賢明普令離苦克成真道長慶自然
天尊曰次當造諸形像真應化身過去未來
見在三世十方三界得道天尊仙真聖品仙

童玉女金剛神王左右香官龍虎君等隨其
所有金銀珠玉繡畫織成刻木範泥鑿龕琢
石雕牙鏤骨印紙圖晝一念發心大小隨力
莊嚴朴素各盡當時如事我身至誠供養隨
心獲福果報不差普使人天歸依禮拜幽明
享祚功德難思
天尊曰次當抄寫諸經三十六部金書玉字
建碣立碑紙素精微隸篆巧拙各隨心力遠
近流通標軸莊嚴函笥藏舉比字校定卷目
齊同分布人天傳授男女常令轉讀願國安

寧使諸道士講習妙義敷揚大化普遺聞知
一切衆生悉令悟道識身浮幻聚散須臾不
浮臭穢妄想煩惱晝夜相煎念念无常生老
病死世間名利本悉是空内觀我身元无有
處當依正道制伏迷心永斷愚癡長登解脫
遠超生死常住湛然
天尊曰常當造諸堂殿樓閣臺榭齋厨别院
諸雜屋宇師房講室福地所須修創營建補
緝舊居護持破瓌永令常住不使丘墟廣度
人民勤心保護勸諸男女禮拜歸依願國安

寧道教隆盛功德无量不可思議
天尊曰常當造諸鍾磬幡花帳座供養法具
牀席茵褥香鑪澡罐帕複函篋如意几拂幢
蓋節輿香山寳樹一切器具金銀珠玉供養
及諸經法出家道士願國安寧勸諸男女普
發善心平等歸依永无二想供養功德不可
思議
天尊曰常當造諸法衣法服冠履劎杖乘床
坐褥卧具帳帷食器匙筯巾刀櫛笥出家法
具供養道士願國安寧常爲衆生紹隆正法

施諸良藥救療人民普上法橋脫生死海共
諸男女同登玉清
天尊曰常當布施金銀珠玉綾羅錦繡衣服
器具車輿駝馬田園屋宅僮僕玩弄香花燈
燭飲食滋味米麥之屬入諸常住供養天尊
及以經法山棲道士出家法身齋戒中食貧
窮老病囚徒行役鳥獸蟲魚普施一切願國
安寧百穀豐登人民歡樂天下開泰國土太
平功德巍巍不可稱量
天尊曰常當慈悲放生贖命開宥囚徒免人

死罪救抜危苦醫療女男廣設福田惠諸齋
會放其僕賤更使出家行大慈悲安樂一切
及諸鳥獸草木蟲魚願國安寧普皆快樂功
德至重不可思議
天尊曰常當施諸香油於玄壇靈觀及聖真
化迹有經像處供養虚空十方得道无量天
尊過去未來三世仙真聖衆普皆注念願國
安寧當願香花遍照三界十方道境五億諸
天若聖若凡咸蒙明凈普聞芳徹俱覩光明
男女有心同誠歸向永離黑暗長享自然

天尊曰常當修造尊像經法玄壇聖迹使相
好光明文字齊整殿堂妙麗基址寬平若洗
拭真容裝潢卷軸常令清凈願國安寧百姓
歡娛兆民慶悅男女端嚴相貌如華過去受
生六根具足聦明智慧壽命无窮天下太平
一切安樂十方三界稱讚善功享福長生共
成真道
天尊曰常當於諸靈觀然長明燈使晝夜不
絶佐天光明願國安寧兵戈不起水火涓除
妖怪潜亡疾病平復諸灾永殄衆禍不興筭

命延長國土安樂諸天稱慶聖衆監臨生死
蒙恩人天享祚
天尊曰常當供養道士給其所須香油飲食
法衣法具願國安寧仁義自興禮教自行男
女昌樂欣國太平嘉祥日見善瑞同臻甘露
醴泉充滿郊甸兆人歡慶百穀豐登
天尊曰常當召諸道士建三洞衆齋行道禮
懺燒香然燈悔謝存亡无量罪業願國安寧
生死同慶男女歡欣四天帝王十部威神燒
香散花浮空而來條牒罪福列功上清普天

快樂國富人豐
天尊曰常當以月朔中晦十直八節甲子庚
申三元五臘本命三會吉辰建齋行道供養
三寳施散貧寒開放囚徒免人死罪放贖生
命出賤從良廣行慈救大設福田造諸功德
願國安寧天人稱慶仙聖降臨風雨順調疾
病不生男女昌熾國土興隆
天尊曰常當朝晡禮拜十方三界得道諸天
尊等无量衆聖懺謝存亡宿罪一切重愆乞
除死録注名長生燒香散花勤心不怠願國

安寧年命延續祚曆无窮子孫賢孝智慧聦
明祭祀不絶天下太平
天尊曰常當召諸道士轉讀三洞一切衆經
及抄寫校定願國安寧刀兵止息水旱消除
百穀熟成兆民歡樂男女欣慶疾病康和靈
芝神草生於宫庭四時合度星宿光明妖灾
殄滅禎瑞繁興
天尊曰常當詣道士請受三洞經誡符籙佩
帶在身檢持心口調正身神依科修奉旦夕
勤行普爲一切願國安寧三界敬護五帝扶

迎魔王束手萬邪虔恭諸天福祐注名仙宫
飛行上清長享自然
天尊曰常當勸諸男女就道士法師受戒懺
悔止罪防非涓除罪累願國安寧善神保佑
衆惡消亡疾病平復男女貞良君信臣忠上
下和平三光合度四氣循常草木滋茂國富
人豐
天尊曰常當以正月四月七月十月一日於
宫中庭闕部治城郭通衢迥路鄽市坊巷門
亭衆所玄壇靈觀建大寳輪然萬巵神燈法

諸天象凡十五日召道士法衆行道禮拜燒
香散花立百座千座講說三洞衆經願國安
寧使兵戈不起疾病不生灾怪潜伏厄難消
除星辰合度日月光明水旱蟲霜衆灾不興
男女昌樂存亡受恩
天尊曰常當以天之八正日燒香行道建大
齋供誦讀真經數演妙義講說大乘然燈散
花懺謝重愆注名八天黄籙白簡削死上生
供養道士願國安寧君臣一意上下忠良百
穀滋茂兆民興隆男女欣樂天下太平

天尊曰常當以正月十五日七月十五日十
月十五日三元考校罪福之辰當先七日召
諸道士敷百法座講說衆經行道禮拜散花
燒香然萬巵燈作玄都大獻採諸花果名衣
上服七寳珍竒綾羅錦綺玩弄調度器具飲
食香藥雜物隨世所有米麥車輿幡花幢蓋
卧具几杖瓶盂茵褥種種發心建玄都寳盤
大小多少惟在厥誠羅列供養上獻天尊十
方諸聖虚无道鏡一切真仙中獻天上天下
應化威靈下及三塗五苦受苦幽魂一切男

女諸衆生等遍皆享祚俱捨惡因願國安寧
普天慶樂生死蒙恩
天尊曰常當以八正甲子本命三元八會之
日投告山水脆獻龍璧環鉏簡名列詞削罪
三官録字上清啓告諸天願國安寧祚曆延
長壽筭无窮天下昌樂欣國太平人民歡泰
疫癘消除
天尊曰若天地否革日月乖違五星失度七
曜差移兆民疾疫水旱不調兵戈四起鬼哭
山鳴妖怪潜興萬禍千凶當立百座千座講

說三洞一切衆經行道禮謝散花燒香然萬
巵燈上法天象念誦讚歎設齋布施廣行慈
救大建福田放生贖命開宥囚徒免諸死罪
拯濟危苦施惠貧窮度人造觀鑄像抄經於
國八方及有灾分野五嶽名山造八方天尊
仙真聖衆安置供養保鎮國土降福消灾使
國土安寧星宿合度日月貞明百姓安樂疫
癘涓亡一切凶寇應時殄滅穀稼豐登男女
欣泰普天和平
天尊曰吾常當以大慈平等憐念衆生開度

一切令離諸苦使得安樂入衆妙門成无上
道但衆生愚迷不從我教背正向邪動犯諸
惡妄想顚倒煩惱纏身自落地獄謂吾不慈
是故從劫到劫遍歷十方天上人間隨代變
見真應化法撫接因時善巧機宜和光救物
濟度一切廣設因縁演法說經普行開度及
諸弟子數若塵沙充滿人天行吾經教救拔
危苦彌歷世間萬法千方本期入道是諸男
女當各至誠從法觀心從心取法明心了法
悟道成真自麄入妙由近至遠轉轉增進智

慧圓明昇入无形會乎空寂湛然不動方證
至真未階此地須建大功從有相中次第修
習勇猛精進勤苦至誠念念發心吾悉知覺
凡諸舉意造衆福田天上世間仙真聖衆善
惡童子金剛神王三界四司五帝官屬隨其
起念記録抄條罪福因縁毫分不失計功補
過罰罪賞功積惡滅身累善隆德猶彼影響
以應形聲又如鑑照隨形好醜終不差也汝
諸男女宜各愼之
天尊曰凡人修善行惡皆諸天鑒照衆聖聞

知而國主人王又復審之舉動施爲悉天應
之吉則應善凶則應灾觀其兆象以誡其身
清凈无爲天地和平擾蕩隂陽煩濁人鬼水
旱灾癘草木榮枯唯國王感之故爲人主當
順天化人教以道德愛民養物寡欲少私清
凈无爲則身長久國祚安也
太上道君及諸會衆燒香散花圍遶天尊一
時禮拜同聲稱善天地振動山海波蕩草木
飄揚一日一夜天人恐怖不知所由於是
天尊放五色光遍照十方如正中日天上天

下地上地下照耀明徹洞觀无礙一切男女
有縁无縁咸覩
天尊猶日中像清凈希有微妙第一不可思
議當爾國中諸男女等身相明了衆惱涓除
智慧增進咸得長生時諸聖衆稽首而退



太上洞玄靈寳國王行道經












