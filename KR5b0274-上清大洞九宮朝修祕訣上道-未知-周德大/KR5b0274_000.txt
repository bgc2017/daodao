








上清大洞九宫朝修祕訣上道四九
兩峯周德大嗣傳
雌一四宫
一寸爲玉帝宫玉清神母居之在洞明兩夾
間上一寸
二寸爲天庭宫上清眞女居之在洞泥兩夾
間上二寸
三寸爲極眞宫太微帝君居之在泥流兩夾
間上三寸
四寸爲太皇宫太皇君后居之在流玄兩夾

間上四寸
雄一五宫
一寸爲明堂宫長生大帝居之二寸爲洞房
宫中央黃老君居之三寸爲丹田宫元始上
帝居之四寸爲流珠宫太上道君居之五寸
爲玄丹宫玉皇大帝居之
明堂宫
玉帝宫洞房宫
天庭宫丹田宫
極眞宫流珠宫
太皇宫女丹宫

明堂宫上道第一
自兩眉角入骨三寸左曰絳臺青房右曰黃
闕紫户其絳臺以紅玉爲臺青玉爲房中有
大神衣青錦衣執流金火鈴名正心字切方
黃闕以黃玉爲臺紫玉爲房中有大神衣黄
錦衣執流金火鈴名平靜字法王口吐青黃
紫雲之氣坐於其中禁遏一切邪魅之氣如
耳内有金聲玉振之音乃是外事來入宫二
神鳴金鐘玉磬以告九宫急摩兩手令熱掩
耳門叩齒九通閉息心呪曰

赤子在宫九宫在房請聽靈命以却不祥太
一流火除厄去殃
呪畢覺面熱是邪氣至急存二神擲流金
火鈴自兩眉角出良久再兩手相摩令熱
掩耳如覺頭面温温然即邪氣去矣如覺
森森然即是邪氣未去再叩齒九過心呪
三徧二神擲流金火鈴徧於泥丸其邪立
出然後畧卧少時立愈
入眉一寸名明堂宫左有日象徑九分紫
光九芒右有月象徑一寸黃光十芒中有

明鏡神君貌如嬰兒始生之形衣緑錦衣
帶流金火鈴口㘅赤玉鏡有赤光乃長生
大帝君分神也號明堂眞君名四明字照
精左有明童眞君如帝君象乃韓君丈人
分神也名玄陽字少清右有明女眞君亦
如帝君象名玄隂字少元兆三呼名字叩
齒九通心呪曰
紫户青房中有大神切法方王次入明堂玄
明元清四明照精坐鎭明堂口㘅玉鏡斷除
不祥流金火鈴除兇去殃

如夜行路暗存三君以赤玉鏡照路如光
良久自明以逢兇人惡鬼經過邪廟及兇
賊之地存三君振赤玉鏡如雷霆聲兵賊
惡鬼並皆震仆如遇瘟疫邪氣寒熱干身
即存三君振玉鏡四十九聲變成大火焚
兆一身良久汙出温然其病頓愈凡行路
缺食用乏即存三君振赤玉鏡三十六聲
鏡中赤氣變成紅液舌柱上腭滿口含津
勿咽片時温温分作三咽三次用之飢渴
頓除凡遇耳中聞敲榼揚波撾鼔之聲是

體中勞倦將沉痾急焚香於靜室内仰卧
存三君振玉鏡二十四下赤氣徧身化爲
大火錬形通赤一時良久其疾頓除凡遇
無故忽見聚血及聞血腥之氣皆主兵横
惡兇之災急持齋入室不接人事求救於
三元帝君及明堂三君一月乃至變兇爲
吉或遇惡夢轉枕及被左手撫心叩齒二
十四通宻祝曰
大洞眞玄章錬三魂受心節度速啓太上三
元宫向遇不祥之夢是七魄遊尸來恊邪源

急召桃康護命上告帝君五老九眞皆守體
門黃闕神師紫户將軍把鉞摇鈴消磨惡精
反兇成吉生死無縁
三祝之良久放四大畧寢必有吉慶行之
三年更無一切之夢似夢見境皆是未來
吉凶
洞房宫上道第二
兆入室焚香叩齒端坐寧心息慮存中有黃
老帝君口吐紫氣自己以鼻引氣咽之三十
五過治三界水火刀兵人間千災萬難延續

壽筭回死作生如大洞回風混合之道存自
已在黃老帝君之側黙誦九章八十一章計
九過共爲一徧則三界舉名五帝注位列爲
眞人一身萬神俱備然後吐納紫氣灌溉一
身
泥丸宫上道第三
兆入室焚香叩齒端坐寧心息慮存中有天
帝君如嬰兒始生之形衣紅錦衣坐日中誦
三天諱乃元始分身也左有上元赤子帝君
如嬰兒始生形著赤綉華衣名凝肇天字元

先手執神虎符右有帝卿亦如嬰兒始生形
著赤綉華衣名肇精字玄生手執大洞眞經
七星覆上以柄前指宫中有紫氣衝天九萬
里
流珠宫上道第四
兆入室焚香叩齒端坐寧心息慮存流珠眞
神乃太上道君分神也亦能攝衆行事又是
羣仙所居之宫也
玄丹宫上道第五
兆入室焚香祝啓紫微玄丹宫太一中皇帝

君諱厥規英字曰化元金牀玉帳紫綉錦裙
腰帶火鈴斬邪滅姦手把星精項生圎光正
坐吐氣滅跡妖煙與神同宴與氣元丹和魂
錬魄使保飛仙臣今信禮萬化生成
次焚香存北斗中有紫氣一道如繩下降從
眉間入玄丹宫次存斗口中有日象下降從
兆眉間直入宫中須㬰如紫霧徧滿腦中如
火珠之狀良久忽見玄丹君從斗口下降從
眉間入宫坐日中衣紫綉瓊衣腰紫綉華裙
頂紫玉晨冠左手執斗柄乃魒星也右手執

璇根(乃紫微垣斗口相對排六星横列光明第六星也)口吐紫氣氤
氲腰帶火鈴次存自已形如蓮實大青衣冠
服秉簡於玄丹君前九拜心祝曰規英化元
三呼之叩齒九通良久玄丹君與兆乗絳氣
同入斗中金臺玉殿琅玕寳帳金牀玉几兆
與玄丹君三拜跪吞服紫氣八十一口玄丹
君同兆乗紫氣囬玄丹宫坐兆因憇息於玄
丹君前定意良久即有竒報候片時定息出
室常如此行之次遇立春春分乗紫氣入斗
至陽明星各飲青氣九口立夏夏至至丹元

星飲赤氣三口立秋秋分至隂精星各飲白
氣七口立冬冬至至玄㝠星各飲黒氣五口
四季至天關星飲黃氣十二口畢太一與兆
同歸自已玄丹宫兆却自已心中行之十八
年千騎萬乗迎子白日昇晨其功至妙却遏
萬魔不可具述若行此道不必更行三一之
法也
雌四宫眞一内神寳名玉訣
凡學上眞之道不知雌眞一之内名萬不得
仙也學者受師口訣然後奉行

玉清神母姓廉名銜字荒彦長九寸九分著
玄黃素靈之綬頭戴七稱珠玉之髻冠無極
進賢之冠居無上之太極珠宫中七寳之府
五靈郷玄元里下治兆身玉帝宫
上清眞女姓厥名回字弼𩔖長六寸六分著
青寳神光錦綉雲霞九色之綬頭戴玉寳飛
雲之髻冠玄黃進賢之冠居無上之上太上
崑崙太幽宫明堂府九光郷大化里下治兆
身天庭宫
太極帝妃姓玄名虚生字伯無長七寸七分

著玄羅流光五色鳳文之綬頭戴七寳玄雲
之髻冠無極進賢之冠居元景之上太清極
玄宫中玉房府三丹郷丹元里下治兆身極
眞宫
太上君后姓遷名含孩字合賢生長三寸三
分著七寳飛精玄光雲錦霜羅九色文綬頭
戴九玄玉精頽雲之髻冠玄黃無極三寳玉
冠居太清九玄之上洞浮極眞宫中丹精府
雲光郷玄玄里下治兆身太皇宫
夫行玄丹之道守三一之訣當存四宫雌眞

一之神衣服形名諱郷居所在此寳經之上
篇以傳見成眞人者始學不得其要素靈所
祕不行於世凡受上眞之法三寳神經雖通
靈究微不知雌眞一之法亦無所成矣故太
上摽且重禁格於輕泄不載於紙墨有者宜
審實内心然後受焉每以正旦月朔及太歲
本生之日沐浴清齋入室東向存思四宫雌
眞一之神郷居姓名服色長短如上法畢叩
齒三十六通呪曰
太眞隂神號曰女靈變景九玄乗眞隱㝠日

告天玄告齋上清心念目矚洞鑒神形還宫
守宅玉華芳盈五色變化流黃紫青運致飛
霞上造帝庭
呪畢咽氣三十六過止如此九年面生玉
華金眞映光神見軀形與兆共言子既見
神心知自己愼勿妄傳
此四宫雌眞一之神是天生始生之隂官受
號帝妃其元氣未立五政未開光景未通無
極無虚無上無下無外無内無左無右無前
無後太上之元精玄始之妙眞虚極之先結

氣而凝混化萬物天地得存皆由四眞也能
有志心存思者千齡不知先天之中萬神同
壽也

上清大洞九宫朝修祕訣上道





