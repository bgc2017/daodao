








二經同卷風二
　太上老君玄妙枕中内德神咒經
　黄庭遁甲縁身經


太上老君玄妙枕中内德神咒經
老君曰大道無形常居杳冥隨機化物以應
精誠子能寂念受吾眞經能持受者口淨神
清然後誦之萬惡不生可以治病可以延齡
百邪不干群妖束形所以然者一切有情受

吾眞經乃得長生今更於中苦鍊身形常靜
三業澄止六情自然五神守護三一長存坐
卧安穩魂魄康寧旦夕兩時三徧誦經耳聦
目明身强體輕一如後文子當諦聽
老君曰子等身中有三萬六千神左三魂右
七魄身有千二百形影體有萬二千精光五
藏六腑二十四神常存念之勿令離身有病
三呼即降其眞
老君曰子欲過度三災九厄應作是言我以
天爲父地爲母吾居其中常如赤子曰爲功

曹月爲主簿雷公使者在吾左右風伯雨師
在吾前後六甲直符周匝園繞青龍扶吾左
白虎侍吾右朱雀導吾前玄武從吾後北斗
覆吾頭天罡指吾首騰蛇在吾足爲吾滅殃
咎吾居丹房中太一爲吾偶左三右七戴九
履一二四爲吾肩六八爲吾足吾居中宫以
爲腹實令敕千鬼萬神各還本郷當吾者死
背吾者亡速岀奔迸隠匿深藏大丁力士斬
滅不祥急急如律令
老君曰臨卧之時當岀四獸自衞其身青龍

從吾肝出在吾左白虎從吾肺出在吾右朱
雀從吾心出在吾前玄武從吾腎岀在吾後
汝等四獸磨牙礪齒在吾左右前後辟除衆
邪妖鬼不得妄來干吾玉房令吾坐卧安穏
無惡夢想急急如律令
老君曰都念旣畢即當還神肝主藏魂肺主
藏魄心主藏神脾主藏意腎主藏精青龍還
吾肝朱雀還吾心白虎還吾肺玄武還吾腎
黃龍鎮吾脾以爲腹實衆邪惡鬼不得下居
急急如律令

老君曰還神旣訖即鳴天鼓三十六通咽液
三十六過即閉氣從一至十心暗數之滿九
便止當存心中赤氣從口而岀狀如火光輪
行四布周遍室中定即內想自然安寢其中
常能如此永無疾患千災萬魅莫或敢干與
道合眞長生乆視子孫昌樂富貴日興金車
入門仕宦髙遷禄位三公心忠志孝輔弼帝
君急急如
太上女青詔書律令
太上老君玄妙枕中内德神咒經











