








上清眀鑑要經滿九
　凡行持先沐浴齋戒解凈身體衣被洗浣
　令新潔以香薰之
　　　作明鏡法經第一
照鏡欲見形之法當小開户居闇向明暫閉
目思想見面形初時漠漠殊无所見中宿之
後漸漸洞遠自見面目巾幘心中眼眼開明
平旦及日入此時最好若日盛明當小閉户
在灼灼中闚鏡終无所見也
火下照鏡當以火自遠勿得逼近火欲開目

照鏡自視形體當在灼灼明中无苦若欲閉
目思見面形當居闇向明然後見耳照照鏡
大要當安卧思想精誠未卧之間體條條常
須臾之頃當有赤黄從額上出照耀一室中
於是彷彿怳惚如覺如卧便自見面形在光
中對共相視如頃即便消滅卧覺之後輒復
照鏡欲卧便卧思之如前法當夕夕自見也
或卧覺兩面相對或見己形兩人共併坐或
卧寐之間見好神童玉女年十五六好衣服
頭額正見輒再拜或耳邊聞語聲天下吉凶

萬事皆預知之或在壁東見壁西或暮卧夢
照鏡或還光内視五藏照鏡當以甲始
立規之法以明鏡九寸无令面中有疵瑕正
令清明左右各一去人一尺五寸與目齊澡
鋅盛井華水著下也夜照鏡宜用麻油火也
自見其形分明下地再拜長跪言吾與子同
體令子分形萬千乞丐常與子相隨身形不
衰萬年相隨受視中明鏡先視形見衆物聽
聞人語聲
修明鏡有三童九女侍之三童長六尺九女

長五尺
　青腰青衣　當間衣紫　内子衣黑
　素女衣白　皇女衣黄　帳上衣緗
　道女衣黄　女嬰衣紅　曾女衣絳
明鏡君官屬將百二十人治開陽宫主人兩
目童子精光相視見景知吉凶
　　　眞人道士摩鏡經第二
昔有摩鏡道士遊行民間賃爲百姓摩鏡鏡
无大小財費六七錢耳不以他物摩也唯以
藥塗面拭之而鏡光明不常有好事袁仲陽

者知其有道乃要留使宿爲好設主人乃拜
而請問之道士告仲陽曰明鏡之道可以分
形變化以一爲萬又能令人聰明逆知方來
之事又能令人與天上諸神仙見行其道得
法則天上諸神仙皆來至道士自見己身則
長生不老還成少童又道士入山精思山精
老魅多來試之或作人形故道士在石室之
中常當懸明鏡九寸於背後以辟衆惡又百
鬼老怪雖能變形而不能使鏡中影變也見
其形物鏡中則便消亡退走不敢爲害也是

以道士有摩鏡之藥藥方出於白子高方用
錫四兩燒釜猛下火令釜正赤與火同色乃
内錫又末胡粉三兩合内其中以生白楊刻
作人令長一尺廣二寸厚一寸其後柄長短
在人耳以此攪之手无消息盡此人七寸又
復内眞丹四兩胡粉一兩復攪之人餘二寸
内摩鏡錫四兩攪令相得欲用時末如胡豆
以唾和之得膒脂爲善又以如米者於前齒
上噓之後以唾傅拂其上以自拂之即明如
日月欲作藥先齋戒七日乃爲之作清凈密

處勿令人見之也其火欲猛祕之勿妄傳非
其人
　甲子旬十日向卯　甲戌旬十日向丑
　甲申旬十日向亥　甲午旬十日向酉
　甲辰旬十日向未　甲寅旬十日向巳
夫欲致六丁玉女法皆當向其旬便溺周而
復始神女即至矣萬害皆除也
　　　老子百華散辟兵度世方第三(其方/能辟)
　　　(三兵却衆邪解厄難/延年命得之者長生)
　雄黄　丹砂　款冬花　遠志

四物各二分異治合以七月百草花成末二
升攪和之若凶年多疾疫服半錢七先服之
禁薰菜及六畜肉若有縣官之急兵賊見圍
及船行遭風以水一斗以和藥一兩以洗面
及浴身體此一升可足周三人當又以和少
許以備卒急若不得洗浴當服如小豆者二
丸厄即自度也若他人弟子運命有厄者以
藥與之即可免脫矣祕之金匱勿妄傳其非
人也
　　　仙人神酒方第四

　蜀椒(半/升)　桂(半/升)　甘草(半/升)　附子(五/枚)
　好麴(半/升)　乾薑(半/升)　苦參(半/升)　乾棗(肥好者/半升)
八物合治下篩好醇酒一斛漬之出曝乾之
復漬之如此期以盡酒成矣以油囊盛之急
絞其口无令泄也若欲作酒時以斗水以方
寸匕藥投水中攪之即成酒矣亦可以蜜丸
之餌冬天以煖水漬之仙人行萬里而不乏
酒者正以此也
　　　神仙除百病枕藥方第五
太山下老翁者失其名字漢武東巡見老翁

鋤於道背上有白光高數尺帝怪而問之有
何道術老翁對曰臣昔年八十五時衰老垂
死頭白齒落有道士者教臣服棗飲水絶穀
并作神枕枕中有三十二物其三十二物以
當二十四氣其八毒以應八風臣行之轉少
黑髮更生墜齒復出日行三百里臣今百八
十矣不能棄世入山顧戀孫子復還食穀已
二十餘年猶得神枕之力住不復老武帝視
老翁顔狀當如五十許人驗問其鄰比皆云
信然帝乃從受其方作其枕而不能隨其絶

穀飲水也方用五月五日若七月七日取山
林栢木板以爲枕長一尺二寸高四寸空中
容一斗二升以栢心赤者爲蓋厚四分善致
之令密又當使可開閉也又鑽蓋上爲三行
行四十孔凡一百二十孔孔令容粟米也其
藥用
　芎藭　當歸　白芷　辛夷　杜衡
　白术　藁本　木蘭　蜀椒　桂
　乾薑　防風　人參　桔梗　飛廉
　栢實　白蘅　秦椒　荆實(一書云/壯荆實)

　肉蓯蓉　薏苡子　款冬花　蘼蕪(凡二/十四)
　(物以應二十/四氣加毒者)　烏頭　附子
　藜盧　皂莢　莽草　礬石
　半夏　細辛(凡三十二物/書云各一兩)
皆㕮咀以毒藥上安之滿枕中布囊以衣枕
百日面有光澤一年體中所疾及有風疾一
皆愈瘥而身盡香四年白髮變黑齒落更生
耳目聰明方神驗祕不傳非其人也藁本是
老芎藭母也武帝以問東方朔答昔女廉以
此方傳玉青青以傳廣成子廣成子以傳黄

帝近者穀城道士淳于公枕此藥枕年百餘
歲而頭髮不白夫百病之來皆從人陽脉起
今枕此藥枕風邪不得侵人矣又雖以布囊
衣枕猶當復以韋囊重苞之須欲卧枕時乃
脫去之耳詔賜老翁疋帛老翁不受曰臣之
於君猶子之於父也子知道以上之於父義
不受賞又臣非賣道者以陛下好善信道故
上此耳帝止而更賜以諸藥也
　道士九節杖法
一節名太隂星二節名熒惑星三節名角星

四節名衡星五節名張星六節名營室星七
節名鎮星八節名東井星九節名拘星
　　　老子枕中符及藥方第六
若居不安衰耗多病者但以家長佩之則一
門安樂若他人有卒死而身體未冷者以此
藥如大豆二丸吞之即活也若人或困不能
復吞以棒校其口令開與藥得咽便活也若
惡歲時多疫及癘遠行在他方國不便水土
當以月旦清朝服之一丸如大豆并佩之如
法當合藥之時及佩藥皆當先沐浴齋戒然

後佩之佩之令人辟萬病却百鬼消五兵宜
仕官保子孫不逢禍害无不利佩藥之後體
上所著故衣皆不得復以借異人著之也此
藥及符甚祕之不傳非其人方用
　胡桃　天雄　桃膠　雄黄　巴豆
　蜀椒　眞珠　犬膽　虎掌　虎牙
　女青　白石英　茵蔯蒿
右十三物各一兩半合符爲十四物也擣下
細篩以生姜二斤細切絞取汁以和藥乃擣
六百杵若姜汁少者可以白蜜益之訖乃雀

卵三丸以三寸絳爲幐囊白絹爲裏當以朱
書絹作第一符然後乃合絳爲幐囊也繫之
男左女右又擣藥之時當西北向隂呪之曰
五行相推天地正舒足躡文昌心託太清隂
陽氣和與我合并奎婁胃昴西北向隂南斗
主生身佩日月往造天庭所在聽過急急如
道令若有惡異夢寤以三丸著枕中也
　　　老子玉匣中種芝經神仙祕事第七
　　　(石室/中文)
老子曰咨爾兆人皆知生之爲樂死之爲惡

而莫知所以自生也千術萬藥入兆身正可
得老壽千歲已還數百年以上耳終不能使
兆飛行登仙上朝天皇也木藥之善者松脂
也此木生茯苓有脂肥故也其葉實皆可服
也草之善者榮華黄精天門冬山薊也正宜
長服不得一日有廢也可得五百年以還耳
其不能與天地相畢後世方士增加其說以
誤學者吾深愍之八石丸丹雲母玉漿服之
當斷房内血食汙辱葷菜卧名山石室之中
一年乃可得與鬼神相見不死而已亦不能

使兆飛行輕舉乘雲也兆聞仙人服芝英不
耶此豈空言也夫名山之隂陽精泉水之上
古木之下亦生芝而其所禀皆山水土木之
精不能立使人仙也踰於凡草耳其積丹砂
之上積黄金之上積曾青之上積雄黄之上
皆生芝此芝非至德感神者逢而不見而不
得食也此芝所以能使人立仙者受此四物
之至精含天地隂陽之和氣蒸薰之津液以
得生成其味乃神於此四物之本體也今但
取此四物擣治服之爲益若加之以感應會

納之於爐釜之中其精上飛掃而服之則百
倍於草藥不徒爾服之也要得天地之淳氣
下接引此四物之精液而令其上更成生物
不亦當復百倍於其上著土釜者耶余將去
矣顧念億兆將成灰土哀哉今撰天文芝其
有骨命者當得吾此文其先人有罪其身不
得應長生亦不得吾書藏之名山石函九重
之下无妄傳愼之哉愼之哉
當以立春之日掘家東寅地宅内外无在也
要欲得善土非灰壤者掘爲坑令深三尺方

三尺以曾青一斤治爲屑裹以羊附來沃以
青葙一升復其土築其上七日當有青雲來
覆其上七十日生青氣連其上青雲也百日
上生芝其狀如圖以寅卯之日從日下以青
繒三尺執骨刀禹步而刺取之愼无以顧也
歸隂乾百日治爲屑服一刀圭以井花水日
服三芝盡即能輕舉當有神來迎之白日昇
天與天地無窮矣
當以立夏之日於南山之陽掘地爲坑深八
尺方八尺以丹砂二斤治爲屑裹以雄黄赤

色者碎研去其夾石以丹屑納其中沃以玄
參二升復上土築其上八日當有赤雲常覆
之八十日上生赤氣如煙與赤雲連百日上
生赤芝如圖狀以巳午之日從日下禹步以
絳組緹繒八尺以木刀採之再拜而去勿復
顧也還隂乾百日治服方寸匕日一皆以清
旦日始出未一丈時以井花水送之盡則三
尸九蟲七疾野犬肺瘕積聚百病皆化爲濁
血從鼻口中出以井花水洗之即能步行水
上焰火不灼絶穀不食去世者勿入房室絶

血食即有龍車衆仙來迎之欲止民間愼勿
種此芝也
當以立秋之日於西山之隂掘地爲坑深六
尺方六尺以黄金一斤火洋之投坑中灌以
靈山鶴膝草一升清酒一斛浮萍一斛覆其
上土築之六日上有白雲來覆之六十日上
生黄氣如蒸上連白雲百日上生黄芝如圖
狀以申酉日申酉時從日下以白素六尺禹
步以金刀採之再拜而去無復顧還隂乾百
日治眼三指攝芝盡老者更少少者華色生

頭白皆黑齒落更生
當以立冬之日於北山之隂掘地爲坑深入
五尺方五尺埋雄黄三斤治之以熟銅器盛
之灌以麻油二升覆以雄黄粉一斤復土築
之五日上有黑雲來覆之五十日上生紫氣
與黑雲連百日上生紫芝如圖狀其夜則光
照一里之内天隂見毫毛也以壬癸日從日
下以角刀禹步以黑繒五尺採之再拜去勿
後顧也隂乾百日以子亥日治末服五分匕
日一以夜半時北向服之也芝盡則老化爲

童子女人亦可服此芝者司命太一遣仙官
下迎之壽與天同斫刺不入火燒不燥溺水
不濕五毒遠之邪鬼避之不知飢渴
服此四芝皆長生无死期所在致天官行厨
亦可不食行輒所在山澤供給龍虎之乘鬼
神朝拜受使祕之論者曰以此言之天地隂
陽之數能變生萬物不可云无譬如陽燧之
取火隂燧之取水而截竹生火何謂之不感
乎其有丹砂之釜變成水銀感動太陽之精
何物之不可化化何物而不成假託物類變

化而生藏之金匱愼勿漏泄道有骨命之者
乃逢汝形勤加修善司命除其死籍天地俱
并遊於九天之上展轉六合之中神通洞達
永享无窮青青圖青青則如翠羽百日不改
色也



上清明鑑要經












