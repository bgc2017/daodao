








太上老君清静心經(上七減□集福經附退十)
老君曰夫道一清一濁一静一動清静爲本
濁動爲末故陽清陰濁陽動陰静男清女濁
男動女静降本流末而生萬物清者濁之源
静者動之基人能清静天下貴之人神好清
而心擾之人心好静而欲牽之常能遺其欲
而心自静澄其心而神自清自然六欲不生
三毒消滅而不能者心未澄欲未遺故也能
遣之者内觀於心心無其心外觀於形形無
其形遠觀於物物無其物三者莫得唯見於

空觀空亦空空無所空既無其無無無亦無
湛然常寂寂無其寂無寂寂無俱了無矣欲
安能生欲既不生心自静矣心既自静神即
無擾神既無擾常清静矣既常清静及會其
道與真道會名爲得道雖名得道實無所得
既無所得强名爲得爲化衆生開方便道
老君曰道所以能得者其在自心自心得道
道不使得得是自得之道不名爲得故言實
無所得
老君曰道不能得者爲見有心既見有心則

見有身既見其身則見萬物既見萬物則生
貪著既生貪者則生煩惱既生煩惱則生妄
想妄想既生觸情迷惑便歸濁海流浪生死
受地獄苦永與道隔人常清静則自得道於
是而說偈曰
天尊妙用常眼前舉體動心皆自然
息箇動心看動處動處分明無際邊
邊際由來本性空非觀心照得虚空
自悟因緣無自性翛然直入紫微宫
宫中宫外光且明萬法圓中一道平

清心清鏡皎無礙無礙無心心自在
平等道平無有異天堂地獄誰安置
神既内寂不虧盈善惡若空何處生
只爲凡夫生異見强於地上起縱横
縱横遮莫千般苦一一諦觀無宰主
諦觀無主本無宗只箇因緣即會中
中間雖會常無會放會無爲任物通
若時有人知是經意行住坐卧若能志心念
誦深心受持則能滅除無量一切宿障諸惡
冤家皆得和合無受苦報邪魔外道道能降

伏告諸衆生欲度厄難各巳清净信受奉行



太上老君清静心經
















