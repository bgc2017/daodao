










歷世眞仙體道通鑑卷之三十三鱗一
(浮雲山聖壽萬年宮道士趙道一編修)
陳興明
眞人陳興明修行於南嶽元陽宫宫在廟東
北登山五里與上清中宫如鼎峙時晋武帝
太始中也眞人少斿名山因訪眞迹於天柱
峰上遇二神人年十八九自云吾歷行四海
度有志之士世人修道暫能精專中道而廢
不至勤乆何得擢形雲天飛冲霄衢汝之積
功亦可佳也第勿退轉何慮不列名金闕玉

堂前苦後樂者苦則有極樂則無窮何者林
谷幽棲禽畜爲侣飢渴必至寒暑辛勤割世
離榮辭親舍愛可謂苦矣壽同天地變化無
窮策空乘虚坐生羽翼可謂樂也得不免於
修勵乎興明拜手曰永佩聖言必至於道不
敢怠忽也神人遂授以明鏡之道修之十有
八年二仙降而告之曰吾昔授子至道果能
勤行今則登躡九天游宴八極積功之報也
前苦後樂今子至矣晋武帝太康元年三月
初一日煙霞繞室天樂浮空山下居人競往

觀之惟有空室至於雞犬悉皆騰舉至重和
元年宋徽宗賜號致虚守靜眞人
尹道全
眞人姓尹氏名道全天水人也修洞眞還神
之道佩五帝六甲左右靈飛之符天仙降而
謂之曰飛昇者當有其材而後成其道昔漢
武帝親受金母靈飛十二事及五嶽眞形圖
纔得尸解而不能使形骨俱飛爾得一而有
昇天之望豈非積功宿分所植耶道全曰淺
學無聞願示十二事之目天眞曰一者五帝

六甲左右靈飛之符二者太一混洞東蒙之
文三者丙丁入火九赤班符四者太陰六丁
通眞遁靈玉女之籙五者六戊太陽招眞天
光策精之書六者六己石精金光藏景録形
之訣七者六庚素招攝役之律八者六辛致
黄水月華之法九者壬癸六遁隱地八術十
者子午卯酉八禀十訣六虚威儀十一者丑
辰戌未地眞曲素訣辭三五順行十二者寅
巳申亥紫度炎光内視中央也一者五嶽山
符安鎮方嶽檄召萬靈太上眞文也二者五

嶽山蹠神仙倒景俯視山川之蹠寫其曲折
蟠薄在地之勢也三者五嶽山形取其峯巒
洞室之所在神芝靈草之所生高下丈尺等
級之數東西南北里舍之限也四者五嶽山
骨取其骨體之所像枝榦之所分上法星文
下主人事之所起也五者五嶽山水穴貫之
圖取其泉液之所出金寳之所藏地脉之所
通而爲之圖也主符圖吏兵官屬各數萬人
五嶽之所總大山三百六十小山千二百並
列仙曹職宰可謂衆矣武帝雖得其法而不

能專其戒窮武玩兵自毁其福故不得與黃
帝同功今爾遇之乃知文始之裔大和之族
世有其人吾當與汝期於九清之上太無之
中言訖而去眞人以晋懷帝元嘉元年三月
九日有白雲起於室中三日不散散而視之
已失眞人所在但聞香氣襲人宋徽宗重和
元年賜號通眞觀妙眞人知潭州張茂宗留
題衡岳觀詩云靈嶽峰前遊古觀此中何别
蘂珠宫五雲仙客形皆異十洞煙華景不同
煉藥爐香金石氣醮星壇冷薜蘿風因聞大

道修眞訣咫尺三清路可通
施存
衡嶽洞門觀在石廩峰西石榴峰南下去廟
二十里昔施眞人諱存自號胡浮先生或云
婉盆子師黄盧子得三皇内文役御虎豹之
術遁變化景之法或隱或顯數百年慕石廩
洞門是其冲眞之地乃居之又於峰西石室
造閣亘空十餘丈出乘白豹或步還山豹即
迎之海嶽神仙時來聚會里域有景慕之者
罕得親迎以晋惠帝永康元年四月七日乘

豹昇天宋徽宗重和元年賜號冲和見素眞
人又有蜀人李昌利棲隱數年而遊天寳洞
今但有控豹岩餘基(眞誥云施存者齊人也自號婉盆子得道變化)
(景之道今在中嶽或少室往有壺公者正其人也然未受太上書猶未成眞焉其行玉斧)
(軍火符具其所受之枝條也施存是孔子弟子三千之數)
了然子
了然子者遼東人也不顯名氏因遊西蜀二
十四治後居太白山出入虎豹馴繞亦不知
其所修後遊三楚僅百餘年友善者吴猛陸
修靜郭璞謝靈運僧慧遠前後相繼庾亮嘗

師之謂曰先生觀諸賢者可以脫於濁世乎
曰功有淺深道則一致雖各得其趣未能了
然曰先生如何又曰子出此月再爲汝道後
亮不逾月卒先生自西山訪南嶽謁青玉白
璧二壇尋於前洞門訪李昌利先生劇飲數
日而李前之蜀山先生歸隱前洞宋高僧宗
炳訪之不遇
鄧欲之
鄧欲之字彦達隱於南嶽洞臺夜誦大洞經
上感魏夫人降告之曰君有仙分特來相訪

一日忽見三青鳥如鶴鼓舞飛鳴移時方去
欲之謂弟子曰青鳥旣來期會至矣遂解化
徐靈期
徐眞人名靈期吴人也隱衡嶽上清宫修行
宫去廟東北七里眞人幼遇神人授以玄丹
之要含日暉之法守泥丸之道服胡麻飯故
得周遊海嶽來往南山積有年矣采訪山洞
巖谷作衡嶽記叙其洞府靈異言紫盖雲密
二峰皆高五千餘丈而雲密有禹治水碑皆
科斗之字碑下有石壇流水縈之最爲勝地

而紫盖常有鶴集其頂而神芝靈草生焉下
有石室室有香爐杵臼丹竈祝融峰上有碧
玉壇方五尺東有紫梨高三百尺乃夏禹所
植實大如斗赤如日若得食長生不死晋安
帝義熙中山人潘覺至峰西石裂有物出如
紫泥香軟可食覺不知其石髓竟不食棄去
忽悟而還已不見此君之所記聖異又能役
使鬼神降伏龍虎以宋蒼悟王元徽元年九
月九日冲眞唐代宗大曆七年玄和先生張
大空者李泌之師居之得道後入元陽宫尸

解大中元年韓威儀慕其風而居之修行亦
得道重和元年宋徽宗賜號明眞洞微眞人
今宫基見存石碑傳云舊有仙鷄報曉因喫
仙草不死間有樵人見之而不能捕
鄧郁之
衡嶽紫盖峰石壇九仙宫鄧郁之字元達南
陽新野人也幼有飛鳥銜印之夢後得驅邪
馘毒之符即救治無不愈與徐靈期結方外
友周遊名山尋訪上士遇至人傳金鼎火符
之術於宋蒼梧王元徽二年徐旣上昇郁之

隱洞門乆之乃徘徊湖外洞天福地無不徧
歷所患丹材無力可致因採藥夜宿石穴夢
神人曰汝有功將徵召宜應時出衆仙候汝
覺而驚喜於梁天監初臺司奏少微星見南
楚長沙分武帝敕監軍採訪詔之問所修曰
貧道修煉金液而闕丹材帝賜金帛許於南
嶽洞眞福地選其幽勝置上中下三宫以修
内外丹一夕神人謂之曰大洞之鄰乃招福
之鄉延生之里盖記勿忘後君丹成復遷紫
盖之東以天監末十二月三十日有八眞人

乘羽盖雲車降于室中即前得道者八眞人
也於是就自然石壇昇天重和元年宋徽宗
賜號超眞集妙眞人衡州刺史張覿具奏置
觀額
陳惠度
陳眞人諱惠度潁川人初居茅山採靈異草
貨之飲酒不食僅數年南遊挑兩笈盡是金
石之類至南嶽選其幽勝居玉清觀在石廩
峰南去廟登山二十五里乃告天而盟鍊丹
深夜被鬼所擾三搗丹爐運石摧壓唯㝠心

蟠坐石上誦黄庭經佩五嶽眞形圖其志愈
恪陰有感通道力潜扶獲擒魑魅妖氣漸散
其鬼散慄悲號眞人復令肩石爲誓免戮鬼
形遠逐他界後丹成光氣滿山明徹遠近後
服之以齊武帝永明三年五月十三日冲天
唐張九齡題丹臺詩云鷄頭西畔便門開陳
氏丹昇劫仞臺䰤鬽昔年誠誓否至今猶說
鬼肩栽宋徽宗重和元年賜號冲虚元妙眞
人今觀基頂有丹臺鬼栽石雷泓風穴誦經
壇浴丹泉近代有僧於觀基創寺號光明不

乆復廢之孝宗乾道中有道士鄧時永道人
黄守正開山伐木誅茅募化賢善之士新創
殿宇祈雨禳災並有感格野人庵居重洽道
化
張曇要
衡陽招仙觀在廟東八里舊記云啓基劉宗
卜字蕭齊又記云晋武帝咸寧中建昔張眞
人諱曇要居之感通天眞密降傳内養元和
默朝大帝之道行之十二年神遊太空面朝
皇極大帝賜以瓊寳琅膏混神合景之液餌

之變化莫測神用無方以齊廢帝延興元年
七月初三日忽然雷吼天地震動俄有鸞鶴
丹詔迎之昇天重和元年宋徽宗賜號葆光
襲明眞人
張如珍
衡嶽九眞觀在廟東十里舊記云晋太康中
新野先生建梁武帝天監初有如珍眞人居
之張乃先生鄉人鄰也幼而少語淡泊不群
壯歲幽棲而宿禀靈骨遇神人降於嵒室傳
明鏡洞鑑之道曰夫燭物理者天也鑒物形

者道也天之道以清鏡之道以明審而無差
形定於此物應於彼故川嶽之狀鬼神之情
無所逃而隱矣天以清而容萬物鏡以明而
鑒衆形若修天清鏡明澄心靜神而得内外
洞徹則至道成矣倘外役於物内勞於神神
心昏濁不能澄清則去道遠矣此法吾昔受
之於長桑公子長桑公子受之於太微天帝
君得之者能洞達玄通遐照八極夫洞眞法
中有四規之道依四時而行亦與此同體矣
古人所謂虚其室白自生定其心道自至信

矣哉如珍修之九年徹視千里無一物可隱
以梁天監十三年十一月十八日獨行遊山
三日不反弟子求之見如珍方衣仙衣駕雲
輿簫鼓擁之縹渺而昇天宋徽宗重和元年
賜號全眞達道眞人
廖冲
廖冲字清虚梁武帝大通三年居連山郡以
才德見稱爲本郡主簿後辭其印綬遊探道
要居嵩高山乆之過荆渚公安二神作妖起
風浪阻船因除伏之令護船而渡至南嶽於

祝融頂遇太平眞君傳道要復謂二神曰吾
居郴陽作丹可爲吾守爐他日丹就汝亦有
分丹成歸鄉常乘一虎執蛇爲鞭年一百餘
唐睿宗先天二年風雲晦㝠而昇
由吾道榮
北齊由吾道榮幼而少語不通文常愛獨處
因遊南嶽遇赤君授符水禁咒緯候之數無
不畢備一云少爲道士聞晋陽有人大明法
術尋訪得之其人道家符水禁咒陰陽歷數
天文藥性無不通曉悉授道榮歲餘謂曰我

本恒嶽仙人有少過天官所謫今限滿將歸
鄉送吾至汾水至遇水暴漲橋壞是人乃臨
水禹步以一符投水中流便絶俄頃水即至
二人徐自沙上過道榮爲文宣追至晋陽遼
陽山中中夜初馬驚有猛獸去馬止十餘步
道榮徐以杖畫地成火坑猛獸遽走
賈自然
賈自然於衡嶽太平觀焚修遇南嶽眞人陳
少微自子明而禮之眞人曰子之所修吾知
之矣將有高眞必傳其妙後遇青城丈人降

室授九一飛仙之秘白日冲舉
蕭靈護
蕭靈護字天佑廬陵人也生而七歲能詩凡
所作皆塵外意十五好道壯遇至人傳金液
丹胎息周訪名山負道書百餘卷常云欲昇
南宫先度宋陵迤邐訪洞陽過岳麓瞻鄧眞
人之像曰此山乃宋陵之一福地夜遇眞人
傳火鼎之術唐太宗貞觀二年泝瀟湘躬禮
注生行法驅邪邦鄉得濟者不可勝計後居
招仙觀煉火鼎之術化黄白而外鬻之修理

觀宇爲之一新侯王禮敬請爲法主皆北面
事之五年創尋眞閣六年壬辰於桂州鑄銅
鐘一口重五百斤歸觀凡五更不敢扣擊盖
驚地神故也後選其幽勝煉神丹於山北凡
經三壇方始煉就後服之於高宗弘道二年
中秋謂門人曰吾行期已至當有所適不可
淹留汝等精勤將有所繼遂尸解香氣滿室
似有清音瞵於户外經時而止宋太宗端拱
末一日五更初觀中忽聞鐘聲衆皆驚訝起
而視之鐘破裂不旬日有一道人以掌心熔

銅汁就其裂處换之其紅燄自暗衆視之而
憚道人入溪洗手忽失所在其鐘至今有摸
之迹此爲靈異
張惠明
張惠明趙郡人結廬於中條山受法於元眞
觀常行咒禁驅馳精魅後往長安遇混元子
受高奔之道行之功濟德備道學超群凡諸
就席皆章甫之徒唐太宗詔之内殿致醮有
感後乞歸山林上允敕住南嶽封妙濟大師
忽一夕遇南嶽右英夫人傳抱一守眞三五

混合之要行之一紀復詔之西嶽以便問事
後尸解
李思慕
李思慕成紀人與東楚董練師白先生結煙
霞之友周遊三湘名山後訪南嶽五峰雖師
範不同而各有指歸白旣於石鼓上昇思慕
入京師高力士嫉吴筠而進之於明皇答問
稱㫖後乞歸山上厚賜餞行註清靜經行於
世後玄化於紫盖峰惟董混迹於衡陽後洞
常以咒術治人病苦有酬之者惟酒一醉爲

妙於是無醒時醉卧衢路或溪谷遇雨而衣
不濡凌嚴霜而皓如也數年巡門告人曰各
好將息人皆訝之亦於洞後尸解如蟬蜕也
唐杜甫有憶昔行詩末句云更訪衡陽董練
師南游早鼓瀟湘柂
申泰芝
申泰芝字廣祥其先洛陽人也因守官湖外
世代寓居長沙後散徙四方其遠近欽慕泰
芝卜居邵州仁風村柳塘數世皆修慈惠自
幼夐處不與親友交好讀書常清儉遊息南

嶽訪神仙之事一夕於祝融頂遇眞人傳金
丹火龍之術歸煉丹雲山北余胡之頂積有
年矣大藥已成功行俱備而能乘虚神遊隱
顯出入綽有神異人不可測唐開元二十六
年歲在戊寅八月十六日明皇詔近臣曰朕
昨宵中秋夜寢夢神人告朕言湖南邵州雲
山有道人煉丹得仙若禮遇之可爲國師
張太空
先生姓張名太空隱衡嶽上清宫修行得道
唐代宗大曆七年爲唐相李泌之師後隱元

陽宫於德宗貞元四年六月十三日尸解於
靈隱峰御製詞文云夫至道無名强假名而
崇道至眞無謚必求謚以明眞惟其可稱實
在全德故南嶽元陽宫道士張太空混元育
粹玄之又玄煉骨三清存神八景衡峰養德
時近百年依罔象以㝠搜挾鴻蒙而冲用栖
遲浩氣太古眞形頃在先皇敷崇道妙望乎
玄鶴之駕錫以紫霓之裳我有輔臣格言高
躅永懷仙子恨不同時聊申嘉尚之情式降
昭旌之命策名表德庶永無窮可贈玄和先

生其宫宋淳化天聖政和三經修葺宣和元
年徽宗改賜崇明觀後三里有伏虎岩
柳實
唐憲宗元和中有柳實元徹者居於衡嶽二
公俱有從父爲官浙右爲理庶人連累各竄
于驩愛之州二公俱結行邁而往省焉至於
廉州白浦縣登舟而欲越海將抵交趾艤舟
合浦岸夜有村人饗神簫鼓喧嘩舟人與二
公僕使咸往觀焉夜將午俄颺風起斷纜飄
于大海莫之所適俄抵孤島而風止二公愁

沮而陟焉見玉天尊像瑩然于案所有金香
爐而别無一物二公周覽次忽睹東海上有
巨獸出首四顧若有密聽良乆乃没去逡巡
有紫雲自海而湧出蔓衍數百步有五色芙
蕖高百餘尺葉葉而綻内有帳幄若綺繡雜
錯耀奪人目見虹橋忽展直抵于島上俄有
雙鬟侍女如捧玉合持金爐似蓮華而至于
天尊所易其殘燼炷以異香二公見雙鬟叩
頭再拜辭理哀酸求反人世女不答二子請
益良乆女曰子何人而至此二子以事告女

曰小頃有玉虚尊師當降此島與南溟夫人
會約子堅請之將有所遂言訖有道士乘白
鹿馭彩霞直降于島上二子拜而泣告尊師
憫之曰子隨此女而謁南溟夫人當有歸期
無慮尊師告女曰子暫修眞畢當詣彼二子
受教至帳前行拜謁之禮見女子未笄衣五
色文章二子告以姓字夫人哂之曰昔時天
台有劉晨今有柳實昔有阮肇今有元徹莫
非天也設二榻而坐俄頃尊師至夫人迎拜
遂還坐有仙娥數輩奏以笙竽簫笛傍引鸞

鳳雅合節奏二子恍惚若夢中人世罕聞見
也遂命飛觴忽有玄鶴銜彩牋自空而下曰
安期先生知尊師赴南溟會暫請枉駕尊師
讀之謂玄鶴曰尋當至彼尊師語夫人曰安
期先生間闊千載不值南遊無因訪話夫人
趣侍女進饌玉器光潔與夫人對食而二子
不得饗尊師曰二客未合饗然爲致人間之
食而食之夫人曰然别進饌乃人間常味也
尊師食畢懷出丹篆一卷而授夫人夫人拜
而捧之遂告回謂二子曰子有道骨歸不難

然邂逅相遇合有靈藥相貺但子宿分自有
師吾不合爲子師爾二子拜尊師遂去夫人
命侍女曰可送二客去曰所乘者何侍女曰
有百華橋可馭二子感謝拜别夫人贈以玉
壺一枚高尺餘夫人命筆題玉壺詩云來從
一葉舟中來去向百華橋上去若到人間扣
玉壺鴛鴦自解分明語俄有橋長數百步欄
檻之上皆有異華二子於華間潜窺見千龍
萬虬遞相繳繞爲橋柱石有使者曰吾不當
爲使而送子盖有深意欲奉託强爲此行出

襟帶間一合子中有物隱隱然如蜘蛛形狀
謂二子曰吾輩水仙也水仙則陰也而無男
子吾昔道遇番禺少年情之至則有子未三
歲合棄之夫人命與南嶽神爲子其來乆矣
中間南嶽回鴈峰使者有事于水府回日憑
寄吾子所弄玉環往而使者隱之吾頗爲恨
二君子爲持此合子到回鴈峰下訪使者廟
而投之當有異變儻得玉環爲送吾子吾子
亦當有報效爾愼勿啓之二子受之謂使者
曰夫人詩云若到人間扣玉壺鴛鴦自解分

明語何也曰子歸有事但扣玉壺當有禽應
之事無不從意又曰玉虚尊師云吾輩自有
師師復是誰曰南嶽太極先生爾當自遇之
遂與使者别橋之已盡達昔日合浦維舟處
回視之無橋矣二子詢時代已十年也驅愛
二州親屬殂矣二子惆悵問道將歸衡山中
途因以手扣玉壺遂有鴛鴦語曰當飲食前
行自遇俄頃道左有盂餚饌羅列二子食而
飽數日尋即達家昔日童稚已弱冠然二子
要各謝世已三日家人輩悲喜不自勝人云

郎君已没大海服闋已九秋也二子似厭世
體亦清虚觀妻之喪不甚悲戚因相共抵回
鴈峰下訪使者廟以合子投之倏有黑龍長
數丈激風噴雹折木拔屋霹靂一聲廟宇立
碎二子戰栗不敢熟視空中乃有擲玉環者
二子取之而送於南嶽廟及歸有黄衣少年
持二金合子各到二子家曰郎君持此藥曰
返䰟膏二君子家有斃者雖一甲子猶可塗
頂而活已而少年忽不見二子遂以活妻後
共尋雲水訪太極先生無有其人因雪中見

老叟負薪而賣二子哀其年老而寒飲之以
酒睹薪檐上有刻太極二字乃疑異之禮爲
師持玉壺以告之叟曰吾貯玉液者此壺也
甚喜遂拉二子同上祝融峰更不復出矣
歷世眞仙體道通鑑卷之三十三

















