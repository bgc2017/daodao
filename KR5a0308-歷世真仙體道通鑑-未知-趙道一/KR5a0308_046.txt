










歷世眞仙體道通鑑卷之四十五潜二
　(浮雲山聖壽萬年宮道士趙道一編修)
　　　呂嵒
先生吕嵒字洞賔號純陽子世傳以爲東平
人一云西京河南府蒲坂縣永樂鎮人即今
河東河中府也曾祖延之仕唐終浙東節度
使祖渭第進士德宗貞元中官至禮部侍郎
晩爲潭州刺史有四子曰温字化光官至衢
州刺史曰恭嶺南府判官曰儉爲御史曰讓
歷太子右庶子或曰終於海州刺史先生乃

讓之子也貞元十二年丙子四月十四日生
於林檎樹下少聰敏日誦萬言至文宗開成
二年丁已擢舉進士擢第時年四十二歲龍
姿鳳目鬢髮疏秀金水之相頂華陽巾衣逍
遥服貌似張良又似太史公之狀後因遊廬
山遇異人得長生訣一云武宗會昌中兩舉
進士不第因於長安道中擬游華山酒肆憩
息俄有一人長髯碧眼自西而來亦憩此肆
遂與共炊髯者親爨先生因就日負暄不覺
睡著夢舉進士登科第歷任顯官奏對稱㫖

遂除翰苑入臺閣擢侍從俄拜執政居朝三
十餘年偶上殿應對差誤被罪謫官南遷江
表路值風雪僕馬俱瘁一身無聊方自嘆息
忽然夢覺髯者飯猶未熟倏然笑曰黄糧猶
未熟一夢到華胥先生驚曰公安知我有夢
耶髯者曰公適來之夢富貴不足喜貧賤不
足憂大抵窮通榮辱壽夭得喪往古來今皆
如一夢富貴則爲好夢貧賤則爲惡夢壽長
則爲好夢夭折則爲惡夢如公適來之夢誠
好夢也一失到底轉爲惡夢公備知之矣貴

即虚名富猶孽火金珠外物子孫他人一息
不來四大不顧把甚物爲堅固即復題詩壁
間先生大悟因拜曰公眞異人也敢問貴姓
居何鄉邦髯者曰吾乃天下都散漢鍾離權
也居終南山公若省悟可從吾去先生於是
棄儒業而從游師事之而得道復於僖宗廣
明元年遇崔公傳入藥鏡即知修行性命不
差毫髮後多遊湘潭岳鄂之間人莫之識嘗
題岳陽樓詩云朝遊北嶽暮蒼梧袖裏青蛇
膽氣粗三入岳陽人不識朗吟飛過洞庭湖

外多有詩文留世略見眞常集又著丹訣演
正論述劍集各有玄㫖以遺後學後南遊巴
陵西還關中冲昇於紫極山一云歷江州登
黄鶴樓以五月二十日午刻昇天而去不知
何年其自作傳云吾乃京兆人唐末累舉進
士不第因遊華山遇鍾離子傳授延命之術
尋遇苦竹眞人傳授日月交并之法再遇鍾
離盡獲金丹之妙吾得年五十道始成第一
度郭上竈第二度趙仙姑法名何二人性通
利吾授之以歸根復命法吾惟是風清月白

神仙會遇之時嘗遊兩浙京汴譙郡身長五
尺二寸面黄白鼻聳直左眼下有一痣如人
間使者箸頭大常著白襴衫繫皁縚變化不
可度世言吾賣墨飛劍取人頭吾聞哂之實
有三劍一斷煩惱二斷貪嗔三斷色慾是吾
之劍法也世有傳吾之神不若傳吾之法傳
吾之法不若傳吾之行何以見爲人若反是
雖携手接武終不成道先生自冲昇之後時
降人間化度有縁學仙之士出入隱顯不可
測識其先後游戲人間事迹詳載諸書宋徽

宗宣和元年七月二十八日勑封告詞云朕
嘉與斯民偕之大道凡厥仙隱有載册書司
存來析寵襃必下吕仙翁匿景藏采遠迹遐
方逮建福庭適當茇舍嘆兹符契錫以號名
神明不亡尚鑒休渥可特封妙通眞人及太
元至元六年正月襃贈純陽演正警化眞君
　(臣)道一曰吕嵒棄利斥名逍遥物外神示
　道化疏絶塵凡觀其詩云三入岳陽人不
　識朗吟飛過洞庭湖聞其風者悦之道德
　經曰知我者希則我者貴眞吕嵒之謂也

　　　施肩吾
施君名肩吾字希聖號華陽睦之分水人世
家嚴陵七里瀨少舉進士習禮記有能詩聲
趣尚煙霞慕神仙輕舉之學唐憲宗元和十
五年登進士第主文太常卿李建賦大羹不
和詩早春殘雪一榜如姚康元晦後皆頗以
詩文顯君獨不仕張司業籍贈之詩云雖得
空名不著身又送東歸詩有折得高名到處
閑之句故希聖詩自謂元和進士長慶隱淪
者盖登科之明年改元長慶希聖遂遠引不

復來文宗太和中乃自嚴陵入西山訪道棲
靜眞矣初希聖遇旌陽授以五種内丹訣及
外丹神方後再遇吕洞賔傳授内煉金液還
丹大道於是終隱西山今觀西一里許爲芭
蕉源沿山梯級而上有書堂舊址石室故在
希聖手植老柏尚有一二存者其所爲詩文
甚多山中所傳未十之四有得其告勑於嚴
陵云觀已刻之石瓊山白玉蟾跋施華陽文
集云李眞多以太乙刀圭火符之訣傳之鍾
離權鍾離權傳之吕洞賔吕即施之師也施

有上足李文英昔施君授李一十六字世罕
知者一靈妙有法界圓通離種種邊允執厥
中予偶得之故併以告胡棲眞使補其遺云
楊無爲題石室詩云玉京高謝黄金榜石室
歸來白鹿車山後暗通天寳洞眼前便是地
仙家時聞清夜雪中犬迴視紅塵井裏蛙五
百年前人未到芭蕉源上鎖烟霞
　　　徐鈞
徐鈞者自稱東海蓬萊鄉人也言談清爽皆
引子史捷而能文每自吟曰曾見秦皇架石

橋海神忙迫漲驚潮蓬萊隔海雖難到直上
三清却不遥腰常掛一葫蘆棹扁舟泛於鄂
渚上及三湘下經五湖每將魚就沿江市井
博酒與人吟話而去垂白好事者言識之數
十年矣而顔貌不改或戲留之約名目斤數
釣魚須臾得魚如其約人皆異之又見人有
疾即葫蘆内取藥救之其藥如麻粟大不許
人服食惟以酒研涂心腹間其疾便愈無不
神驗人有問之藥可服食不曰可只是入口
便憎飯去好道者服其藥一粒十年絶食而

常須飲酒吃水助之顔亦紅白齒髪不衰得
其藥者甚多壽皆八九十廬山錢朗累服其
藥極得長年今江湖漁人時有見者逐之舟
去如飛不可近乃水仙也
　　　錢朗
錢隱居名朗字内光洪州南昌人也少居西
山讀書精勤有節操五經登科累歷世宦清
直著稱去有遺愛時論美之唐文宗朝開成
初爲安南都護副使後爲光禄卿歸隱廬山
情澹好道師東嶽道士徐鈞得補腦還元服

煉長生之術昭宗世錢塘彭城王錢鏐慕朗
得道長年乃迎就錢塘師事之時朗已一百
五十餘歲童顔輕健玄孫數人皆以明經進
身仕爲宰官已皓首矣朗忽一日告别言我
處世多年適爲上清所召今須去矣俄氣絶
數日顔色怡暢如生舉之就棺身輕若空衣
然已尸解矣其玄孫謂人曰我之高祖年一
百七十餘歲
　　　楊雲外
楊雲外字慕仙徐州人也世官軍中慕仙生

而秀穎獨不喜介冑事年幾冠即白其父母
丐爲道士父母不能奪其志時荒山有廢精
廬舍因往居之俄有異人指示一所曰下有
瘞錢爾乏食可以取給尋復以道授慕仙於
是神鑒頓超悟能辟穀馴擾虎狼父母時念
之慕仙即還家而人見慕仙固自處精廬也
皆大駭焉居乆之去遊廬山亦止群虎中往
來游歷洞府甚多唐宣宗大中末始止硤抵
萬州石城山尤多虎夙夕燕坐其間山高無
水已而泉忽涌出未幾來雲安之雲昇宫懿

宗咸通中語人曰吾鄉有災是歲十月龐勛
亂彭城僖宗乾符後黄巢興曹濮浸淫徧天
下硤内險遠民恃以無恐慕仙醉卧市道上
悲吒曰此地多殺奈何其後硤内兵起慕仙
所卧之地適肆屠戮血流赭土光啓二年慕
仙過邑子袁生告之曰吾於白水王氏有宿
負未盡償行當償之二月王果作難剽雲昇
慕仙觸强刃以死袁生取瘞之色如平常後
有人見其往來於房陵雲安監使李文表從
子亦遇於成都袁生發瘞視之但存短褐而

已雲安雲昇宫有碑杜光庭文存焉
　　　王昌遇
王昌遇梓州人也爲州治獄吏嘗晨食猪蹄
不盡而藏之已而妻妾匿之至夕將取食焉
婢紅蓮以不獲告昌遇意其盜也笞掠之不
勝痛遂誣服妻徐出豚蹄曰我試君耳君鞠
獄得無類是乎昌遇大感悟自是多所平反
而所爲亦寖近道矣俄有老父賣藥於市能
除鼠暴終日無售者昌遇憐之每遇老父輒
鬻以歸如是乆之老父怪曰君家多鼠乎昌

遇曰吾憐丈人不售故鬻之非求毒鼠也藥
具在老父曰第用之鼠未必死爾昌遇歸投
藥食中鼠大集食已皆化鴿飛去昌遇大驚
往求老父不見也未幾有道人日醉於市卧
道上人呼之爲落𩲸仙時白昭嗣節度東川
劉闢方阻兵禁夜行者得輒死昌遇爲牙校
治右厢夜過所部見有卧道上者視之乃落
𩲸仙也匿不發掖歸其家落𩲸旣寤詬曰吾
有二縑白金三兩錢二千今失之必汝也昌
遇不復辯如數償之落𩲸仙持以去曰他日

見子瀘上逾數年官府追舊吏解綱昌遇當
解絹綱於瀘州至江安道中遇二道士執兵
刃挾弓矢昌遇股慄不敢進道士曰乃爾耶
愼勿恐吾落𩲸仙也挽昌遇至其居爲其設
酒已還其元來所賞金帛曰正爲今曰設也
後昌遇得此以償絹綱虧折之數遂得交收
公文迴歸道士復告昌遇曰爾知陽精䰟立
陰精𩲸成兩精相傳而成神明神以形用形
以神生神去則形斃矣昌遇曰不知也願受
教之道士曰神以道全形以術延爾因授以

赤龍大丹訣曰昔者毒鼠藥乃外丹之本也
火養之三年服之仙矣遂名昌遇爲易玄子
呼左右取焉今昌遇乘以歸馬無轡而行若
奔電直凌霄漢間俄爾至高峰若蹶然則矗
立平地矣馬忽言曰吾乃潭中龍也子所聞
丹方尚能省乎復爲之開說旣已即躍入潭
中化爲龍沫去尋有負樵者至昌遇問此何
地曰東川也昌遇因問途而還即詣府丐免
後來差發遂煉丹於北郊之長平山西郊之
鳳凰山丹成輕舉時唐宣宗大中十三年九

月九日也
　　　爾朱洞
爾朱洞字通微不知何許人也少遇異人授
還元抱一之道煉大丹不死之方因自號歸
元子唐懿宗朝至蓬州州有大小蓬山世傳
周穆王時有人於此刻木爲羊跨而仙去通
微曰是與海上三山名同又有跨羊仙迹吾
期成道於兹乎乃援修蔓躡絶壁得石室喜
甚曰足辦吾事矣乆之復捨去賣藥於蜀漢
之間其行飄然如乘太虚時時啗猪血灌腸

飲酒哦詩人莫之測所舍逆旅主人每夕怪
其室中腷腷有聲間窺之則其身自榻而昇
觸棟而止後伺其醉以粉涂其腹黎明視其
棟著其上皓然或者於枯骸中得物如雀卵
持以問通微通微曰殆服神丹而不能修煉
故純陰剥消無陽與俱獨就丹田成此爾女
子吞之當生異兒果有吞卵者生兒神光爍
日異香滿室唐昭宗大順中王建圍成都通
微亦在焉館通微者憂懣曰建約城陷日夷
戮無噍類奈何通微曰勿憂也施席籠攝建

及其三軍入其中有如聚蟻建與軍皆見神
人乘黑雲叱其軍曰敢有一毫傷吾民若等
禍且及建等怖伏曰不敢建入成都果束兵
市不改肆民旣全濟矣通微則又往客果州
嘗大醉天封精舍嘔丹於其井中曰後當爲
良藥至今炎夏病歸者飲之必差果州朱鳳
山州之南爾朱仙及李淳風養煉之地通微
一日謂所善郡人張洪之曰吾乆不朝元今
欲往謝氏仙山趨宸極時冬夜晴澈漏方中
大雪暴集洪之念通微凍踣漏甫盡即出求

之見其衣單衣卧道上舉碧玉簡示洪之曰
吾朝元誤墜此溪上盤石有聲爾視之石必
斷矣視之信然鄰有斃於酒者通微以藥灌
之即蹶然起言已入陰府主者令亟還曰眞
人有命延壽一紀洪之因是大駭請授以道
通微曰爾股上天魚首倒無益也更一生乃
可爾洪之股有痣若魚形首素上向至是果
倒矣通微鬻丹陽一粒需錢十二萬太守召
鬻之曰太守金多非一百二十萬錢不可售
太守怒以爲惑衆納之竹奩沈於江至涪陵

上流有二人乘舟而漁舉網怪其重出之乃
通微貌如常漁者曰必異人也入定乎叩銅
缶寤之少焉通微開目視二漁者曰子等何
人此去銅梁幾何有三都乎曰我白石二江
人漁水上此去銅梁四百里自是而東即酆
都縣平都山仙都觀也通微曰吾師謂吾遇
三都白石浮水乃仙去殆此即先是通微至
江濱多投白石待其浮人不解也通微旣登
岸從容語二漁者曰子類有道者有所傳乎
二漁曰我昔從海山仙人得三一之㫖煉陽

銷陰亦有年矣通微於是索酒與劇飲取丹
分餌之至荔枝園下旌節自天降導三人昇
雲而去涪州松屏出石山間爾朱先生種松
於此映山之石皆有松文采者祈禱得佳天
然成文其後通微再見於世有成都胡二郎
仙井道士遇焉據五代史補云爾朱先生功
行甚至遇異人與藥一丸云君見浮石而後
服之則仙道成矣先生如教每遇一石必投
諸水後遊峽上將渡江有叟艤舟相待問其
姓曰石氏問地所屬曰涪州先生豁然而悟

遂服其藥即時輕舉矣
　　　應靖
應靖不知何所人也唐僖宗時爲登封令有
惠政黄巢犯東都分兵徇屬邑登封吏民惶
懼無計長官曰吾邑無郛庫無兵廥無粟可
以守乎即空一邑之保嵩高山自爲殿賊追
及長官身搏戰以死捍之賊解去登封之人
獲全長官旣而棄官學道遂仙去隱其姓以
名顯故謂之靖長官宋哲宗元祐中劉几常
遇嵩高山中天姿疏散浩然也長官嘗以道

授黄蓬石已載蓬石語中蓬池人何格非仕
至二千石少慕清高亡何亦見長官於大蓬
山飛仙岩自是數至長官喜抵掌談笑飲酒
至斗餘然坐在立亡倏忽千里不可測度一
日長官過格非吕眞人尋浮空而至并坐語
格非遽起再拜求指教眞人曰子自有師矣
格非志不篤已而不能悉如長官言以疾終
焉

歷世眞仙體道通鑑卷之四十五










