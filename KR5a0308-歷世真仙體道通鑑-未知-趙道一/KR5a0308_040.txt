










歷世眞仙體道通鑑卷之三十九鱗七
　(浮雲山聖壽萬年宮道士趙道一編修)
　　　葉法善
葉法善字道元處州括蒼人世爲道士母留
氏晝寢夢流星入口吞之有娠十五月而生
七歲溺大江三年而還父母詢其故曰青童
引我飲以雲漿復朝太上故少留爾及冠長
九尺性淳厚天然不茹葷遇青城趙元陽授
遁甲嵩陽韋善俊授八史由是自能厭劾鬼
佐因卜居卯酉山有巨石當路行者迂徑避

之遂投符石自起嘗遊白馬山石室中遇三
神人皆錦衣寳冠謂法善曰我奉太上命以
密㫖告子子乃太極紫微左仙卿以校録不
勤謫於人世速宜立功濟人佐國當復元任
今以正一三五之法今授於子宜勉而行之
言訖而去而後馘滅妖凶靡所不驗唐高宗
聞之故寵以官不拜請度爲道士留内齋禮
賜于甚厚時帝悉召方士化黄金治丹法善
上言丹不遽就徒費財與日請竅眞僞帝然
之凡百餘人皆罷嘗在東都凌空祠爲壇以

祭都人悉往觀有數十人自奔火中衆大驚
救而方免法善笑曰此爲魅所憑吾法攝之
爾詢之果然病亦皆愈歷高宗中宗朝五十
年往來山中時時召入惟不愛浮屠法常力
詆之議者淺其好憎然以術高卒莫之測中
宗景龍四年三月九日三神人復降傳太上
命云汝當輔我睿宗及開元帝曰未可隱迹
山岩以曠委任時二帝未立而廟號年號已
先知之所以於睿宗明皇陰有助力土蕃進
寳函封題曰請陛下自開無令人知法善奏

曰此不祥也宜令蕃使自開之旣開果有弩
箭自函而發中蕃使而死睿宗先天中拜鴻
臚卿員外置越國公舍景龍觀祖國重謚有
道先生父惠明贈歙州刺史寵映當世時僚
庶受籙者不可勝數叔祖靖能有道術仍善
屬文高祖時直翰林爲國子祭酒汝陽王嘗
飲靖能靖能曰有生徒能飲當令上謁翌日
有通謁者曰道士常持滿見之侏儒也談胚
渾之道飲以酒至五斗許忽醉倒乃一甕也
錢塘有巨蜃溺舟經涉者苦之法善以符投

水其蜃自斃開元初明皇以元夕觀燈於上
元陽宫謂無如此之盛法善曰西凉府今夕
之燈亦可亞明皇異之求往則俾合目頃刻
而至因以鐵鑯如意貰酒翌日遣使求之果
在又中秋夜與上遊月宫聞天樂問其名曰
紫雲曲上素曉音律默記之遂著樂府更名
曰霓裳羽衣曲時月宫還過潞州俯視城郭
悄然但月色如晝法善取玉笛請上奏一曲
仍投金錢子城中僅旬浹潞州奏中秋夜有
天樂臨城兼獲金錢以進師居四明之下天

台之東數年忽於五月一日有一老叟詣門
號泣求救門人謂其有疾白于師引而問之
曰某東海之龍也天帝敕我守八海之寳一
千年一更任無過者則籍于仙品某已九百
七十年矣微勣垂成近有波羅門逞幻術居
于海岸晨夕禁咒積三十年法將成五月五
日海告竭矣其統天鎮海之寳上帝制靈之
物必爲波羅門所取至日乞以丹符相救師
旣飛符海水復舊其人愧嘆赴海水而死翌
日龍輦寳貨以謝師師曰林野棲神之所珠

璣寳貨無所用之遂不受謂龍曰岩石之上
去水稍遠若致一淸泉即爲佳惠爾是夕聞
瀟瀟風雨聲達旦繞山齋石渠泉水環流至
今謂之天師渠燕國公張說常與師會飲師
曰此有麴處士性謹而訥頗耽酒鍾石可也
召至其形侏儒腰數圍拜揖之禮頗樸拙酒
至輒盡而神色不動師忽叱之曰曾無高談
雅論惟務耽酒何所用哉因扶之乃一巨榼
爾至開元八年尸解于景龍觀或言生隋大
業丙子卒壬戌盖百有七歲解化之後明皇

思之降制曰故道士具官葉某天眞精密妙
理幽暢包括祕要發揮靈符固以㝠默難言
希夷罕測而情棲蓬閬迹混朝伍保黄冠而
不拔加紫紱以非榮卓爾孤芳冷然獨往勝
氣絶俗貞風無塵金骨外聳珠光内映斯乃
體應中仙名升上德朕嘗聽政之暇屈詢至
道公以理國之法屢奏昌言謀參隱諷事宜
洪益嘆徽音之未泯悲縣解而俄留何莫憗
遺殲良奄及永惟平昔感愴予懷宜申禮命
式賫泉壤可贈越州都督敕葬于松陽百官

縞素泣送國門之外仍度其姪潤州司馬爲
道士師有弟子百餘人惟暨齊物尹愔爲入
室矣
　　　邢和璞
邢和璞不知何許人隱居瀛海間善筭心術
凡人心之所計布筭而知之卜居嵩潁間著
潁陽書三篇有筭心旋空之訣復能以法活
死者唐明皇開元十二年至都朝貴候之其
門如市有友人居白馬坡下和璞至死已踰
日當其母哀之和璞遂置尸于牀引其衾同

卧閉户良乆起具湯沐而猶未甦復與之寢
須臾即活又崔司馬者與和璞善因疾篤曰
先生何棄我耶已而聞寢壁有穿穴聲窺之
有微隙漸大見導從數百人一人紫衣大冠
坐車中謂崔曰邢先生合太乙相救言訖而
去其疾遂愈隙穴亦尋失矣房琯爲桐廬宰
待和璞甚善暇日因携手出城不覺行十數
里至夏谷村有廢佛堂松竹森映共坐其下
和璞以杖擊地令侍者掘之深數尺得一瓦
瓶中有婁師德與永公書和璞笑謂琯曰省

此乎琯髣髴前世嘗爲僧名永和璞曰君當
爲宰輔善自愛然其終必食鱠棺以龜兹不
在私第不在公館不在寺宇不在外家琯後
果踐台輔謫居閬州卧疾紫極宫稍愈太守
召會郡齋進鱠食畢疾復作夢神人曰邢眞
人之言信矣翌日果終前有賈者拖龜兹板
爲老君帳因假以爲棺和璞廬終南學道者
多依之時崔晤與其友恭事左右一日謂其
徒曰旦夕有異客子等爲予設具又戒曰謹
毋窺伺翌日果一人至其長五尺闊三尺首

居其半衣緋執笏鼓髯大笑吻角侵耳作劇
談多非人間語崔晤欲見不自正遂趨而過
客熟視謂和璞曰此非泰山老師乎曰然食
訖而去和璞謂晤曰此上帝戲臣也言泰山
老師子能省乎晤垂涕曰少聞先人言某寳
老師之後身然前身不甚記和璞後亦不知
所之
　　　申元之
申元之者不知何許人游名山博採方術得
内修度世之道唐明皇開元中召入上都開

元觀時張果邢和璞羅公遠葉法善尹愔何
思遠史崇秘希言同左佑眞風翼戴人主
帝游温泉幸東都元之常扈從善談清靜上
每延問動移晷刻惟貴妃與内人趙雲容侍
晨扆得聞其論雲容嘗侍茶桑間輒乞藥以
希延生元之曰我所惜但汝不乆世雲容復
懇乞不已元之愍其恭勤乃與絳雲丹一粒
曰汝服此死必不壞但大其棺廣其穴含以
珠玉疏而有風使䰟不蕩空𩲸不淪湑百年
外可以復生此太陰煉形之道即爲地仙復

百年當遷洞天矣雲容從幸東洛病于蘭昌
宫特以元之之言問貴妃上命中人陳元造
如其所請而瘞之至憲宗元和末已百年雲
容果再生元之亦隱顯無常自號田先生識
者相傳魏時人已數百歲(龍域録云八月望/日唐明皇與申天)
(師游月宫寒氣逼人清露霑衣過一大門在/玉光中見一大府榜曰廣寒清虚府少前見)
(素娥十餘人皓衣乘白鸞笑舞於廣庭大桂/木下樂音清麗上皇歸制霓裳羽衣曲此一)
(事與葉法善稍同今併存之又/逸史見羅公遠傳大槩如此)
　　　羅公遠
道士羅公遠(一名/思遠)鄂州人也一云彭州九隴

縣人修道宇于漓沅化常往青城羅川間歷
周隋唐年數百歲乍老乍少韜晦名迹唐明
皇開元中春三月鄂州刺史燕屬吏于郡之
園亭士庶遊覽者無不至有一白衣長八九
尺容儀端偉門吏初疑之俄有一小童見而
叱之曰汝何故離本處輒來此宜速去白衣
遂攝衣而走吏乃執小童白刺史因問其族
云姓羅名公遠幼學道術適見守江龍來此
與明公逐之刺史未之信曰須令我見其形
曰請俟後日及期於江干穿一小圳僅尺餘

以引江水刺史與郡人皆至須臾有一白魚
長五六寸隨流而入騰躍漸大煙如線頃之
黑氣横空咫尺不辨公遠白刺史與郡人速
上津亭未至雷電而雨旣少霽見一白龍於
江心頭與雲連食頃方隱時明皇好方外士
刺史具以聞因召見每問無不稱㫖劍南有
果謂之日熟子張果葉法善與上以術取之
曰午後必至其日擁爐公遠始與坐抵暮不
至張與葉相顧曰莫是羅君不公遠笑於爐
中撥出一火筯斯須使者持日熟子至葉詰

之曰到京城烈焰亘天無路可過通稍息方
得到此諸公皆失色上每召公遠與法善金
剛三藏試法而公遠常勝凡出入禁中或以
微言規諷或以直道獻替馘祟驅妖召龍致
雨无善自隱上欲傳其術公遠曰陛下玉書
金簡已格九清宜襲唐虞之無爲繼文景之
儉約豈可以四海之尊萬乘之貴宗廟之重
社稷之大而輕徇小術耶若盡臣術必懷璽
入民間困於魚服也上不悟遂辱駡公遠公
遠走入殿柱中數上過上愈怒劈□追之旣

見復入五磶中又擊磶爲數十塊皆有公遠
之形上謝之乃如故上强之不已因教焉然
不肯盡其術試自隱常餘衣帶不爾影迹及
公遠其試則驗厚賜金帛然卒不得其妙上
怒遂斬之有中使輔仙玉自蜀還速公遠駕
而西謂仙玉曰吾晋成帝咸和年間入蜀棲
息林泉以修眞爲務聞天子好道乃捨煙霞
之樂冒於塵世欲以至道教人王上延我於
别殿而素靈藥我告以人間之府藏葷血充
積三田未虚六氣未潔請以十年爲約而受

乃不能守因小術加我以丹頸之戮一何虐
焉然得道之人形氣混合豈能以世俗兵刃
水火害於我哉但念主上列丹華之籍有玉
系之舊而眷眷之情不能已因袖出一書謂
仙玉曰可以此達上云我姓羅名公達靜眞
先生弟子也上必悟焉仍涼曰小隱居山食
果飲水度流年而已赴闕洽道惟食三棗上
嘆息送肅明觀遣内侍郭道贇送棗二盤六
月再召見上引入内閤賜坐與觀寢殿蓮池
問比地亢陽有秋失望奈何智涼曰誠能動

天願陛下秉誠賜臣夜醮必致甘雨制可醮
竟雷雨隨應上大悦因問治國之要對以聖
人道在心不在他求賜紫衣一襲度爲道士
自是丐辭闕庭奉詔歸舊隱煉丹賜絹五百
疋二十七年丹成詔詣闕賜賚優渥肅宗至
德二載召不赴乾元初享年百有四十月解
于浮雲觀
　　　薛幽棲
薛幽棲蒲州寳鼎人也性沈靜有敏識卓見
修舉業之暇好聞方外事唐明皇開元中及

進士第年始弱冠調官陵郡尉秩未滿有林
泉之興遂拂衣去服冠褐出入青城峨嵋間
乆之遊鶴鳴山訪漢天師治所修行僅一紀
而道氣愈充天寳初復遊南嶽卜棲眞之地
乃晦其名氏於五老峰之下遊心於自得之
場曠然無所係而能和光混俗毁方瓦合其
於三洞眞誥靡不該覽故幽人逸客嚮風禀
受曰集于左右而師辯論宏博隨其根性各
有所發明進玄微論三卷上稱賞其達悟未
幾尸解於墨山嘗註靈寳度人經見行世衡

嶽總勝集云今凌虚宫有天香臺乃註經之
所曉夕雲煙如香繚繞
　　　王柯
王柯字仙柯青城横源人也(一云蜀州永康/縣翠園山下人)
母丁氏夢大星照身及覺室内有光因而有
孕生而紫胞緑脉形狀異常幼穎異拔俗家
巨富不以經意長則仁慈好善見老弱窮困
者惻然哀之形於顔色周急施惠每大雪時
施粒食以濟禽鳥後遇至人傳丹訣於乃居
側洞中修煉歷年無成鼎忽破丹乃化爲金

線石後因徧行山園一日至味江龍潭又上
西峰遇道士煉丹柯乃助其薪炭奉事三年
寒暑不移道士嘉其志授以秘訣今内修上
道外積陰功丹成復分遺之柯服丹漸覺神
爽氣逸身輕意暢門側有大栢數株騰身而
舉已在栢杪因此昇天而去今栢猶在乃唐
高宗儀鳳三年中得道也其地即今羅家山
道士乃羅公遠云
　　　李聿
李聿唐宗室也羅公遠於明皇燕間講論道

妙出入含元殿曾試之後授歙州刺史與家
屬之官甫過大江乃爲鼉所祟拘聿之䰟而
附其形自其家赴任一日公遠校録水府見
之於是飛符誅鼉而還聿之䰟聿乃棄官入
青城山太一洞請符以救其室遂依公遠學
道後證仙果今列侍左右云
　　　杜昇
杜昇字可雲自言京兆杜陵人也莫測其年
壽不食常飲酒三斗不醉顔甚悦澤若三十
許人裹大方巾破帽冬夏常着緑布衫而言

談甚高頗有文學人有與换新巾衫必受之
舊者竟不脫得新者出門逢人便與常游城
市間醉行能沙書好於水椀及盆内以沙書
龍字浮而左右轉或叱之則飛起高丈餘隱
隱若雲霧作小龍形呼之復下水中不就人
求錢人自以錢予之召人穿檐行少頃之間
得錢甚多便散與貧人及酒家如此到處日
日爲之人皆不厭以錢予之疑以術惑於衆
也冬則卧於雪中三兩曰人以爲殭斃矣或
撥看之徐起抖擻雪而行猶若醺酣氣出如

夏醉睡醒也杜孺休邠國公琮之子也爲蘇
州牧或聞可雲在城市極喜乃延入拜之呼
爲道翁賔客僚屬皆訝之孺休曰先君出鎮
西川日與此道翁深相喜重常來去書齋中
時孺休纔年十餘歲今五十餘歲别道翁四
十年而妝飾顔貌一如當時乃留之郡齋咨
以道術可雲曰但以政化及人慈愛爲意况
今多事尤在保身未能脫屣世塵委家林野
宜遠於兵傷道術未可問也時郡人以錢帛
與之阻讓不可出城便散與人孺休敬之愈

甚可雲或與孺休賔僚聚飲有倡和者而可
雲出口成章屬意深遠多神仙㫖趣人無以
綴之後軍亂孺休果爲兵傷而死人見可雲
亦被傷殺頃之但有舊衫一領作三四段斫
破痕在地後數日人多見可雲過松江浙江
經杭越衢信入江西市醉吟沙書如故又一
年人於湖南見之問蘇州事歷歷話而笑復
言曾居南嶽即當去矣詳而究之是得隱形
解化之道人莫知也
　臣道一曰杜昇得道彌深混俗處世忘情

　詩酒絶粒麤衣觀其方巾布衫雖舊不脫
　人予新者必以遺人冬則卧於雪中常日
　遊於城市盖亦莫考其年壽幾何矣倘以
　當時巾服觀其人未必知其得道也眞仙
　隱顯翫世豈易窺哉故道德經曰是以聖
　人被褐懷玉
　　　羊愔
羊愔泰山人也以世禄官家于縉雲明經擢
第解褐喜州夾江縣尉罷歸縉雲兄忻爲台
州樂安令愔幽棲括蒼山性惟沈靜薄於世

榮志尚逍遥常慕道術一旦妻暴亡曰莊生
鼓盆以爲達者今樂矣葬之不亦宜乎男且
有業女已有歸永無累也後遊阮郎亭崖上
去地十餘丈有篆書刻石字極大世傳阮肇
題後盛成使匠人鏨石摸搭之乃唐李陽冰
嘗爲縉雲令遊此亭題詩曰阮客身何在仙
雲洞口横人間不到處今日此中行愔於亭
側與縉雲觀道士數人花時飲酒日午忽仆
地若斃氣息猶暖乃舁還家七曰後方醒鄉
里之人與道士俱往問之愔曰初爲一人青

幘絳服自稱靈英邀入洞府中見樓觀宏麗
鸞鶴徘徊天清景暖異於人間須臾一石穴
中有物飛出狀如簦青色柄長靈英指之曰
此青靈芝也可食之得仙愔覺飢方甚取坐
於石上食之味甘美俄而都盡靈英曰爾夙
有仙分今日遽得見仙官乃引見仙官戴遠
遊冠霞帔羽衣三人文武侍從極多靈英謂
愔曰一人小有天王君一人華陽大茅君一
人隱玄天佐命君愔歷拜之咸曰有仙骨未
能飛昇猶宜地上修煉俄而靈英送出乃括

蒼洞西門也愔方悟此身後不喜穀氣但飲
水三升日食百合一盞身輕骨節皆動抖擻
如竹片及拍板聲又多言語吟詠若與人談
話晝夜不已時或以紙二三百幅書之頃刻
皆成文字人莫能識愔讀之悉是文章道侣
好事者依口録之實亦清辭麗句多神仙瀛
洲閬苑之意如此經年清痩輕健及二年漸
肥白不食百谷惟飲水三年漆髮童顔行輕
似飛飲酒三斗不醉居常衣布褐後往樂安
省兄一日到又往天台亦一日到日行二四

百里復歸仙都山餌藥養氣二十餘年後南
行入委羽山人莫得見矣
　　　譚峭
譚峭字景升唐國子司業洙之子幼而聰明
及長頗涉經史强記問無不知屬文清麗洙
訓以進士爲業而峭不然迥好黄老諸子及
周穆漢武茅君列仙内傳靡不精究一旦告
父出遊終南山父以南山近京都許之自經
終南太白大行王屋嵩華泰岳迤邐遊歷名
山不復歸寧父馳書責之復謝曰茅君昔爲

人子亦辭父學仙今峭慕之冀其有益於父
母父母以其堅心求道不以世事拘之乃聽
其所從而峭師於嵩山道士十餘年得辟穀
養氣之術惟以酒爲樂常醉騰騰周遊無所
不之夏則服烏裘冬則緑布衫或卧於風雪
霜中經日人謂已斃視之氣怵怵然父常念
之毎遣家僮尋訪春冬必寄之衣及錢帛峭
捧之且喜復書遽遣家僮乃厚遺之纔去便
以父所寄衣出街路見貧寒者與之及寄於
酒家一無所留人或問之何爲如此曰何能

看得爲盜所竊必累於人不衣不食故無憂
也常欣然或謂風狂毎行吟曰線作長江扇
作天靸鞋抛向海東邊蓬萊信道無多路只
在譚生拄杖前爾後居南嶽煉丹成服之入
水不濡入火不灼亦能隱化復入青城山去
也峭嘗作化書南唐宋齊丘竊其名爲己作
見行世宋仁宗嘉祐五年夏四月碧虚子題
化書後序云鴻濛君曰吾嘗問希夷先生誦
此書至稚子篇掩册而語吾曰吾師友譚景
升始於終南山著化書因遊三茅經歷建康

見宋齊丘有仙風道骨雖溺機智而異乎黄
埃稠人遂引此篇云稚子弄影不知爲影所
弄狂夫侮像不知爲像所侮化家者不知爲
家所化化國者不知爲國所化醉者負醉疥
者療疥其勢彌顛其病彌篤而無反者也齊
丘終不悟景升乃出化書授齊丘曰是書之
化其化無窮願子序之流于後世於是杖靸
而去齊丘奪爲己有而序之耳噫昔向秀述
南華解義未傳而死郭象偷改成注誠罪人
也今譚君名刻於白簡身不老於人間齊丘

敢縱其盜心蔽其仙迹其罪大者也果不得
其死宜乎哉

歷世眞仙體道通鑑卷之三十九






