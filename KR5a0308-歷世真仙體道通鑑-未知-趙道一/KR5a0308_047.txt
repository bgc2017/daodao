










歷世眞仙體道通鑑卷之四十六潜三
(浮雲山聖壽萬年宮道士趙道一編修)
　　　王仙君
王仙君以唐昭宗天復初自上黨雲遊經北
邛緱氏入嵩山曠度虚懷澹然無迹雖與同
侣相接莫知其所爲飄忽無滯希夷自得因
放志林谷迷其所之時人亦未爲異也歲餘
其門人道士與其弟侄自壺關太行南池嵩
少歷問所經宮觀物色求之乃於嵩山西北
絶崖中見仙君端居嵌竇之内宴坐凝然高

聳且百仞壁立懸絶非攀授所到門人等炷
香瞻禮涕泣戀慕不忍去舍仙君忽謂門人
曰太上以我夙有微功署爲少室仙伯仙凡
路隔勿復悲戀言訖騰空而去時嵩陽道士
焦隱黄孫玄明費靖言羅應之同奉香花瞻
望崖室虔奉敬禮而已
　　　李昇
李昇字雲舉自言江夏人生唐德宗朝幼而
聰悟及長博通群書能文機捷出口成章爲
性高古師於少室山道士學煉氣養形之術

常布衣遊行天下時元稹廉察浙東白居易
出牧錢塘以昇舊友皆慕昇之文學道術邀
致於賔席間問昇生當太平之世何不受榮
禄而乆爲布衣乎對曰不爲世累召之亦不
就乃徐吟曰生在儒家遇太平玄䙧重滯布
衣輕誰能世路趨名利臣事玉皇歸上清元
與白奇之詩酒延留歲餘復去他游莫知所
之僖宗廣明元年黄巢犯闕之後天下慅然
惟江左稍安宛陵主帥田頵常好道術而昇
五十年前宛陵有耆老爲童稚時識之言狀

貌不改於當時人甚異之昇至頵乃延之師
事益厚光澤輕健若四十餘許鬢髪甚黑目
瞳且方牙齒尖銳如排棗核好吃石蓮須臾
咬一升皆作兩截人不可學飲酒二斗不醉
絶糧養氣雪中單衣而顔貌益紅時自引中
指指燈丈餘若隙風所吹莫知其服餌人問
其道術長生之事皆託辭以對忽告人曰我
厭此兵革紛紛不如去矣時昭宗爲朱全忠
所篡昇聞而不平翌日俄氣絶顔色不變舉
之就棺空衣而已年一百四十七歲未月餘

間田頵兵敗禍及昇已先覺而去亦嘗言於
人咸思之異人也後累有於蜀中見之如舊
者焉
　　　伊用昌
伊用昌不知何許人唐末披羽褐往來江右
縱酒狂逸世人呼爲伊風子妻年甚少善音
律女工皆盡其妙豪家子以言笑調之毅然
有不可犯之色用昌好作望江南詞夫婦唱
和而歌傍若無人夜多宿古寺廢廟中嘗死
於醴陵又於哀帝天祐年間至建昌南城縣

夫婦一夕俱斃鎮將丁其姓以籧篨藁葬路
傍後一年鎮將抵鍾陵一旦於北市棚下見
用昌夫婦唱望江南詞用昌同鎮將登旗亭
痛飲大醉夫婦連臂高唱出城渡江至游帷
觀題殿壁自稱上方赤龍神王因入西山後
不復出焉
　　　胡二郎
胡二郎嘗見一道士於成都醉卧通衢二郎
憐之每值其醉輒取石支其首道士一日醒
見二郎在傍感之因勸修道且歌以諷曰欲

究丹砂理幽玄無處尋不離鉛與汞無出水
中金金欲煉時須得水水遇土兮終不起但
知火候不參差自得還丹微妙㫖人世分明
知有死剛只留心戀朱紫豈知光景片時間
將謂人生長似此何不迴心師至道免逐年
光虚自老臨樽只解醉醺酣對鏡方知漸枯
槁二郎切切聽我語仙鄉咫尺無寒暑與君
說盡只如斯莫戀驕奢不肯去感君恩義言
方苦火急迴心求出路吟成數句贈君辭不
覺便成今與古二郎曰願聞君姓字曰吾爾

朱也乃即屠肆市猪血灌腸置溲中使二郎
食二郎食之甘美方知其異人也道士旣去
二郎亦化其家將葬怪其棺輕發之有竹竿
存焉
　　　張鼇
張鼇不知何許人也唐末得道旣仙去常至
成都玉局化洞微大師李乘應之室宋神宗
熙寧五年九月亦賣藥於市中人莫識也士
大夫遇於途怪其安坐不爲禮而神丰峻發
與他人賣藥者異也翌日始知爲先生而不

知所之乘應字應之能語人休咎趙清獻公
抃爲江源令乘應嘗言某年公當入蜀後如
期轉漕梓中復曰徙成都果然漢州太守聶
仲友深欲致乘應乘應不肯往曰斯人天獄
星動矣卒不能致其言無一不驗者盖有得
於先生云
　　　李夢符
李夢符不知何許人後梁太祖開平初寓南
昌放蕩不羈常以釣竿懸一魚歌漁父引其
詞日新人爭買之得錢即入酒家或敲冰入

水及出則氣如蒸遇人與語應口成詩時鍾
傳鎮南昌桂州刺史李瓊以書囑傳云夢符
吾弟也幸爲遺歸傳令訪於市邸已不知其
所在
　　　樂子萇
樂先生名子萇海陵人也後梁太祖開平中
家酤釀而性好道人至即飲以酒或詭爲道
士服者先生亦輒飲之後有道人來詫曰人
至以三升飲之豈能足我乎先生問曰其飲
幾何曰吾飲不可涯也乃縱使飲至夕視之

則醉墮盎中死矣先生懼潜舁盎并瘞之後
三日香發越自瘞所出發其瘞則酒盎色渥
如丹而芬冽異常先生喜曰是異人者使吾
室偕仙乎與其家畢飲已悉昇雲而去獨從
子墜地云茹蒜不可以往也然亦壽百餘歲
後即其地築天慶觀
　　　吳涵虛
道士吴涵虚字合靈居然風采未嘗下山終
日沉湎亦無煙火之具俗呼爲吴猱好睡經
旬不食常言人若要閑即須懶如勤即不閑

也素不攻文忽作上昇歌曰玉皇有詔登仙
職龍吐雲兮鳳著力眼前驀地見樓臺異草
奇花不可識我向大羅觀世界世界如同指
掌大當時不爲上昇忙一時携向瀛洲邁至
於後唐潞王清泰二年上升又有荆臺隱士
鐵冠先生樊氏慕合靈之道常騎白牛訪之
楚王馬希範常師之後馬希範嗣位先生不
知所之
　　　李雲卿
李雲卿不知何許人也博通經史尤善作詩

有山房集二十卷當時名公辟舉皆謝不拜
每云上眞高仙必須精持戒行陰功濟物遂
留心醫道以救人命心神穎悟凡用藥不犯
生命止以金石草木乃謂古仙製方術傳於
後世其間有以蟲魚爲藥縁此不得輕舉者
有之可以爲戒也先隱西山後徙居廬山北
阜數州千里之地求醫者盈門皆不受金帛
之贈絶慾斷葷其所居近九天使者廟每旦
暮祝曰某以醫藥救民病苦不圖權利盡未
來世永無退志明神靈通必能加護凡居山

六十餘年顔色黄潤目光射人有識者皆云
陰功所致也一日因隨採藥人至深山中忽
睹一人圓冠紫袍相揖曰我乃此山之神也
九天使者眞王傳命以汝救物有功使我授
汝大清九華神丹太微天帝君飛天綱步地
紀金簡玉字一通自此當絶迹人間精專修
持雲卿再拜告曰九天使者不審可得見否
神曰汝雖絶慾斷葷猶接迹人間穢氣未除
未可見也方以手授神丹玉字隱没不見雲
卿由此遠離世俗乃於聖治峰空爲室自大

唐穆宗至後唐莊宗同光二年八月一日白
日仙去
　　　張薦明
張薦明者燕人也少以儒學遊河朔後去爲
道士通老子莊周之說後晋高祖天福四年
己亥九月辛卯上召見問道家可以治國乎
對曰道也者妙萬物而爲言總兩儀而稱德
得其極者尸居衽席之間可以治天地高祖
大其言延入内殿講道德經拜以爲師忽一
日薦明聞禁中奏時鼓曰陛下聞鼓乎其聲

一而已五聲十二律鼔無一焉然和之者鼓
也夫一萬事之本也能守一者可以治天下
高祖善之五年五日賜號通玄先生後不知
所之
　臣道一曰張薦明可謂造道之深者觀其
　答高祖之問曰得其極者尸居衽席之間
　可以治天地道德經曰不出户知天下不
　窺牖見天道其出彌遠其知彌少是以聖
　人不行而知不見而名正以此意又答曰
　能守一者可以治天下皆本於道德經

　　　賀元
賀元不知何許人也仕後晋爲水部員外郎
得道不死宋眞宗東封泰山水部謁道左稽
首而去至暮行宫閱謁奏之帝大驚謁尾有
詩其一曰醒日常稀醉日多吟風味道鬱嵯
峨深宫不及孤臣慮世事紛紛奈酒何其二
曰三朝功業獨巍巍老去憂民志不衰欲得
八方同一醉此心那許世人知詔有司物色
不可得仁宗天聖初使弟子喻澄詣闕獻浮
屠老子像直數十萬又有喬仝者少得大風

疾因去家自棄荒山遇水部教之啗松腴稍
使學道年八十上下山如飛數從水部東遊
過維却水上哲宗元祐初仝來東都見蘇軾
子瞻曰吾師嘗游密州識君於常山道中意
若喜君者子瞻留之不可曰吾師以上元期
我於蒙山矣子瞻作詩送仝并以絶句五解
寄水部自是世莫有見水部者
　　　郭恕先
郭恕先洛陽人也五代時人少能屬文善史
書小學通九經七歲舉童子後漢湘陰公辟

從事前與記室董裔爭事拂衣去後周太祖
召爲周易博士宋國初與監察御史符昭文
爭忿於朝堂貶乾州司户秩滿去官遂不復
仕縱放岐雍陜洛之間逢人無貴賤常口稱
苗值山水即旬日不去幾絶穀數旬不食盛
夏暴體日中衣不沾汗大寒鑿冰而浴方冰
澌釋太宗素聞其名召歸闕入館於内侍省
押班竇神興舍恕先長髯而美忽盡剃之神
興驚問其故恕先曰聊以效顰爾神興大怒
太宗以其少檢除國子監主薄出館於大學

益縱酒肆言時政黜登州至齊州臨邑謂部
送吏曰我逝矣因𣻃地爲穴度可容面俯窺
焉而卒就藁葬道左後數月故舊取其尸改
葬但衣衾存焉盖尸解也
　　　陳陶
陳陶淑浦人少好學善天文長於歌頌知南
唐李氏運祚不振遂絶搢紳之望乃築室西
山以吟詠自樂及以修煉爲事有閑居雜興
詩傳世宋太祖開寳中人見一叟角髻披褐
與一煉師入城鬻藥得錢即市鮓就爐相對

飲啗傍若無人醉即歌唱人以爲陶走婦焉
或云已得仙今西山香城寺有讀書堂
　　　孫成
孫成不知何許人善爲詩預知休咎至廬山
以詩題九天使者廟云獨入玄宫禮至眞焚
香不爲賤貧身秦淮兩岸沙堆骨湓浦千家
血染塵廬阜雲煙誰是主虎溪風月屬何人
九江太守勤王事好放天兵渡要津不數年
金陵板蕩九江重圍人受塗炭竟應詩讖後
殁於南昌人棄之江中尸乃泝流而上莫不

異之以爲得道尸解仙去矣
　　　許堅
許堅字介石廬江人也或曰本晋長史穆之
裔形陋而怪長滿七尺幘巾芒鞋短襴至骭
亦無齎裝惟自負布囊而已性嗜酒善屬文
尤好吟詠嘗以策干江南主及以詩上舍人
徐鉉竟拂衣去居常無冬夏常持一大扇自
號江南野人書一絶于扇云哦吟但寫胸中
妙飲酒能忘身後名但願長閑有詩酒一溪
風月共清明又題簡寂觀云常恨眞風千載

隱洞天還得恣遊遨松楸古色一壇靜鸞鶴
不來清漢高茅氏井寒丹已化玄宗碑斷夢
魂勞分明有個長生路不向紅塵嘆二毛宋
太祖乾德中其文集頗行於世爲人靜默不
苟名聲所居無常多往簡寂觀或白鹿洞人
莫知其趨向也時須濯浴便就溪澗不解衣
帶出而曝衣於石今簡寂大澗中有許堅晒
衣石尚存堅有鼎容三升每得魚不去鱗腸
或烹或炙不加醯鹽熟處旋啖素與樊若水
善樊北渡至大宋太平興國中因漕江南會

堅於簡寂勉以禄仕則顰蹙不答乃割俸金
三百緡爲酒資以券授之堅唯而不謝旣半
期未嘗一言或爲之請之則飲酒市魚歡然
醉舞或有借券而往公府亦從之至樊將解
職就索曩券亦亡其所之其曠達自任如此
後往茅山或之九華隨意所適人不能測亦
未嘗見其釜爨又嘗至陽羡一日涉西津忽
凌波闊步而行衆方驚以爲神眞宗景德末
卒於金陵歲餘兵部員外郎陳靖艤舟秦淮
謂兩日前於洪井見堅來謁門刺尚在及發

其瘞無所復睹人以爲尸解云
　　　沈麟
沈麟字廷瑞筠陽人唐吏部郎中彬之仲子
幼而執操已異雅好希夷之理性至孝父死
廬墓三年慈烏集其墓後棄妻學道於麻姑
山一云玉笥山常衣單褐風雪不易人遺新
衣多轉以遺貧乏或棄之嗜酒工詩時人呼
爲沈道者直造州縣徑入坐階一日宰正聽
訟麟醉至宰戲之曰沈道者何日道成麟即
書几曰何須問我道成時紫府清都自有期

手掘藥苗人不識體含仙骨俗安知書符解
遺龍蛇走動印還教海嶽移他日丹霄誰是
侣青童引駕紫雲隨跣足日行數百里往來
玉笥浮雲林栖野宿南唐保大中詣玉笥精
思院隸籍冠褐入室養氣人罕得見宋太宗
雍熙二年上元日禺中整冠褐閉户焚香燕
坐握固而化同志爲藏蜕於群玉峰之西鐵
柱岡之東後月二十日有閤山道士曾昭瑩
來訪玉笥途中遇之因問曰道者何之答曰
暫到玄都尋當入廬山遺度人經二卷詩一

篇與昭瑩云南北東西事人間會也無昔曾
栖玉笥今也返玄都雲片隨天闊泉聲落石
孤丹霄人有約去採石菖蒲昭瑩訝其語不
凡入宫首訪之其徒云羽化去矣昭瑩出示
經與詩衆識其字畫殊以驚駭昭瑩與其弟
至其墓所觀之得片紙於墓側有詩云虚勞
塋殯玉山前脫迹誰知已蜕蟬應是元神歸
紫府更無遺𩲸在黄泉藥囊止有修丹訣塵
世空留悟道篇堪嘆浮生今古事北邙山下
草芊芊驗其墓有穴可尺餘向左畔開空棺

而已或謂尸解焉有南中人多識之嘗有詩
寄其故人陳智周云與君相别後别後會難
期金鼎消紅日丹田養紫芝訪君難可約懷
我豈無詩休羡繁華事百年能幾時智周尋
於端拱間及第授衡陽尉終南唐列傳沈彬
次子廷瑞有道術嗜酒却粒寒暑一單褐數
十年不易跣行日數百里林栖露宿多在玉
笥浮雲二山老而不衰後不知所終
　　　黃萬護
巫山道士黄萬護常以符藥救人蜀主王建

召之鋪草薦水面泝流而上一日至成都


歷世眞仙體道通鑑卷之四十六

















