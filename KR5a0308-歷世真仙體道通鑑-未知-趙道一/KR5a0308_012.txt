










歷世眞仙體道通鑑卷之十二河二
(浮雲山聖壽萬年宮道士趙道一編修)
劉諷
劉諷字偉惠潁川人也師季主服日月精華
得道後歸鄉里託形杖履而去眞誥云潁川
劉偉惠漢帝時公車司馬劉諷也事司馬季
主爲入室弟子道成晩歸鄉里託形杖履身
隱桑樹之下遺蹟在汝南安成縣
鮑叔陽
鮑叔陽者廣寧人漢高帝時趙王張耳張敖

之大夫也少好養生服桂屑與司馬季主俱
在委羽山師西靈子都得尸解之道眞誥曰
遺蹟在遼東薊城之北山
劉京
劉京者本漢文帝時侍郞也從邯鄲張君學
道受餌雲母朱英方服之百三十餘歲視之
如三十許人能知吉凶之期又能爲人祭天
益命或延得十年五年至魏武帝時京遊諸
弟子家皇甫隆聞而隨事之以雲母丸子方
教隆隆合服之得三百歲不能盡其道法故

不得度世又有王公看於京得九子丸時王
公已七十歲乃服之御八十妾生二十兒騎
馬獵行日二百里飲酒一斛不醉得壽二百
歲
劉㦎
劉㦎者不知何許人也長大多鬚垂手下膝
乆住武當山去襄陽五百里旦發夕至不見
有所修爲頗以藥術救治百姓能勞而不倦
用藥多自採所識草石皆窮於藥性雍州刺
史劉道産忌其臂長於襄陽録送京師文帝

每旦檻車載將往山採藥暮還廷尉㦎後以
兩短卷書與獄吏吏不敢取㦎焚之一夜失
㦎關鑰如故閶闔門吏行夜得㦎送廷尉㦎
語獄吏云官尋殺我殯後幸勿釘棺也後果
被殺死數日文帝疑此言使開棺驗之果不
見尸但有竹杖爾
臣道一曰劉㦎以臂長而解於兵以身而
殺身也使劉㦎知有身則不知有道知有
道則不知有身惟其不知有身則得道之
妙身外之身非一日矣此其所以被殺之

後開棺惟竹仗也道德經曰吾所以有大
患爲吾有身及吾無身吾有何患學者當
深究其㫖
嚴青
嚴青者會稽人也居貧常於山作炭忽遇一
人與青語青不知其神人也臨行以一卷書
與青曰汝骨應得長生吾以神方授汝青言
我不識書當奈何神人曰不須讀也但以潔
器盛之置高處爾并教青服石髓法青受之
僑居山中無他佳器唯有飲壺乃用以盛所

授書即便見其左右常有數十人侍之青船
載炭時出山下此神便爲青挽船也人但見
青船自行又治病救患但以所授之書到其
人家所病便愈百姓多尊奉之青常從弟子
家夜歸都巡夜逢青呵問何人夜行青亦厲
聲問曰汝是何人而夜行都督怒其應對不
恭因叱從兵使收録犯行人青復叱其從神
曰皆録其夜行人青徑去而都督及從者數
十人人馬皆不復得去明旦行人見都督問
何爲住此都督說事狀如此行人曰此必是

嚴公也都督曰我今不能動可報吾家速往
叩頭謝青自說昨實不知是先生乞得放遣
青乃大聲曰遣放昨所録夜行人都督乃得
去其後夜行者每見行人皆先問非嚴公乎
青後斷穀不食一年而入小霍山仙去今吴
會多奉事青爲嚴家道但不復知食藥物以
求長生惟存其祭祀爾
王谷神
王谷神皮玄耀者西漢蜀青城山道士幼而
穎悟不居榮寵通老莊文列妙於星緯周遊

名山渡荆渚泛瀟湘至南嶽卜庵於金母殿
後修胎息還元數年道成東遊群玉訪九仙
值武帝南巡見之神氣不群乃延之卜隱於
西峰帝厚賜兼封王爲太微先生皮爲太素
先生以上卿禮待之三年控碧騾上昇
太山老父
太山老父者莫知其姓名漢武帝東巡狩見
老父鋤於道間頭白光高數尺怪而呼問之
老父狀如年五十許人而面有童子之色肌
體光華不與俗人同帝問有何道術邪老父

答曰臣年八十五時衰老垂死頭白齒落有
道士教臣絶穀服术飲水并作神枕枕中有
三十二物其二十四物以象二十四氣其八
物以應八風臣行之轉老爲少黑髮更生齒
墮復出日行三百里臣今年百八十矣武帝
受其方賜之金帛老父得入岱山中去十年
五年時還鄉里三百餘年乃不復還也
巫炎
巫炎者字子都北海人也漢武帝出見子都
於渭橋其頭上鬱鬱有紫氣高丈餘帝召而

問之君年幾何所得何術而有異氣乎子都
答曰臣年今已百三十八歲亦無所得將行
帝召東方朔相此君有何道術朔對曰此君
有陰術武帝屛左右而問之子都對曰臣昔
年二十五時苦腰脊疼痛脚冷不能自温口
中乾苦舌燥涕出百節四肢各各疼痛又足
痹不能乆立得此道以來已七十三年有子
三十六人身體强健無所疾患氣力乃如壯
時帝曰卿不仁有道而不聞於朕非忠臣也
子都頓首曰臣誠知此道爲眞然陰陽之事

公中之私臣子之所難言也又行之皆逆人
情能爲之者少故不敢以聞帝曰勿謝戲君
爾遂受其法子都年二百餘歲服餌水銀白
日昇天武帝後頓行其法不能盡用之然得
壽最勝於他帝遠矣
李奉仙
李奉仙者東蜀人自幼不語年十八常欲寒
棲以避臭茹人問之曰知白守黑道貴昏默
我師南嶽公云吾周靈王太子吹笙者也子
三生奉道而所試由功之不著也今授子朱

綱之法將昇度南宫吾師浮丘公授予今付
於子子宜勤焉若更遲此生萬劫不度吾將
爲南嶽司命侍帝晨又補桐柏眞人言訖遂
隱漢宣帝詔不起
清平吉
清平吉沛國人漢高皇帝時衛平也至光武
時容色不老後尸解去百餘年復還鄉里數
日間又尸解而去
黃山君
黄山君者修彭祖之術年數百歲猶有少容

亦治地仙不取飛昇彭祖既去乃追論其言
爲彭祖經得彭祖經者便爲木中之松柏也
呂恭
吕恭字文敬少好服食將一奴一婢於太行
山採藥忽有三人在谷中因問恭曰子好長
生乎而乃勤苦艱險如是邪恭曰實好長生
而不遇良方故採服此物冀有微益也一人
曰我姓吕字文起一人曰我姓孫字文陽一
人曰我姓李字文上皆太清太和府仙人也
時來採藥當以授新學者公既與同姓又字

吾半是公命應長生也若能隨我採藥語公
不死之方恭即拜曰有幸得遇神人但恐闇
塞多罪不足教授若見來救是更生之願也
即隨仙人去二日乃授恭秘方一通因遣恭
還曰可歸省鄉里恭即拜辭仙人語恭曰公
來雖二日今人間已二百年恭歸到家但見
空野無復子孫乃見鄉里數世後人趙光輔
遂問吕恭家何在人轉怪之曰君自何來乃
問此乆遠之人吾聞先世傳有吕恭將一奴
一婢入山採藥不復歸還以爲虎狼所傷爾

經今已二百餘年君何問乎吕恭後世孫吕
習者在城東北十里作道士人多奉事之推
求易得爾恭承光輔言往到習家叩門而呼
之奴出問曰公何來恭曰此是吾家也我昔
採藥隨仙人去至今二百餘年今復歸矣習
舉家驚喜徒跣而出拜曰仙人來歸流涕不
能自勝居乆之乃以神方授習而去時習已
年八十服之轉轉還少至二百歲乃入山去
其子孫世世服此藥無復老死皆得仙也
陳安世

陳安世者京兆人也爲灌叔平客稟性慈仁
行見鳥獸下道避之不欲驚動不踐生蟲未
嘗殺物年三十而叔平好道思神忽有二仙
人託爲書生從叔平行遊以觀試之叔平不
覺其是仙人也乆而轉懈怠叔平在内方作
美食二仙人復來詣門問安世曰叔平在否
答曰在入白叔平叔平即欲出其妻止之曰
餓書生輩復欲求腹飽爾勿與食於是叔平
使安世出言不在二人曰汝向言在今言不
在何也答曰大家使我云爾二人益嘉之以

實對乃相謂曰叔平勤亦有年今日值吾二
人而反懈怠是其不遇我幾成而敗之乃問
安世曰汝好遊戲邪答曰不好又曰汝好道
希仙邪答曰好道然無縁知耳二人曰汝審
好道明日早會道北大樹下安世早往期處
到日西而不見二人乃起將去曰書生定欺
我爾二人已在其耳邊呼曰安世汝來何晚
邪答曰早且來但不見君爾二人曰我端傳
汝道爾頻三期之而安世輒早至知其可教
乃以藥兩丸與之誡曰汝歸家勿復飲食别

止一處安世依誡二人常往其處叔平怪之
曰安世處空室何得有人語往復不見何也
答曰我獨語爾叔平見安世不復食但飲水
止息别位疑非常人自知失賢乃歎曰夫道
尊德貴不在年齒父母生我然非師莫能使
我長生也先聞道者則爲師矣乃自執弟子
之禮朝夕拜事安世爲之洒掃安世道成白
日昇天臨去遂以要道傳叔平後亦得仙也
靈壽光
靈壽光者扶風人也年七十餘而得朱英丸

方合而服之致得其效轉更少壯年如二十
時漢獻帝建安元年光已年二百二十歲常
寄寓於江陵胡田家無疾而卒田殯埋之百
餘日人復見在小黄寄書與田田得書掘發
棺之中無所有釘亦不脱唯履在棺中
張禮正
張禮正始明期二人昔衡山中學道者禮正
以漢末入山服黄精顔色丁壯常如年四十
時明期以魏末入山服澤瀉柏實丸共止巖
中後俱受西城王君傳虹景丹方從來服此

丹已四十年(眞誥云四十三年)中患丹砂之難得俱
出廣州爲沙門是滕含爲刺史時也遂得内
外洞徹眼明身輕日行五百里後入九嶷山
(眞誥云又兼守一亦己三十年以三月一日東華遣迎以其日乘雲昇天今在方諸故室)
(俱爲士山下注云滕含以永和十年甲寅年爲廣州刺史此得仙乙丑歲十二年是爲前)
(服丹已三十年猶更出查也)
李根
李根字子源許昌人也有趙買者聞其父祖
言傳世見根也買爲兒時便隨事根至買年
八十四而根年少不老昔住壽春吴大文家

大文從之學道作金銀法立成根能變化入
水火中坐致行厨能供二十人皆精細之饌
四方奇異之物非當地所有也忽吿大文曰
王陵當敗壽春當陷兵中不復居可急徙去
大文竊以語弟弟無意泄之王陵聞之以爲
妖言惑衆乃使人收根欲殺之根時乃方欲
書疏奄聞外有千餘人圍吴家求根根語大
文父曰勿勿但語吾不知官自來搜之昨日
去矣大文出户還顧窺根失所在左右書器
物皆不復見於是官兵入索囷食衣篋之中

無處不徧不得根及良乆大文出見根故在
向坐儼然如故根語大文曰王太尉當族誅
卿弟泄語十日中當卒死皆果如言弟子家
又有以女給根者此女知書根出行竊取根
素書一卷讀之得根自記其學道經疏云以
漢元封中學道於某甲時年計根已七百餘
年也又大文說根兩目童子皆方按仙經云
八百歲人童子方也根告諸弟子言我不得
神丹大道之訣唯得地仙方爾壽畢天地然
不爲下土之士也

黃敬
黄敬字伯嚴武陵人也少讀誦經書仕州爲
部從事後棄世學道於霍山八十餘年復入
中嶽專行服氣斷穀爲吞吐之事胎息内視
召六甲玉女吞陰陽符又思赤星在洞房前
轉大如火周身至二百歲轉還少壯道士王
紫陽數往見之求要言敬吿紫陽曰吾不修
服藥之道但守自然蓋地仙耳何足詰問問
新野陰君神丹昇天之法此眞大道之極也
子可從之人能除遣嗜欲如我者不可以學

我所爲也紫陽固請不止敬吿紫陽曰大關
之中有輔星想而見之翕習成赤童在焉指
朱庭指而揺之煉身形消遣三尸除死名審
能守之可長生失之不乆淪窈㝠紫陽受之
得長生之道也
甘始
甘始者太原人也善行氣不飲食又服天門
冬行房中之事依容成玄素之法更演益之
爲一卷用之甚有近效治病不用針灸湯藥
在世百餘歳乃入王屋山仙去也

黃子陽
黄子陽後魏人知長生之妙學道在博落山
中九十餘年但食桃皮飲石中黄水司馬季
主以導仙八方與之遂能度世
河上公
河上公莫知其姓名也亦號河上丈人漢文
帝時結草爲廬于河之濱常讀老子道德經
文帝好老子之言詔命諸王公大臣州牧二
千石皆令誦之有所不解者數句時天下莫
能通者聞侍郞裴楷說河上公讀老子乃遣

使齎所不了義問之公曰道尊德貴非可遥
問也文帝即駕從詣之帝曰普天之下莫非
王土率土之濱莫非王臣域中四大王居其
一也子雖有道猶朕民也不能自屈何乃高
乎朕足使人富貴貧賤須臾河上公即拊掌
坐躍冉冉在虚空中如雲之升去地百餘丈
而止於玄虚良乆俛而答曰今上不至天中
不累人下不居地何民之有陛下焉能使予
富貴貧賤乎帝乃悟知是神人方下輦稽首
禮謝曰朕以不德忝統先業才不任大憂於

不堪雖治世事而心敬道德直以暗昧多所
不了惟蒙道君宏愍有以濟之則幽夕睹太
陽之光曜河上公即授素書老子章句二卷
謂帝曰熟研此則所疑自解予註是經以來
七千餘年凡傳三人連子四矣勿傳非人文
帝跪受經言畢失所在一云起霧而去今有
河上公廟在陜府之北并文帝望仙臺遺迹
存焉
臣道一曰河上公結廬於河上淡然不謀
泊然無爲其出有入無隱顯聖凡非一日

矣道德經曰道之尊德之貴夫莫之爵而
常自然是誠河上公也一旦漢文帝聞其
有道親駕詣之河上公乃授素書老子章
句二卷厥後文帝以恭儉化天下後世議
者謂漢文帝有三代之風豈非河上公道
德之化邪



歷世眞仙體道通鑑卷之十二
