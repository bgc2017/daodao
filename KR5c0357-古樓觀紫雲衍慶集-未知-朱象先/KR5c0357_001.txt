










古樓觀紫雲衍慶集卷上川六
　　　　句曲朱象先集
　　　大唐宗聖觀記
夫至理虚寂道非常道妙門凝邈無名可名
爰自太始開圖混元立極三才奠處萬品流
形莫知象帝之家未賭谷神之域希夷瑣閉
溟涬封奇及夫鳥迹勃興隱書詮奥至化因
兹而吹萬玄教由是以開先聖聖襲明道德
授受于是混元之教風動天下水行地中矣
宗聖觀者本名樓觀周康王大夫文始先生

尹君之故宅也以結草爲樓因即爲號先生
禀自然之德應玄運而生體性抱神韜光隱
耀觀星候氣物色眞人會遇仙輈北面請道
二經既演八表向化大教之興蓋起於此矣
兹觀中分秦甸面距終南東眺驪峰接晴嵐
之浥浥西顧太白粲積雪之皚皚授經之古
殿密清路牛之靈木特立市朝屢易仙迹長
存物老地靈每彰休應卿雲日覆壽鶴時來
樹無窠宿之禽野有護持之獸文始藥井韓
甃未墮老君軬車確然不朽至於穿窬盜竊


進退自拘似有縶維悉皆面縛昔周穆西巡
秦文東獵並枉駕回轅親承教道始皇建廟
於樓南漢武立宫於觀北崇臺虚朗招徠雲
水之仙閒館錯落賔友松喬之侣秦漢廟户
相繼不絶晋宋謁版于今尚存實神明之奥
區列眞之會府後魏文帝變夷風於華俗立
仁義之紀綱崇信教門增置徒侣有陳先生
寳熾潁川人夙有幽逸之姿幼懷林壑之趣
松風入賞名嶽留連玉皇之道既弘銀榜之
宫雲搆續有王先生子玄言窮名象思洞隱

微念在玄空累非外物含神自靜儀聖作師
並德音孔昭鬱爲宗範周太祖定業關内躬
受五符隋文皇沐芳禮謁獲聞休徴迨隋德
將季政教陵遲六飛失馭四維圮絶夷羊在
牧蜚蛬滿野家習兵兇民墜塗炭皇帝命世
應期榮鏡區宇戡難靜亂亭毒無垠廣大配
乎天地光華方諸日月數階庭之蓂莢聆鳳
和鳴照景星於玄雲觀麟郊藪緝禮裁樂化
俗移風農夫勸於時雨隴餘滯穗工女勤於
蠶績杼軸不空九服韜戈三邊靜拆西戎革

面東夷獻舞朔南洎聲教漠北盡來王德化
遐漸無幽不暢三善克懋非假二疏一有元
良萬邦貞固照均天縱道契生知篤尚玄根
欽兹聖躅以武德三年詔錫嘉名改樓觀爲
宗聖觀宸扆興念纂冑所先啓族承家鼻於
柱史得一以靈蹈五稱聖弱爲道用柔爲至
堅損之又損以至于益瓜瓞綿長慶源悠浸
爰初啓祚致醮靈壇自然香氣若霧霏空五
色雲浮如張羽蓋七年歲惟作噩月在黄鍾
六轡齊驤百辟咸從親幸觀所謁拜尊儀軒

后之詣崆峒神農之上石室順法行禮異代
同規觀主岐平定精金格之書究玉笈之文
知來藏往盡化窮神豫鑒天休贊弘景福法
師吕道濟監齋趙道隆玉器凝潤鶴情超遼
辨析連環辭同炙輠對敭天㫖妙沃帝心乃
謂片言小善尚題紺碣矧夫皇輿迂駕挹酌
希微大道資始鑪錘萬物不有刊勒其可已
乎侍中江國公陳叔達朝宗羽儀詞才冠秀
奮兹洪筆爲製嘉銘其詞曰眇矣靈化玄哉
妙門飛形九府鍊氣三元黄庭秘籙金格微

言玉京留記金竈還魂揚塵東海問道西崑
物色函關存容清廟建標伊始層壇雲峭綺
井虹伸風窗電笑玄都正律帝臺仙召挹髓
捫星餐霞引照豁虚罔象無名至要高厢乆
縣清泉餘療宅心勝侣游息衆妙絶壁翠微
潨流丹竅鞠草如結周原甚穾聖道將弘重
光顯曜明明我后積德累功陶埏寓縣叱咤
雷風庸稽大室禮盛酆宫時乗正位道配玄
穹四維載仰百世斯隆有截亍外無思自東
祥符浹遠瑞采澄空百神咸秩千齡是崇宗

玄壯觀詔蹕康莊雲行輦道吹發山梁飛文
協一接禮神皇五旌回首六轡齊驤宸儀展
敬享福無疆巍然高碣播此遺芳給事中騎
都尉歐陽詢撰武德八年二月十五日建
　　　大唐宗聖觀主銀青光禄大夫天水
　　　尹尊師碑
聞夫眞人者出巨殻歷倚杵騎蜚廉從敦圍
臣雷公妾密妃朝濯髮於湯泉夕晞首於暘
谷仍丹丘以長嘯戴翠華以高遊自非殖因
曠劫肅恭大浩從事於金房之前鏤心於玉

晨之上携青童而應黄籙者奚以成後來之
妙相乎繼絶景而胤希聲則尊師其人矣尊
師諱文操字景先隴西天水人也後秦尚書
僕射緯之後緯仕長安故爲扈人焉若乃鬱
爲帝師降迹於唐勛之代光乎王佐應命於
周武之朝家籍代資可略言矣曾祖洪宇文
朝商州長史大父舒隋文州别駕昭考珍皇
朝散大夫以先知授尊師特禀異氣垂實冥
華始降迹也其母袁氏夜夢玄妙玉女授九
老丈人之符寤而記之每存思也數月而聞

腹中誦經聲且時時有異光繞身矣及載弄
之始目光炯然眸子轉盼若有所見矣袁氏
以其所夢有徴心誌而不言也及勝衣之日
自識文字惟誦老子及孝經乃曰此兩經者
天地之心也此後見好殺之字若蹈水火視
無禮之文如墜泉谷稍長聞有尹眞廟乃精
心事之不近俗事因讀西昇靈寳等經漸達
眞教既得玄味便契黄中聞師者傳道之父
母行道之神明無數劫來妙經是出不因師
學謂之長昏遂章惶無已求師不暇時有周

法者内音之先鳴上皇之高足乃願參軒效
駕陪景嘯空奔走禮謁以申宿志周法見之
乃謂尊師曰汝於劫會之中已受龜山之籙
也便訓以紫雲之妙㫖授以青羽之隱法一
入其心謂赤松王子喬可與撫煙月矣年十
五道行已周有名于遠近矣屬文德皇后遵
上景而委中宫于時搜訪道林博採眞迹尊
師即應玄景行預緑雲奉敕出家配住宗聖
觀雖翦芝瓊園採琳玄隴意每遠出未近謝
也將欲沐浴東井棲遲南昌保護崑崙窺窬

渾沌矣故屬想丹煙游心紫度徧尋五嶽備
涉九元尋三君之祖氣成七晨之慧眼旋謁
周法便居終南寂慮於温泉冥精於寒谷有
年日矣既通八景又達九天知來藏往多所
曉悟若有神曰周法上遷及省所居已去順
也貞觀末年行喪既畢永徽三年乃游太白
入重玄也見所未見聞所未聞此後丹字紫
書三五順行之法扶晨接晝九六逆取之方
咸得其要尊師所有遊山異迹祈醮靈應並
有别録此不載之至於顯慶以來國家所賴

出入供奉詢德諮量救世度人轉經行道玄
壇黄屋帝座天言東都西京少陽太一九城
二華展敬推誠三十餘年以日繫月始終不
絶有感必通凡是效驗君臣同悉敕書往復
日月更回神道昭彰歲時交積者不可具載
並傳於帝居一二要者略舉其目初尊師遊
太白高頂雲霧四周聲振萬壑(此處缺/六字)千仞
復有像充九色其高十仞欣然長往者意已
篤焉高宗之在九成宫有孛彗經天長數丈
以問尊師尊師對曰此天誡子也子能敬父

君能順天納諫徴賢斥邪遠佞罷役休征責
躬勵行以合天心當不日而滅上依而行之
應時消矣是故高宗以晋府舊宅爲太宗造
昊天觀以尊師爲觀主兼知本觀事儀鳳四
年上在東都先請尊師於老君廟修功德及
上親謁百官咸從上及皇后諸王公主等同
見老君乗白馬左右神物莫得名言騰空而
來降于壇所内外號叫舞躍再拜親承聖音
得非尊師之誠感也由是奉敕修玄元皇帝
聖紀一部凡十卷總百十篇篇别有贊時半

千爲尊師作也紀贊異秩繕寫進之高宗大
悦終日觀省不離于玉案乃授尊師銀青光
禄大夫行太常少卿尊師固讓不得已辭官
而受散職焉永淳二年天中有望告成有日
萬乗雷動千騎風馳天子乗閣道而御帝車
羣官陪六儀而承七曜將禮于天樞幸中嶽
也金繩未舉玉檢猶潜而六龍頓轡三光斂
色聖體不安旋于皇極屬紫微虚位白雲上
征萬國號訴四方遏密太后諮訪尊師尊師
曰眞坊仙境亦著代謝物有榮悴氣有初終

大道之常幸康神器陛下宜存思諒闇極想
欽明密理百神潜芘萬姓文操人間地上物
裏天中所有靈明倍百祈請亦望二十四結
火燒而憂盡七十二教水鍊而法成皆見先
徴以明後事乃著祛惑論四卷消魔論三十
卷先師傳一卷垂拱四年將賔玉帝也上足
時道成咸願奏章以延福蔭尊師止之曰有
順宜遵不可犯禁言訖委化顔色如常粤以
長壽四年四月十四日遷兆於終南文仙谷
弟子侯少微等追思龍漢遠慕龜巖冀德音

與天地同久神道共陰陽齊化昭芘騫林冥
滋柏樹俾斯貞石文若三光其詞曰去矣大
仙悠哉上玄玉谷白芝之座金闕紫蘭之前
既嘯景於瓊札固交歡於碧泉出三萬六千
之厚地入三萬六千之遠天咀九華之翠菊
坐五色之紅蓮常吟外景每握内篇春霞飛
乎絳雲秋風生乎紫煙裴回高黄嶺顧步太
白巓三秦四塞帝王國京兆長安龍鳳川煌
煌兮四明路浩浩兮八景年今已向上襲前
果何時來下降宿縁當乗道之氣應傳道之

味必使氤氲六合中自然昌揚萬劫通稽首
空歌步願得乗九素天下同此心非獨騫之
林銀青光禄大夫行太子右諭德兼崇文館
學士上柱國平凉縣開國公員半千撰開元
五年十月二日弟子侯少微建
　　　大唐聖祖玄元皇帝靈應碑
至矣哉皇法於天天法於道居大寳者必尊
祖以配天孩庶類者咸宅生以母道故四維
張國遠宗玄教三后在天代紹明德然後彌
綸區宇昭格神衹其能系二美之盛烈首千

古之洪化者卓哉煌煌歸我唐室矣皇上受
圖享國蓋三十載功侔天地孝誠祖考其高
明也布星辰以有倫其博厚也振河海而不
洩至於揖羣后叙彝倫陶鑄堯舜湫隘軒頊
者乃皇上之餘事也嘗端居宣室緬懷至道
惟德動天夢啓靈應惚恍有物希夷玄通實
元祖之明命錫無疆之寳曆乃潜誌玄象遵
誥旁求西亘太白東連鄠杜號周史之經臺
枕泰山之幽谷肇居尹氏集法侣爲道門後
遇皇唐易樓觀爲宗聖藥井尚渫仙軾仍存

卜勝宗玄此爲俶落飛泉噴石重林閟景苔
蘚地偏以恒深煙雲畫清而不散睟容挺出
赫然有光焕白虹於玉座紛紫氣於仙境洎
遘睿覽宛符夢寐譆蓋聖人有以見天下之
賾而擬諸形容聖人有以見天下之動而觀
其會通者可舉之一隅矣其始迓也焚芝术
辟葷羶寂歷無聲擎跪有則初靡荔席次登
靈壇徐肩綵杠少息華館清籟颼飀於草樹
天香氛氲於崖谷及路轉莽倉風順崆峒雲
鶴翊以導輿羣仙扈而成列逮地邇天苑闉

輳國門霓旌鳳簫風馳海合絳節羽蓋波屬
霧委萬姓翹首於西城百辟候儀於北闕顒
顒如也皇上乃捧昇露寢奉先思孝集仙府
以陳齋圖混成而告遠不崇朝而通八景未
浹旬以徧六合故羣臣率舞慶靈稱觴獻壽
森旗伐鼓何其盛哉於戲玄元之道旁礴萬
物眇爲化先稀韋氏得之而挈天地伏犧氏
得之以襲氣母至若王母西崑比之如朝菌
麻姑東海涵之如夏蟲沖虚馭風蓋錙銖於
糠粃王喬控鶴方轥轢於蓬蒿信無上歟信

元氣歟且天啓皇唐儲北罔極其功神者其
應大其源靈者其流長昔王室將傾我則電
擊以存國介丘望幸我則雲行以告成汾睢
毖祀我則順子以尊后陵寢肅雝我則述經
以明孝可謂重椅坤軸再紐玄綱曼衍葳蕤
皆皇極之大造也其修缺禮補樂章存朴以
嗇文陳兵以訓武奔四夷以歸化主百神而
授職者可勝言哉古有仁片言而受福樹一
善而獲應況網羅衆制包括鴻徽以神化之
貞明協靈命之幽贊克含脩祉不亦宜乎玉

眞長公主以天孫毓德帝妹聯貴師心此地
杳捐代情奉黄籙以法潔瞻白雲而志遠觀
主李玄崱監齋顔無待上座傳承說爲學日
益爲道日損道遥山林之下徬徨塵垢之外
因聚而議曰今自道以祐主自主以祐人下
覃六幽上契三極風后力牧協宣朝政關睢
麟趾宏被國風禎祥荐臻妖沴不作足以規
萬葉示將來赫赫巍巍以表靈貺而乃謝奚
斯頌魯之義闕穆滿銘弇之遊是上蔽天休
下虧臣禮縁事誼斷蒙竊恧焉於是盩厔宰

李嗣琳同荷湛恩以備能事博詢墨客以贊
皇道時户部郞中沛國劉同昇才清起草譽
美郞官之列文慕上林能揚天子之事共遵
大雅以掞其辭奉爲頌曰終南之北洞眞境
關令尹眞宅兹嶺陰陰松柏造華頂草結華
樓龍護井靈仙之窟肅而靜惟皇夜夢眞人
來神光赫赫金銀臺瑶容綽約冰雪開霓裳
羽駕紛裴回前聖後聖相感哉帝心虔求齋
玉京王公百辟咸致誠雲旗綵仗森出迎日
月晏温顥氣晶眞容來兮受天慶眞容來兮

聖人壽千春無涯百福有眞容來兮寳曆昌
遠郊却馬雄四方紫殿敷座煙雲香拜手稽
首天地長玄元之祚萬斯唐朝散大夫守倉
部郎中上柱國戴璇撰序朝散大夫守户部
郞中劉同昇撰頌天寳元年歲次壬午七月
十五日建
　　　大元重修古樓觀宗聖宫記
終南山者中國之巨鎮也稽之古典書大禹
詩小雅皆所稱美焉亦曰中南以其在天之
　居都之南也至若盤地紀承天維奔走羣

仙包滀玄澤靈氣浮動草木光怪則又爲天
下洞天之冠故古之閎衍博大眞人以游以
處謂之仙都焉古樓觀者眞人尹氏之故宅
終南名勝之尤者也按史記眞人當姬周之
世結樓以草望氣徯眞已而果遇太上老君
延之斯第執弟子禮齋薰問道遂受道德二
篇五千言焉眞經既傳大教於是乎超矣原
其㫖也主之以太一建之以常無有以沖虚
恬淡養其内以柔弱謙下濟其外蓋將使人
窮天地之始會萬物之終去智與故動合於

自然以之修身則壽而康以之齊家則吉而
昌以之治國平天下則民安而祚久長其指
甚簡其事易行由是時君世主莫不尊是道
而貴是德周穆王親訪靈躅爲建祠宇度道
士七人號曰樓觀是則度人立觀之始也始
皇好神仙於此構清廟漢文慕黄老于是立
齋宫魏晋周隋以來或鑾輿躬謁或詔敕繕
修給户灑掃賜田養道有唐啓運高祖武德
三年詔改樓觀爲宗聖觀宋室興端拱元年
復賜觀額曰順天興國是則歷朝崇建之略

也若夫玄孫道子聚則形散則氣坐在立亡
者有之通眞達靈曰昇舉曰尸解者有之以
道輔世爲帝師者有之飛篆馘魔拯民瘼者
有之垂科立教開化人天者有之枕流漱石
不屑世務高尚其事者有之歷觀先師傳所
載祖玄述妙世有其人是又知源深而流長
仙脉綿綿而未艾也爰自白鹿昇虚之後陵
遷谷變以來聖迹未湮斑斑可尋者可指數
也驁然若赴谷之龜凸然如覆几之盂古殿
隱隱而見乎木杪者授經臺也邃而幽深而

曠窈窕而入蜿蜒而上者文仙谷也望之巍
巍然蒸嵐鬱黛朝夕乎其上靈光寳氣秀發
乎其間者鍊丹峰也渟天一之水含内景吐
玉津爲金液大還之用者丹井也褭九曲之
勢呈千歲之姿不逐炎凉變遷者繫牛柏也
傳有云老君既昇所乗薄軬車並藥臼等寳
而傳之者千餘歲矣唐開元中詔入内府遂
亡焉又關尹九篇名聞舊矣而世亡其書唐
宋崇道之代詔訪逸書屢矣竟不獲大元癸
巳之歲政清和典教之日有張仲才沂水羽

客也得是書于浙特詣師席獻之一時驚異
焉嘻以千載之前之尹書歸千載之後之尹
氏意者天昌是道而斯文應期而出也不然
何鍼芥機投如是之妙歟頃者金天失馭戈
革熾興累代宏規例墮灰劫暨國朝撫定紀
綱初復于時清和大宗師以眞仙之冑掌天
下教每念祖宫隳圮衋然于懷歲丙申自燕
來秦躬行祀禮四方宿德不召而集裴回遺
址其存者帷三門鍾樓並二亭耳遂議興復
時有前道士張致堅狀其舊業以獻宗師深

稽冥數每得人於詞色之表顧謂同塵眞人
李公曰祖道中興玄功是勔紹隆修建公不
宜後乃以觀事付之公謝不敏不獲命受之
仍請行省田相君雄乾州長官劉侯德山爲
功德主繼承總府文據以近觀舊有地土明
斥四止永爲贍衆恒産公於是率徒千指以
宗師所委大師韓志元張志朴紏領其事薙
搸棘除瓦甓輦材植斲者陶者規構者耕以
饟給者莫不同誠竭力彌月漫歲有鼛鼓弗
勝之意逮于壬寅稍克就緒建殿三曰金闕

寥陽曰文始曰玄門列祖爲樓三曰紫雲衍
慶曰景陽曰寳章爲堂二曰眞官曰齋心賔
有館衆有寮焚誦有室山門方文厨庫蔬圃
水輪至於下院别業以次而具丹堊藻繪赫
然一新其用廣其功速轉天關旋地軸華日
月而平北斗其爲力也大哉由是觀之非清
和不能知同塵非同塵不能了此縁故一時
有尹李古今仙契之語非偶然也中統元年
夏六月以朝命易觀爲宫仍舊宗聖之名作
大齋以落之公之門人提點成志遠知宫仕

志安等議云此宫自有周以來累朝崇建事
迹或載在傳記或勒之碑銘固已傳之無窮
矣惟今吾師重修之盛績獨無紀述見于後
我輩出於門下者幾三千人於師之德不得
爲無負也乃狀其始末詣燕之長春宫請記
於掌教誠明眞人以潤文見命予以年邁且
廢筆硯久矣度其不可違乃案來狀並録到
歷代碑誌相與參較而編次之李公名志柔
字謙叔家世洺水自其父志微素喜沖澹嘗
事開玄李眞人學爲全眞公既長亦與弟子

列開玄愛其禀氣特異數於根本憤悱之地
啓迪之公亦心領神喻一旦氣質變化有一
日千里之敏其兄志端弟志藏志雍皆從之
游初隱于仙翁廣陽兩山十年及聞長春宗
師奉詔南下乃迎謁於燕山玄關秘鎖迎刃
而解其後道價益重名徹上聽賜號同塵洪
妙眞人並金冠錦服諸方建立若宫若觀若
菴殆三百餘區然皆以是宫爲指南故興造
之日凡在門下者莫不迢遞來自數千里之
外服勤效勞惟恐其後是以功成如是之速

也雖然是宫之復其亦天時道運之所爲乎
昔自玄元文始契遇于兹抉先天之機闢衆
妙之門二經授受而教行矣世既下降傳之
者或異一變而爲秦漢之方藥再變而爲魏
晋之虚玄三變而爲隋唐之禳襘其餘曲學
小數不可殫紀使五千言之玄訓束之高閣
爲無用之具矣金大定初重陽祖師出焉以
道德性命之學唱爲全眞洗百家之流弊紹
千載之絶學天下靡然從之聖朝啓運之初
其高弟丘長春徴詣行在當廣成之問以應

對契㫖禮遇隆渥且付之道教自王侯貴戚
咸師尊之於是玄元之教風行雷動輝光海
宇雖三家聚落萬里郵亭莫不有玄學以相
師授教法之盛自有初以來未有若此時也
今馬革故鼎新豈惟一古樓觀之復其人歸
户奉琳宇相望蓋又作新天下萬樓觀也嗚
呼非天時道運其能如是乎因歷言之使後
之學者有以觀考而知勉云於是乎書太原
李鼎撰中統四年三月十二日建元貞二年
重陽日重上石



古樓觀紫雲衍慶集卷上







