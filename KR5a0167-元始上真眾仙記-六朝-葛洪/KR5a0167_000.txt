








元始上眞衆仙記騰三
　　葛洪枕中書
洪歴觀天地之寳藏上聖之宫第至上之尊
神仙圖記猶未知極妙之根以去月己丑夜
半靜齋於羅浮山忽驚風駭起香馥亂芳龍
鳴虎嘯躑躅空中有頃之間紫雲覆林忽見
一眞人眼瞳正方項負圓光天顔絶世乗白
麟之車建九旄之節腰帶瓊文鳳繍之錦旍
頭戴六通之冠年可二十許侍者執夜光之
火玉羽衞可有千人自號玄都太眞王問曰

子是葛洪乎何爲而希長存洪稽首披陳長
跪執禮神告余曰子是籍九天之嘉慶乗運
挺英復千年之後太清有仙伯之名今當遠
變去世卜宅西郷相擕於太華之上丹宮之
中且還時朝以龍淵代身宻乎寂往莫識今
眞子窮翫墳與聦秀逸羣解滯悟惑可謂妙
才矣但未知眞仙之宫第上聖之所由耳吾
今行矣相吿計共事不復爲久也洪因伏叩
頭於是眞神即令侍者執筆擘紙口授妙言
既畢左手授與洪云吾往方丈簡仙官致復

相過子勗之焉吾去矣見駕乗冉冉而髙乃
失所在也
眞書曰昔二儀未分溟津鴻濛未有成形天
地日月未具狀如雞子混沌玄黄巳有盤古
眞人天地之精自號元始天王遊乎其中溟
涬經四劫天形如巨蓋上無所係下無所根
天地之外遼屬無端玄玄太空無響無聲元
氣浩治如水之形下無山嶽上無列星積氣
堅剛大柔服結天地浮其中展轉無方若無
此氣天地不生天者如龍旋迴雲中復經四

劫二儀始分相去三萬六千里崖石出血成
水水生元蟲元蟲生濵牽濵牽生剛須剛須
生龍元始天王在天中心之上名曰玉京山
山中宫殿並金玉飾之常仰吸天氣俯飮地
泉復經二劫忽生太元玉女在石澗積血之
中出而能言人形具足天姿絶妙常遊厚地
之間仰吸天元號曰太元聖母元始君下遊
見之乃與通氣結精招還上宮當此之時二
氣絪緼覆載氣息隂陽調和無熱無寒天得
一以清地得一以寧並不復呼吸宣氣合㑹

相成自然飽滿大道之興莫過於此結積竪
固是以不朽金玉珠者天地之精也服之與
天地相畢元始君經一劫乃一施太元母生
天皇十三頭治三萬六千歳書爲扶桑大帝
東王公號曰元陽父又生九光玄女號曰太
眞西王母是西漢夫人天皇受號十三頭後
生地皇地皇十一頭地皇生人皇九頭各治
三萬六千嵗聖眞出見受道天文無爲建初
混成天任於今所傅三皇天文是此所宣故
能召請天上大聖及地下神靈無所不制故

天眞皇人三天眞王駕九龍之輿是也次得
八帝大庭氏庖羲神農祝融五龍氏等是其
苗胤也今治五嶽是故道隆上代弊極三王
三王夏禹殷湯周武也是以淳風既澆易變
而禮興禮爲亂首也周末陽弱而隂強國多
寡婦西戎金兵起而異法興焉既而九州湮
没帝業荒蕪此言驗也後來方有此事道隆
之代其人混沌異法之盛人民猾僞也洪曰
此事玄逺非凡學所知吾以庸才幸遭上聖
眄目論天地之奥藏暢至妙之源本輒條所

誨銘之于素以爲絶思矣夫無心分之人愼
勿以此元始告之也故置遺跡示乎世之賢
耳
眞記曰玄都玉京七寳山週迴九萬里在大
羅之上城上七寳宫宫内七寳臺有上中下
三宮如一宫城一面二百四十門四方生八
行寳林緑葉朱實五色芝英上有萬二千種
芝沼中蓮花徑度十丈上宫是盤古眞人元
始天王太元聖母所治中宫太上眞人金闕
老君所治下宫九天眞皇三天眞王所治玉

京有八十一萬天路通八十一萬山嶽洞室
夫以得道大聖衆並賜其宫第居宅皆七寳
宫闕或在五嶽或在名山山嶽羣眞所居都
有八十一萬處古今有言九九八十一是终
天路玉京山也上仙受天任者一日三朝玄
都太上眞人也雖有億萬里往還如一歩耳
世人安知此哉衆仙或有日三朝扶桑公或
三朝西王母玉京金闕是太上眞人月三朝
元始天王太上眞人元始之第子皆如帝王
有司徒丞相也金闕老子太上弟子也扶桑

大帝元始陽之氣治東方故世間帝王之子
應束宮也
西漢九光夫人始隂之氣治西市故曰木公
金母天地之尊神元氣鍊精生育萬物調和
隂陽光明日月莫不由之精神長存命則無
终抱一不離故能長久天失隂陽水旱不節
人失隂陽神根命竭世人不能保一守三修
生反死固其冝矣可後怨耶吾復千年之間
當招子登太上金闕朝宴玉京也此電頃未
足爲久今且可浮遊五嶽採靈芝尋隱仙之

友逍遙無爲吾言信可望哉
扶桑大帝住在碧海之中宅地四面並方三
萬里上有太眞宮碧玉城萬里多生林木葉
似桑又有椹樹長數千丈二十圍兩兩同根
偶生更相依倚名爲扶桑宮第象玉京也衆
仙無量數玄洲方丈諸羣仙未昇天者在此
去㑹稽岸六萬里太清仙伯太上丈人所治
蓬萊山對東大海之東北岸山週迴五千里
溟海中濤浪衝天九氣丈人所治
崑崙玄圃金爲墉城四方千里城上安金臺

五所玉樓十二瓊華之屋紫翠丹房七寳金
玉積之連天臣獸萬尋靈香億千西王母九
光所治羣仙無量也
廣成丈人今爲鍾山眞人九天仙王漢時四
皓仙人安期彭祖今並在此輔焉
務成子力墨子爲岷山眞人今玄子玉子爲
岷山侯
太昊氏爲青帝治岱宗山顓頊氏爲黒帝治
太恒山祝融氏爲赤帝治衡霍山軒轅氏爲
黃帝治嵩髙山金天氏爲白帝治華隂山

　右五氏爲五帝
堯治熊耳山舜治積石山禹治蓋竹山湯治
玄極山青鳥治長山及馮修山長
　右五人爲五帝佐相領五帝事五帝一劫
　遷佐者代焉
許由巢父今爲九天侍中箕山公夏啓周發
受書爲四極明公或住羅鄷或在洞天三周
大者爲降陵眞人二人並在金華山漠髙祖
光武並爲四明賔友周靈王今爲太虚侍郎
治波龍山樂子長闔家得仙未昇天任並住

方丈之室神洲受太玄生籙五芝爲粮也郭
景純爲都録司命治虚臺也左元放今爲天
柱眞人監仙侯葛玄受金闕君命爲太極左
仙公治蓋竹山又在女几山常駕乗虎騎也
許映始爲霍林仙人許穆在華陽洞天立宅
爲眞人許玉斧在童初之北位爲眞人未有
掌領鮑靚爲地下主者帶潜山眞人復五百
年當爲崑兵侍郎鄭思遠住南霍常乗虎豹
白鹿未有職事蔡鬰壘爲東方鬼帝治挑丘
山張衡楊雲爲北方鬼帝治羅鄷山杜子仁

爲南方鬼帝治羅浮山領羌蠻鬼周乞嵇康
爲中央鬼帝治抱犢山趙文和王眞人爲西
方鬼帝治嶓冡山
夫地仙遊五嶽朝朝西王母夕憩鍾山嶽雖
未昇天此歡樂亦難言也及童初之府易遷
之宫唯有此樂也名山之中年年有仙去者
世人不見不信神仙可哀歎也夫學不顧軀
命心志清白者吾未見虛往也或修之不勤
勤而不除貪慾之樂三業十惡未改猶抱石
而赴長津矣

吳越及梁益風氣清貞故多仙人是以成都
之境丹陽之域㑹稽之東南天路所衝善冝
修尚也凡此衆仙及命過受書者巨衆不可
具記在小嶽之中者亦略舉之也
鬼谷先生爲太玄師治青城山王子喬爲金
闕侍中治桐栢山赤松爲崑林仙伯治南嶽
山王子登爲小有天王治王屋山孤竹伯夷
叔齊等並爲九天僕射治天台山孔丘爲大
極上眞公治九嶷山顔回受書初爲明泉侍
郎後爲二天司眞七十二人受名玄洲門徒

三千不經北鄷之門項儀山爲蓬萊司馬周
公旦爲北帝師治勁革山莊周爲太玄博士
治在荆山孫權受任治亦在荊山張道陵爲
三天法師統御六虚數侍金闕太上之股肱
治在廬山三師同宅王方平今爲上相治月
支國人鳥山墨翟爲太極仙卿治馬跡山徐
來勒爲太極眞人治括蒼山小宫在天台山
陳安世治小台山嚴君平今治在峨嵋山屈
原爲海伯統領八海王弼爲北海監郭聲子
爲閬風眞人魏夫人治南嶽山裴清靈治四

明山馬明生今在鍾山隂長生爲地肺眞人
孫登爲閭丘眞人九華眞妃治夏蓋山或在
龍山王長趙昇二人受書爲廬山中正一三
天都護韓衆今爲霍林眞人琅琊于吉爲太
虛左掾侍史
三茅爲保命定録司非監在華陽洞府治北
居棲憩包山有數千小山亦不減百皆是神
山今略證仙人之數足以今子心竪仰慕矣
祕之勿宣若髙賢心馳嶺外子去世之際可
緘以示之苟行業不建德務不仁者終天無

今見也凡青嶂之裏千嶺之際仙人無量與
世人比肩而不知凡人有因縁者或在深山
迷誤入仙家使爲仙洞玉女所留請先功厚
也初學道不必入山閉門勤修不雜人物長
齋執志或清香灑掃亦能降眞矣魏夫人許
氏之徒皆其流也要當捃拾方術眞書良久
傳影響粗應便當絶迹耳若出入人間蹩捨
山谷事縁衣服飮食不須與世交當有異矣
外和光同塵内守其眞一斯言之妙也
元始上眞衆仙記
