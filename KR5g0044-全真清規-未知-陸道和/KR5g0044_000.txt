








全眞清規楹八
　　　　姚江春庵通玄子陸道和編集
　　　指蒙規式
大凡初眞童蒙出家尋問明師然後投禮既
然出家聽從師訓長必成人師接弟子先問
悟透善根淺深又觀祖上門風善惡便㸔本
人才不才方可收録先要脫俗攺粧衣服仙
風道氣教而訓之後必有異太上云常知楷
式是謂玄德能爲天下式式者天下法式也
規矩也模樣也繩墨也式從古有堂自近興

明師接人教而訓之先從有爲後學無爲髙
門良子時時習之有所得也而無所悟愚迷
之師接度弟子自無所知教他無爲蠢之又
蠢迷之又迷生頼教門死入寒池塡還口債
永劫輪廻有志之人親奉明師朝叅暮禮聽
而從之習學經典遵守清規日至黃昏燒香
上燈禮謝天地朝拜聖賢侍奉師尊諸事既
了收歛身心端身靜坐無起妄想竪起脊梁
右脚在下抄手靜黙心不外想瞑目而坐或
一更二更此爲功課睡至五更未開靜時切

宜早起洗面梳頭穿衣侍衆待殿上鐘聲初
通響時童子上殿列班在内二通鐘聲耆宿
上殿列班在外三通鐘絶盡主者上殿居於
正中誦經巳畢童子先出行道誦經童子在
前諸殿班次亦復如是誦經巳了主者入座
童子躬身便呼圎揖大衆俱坐便過茶湯收
醆了畢大衆都散童子再入師父房内稽首
作揖聽從師命或學經教或去掃地各有事
幹但見尊長义手在心側身並拱傍邊侍立
侍尊長巳過方可廻身或見客人必先稽首

通報尊長準備茶湯先迎主人後過客人又
手侍立先收客醆後收主醆客若起身先出
開門捲簾客主出而後隨之或隨師出入不
可同坐义手侍立但凡出入稽首朋衆一切
授物稽首謝之不可自是不得妄言去除雜
念常行慈善念道思眞行須緩歩語話低聲
救濟患難接待徃來心量寛弘慈愛柔和濟
物利人積功累行依此行持道不逺矣
　　　簮披次序
棄俗簮披先將簮冠道具等安於祖師案上

大衆圎坐拜辭俗親更換衣服鞋襪等事跪
在祖師之前引度之師梳頭簮披道衆上殿
開啓誦經引領祝聖立於香案前表白讀詞
三拜上香復退六拜祝念巳畢入眞官堂誦
經行禮祖師之前亦復如是誦經巳畢大衆
復坐香燭如法本師之前引度領進跪在師
前三拜迎香再拜向前親手逓詞跪在師前
表白接而讀之聽從本師授道又再三拜稽
首已畢擡香燭案去就尊長逐一之前各各
拈香並同如前行禮巳畢次入齋堂受供祖

師之前炷香三拜大衆兩邊炷香六拜勸齋
齋畢起座送客送客回來再向㕑中並行謝
之日用所行諸事方便苦巳利人降心滅念
敬師奉友毋起俗情常檢己過性上用心叅
請前輩謹守清規
　　　遊方禮師
既遊諸方叅訪師德且要道具整肅初到入
院便㸔西廊有息肩二字或駐鶴二字於此
便歇或久住檐子平放或經過頭髙頭低靠
在壁上便取氅衣搭在左手或有直堂知客

出來便穿氅衣稽首賔主或問來歷某州某
觀師某姓答曰某處某州某姓問答巳畢請
入若旦過除鋪蓋外並皆入包鋪單了畢洗
足更衣復見知客行禮曰即日恭惟知賔大
德先生起居多福某久聞仙隱特來瞻仰荷
蒙收録鋪單展鉢不勝感激之至稽首領見
主者禮曰即日恭惟提㸃眞人起居清福某
久聞道風廣博特來座下瞻仰尊顔荷蒙收
録鋪單展鉢不勝感激之至稽首或留茶畢
起身相謝適間輕踐方丈荷蒙煎㸃下情無

任激切屏營之至稽首行禮巳畢歸單主者
答曰山門有幸鶴駕來臨有失迎接不勝(云/云)
又起單相留曰院門寂寥堂㕑淡薄敢望髙
士久留鶴駕起助道風無任攀戀望恩之至
稽首
　　　堂門戒臘
接衆者先須旦過三日然後請入庫㕔㸔驗
文憑某處某年某月某日投師授道書録青
冊然後安單便㸔青冊排名排姓各㸔排單
知己知人便遵戒臘前後必讓尊卑逺近上

殿登堂依次序而行行住坐卧分長幼而居
各守戒臘莫犯髙低依院門之次序行方外
之尊卑
　　　坐鉢規式
夫坐鉢者自十月初一日爲始集衆過冬至
新年正月中旬滿散百日爲則如入堂者各
請情願本來各各專爲自巳生死事大無常
迅速逓相究竟琢磨叅問師德聽從規矩鉢
有動靜動則許容徐徐運動靜則不然如有
神昏㸃頭揺撼身屈主鉢先行巡牌以牌掛

在昏者身上三擊而退然後輕輕取牌徐徐
起身巡究他人後犯者替或鉢未終鐘未鳴
靜牌未換無故出入語話動揺不依規矩者
並行責罰
　一如有違犯前項事者副鉢舉行主鉢責
　罰初犯白堂再犯罰茶三犯出堂重者
　並行清規
　　　祖師則例
　一晝夜十二鉢以按十二時三靜九混以
　　　按三元九氣又曰三返九還

　一每日至五更寅時聞開靜板響各請洗
　　漱朝眞禮聖卯時早齋辰時混坐巳時
　　靜鐘三通各各靜坐如法用功午時赴
　　齋未時混坐申時如前入靜酉時晚叅
　　戍時混坐茶湯亥時如前入靜用功如
　　法子時歌詠教演詩詞以敵睡魔主鉢
　　先舉毎行三遍不可以多丑時放叅各
　　請隨意副鉢專一提鉢不可久沈人各
　　誠敬
　　　三不起身

夫不起身者大衆常住自有知客或有直堂
應答酬酢迎接賔客相送徃來衆不可動以
亂堂式
　一打坐不起澄湛天心調息元和究竟本
　　來黙運玄機體若太虚不揺不動任從
　　來徃人各誠心靜坐如法
　二誦經不起人各運心威儀整肅調聲運
　　氣心思意解耳聞目視音聲相和前後
　　相隨任人來徃各自皈依誦經如法
　三赴齋不起念道思眞心清意靜神定氣

　　和靜黙受供展鉢無聲登堂不語任他
　　短長人各恭敬齋坐如法
　　　全眞體用
祖師設教仙聖度人開大乗之門徑通衆妙
之要津俾歸元而造理警心妄以全眞貴忠
心於清靜務圎性於朴淳深明短景至樂長
春故不掛利名毋黏世事明大體金潔玉瑩
爲心養元機介石潔冰爲志濟人利物融一
理以周通錬己還元總萬德而中備任其偏
執之徒修證圎機之士無辨無爭不矜不是

也清居琳宇混處雲堂莫覷他非過短當除
自是强梁心脫洒隨方和順量豁暢到處温
良早晚赴齋當拱手誠心而黙坐朝昏叅聖
務擎拳緩歩以趍鏘體上逹威儀整肅居下
流舉措荒唐逮乎宻叩眞機叅同玄要奉師
至敬篤恭問道精誠虔告曉萬理以還元凝
一眞而妙用豁開道眼安然黙照於妙微瑩
徹天心感應返觀於靈激逆則含容犯休譏
誚低心敬承乎同袍克已靜待乎不肖大凡
叅詳教典講習經書當實窮靈源根本毋虚

嘲口鼓之乎徹聖心之意外融自性之元初
叅問精明方爲絶學窮通博貫始樂無爲心
條逹性玲瓏自然眞樂無極氣融沖神寂黙
卓爾體同太虚若水之平清柔順如雲之縹
緲卷舒原夫欲其逹道了心全在實行眞功
戒狂放則不墮偏邪處厚實則了歸中正去
已非常樂安和不自是誰與爭競情泯則心
閑塵清則垢淨處治規劃毋獨主以專行公
務作爲隨常住之普請奸猾慵狡則敗德招
愆嫉妬欺瞞則䘮身失命逐聲色好勝則凡

忌人我息中則聖是以大逹多多隂徳眞人
暗暗偷功常存道氣廻避俗風戒行精嚴斷
無四非八識功夫綿宻決證九轉六通恣愛
慕逐邪魔之境貪口腹墮餓鬼之中常寂坐
而慧燭莫肆情而迷蒙志存平等心樂齊同
見物休懷私昧應縁力務公忠切要行止順
時云爲先燭偏倚速攺差過早復心彎曲則
處處爭差性停當則人人信伏猖狂驕傲性
必輕浮佞慢詐欺命思薄福上士厚氣以敦
頥髙明卑謙而自牧毋忝教法清髙莫犯堂

規罰辱敬體前因各宜雅肅融精神以固守
持元氣以不先體證金蓮杲登玉境同逍遥
玄元之未始共快樂象帝之先天咦天圎地
方應規矩性靈命豐合金仙
　　　鉢室賦
全眞道海仙聖心淵於中明太極向裏隱壺
天竅眼通中象靈泉而上涌鉢心透底使神
水之昇涎髙明處則仰虚中主宰上善居則
柔順乎淵泉息波浪則心如碧水靜風濤則
性體金蓮一志湛寂而不變三心澄澈以無

遷毋滚流則安於止定若靜息則可以方圎
原夫坐鉢習定入室修功有虚中而洞逹從
實處以圎通㑹天地於半升鐺内潜情性於
一鉢室中融玄元之祖氣鼓浩劫之眞風萬
法徹通𠔃肅清絳闕諸塵淨盡𠔃皎潔靈宫
雲朋心一而敬比霞友志和以合同大凡攝
念潜心返情復性起居最要安常餐飲切休
過盛妄心滅而寂照元神眞息調而融沖慧
命入坐時含光黙黙以虚心開靜時返視徐
徐而出定睡魔倐至人人不覺頭㸃身揺昏

障忽來箇箇鮮知口開氣迸巡行專在於警
提掛牌務存於救正當自返以謙柔休昧已
而强硬本爲生死修持毋生人我辯競切宜
起離昏散抖搜精神恭身先拜仙聖回首次
謝志仁當生懽喜毋起怒嗔自然心中安泰
快樂壺内熈春克巳報德實於上士强懷反
恨眞是小人莫自是徒爲虚詐當省非厚養
朴淳詳夫先聖規矩祖師鉢義金返本乃鉢
之源情歸性乃鉢之理鉢圎混以象乾元中
虚猶太始森羅悉備其中造化皆全箇裏因

有透漏不覺而沈由無㸃滴怱然而起冰澄
湛而悟歸源鉢浮沈而明返巳大抵以無喻
有假實體虚琢磨必從師友了逹須下功夫
當叅明父毋未生之始常返照身心徹勤之
初實純志士須謙卑而遵近怪友狂朋必柔
順以逺踈壺公甕牖眞樂無極顔子簞瓢至
樂有餘體聖仙隱几而宻處效眞人圜堵以
淵居得乎安靜樂乎恬如審乎鉢室連單叢
林知識共處歴劫希逢宿生難遇空碧鋉眞
𠔃共樂始青虚室生白𠔃同安太素自始了

終從朝至暮中期不可攺移圎滿任從去住
閑閑上智心豁暢飄逸白雲慽慽下愚性執
蔽迷蒙黒霧二時綿宻育神靈百日安常凝
氣固旦夕緩舒食可接氣衣堪禦寒過用則
臟腑失理調停則神氣常安苦志精修廢寢
忘餐常寂照甘心磨錬返眞觀捨身努力養
得氣神一定自然性命雙全一貫三才無極
妙闕六通四逹有太虚寛可報檀那信供足
酬主者安單頓超妄幻永樂眞懽噫脫生滅
之境界超造化之乾坤遊詠先天而逍遥大

象彷徨無極而快樂眞元綽綽然全眞而最
上巍巍乎獨立以尊先既處玄門當遵教法
欲超道岸必假慈航
　　　教主重陽帝君責罰榜
夫道之理者杳冥太極之上豈可易見故天
下尋者多悟者少空虚無爲之道乾坤浩浩
自然之氣隂陽光而生物像有作柰何今萬
古逺矣且以藤納孤行而自分也動止形儀
不可違也兹者以得居善地私結聖堂率千
里而來之善侣合十方有信之良朋故立教

規幸希笑覽
　　一犯國法遣出
　　二偷盜財物遺送尊長者燒毀衣鉢罰
　　　出
　　三說是談非擾堂閙衆者竹箆罰出
　　四酒色財氣食葷但犯一者罰出
　　五奸猾慵狡嫉妬欺瞞者罰出
　　六猖狂驕傲動不隨衆者罰齋
　　七髙言大語作事躁暴者罰香
　　八說怪事戲言無故出菴門者罰油

　　九幹事不專奸猾慵懶者罰茶
　　十犯事輕者並行罰拜
右伏以遍請知音今依此法三人行必有我
師焉一室而居與鷰子勤勞言化而自我法
不加於上善剛不過於至柔聖人三省其身
可謂大矣幸遇明師善逢聖教若不教行豈
爲上善曉示合堂常加覺察毋致違犯依此
禁戒之後不得男女混雜縱心恣意切恐十
方施主飲食難消不念寸隂可惜不得虚度
謹愼修持庶得道心堅固不戒恐失前程請

細思詳謹榜
　　　了眞子昇堂文
切以玄元聖祖廣開衆妙之門大道全眞善
化羣生之教瑶池仙子重陽金蓮七朶閬苑
瓊林長春玉花萬葉雖則枝分梢異到了萬
葉歸根然則派别流差必竟百川還海方方
設教㑹四海之雲朋處處興縁聚三山之霞
友茅菴草舍普修寳殿琳宫紙襖麻衣恩賜
星冠月珮可謂人能▲道闡先聖之規模自
然道法應人開後世之眼目了眞堂上元無

一㸃縈心萬行門頭正好諸人著力在上者
當處寛慈在下者常存敬順塵心爭辯不顯
體玄之家風道眼相從依舊丹陽之活計宿
爲物外之仙屬今作門中之法眷住世同修
道果超凡共列仙班出家仙子青眼研窮離
塵烈士赤心照察欲待廣談祕奥仍妨久立
仙班稽首雲朋伏惟珍重
　　　長春眞人規榜
夫住庵者清虚冷澹瀟洒寂寥見性爲體養
命爲用柔弱爲常謙和爲德慈悲爲本方便

爲門在衆者常存低下處靜者勿起塵情所
有塵勞量力運用不可過度毎一衣一食不
過而用之毎計庵糧不可積剰治身衣物不
可貪求或常住之物有餘者濟贍徃來經過
貧難之士或於他處行縁或以備齋設㑹十
二時中不著於假常要明眞掃除塵垢刷釜
汲水擔薪炊膳除巳私意勿起嗔心各處一
室澄心辦道各分局次當占一科或以互換
調錬眞性不得執著爲用亦不得逓相是非
謹要降心削除人我泯於聲色離形去智湛

然無欲見三教門人須當平待不得怠慢心
無事不得出庵舍晚夕早扃其户寅旦晚啓
其門有送供者平常接待無施利者勿生二
心凡有遊歷之士旦過三日是髙明者舉進
住坐無志氣者他處遊行次驗脚色公據詳
察縁由若不分明其間恐有隱匿詐僞之人
不穩便更防一等道人愚徒之輩奸詐之人
一言相惑㸃汚徒衆破除庵舍常談誹謗便
合遣出若有投庵出家者不得擅便引進先
觀道氣次㸔悟道或祖上家風善惡及自巳

德行淺深髙明者携之愚蠢者抑之或於庵
中幹辦等事先問庵主次與合堂道衆評論
出家無問早晚不擇老㓜但泄理明心者堪
爲上人也凡有化道不得詐託師家名目亦
不得私心指托庵舍取要檀越等物自巳用
度便是私瞞常住上天鑒察必無輕譴故兹
榜示各宜知悉
　　今月日示
　　　朗然子家書
夫人身難得中土難生正法難遇全此三者

幸莫大焉況今諸仙出世立登天之梯凳渡
苦海之舟船黙露玄機不可不應猛悟光隂
迅速頓知世境浮囂念念慕古聖之玄風頭
頭效逹人之返朴隨擲火坑便歩清涼之地
解脫塵勞永居自在之郷莫待老之將至寧
知身後如何既悟須當斬釘截鐵休教漉水
拖泥攺非從是一刀兩段若不斷於貪嗔怎
得心田清靜須當絶乎愛慾乃得法器圎成
不了眞心終歸幻夢掣開愛網跳出凡籠便
超紫府仙郷永脫紅塵異趣一條藜杖汎雲

水之三千半片衲衣訪洞天之十二清靜門
中無爲路上法味滋身洞然眞樂宴坐茅堂
飲清風而推開玄妙之門閑居土屋賞明月
而把握隂陽之髓雖則妻妾兒孫如同棲之
宿鳥金銀珠玉似過眼之浮雲是以喜捨家
縁便歸洞府斷絃不續潑水難收父毋妻男
各從方便自今如陌路之人永作他郷之客
彼出家者並無怠惰之心今在家者一任分
飛之意故所願也謹奉鄙書伏惟珍重
全眞清䂓(終)











