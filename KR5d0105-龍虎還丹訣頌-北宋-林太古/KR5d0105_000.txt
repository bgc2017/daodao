








龍虎還丹訣頌唱八
谷神子注
余生於巴蜀之地長居齊魯之鄉
余者先生自稱也先生姓林名太古字象
先道號淳和子其先並州太原人因官生
於梁州洎長訪道尋師多遊齊魯之地太
宗皇帝知名召見賜與京兆山居遂稱京
兆山人後隱居于益州之華陽復號華陽
先生
久慕安閑常視寂默

薄名利守恬淡蓋其志也
道本自然之理化歸綿邈之源
言道以自然爲宗能施用者則臻於綿邈
耳
考定坎離指歸鉛汞
坎水離火也鉛虎汞龍也謂真火真水真
鉛真汞也
頌成還丹訣六十四首
先聖所述還丹之要皆取法易象故丹訣
六十四首以擬卦戴也如有後學詳而習

之習而知之乃見其妙
自從金室啓神爐
室常珍嚴故曰金室爐能變化丹砂故曰
神爐
蕩蕩玄風扇八隅
爐有八面而風無不扇故太白君歌曰壇
置三層爐八面
幸得九重觀萬化
九重者鼎器匡郭隂陽也玉囊頌曰古先
名作神龍髓還丹功畢籍九重即其義也

豈無謌詠贊皇圖
皇圖者所以喻神丹之尊貴
混沌分來我獨尊
萬物芸芸至尊者莫若大丹也
包含四象立乾坤
須識天地金木水火之精氣乃能鍊成至
藥也
還丹須向此中覓得此方爲至妙門
連用無成乃造妙門
時人皆取五金燒誰識元君在海濤

時人競燒水銀朱砂以爲靈丹豈知金丹
之要自在華池也
欲鍊鼎中紅玉粉先調爐裏白金膏
隂符經云知之修鍊謂之聖人然則辨金
膏玉粉者其唯聖人乎
凡欲燒丹認取砂光明鑑面始爲佳
砂者自眞鉛而産非世間朱砂也陶眞人
曰砂者鉛中之至寳元陽子曰丹砂不用
辰錦州路遠應須近處求也
根基本是青龍骨仙者呼爲白馬牙

青龍者木也汞也汞産於砂也尹真人曰
丹砂木精又曰壞解爲水馬齒闌干陶眞
人曰白馬牙好丹砂即馬牙之稱丹砂之
美者也
八卦神爐五嶽形
爐之形象八卦五嶽立而爲之
中排陽鼎制隂精
水火互用隂陽相制也
君看龍虎交馳處鼓動風雷百怪驚
古歌曰五行顛倒術龍從火裏出五行不

順行虎向水中生水火既在鼎中則龍虎
交馳於内風雷震動百怪恐懾也
纔出滄波現杳㝠
金生於水彰其化育
鼎中堪重雪花輕
元陽子曰丹砂爲質雪爲衣雪花所以喻
其輕明
莫辭寒暑終陽九鍊出靈光五帝精
節候既足則五行精氣變化而成大丹也
時人欲鍊日晶魂

還丹以日爲魂月爲魄也
先覓玄源造化根
玄源靈祕爲藥之基陶眞人下篇曰太玄
之精爲道根本也
後立坎離爲匹偶
坎男離女匹偶之象
始交情性合乾坤
性者砂汞也情者金也參同契曰性主處
内立置鄞鄂情主榮外以築城郭又曰龍
爲情虎爲性情性相依還返之義也

每見時人論大丹競燒八石或居山
古歌云八石無非傷赤血五金多是損黄
芽時人或居山鍊八石以爲大丹者皆非
道也
不知龍虎真形質只在玄溟恍惚間
至藥不遠迷者莫悟
鑄金爲鼎鼎爲真金鼎真時汞自親
古歌曰真鼎元非鼎故能用眞鼎者則真
汞生矣
二物包持成至藥餐之方作出塵人

非二物包持則大丹無成也
乾坤二卦方成體水火千朝乃見功
法乾坤二卦連用水火千日而成還丹故
青霞子授茅君謌曰大丹連用千日期千
日赫然成紫芝
上下兩弦通二八不差毫末應西東
青霞子曰芽八兩爲上弦汞八兩爲下弦
合爲一斤以應兩弦故曰上下兩弦通二
八應藥一斤之數也
金丹祕訣在華池

神水華池論曰池者水火也又中元論曰
華者火也池者水也
學者如麻得者稀
迷迷相指得者蓋寡
淮王悟此成真後雞犬相兼拔宅飛
漢淮南王劉安丹成之後雞犬舐鼎亦昇
雲路也
汞在砂中金在鉛若能如此自通玄
砂中産汞鉛中産金自然之妙知之者乃
造真境也

雖然未得刀圭力已向人間作地仙
心悟至寳非仙而何
坎裏藏金人不知離中有水識還稀
陶真人下篇金生於月故坎男也流珠生
於日故離女也茅真君歌曰隂中有陽陽
中有隂即是也
若能認得真金水白日驂鸞上紫微
能辨真金真水者自凡躋聖列位仙官矣
金花採得是鉛精狎獵魚鱗雪色輕
言金花凝結狎獵若魚鱗雪彩爾

若向此中知巧妙華池金鼎自分明
火中鉛是水中金
互相爲用變化無窮
百度坯銷色轉深
真精粹和鍊之益妙也
不遇至人傳口訣只憑經論卒難尋
大丹祕要不載經論聖聖相授數句口訣
而已
隂裏抽來却屬陽時人不解細消詳
水以煑之火以鍊之解此義者丹砂可造

若能認得隂陽祖頓入長生不死鄉
能知此道乃可長生
地魄天魂是虎龍
天陽爲魂龍也地隂爲魄虎也
千家經論載朦朧
前聖贊述大道不遠元陽子曰朦朧只在
君家舍日日君看君不知
時人要識真鉛汞認取金公與水工
金公鉛也水工汞也
火裏有鉛鉛豈錫木中藏水水非銀

真鉛真汞非世間黑錫水銀之類直曉真
人歌曰不識火鉛與水銀縱解萬般無所
濟
唯賴坎離憑震巽令教甲乙合庚辛
甲乙爲木庚辛爲金尹真人曰丹砂木精
得金乃并故坎離震巽常施用於其間矣
一池秋水色顒顒
顒顒靈丹凝瑩貌玉囊頌曰十月雪霜飛
又濃還丹内熟色顒顒
九轉隂陽降復昇

九轉者自正月至九月也古歌曰第九轉
九秋殘黄芽瑞色紫光妍吕先生曰上昇
下降谷神粮
直待白金潜化盡一團精魄鼎中凝
金體還丹方爲至寳參同契曰金來歸性
初乃有稱還丹
一氣凝爲鼎内霜神仙稱是藥中王
諸藥惟能療病至於還丹刀圭之效變凡
爲仙故爲衆藥之主也
天然造化如雞子外應庚辛裏面黄

鼎器藥物狀同雞子
常究隂符道德經此來堪重吕先生
吕先生名洞賔蓋近代得道也
養藥未論三載火鍊丹直指半升鐺
吕先生詩云一粒粟中藏世界半升鐺内
煑山川
杳冥中有日精華
言微妙中有至陽之精生育萬物也
天地根基萬物牙志士知之依法鍊自然靈
液變河車

河車即黄芽之别號也晋陽子曰乾鍊至
精爲黄芽坤轉數足爲河車又歌曰河車
載甲是君師宻守此道心自知
鍊海坯山制五行其中擒得向幽冥
言節制五行擒捕元氣也
夫人若見眞根蒂請讀玄元道德經
玄元皇帝太上老君所授關令尹喜道德
五千言其間備藏還丹眞一之㫖
兔走烏飛西復東百年全似夢魂中人間有
箇長生路貪戀浮華死不窮

神農經曰知白守黑求死不得歎世人不
知仙聖度世之術但汲汲於浮華而遽至
殞滅
一中有一最難尋名列西方位屬金
一水也水中之一白金也陶真人曰三五
與一天地之至精金爲水母母隱子胎水
者金子子藏母胞又曰白者金精黑者水
基水者道樞其數名一也
志士探之知則例自然黑白兩浮沈
黑者鉛也白者銀也鉛沈銀浮自然之妙

天地爐烹日月晶庚金甲木自相并人能認
取真金木萬化都來掌上輕
曉達金木之㫖則造化歸乎掌握陶真人
下篇曰得之者天地在乎手造化在乎身
自凡躋聖列仙籍矣
悟了還如涉大川
悟者涉川無有阻礙
常修隂德感明天若爲不道兼輕露必有神
靈致禍愆
苟不修功行而洩祕理則殃禍及之

萬卷仙經理盡同還丹不離五行中
不離五行五行能爲至藥
欲知九轉隂陽足只候三年水火功
千日水火乃成大丹
微微收得木中津自黍成參積到斤
從無入有積少成多
力倦心疲寧不苦大都先聖總辛懃
言先聖皆由懃志而得度也
煑石烹金鍊太玄神仙不許等閑傳
用藥之要神仙寳祕世莫得聞也

人能認得玄中理
玄是藥之根基識者功參造化也
勝秉乾坤造化權
一月還丹發兆基隂陽相感達希夷
希夷謂杳冥之道也
潜龍位應於初九陽氣先須起子時
潜龍十一月之位火符取法初九一陽生
子時爲首也
二月青龍漸見形微微攢集五行精
木汞凝精漸彰靈液

懃知火候温和色鼎内令聞虎嘯聲
茆真君曰寒暑相返虎嘯龍吟
三月靈丹號小還
三年爲大還三月爲小還
小還凝結類真鉛直須用意調文武莫遣隂
陽氣候愆
固濟周宻懃知火候漸見汞鉛火記曰首
尾文中心武故曰文武也
四月功成已立魂
如子在胎魂神生矣

青龍白虎競相吞此時玉液潜凝結陽立隂
銷虎漸奔
五月隂陽二氣交黄芽漸漸長靈苗
五月姤卦陽初遇隂二氣交感漸孕靈芽
靈苗便是長生藥水火仍須應候調
六月真隂結就砂迷徒將甚作河車慇懃爲
報同人道莫向時流取次誇
先聖嚴誡不許輕洩
七月潜通藥已成青黄赤白狀難明
隂陽之氣漸盛則顔色變易無常

全憑水火無私力鍊得隂陽二氣精
非水火連用二氣無由降精
八月循還到兌宫
兌金應候
却歸元體色顒顒仍須謹宻牢神室
神室即安藥之所也
飬就長生火裏龍
火龍成就人得長生
九月含靈汞已乾一壺霜雪逼人寒
藥漸凝精色同霜雪

莫將點化浮生寳直候功成作大還
若便貪利點化世寳即靈丹無成也
十月金丹已脫胎此時纔始作嬰孩
仙聖喻金丹如果在樹如子在胎莫測其
作育至十月則脫胎而爲嬰孩矣
嬰孩便是還丹質誰信無中養得來
自虚無而有形質非天下之至精乎
隂魄銷來陽自立白金灰後赤龍成鼎内只
知凝翠玉爐中不見有黄輕
變化融結相須如神

騰倒頻頻去宿塵
騰倒所以增其氣數太易歌曰微微騰倒
天地精攢簇隂陽走神鬼也
莫辭遲久更慇懃龍爭虎戰終還始隂退陽
滋藥漸眞
龍虎互相爲用藥漸通靈元陽子歌曰青龍
逐虎虎尋龍所謂龍爭虎戰者也
鍊得隂精却返元神仙呼作白琅玕
琅玕蓋爲金丹之別號言潔白如玉之美
也

時人不見眞形質將謂還丹色似丹
神水華池論曰還者歸根丹者色赤也
一源三物契三才
陶眞人中篇曰立乾坤連水火應天符合
三才然後成丹砂矣是知金丹雖處一源
而用三物同燒共一門也
交感隂陽結聖胎
自然成胎名之曰聖
水火數中君自見紫河車就彩鸞來
無名道者歌曰修到紫河車白日冲天去

華池神水始知能
神水華池論曰華池者鉛神水者汞也
一派秋波徹底清鍊入鼎中陽火逼依依時
有虎龍聲
逼以離火鼓以巽風即虎龍交戰聲聞于
外
口中餐少體猶寒豈憚迢迢歲月難堅意自
於懃裏覓不將行止貴門干
高尚其事不事王侯
九還七返義難尋

青霞子曰自十一月至七月爲九還自正
月至七月爲七返
氣結爲砂水變金
砂從氣結金自水生
會得五行并四象自然龍向鼎中欽
能用五行四象則龍在鼎中欽應也
崑崙山下得玄珠二物元同一處居
玄珠以喻至寳也二物指藥根基也古歌
曰兩物如知生一體三花方悟隱孤輪也
鍊得隂陽元氣足始知成立自虚無

兀兀陶陶鈍又癡無心無事復無機一從認
得希夷㫖始覺玄門路好歸
先生自言樂於幽奇玄妙之門也
休慕腥羶愛綺羅長生門路好來過爭名爭
利貪癡者不顧流年似逝波
歎愍世人肆志聲色貪染名利不入長生
門路遂至衰殞如逝波之不返也
汞變爲金金變砂金砂漸變紫河車
金砂氣足乃作河車
修丹若得河車就應去蓬萊路不賒

至藥炳靈神仙可冀
乾坤鼎就虎龍成四象迴旋二氣并會得華
池真正訣自然丹向此中生
知四象推遷識二氣交感然後丹砂化生
無中生有有還無
無而忽有有而忽無恍惚杳冥至精誕育
日月交馳在碧虚不遇至人傳口訣空勞讀
盡五車書
真經曰少則得多得惑又曰無師執文終
無得理是知不遇至人傳口訣則博覽無

益矣
長生基址是黄芽
夫黄芽者藥之眞質也狐剛子問魏公曰
黄芽何物爲之魏公曰用鉛不用鉛五金
生於鉛之精也青霞子曰芽若是鉛弃鉛
萬里芽若非鉛從鉛而始鉛爲芽母芽爲
鉛子既得金華捨鉛不使又曰灰池炎鑠
鉛沈銀浮謂之黄輕亦曰金華亦曰秋石
亦曰黄芽又曰王陽名黄芽以其色黄也
如萬物之初芽故曰黄芽得者爲長生之

寳也
制伏令歸戊己家
戊已鼎器也老君歌曰戊已是元基水火
定優劣又曰須達戊已功不得言於鐵玉
囊頌曰欲知大藥立元基須得中央戊已
土
直候水銀成白液方將白液作丹砂
丹砂自金液而生也
麻衣蓬弊處埃塵落魄狂遊混此身自有清
澄一泓水不求名利不求人

言自有水中之寳不求豪貴不務簪纓
黄精赤髓結爲砂
黄精則黄芽之精也金碧歌曰赤髓流爲
汞汞結爲砂
白虎青龍本一家
白虎青龍者皆强名本金木之氣耳混合
爲凝粹成丹也
只在眼前皆不識却將雜類作黄芽
參同契曰同類者相從事乖不成寳又曰
植禾當以粟覆雞用其子青霞子云類同

即聚事乖則分鸞不乳鵲狐非馬羣
三千少女事幽微八卦循還巽木知
巽爲風女爲刻漏推排舉其成數
學者不明軒后㫖唯將聲色縱行屍
經曰黄帝御女三千白日上昇凡人一妻
乃至喪命故世人貪色務多遂至殞敗殊
不知軒后成仙之要還丹之功也
玄中玄理妙難知已向玄中曉細微只在坎
離返復用
玄中細微坎離是也

自然玄理合天機
轉轉修來漸有功菊花黄變蓼花紅
如菊之黄如蓼之紅是其變化也
鍊經千日開爐看萬象都攢一鼎中
千日功滿萬象可見
莫把還丹取次傳聖人深祕在心田時流競
覓砂中汞不道玄中自有玄
傷世人競抽朱砂取水銀以爲丹砂殊不
知丹砂玄中之㫖也
九轉無辭沐浴頻

沐浴頻仍氣數堅雄
五行偏是水相親丹成只假刀圭力得作高
眞會上人
霹靂聲狂吼巽風此時秋虎戰春龍
龍虎相吞聲同霹靂也
元君自有三台助不動巍巍坐九重
言元君安然處於三台之上無所撓動魏
眞君火候歌曰三台披繞胎成形受氣須
得丙丁記
大道玄門路不遥奈何塵世競錐刀

歎世人唯利是親常競刀錐之末
踈名踈利超眞者此後知誰繼我曹
言仙得其人也
寂寂眞靈事可窮休尋金碧與參同欲知龍
虎還丹訣至要分明在此中
言還丹真祕具在此詩之中誦之者足以
知其樞要不必遠求金碧之文也


龍虎還丹訣頌











