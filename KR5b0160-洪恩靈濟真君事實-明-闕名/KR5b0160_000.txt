








洪恩靈濟眞君事實壹十
　御製霊齋宮碑
　朕惟自古英賢生爲名臣著芘民之功没
　爲明神賛天地之化鼓動流盪行乎兩間
　以蔭福斯民禦灾捍患欨枯吹生濯濯洋
　洋如在其上如在其左右者非智慮所可
　得而測也詩曰神之格思不可度思矧可
　射思其此之謂歟惟
九天金闕明道逹德大仙顯靈溥濟眞人江
　王

九天玉闕宣化扶教上仙昭靈博濟眞人饒
　王其功徳充溢蓋若是巳神南唐之胄生
　有民社之勲沒錄仙班之籍伯仲齊美華
　萼聮芳領職
上天燿靈下土呼吸感應電邁風行下民是
　冒父母其依慈祥仁愛物頼以寧乃者朕
　躬弗豫用藥百計罔底于效神黙運精靈
　翊衛朕躬頃刻弗違隨叩隨應屢顯明徵
　施以靈符天醫妙藥使殆而復安仆而復
　起有回生之功恩恵博矣盛矣朕揆徳涼

　薄何由獲茲永懷神徳曷其能忘海深嶽
　峻其焉有極蓋有功必報國之恒典是用
　祝册加封神號伯曰清微洞玄沖虚妙感
　慈恵護國庇民洪恩眞君仲曰髙明弘静
　沖湛妙應仁恵輔國祐民洪恩眞君舊號
　俱如故大新廟宇亢爽軒豁稱神所棲爰
　勑有司䖍潔香火春秋祭祀歳易時衣給
　灑掃五户表朕悃愊答神鴻休雖然神功
　之厚而報賫之薄神固無責於報否在朕
　心有不能巳矣夫天地之德曰生神體天

　地之道弼亮化機出幽入明翕張歘怱遨
　怱遨清監觀四方濟利群生功在霄壞昭
　昭若此固有不可得而名言者乃彰神續
　勒于貞石樹之于廟垂示無窮并系以詩
　曰
　天産英靈爲世傑　出入幽明猶一覕
　生著勲勞保既粤　没爲明神崇偉烈
　芒芒海甸倚芘樾　雨暘寒燠調以制
　冬無凌兢夏無暍　沴氣逺殄靡颶颲
　下稌髙黍歳穰桀　驅拂不祥走祅螌

　晨鍾暮鼓樂髫耋　卓彼鰲峯峻且嶻
　蜿蜒回抱天造設　春蘭薦芳秋鞠馝
　寒泉白石漱清潔　神之遊兮羽葆翳
　飛雲翩翩導幢節　歘来忽往靈僁僁
　呼吸響應速以偈　濟利溥博無時愒
　四時報享繁獻醊　衛朕之功疇與埒
　惟矢銘心與刻骨　書恩著徳勒堅碣
　垂示萬古昭日月
永樂十五年五月初一日


　　　二眞成仙
徐知證系出偃王之後五代時南唐人與其
弟知諤並英邁絶倫寛仁愛物忠君孝親崇
信三寳同心好善精勤至道修齎設醮日常
持誦玉皇眞經并寳號兄弟俱事吳其後知
證封江王知諤封饒王鎭金陵戰守有備撫
輯流亡控扼二十餘州氓征就寛軍給以饒
林蠻洞蜑守條死要稚耋嬉遊連手歌謳上
無所怨下無所讎江南之民舉頼以安後奉
命帥師攻閩恐良善荼毒乃發至願每五更

望北拜斗早膳恒素食祈殄兵革所至勞來
百姓諸郡望風以城降父老簞食壺漿擁道
迎之次峡江有潰卒數百阻山爲亂立命殱
其渠魁餘卒棄甲呼舞不戰而收民皆安堵
雖田園蔬稻一無所犯乃相謀曰此吾復生
之父母也立祠於鼇峯以祀之未幾兄弟相
繼仙去遂爲斗中都水使者出入天宫積行
累功黙佑下民俾人皆盡忠行孝崇信三寳
遇歳旱民禱祠下祠前潭水深不可測俄有
靈蛇出蜿蜒于几案間色如丹砂雲起潭面

竟日不收詰旦果雨歳大熟一日潢溪霖潦
暴溢田稼墊溺衆方狼顧失色忽見有役夫
千群競操畚鍤䟽其源決其流水竟不爲民
害巳而俱失所在乃神兵也滄峽灘石峻嶮
舟船上下失勢水工呌呼祈佑感雲中有黄
旗隱隱即帖然無虞凡民居有不戒于火者
有蝗𧏹傷其稼者叩之則反風減火蝗輙飛
去又爲符藥以施人凡嬰疾弗愈者服之無
不立效祈子息者服之即得嗣續蕃昌由是
民安物阜田里晏然閩人劉彜守桂州交阯

蠻賊寇邊陷欽連等州彜震懼莫知所爲齋
戒黙禱賊果潰去其後韓世忠戰大儀鎭吴
玠戰和尚原俱遣將士衛國效八公山草木
之靈使敵遙見旗纛旌麾飛揚山谷鐵騎百
萬行陣嚴肅鉦鼓之聲震動原野不待交兵
而巳敗北靈蹟顯異不可備述一日黃籙齋
進忽聞天樂鳴空祥雲環遶仙宫導從甚都
乃感天帝遣神人頒誥封江王爲九天金闕
明道逹德大仙顯靈溥濟眞人主管上清天
文院便宜行事行文昌司祿上宰僉書天機

省事妻涇國夫人許氏順助仁恵仙姑兼管
太乙延生右眞司事饒王爲九天五闕宣化
扶教上仙昭靈博濟眞人主管下元地府諸
司便宜行事權南極注生上相僉書雷霆玄
省事妻衛國夫人陶氏善助慈懿仙姑兼管
元皇北隂注生司事仍封父忠武眞人毋仁
壽仙妃比者朕躬遘疾黙運化機大闡靈貺
翊衛左右頃刻不離施以靈符濟以天醫妙
藥隨言隨效感應如響使困敞之體既危而
即安沈痼之疾盡脱而復舊幹旋之力同於

更生感神之恵銘刻不忘是用祝册加封伯
曰清微洞玄沖虛妙感慈惠護國庇民洪恩
眞君涇國夫人加封貞應仙妃仲曰髙明弘
靜沖湛妙應仁惠輔國佑民洪恩眞君衛國
夫人加封恭静仙妃神父曰翊亮眞君神母
日淑善仙妃舊號俱如故大新閩地祠宇又
於京都建立行祠以安神棲特勅所司嚴奉
祀焉
　夫爲人臣而功施社稷澤被生民者必生
　爲英傑死爲明神雖百世之下福佑生靈

　隂翊皇化觀知證知諤以世胄之裔事主
　季世乃能靖難一方保全其民既攻閩中
　按甲入境首除亂兵脱民鋒鏑之𢡖措之
　衽席之安是以人心感激靡克報稱乃立
　生祠以杞之逮其仙去禦大灾捍大患使
　民無凶荒疵癘之憂遂休養生息之樂功
　成行滿上感天心錫號眞人叙列仙品比
　者斡運化機大闡靈貺愈疾朕躬是用加
　以徽號新其祠宇䖍奉享祀以答神休斯
　皆累積隂功之所致故昭昭不朽與天地

　相爲悠乆夫豈偶然而巳哉詩曰
　事親盡孝事君忠　華萼聮芳孰與同
　更復精勤修至道　並分茅土受王封
　　　又
　當年駐節向金陵　萬里江南不識兵
　師入七閩人按堵　幾多福澤在生靈
　　　又
　歳旱靈潭起蟄龍　大施霖雨作年豐
　潢溪水落民無患　滄峽舟船險更通
　　　又

　蝗無傷稼火無過　田野均䝉恵澤多
　徧給靈符蕃子息　更能愈疾起沈痾
　　　又
　桂郡揚靈却冦蠻　現竒更效八公山
　神兵百萬填山谷　頓解重圍頃刻間
　　　又
　靈符妙藥出天醫　翊衛微躬不蹔離
　起疾神功難報稱　再生感惠此心知
　　　又
　隨聲應感不移時　幹運功叅造化機

　馭氣乘風遊八極　天宫陟降闡靈威
　　　又
　生為名將違髙勲　行滿成仙福有因
　京國鼇峯長廟食　丹書錫號證天眞
　　　又
　威靈濯濯更洋洋　衛國安民續愈彰
　不獨聲名昭日月　永同地乆與天長
　　　保奏眞君文
金關侍中行九靈飛歩章奏節制雷霆(臣)王
謹奏(臣)切謂道在無極之始㝠㝠杳杳不識

不知非心思計慮之所能也自天眞皇人紫
筆定書然後學道者得以探其源洩其流撰
成科典靈文耳目斯世今有神焉以修齋執
戒爲功以度死濟生爲誓發爲文辭合於科
典凡曰長材秀民者莫不交口誦之其可稽
於徹聞乎切見九天金闕眞人徐知證九天
玉闕眞人徐知諤聲名冠世功徳在民内察
其行外觀其跡委是骨像合仙有心積善建
功篤好三寳之士若非宿幸因縁窮神而知
化者孰能如此所著九眞妙戒化文九嶽神

燈科格三界科保馬科並出於太上玄言究
微摘實自然成章靈音嘯咏可以爲浩劫津
梁所謂閉門造車者不計其歳月矣外有靈
濟醮科本願儀文七政燈科自非敢以爲巳
功從民請也(臣)性識踈愚爲言輕賤考事察
能詮補職任躋進仙階今欲望聖慈允俞所
奏再將(臣)徐知證等所撰科典翻行三界合
屬去處各請遵禀照驗施行不惟顯靈濟濟
度之功亦足以張吾軍而慰民心之所望也
伏候

指揮


洪恩靈濟眞君事實






