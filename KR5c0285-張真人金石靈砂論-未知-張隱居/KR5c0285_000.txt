








張真人金石靈砂論凊二
䝉山張隱居撰
黄金篇
黄金者日之精也爲君服之通神輕身能利
五藏遂邪氣殺鬼魅乆服者皮膚金色金生
山石中積太陽之氣薰蒸而成性大熱有大
毒傍蒸數尺石皆盡黄化爲金色況煆煉服
之者乎近金生者名曰金英次而生者名曰
金華逺而生者名曰金賊百步而生者名曰
金芽若以此金作粉屑服之銷人骨髓焦縮

而死也黄金者太陽之正氣日之魂象三魂
也白汞者太隂之正氣月之魄象七魄也合
而服之即不死黄金是西方庚辛金白汞是
北方壬癸水水乃金之子也古人曰食金如
金食玉如玉金之性堅煑之不爛埋之不腐
燒之不焦所以能生人藥金服之肌膚不壞
毛髮不焦而陰陽不易鬼神不侵故壽無窮
也上金有老聃流星金黄帝樓鼎金馬君紅
金隂君馬蹄金狐剛子河車金安期先生赤
黄金金婁先生還丹金劉安馬蹄金茅君紫

鉛金東園公上田青龍金李少君煎泥金范
蠡紫丹金徐君點化金皆神仙藥化與大造
爭功洞神明之㫖契黄白之妙不可輕用而
有譴責外有生於山川溪澗者是下金也
白金訣
銀者白金也少陽之精而生於隂爲臣服之
通神不死堅筋骨微熱有小毒即鉛中所産
也位屬西方太白之精龍虎經曰离女爲日
坎男爲月九霄君曰南方之水北方之火隂
以處陽陽以處隂徃來有則一浮一沉爲夫

爲婦並意齊心年終性毀共枕同衾是子午
之位龍虎列居者也不可單服龍虎經曰白
虎爲敖樞青龍與之俱黄金爲君白銀爲臣
曾青爲使䧺黄爲將軍合鍊成金丹經云金
丹入五内霧散若風雨薰蒸達四肢却老返
嬰孩又曰玉液黑髮金丹駐顔但白金成黄
金成赤金是還丹之大義也
黑鉛篇
鉛者黑金也水也屬北方成數一爲臣服之
通神治三關黑髭髮少顔色調血脉治瘡癰

殺九蟲利五藏而生於陽白銀是其母性微
冷有毒可作黄丹胡粉蜜陀僧也九都丹經
云修鍊九光神丹將鉛抽作千變萬化不失
常性唯鉛與汞龍虎經曰九還七返八歸六
居男白女赤金火相俱男白者鉛也抽取鉛
精九數象九炁陽數極九也女赤者水銀也
作七返象七炁隂數七隂極於七者也鍊取
鉛精合鍊成藥金其色甚黄服之不死
䧺黄篇
䧺黄爲君服之通神向陽生曰䧺背陽生曰

雌一體同産故夾錯而生山石中至熱有毒
乃少陽之精作丹服補泥丸實腦户養三宫
用䧺雌各二兩和汞一斤鉛精四兩火伏之
成黄金作液服之能冲天龍虎經曰出武都
者佳諸石不可用唯䧺黄能辟衆邪故名之
爲將軍
朱砂篇
光明砂紫砂昔賢服之者甚衆而求度世長
生者未之有也余明其理夫光明砂紫砂以
火服之逐邪氣治熱病未能童顔紺髮何者

光明砂一斤飛淘得汞十二兩火鍊得黑灰
一抄黑灰者朱砂本質入爈飛精英爲汞餌
之延年不可以黑灰爲藥服之得度世故知
服光明紫砂者未經法度制鍊則灰質猶存
所以不能長生者也老君昔爲周柱史知周
室微弱西遊度關恐金丹道絕乃以丹砂法
付尹喜後世人得之因兹僞謬以鍊成靈砂
名之爲丹亦曰光明砂配合餌之方得度世
不死點化黄金一名藥砂一名丹砂一名靈
砂一名還丹世人若純服光明砂紫砂別無

配合制度以求不死去道彌遠靈砂九轉父
不傳子化爲黄白自然相使夫光明砂紫砂
服之不得度世何也還丹者取隂陽之精法
天地造化之功水火相濟自無入有以成其
形豈若砂汞獨隂爲體無陽配生不能合四
象運五行所以孤隂不育寡陽不生隂陽配
合方成還丹余自開元間二十餘年專心金
鼎頗悟幽微竊見世人以此二砂服餌以爲
七返靈丹服之無不夭橫者也
真汞篇

水銀者月之精也生於陽爲臣服之輕身不
死辟精魅通神明殺三尸清五藏除九蟲斷
邪氣而生於丹砂丹砂屬南方火火是木之
子而生水銀水銀是青龍之孫水之母也性
冷微有毒而生於土石是丹砂魂魄也堊代
赭及九鉛畏榆甘婦人生服之傷胎丈夫生
服之陽銷龍虎經曰丹砂木精得金乃并真
入云不貴黄白而重還丹所以度世不死必
基於汞合鍊黄白飛伏成丹神仙變化皆猶
砂汞添貫三金傍通四石者矣潜通訣曰水

銀生萬物聖人獨知之水徳最尊汞是水之
母而在天爲霧露在地爲泉源方圓隨形不
與物競善治萬品而生羣類也夫水性至靜
而不與物競是以汞者水銀之異名也亦曰
太陽流珠亦曰長子亦曰河上姹女今人飛
成輕粉亦作熟珠用之
砒黄篇
砒黄生於山石間服之通神少陽之精至熱
有大毒世人流飛之作丸療冷病甚武烈忌
熱麪若人服一丸或二丸霜氣透出而面腫

身虚流俗不曉以爲丹兹乃大悞亦名曰霜
以其色白故曰霜也作黄白術者用之
成金篇
汞一斤白虎八兩䧺雌白雪八兩火伏六十
日成丹服之必不死以此金作液服之身如
金色用瓶盛藏於土二百曰後以火温百日
成液服之上昇太清隂君謌曰金液還丹生
羽衣千變萬化無不宜一隂一陽曰道聖人
法隂陽奪造化故陽藥有七金二石五黄金
白銀䧺雌砒黄曾青石硫黄皆屬陽藥也隂

藥有七金三石四水銀黑鉛硝石朴硝皆屬
陰藥也隂陽之藥各禀其性而服之所以有
度世之期不死之理者也
釋紫粉篇
水銀硫黄燒成小還丹伏火名紫粉小還丹
服之止虚熱壓驚癎未得度世不堪點化夫
水銀䧺黄燒之即飛故言無也黄金白銀燒
之質在乃曰有馬譬猶人身三魂七魄神明
徃來不見其形應之以五氣形骸九竅則曰
有矣故有無所以相生而立乎身真經曰音

聲相和物類相感有無綜貫隂陽負抱而道
在其中矣故黄金成而爲赤金赤金就而爲
紫粉則隂陽和合二氣相生而成金丹金丹
者以有制無以無生有故潜通論曰兩無宗
一有靈化妙難窺此之謂也
釋還丹篇
言還丹者朱砂生汞汞返成砂砂返出汞又
曰白金黄石合而成金金成赤色還如真金
故名還丹龍虎經曰金來返本初乃得稱還
丹汞與金石相貫而成赤金是曰還丹之正

名從黄金而轉之成紫金名曰紫金還丹其
道畢矣石流相注成金色正赤亦名金液還
丹亦有散屑鼓之名曰金丹錯之爲屑研成
粉名曰金粉經曰金粉相投黄白可求世人
不了還丹之理或論謂一粒點成十斤或說
一銖化成百兩虚張分數未了端倪廣施門
户諂詐相扶但嫌黄白道微闊演大丹蕩漾
其意眩惑羣公危脆之詞何益之有指空作
實麾假成真而棄黄白正宗不知大丹從何
而有古謌云黄金成世可度黄金不成徒自

誤此黄白者乃還丹之骨髓大藥之真宗若
不了黄白徒勞勤苦有聚財同造按本㸔方
節度非時銖兩不定固兹差舛所作難成是
以聖人袐宻不能正論多有隠語從此經方
僞謬互相嗤眩又不思其真理荒蕪其法古
人所以或隱名於形象或託附於隂陽潜說
人間袐言微妙有此難曉羣惑自生故謡曰
紫雲頂上生白虎含真氣自外閑文書不及
參同契又謌曰白虎含赤龍一飛還一伏一
物貫五彩永作仙人禄龜甲經曰我命在我

不在天地天地有金我能作之二黄一赤立
成不疑真人曰還中復有金金中復有還故
云見金視之如土石也一名天持龍虎一名
太一隂符龍虎經曰恐泄天一之符潜通曰
三光六沉三光即水土金也三五者道生隂
陰生陽隂陽生五行伏鍊還丹成其一也還
丹三尊水土金也天有三尊日月星也地有
三尊山海河也人有三尊君父師也身有三
尊三丹田也真人張道陵曰汝身有黄赤之
道隂陽三五七九之法子得不死可受之三

者三魂而屬左七者七魄而屬右青虹者天
之魂而見於東白虹者天之魄而見於西頭
有九宫明堂有一思見之則神仙也人象天
地乃言三五七九之法龍虎經曰三五與一
天地至精水土金三物由變化飛騰伏鍊成
大還丹除三物之外傍助藥物不是正用故
不足論也
釋金液篇
若修金液先鍊黄白黄白得成乃逹金石之
理黄白若不成何修金液乎石金性堅而熱

有毒作液而難成忽有成者如麪糊亦不堪
服食銷人骨髓藥金若成乃作金液黄赤如
水服之冲天如人飲酒注身體散如風雨此
皆諸藥之精聚而爲之所以神液就而金石
化如服金液以甲子日鶴坐向日心念天真
服之其身金色羽節龍車蟠蜿而下迎之上
昇白日輕舉也
釋隂陽篇
大道冲融而包天地驅䇿隂陽成乎宇宙天
形陽而左旋地質隂而右轉日爲陽精而晝

行月爲隂靈而夜流日月垂曜而人生乎其
中抱陽而負隂聖人法象天地辯列隂陽外
合造化以成還丹内養精氣以固形體然後
使腸無滓開閉九竅習而靜也不納五味五
藏清也不聽五音神能化也麤裘素帶而練
身也孤居獨處而閉精也是以氣變爲血血
爲隂也血變爲精精爲陽也精者守骨之靈
神精竭則骨枯骨枯則神悲神悲而後死矣
鍊神守精長生之理矣長生誡日勸子學道
事須貞先斷五榖離六情服食元氣充五形

逍遥自在隨風行內景經曰學仙至慎房中
急何爲死作令神泣神爲陽而形爲隂生人
爲陽而鬼爲隂陽盡不見陽耀而隂藏所以
大藥度世而呼隂召陽青腰侍衞役使鬼神
寒思太陽而熱熱思太隂而寒嘯咤風雲渉
海卧山坐在立亡而出入陰陽不有而有不
無而無者也
張真人金石靈砂論


