








上清化形隱景登昇保仙上經
中央黄老君受太㣲天帝君化形隱景登昇
玉清上經存八景以運軀思五雲以昇形役
紫度以招虛䇿炎光以召靈廽三晨以玄注
引七斗之元精立用機於寢室積神感於寂
庭自无金書東華玄格玉名莫得披看髙帝
之篇
凡修隱景之道毎至八節之日八帝遊㑹之
時也沐浴蘭香清齋幽房入室靜坐臨目存
思希㣲蒼帝君名録豐子建金華太玄寳冠

着雲光錦袍帶九暉通光陽霞之符乘八素
紫雲一景之輿授我九暉大晨隱符以雲氣
覆冠我身身覺隨景而昇叩齒二十四通嚥
氣八過止
次存思中㣲赤帝君諱定光彦建二素寳一
之冠著雲光錦袍帶元晨四朗朱碧之符乘
七素絳雲二景之輿授我觀雲元晨隱符以
雲氣覆冠我身身覺隨景而昇因叩齒九通
嚥氣九過止
次存思紫㣲白帝君諱梁淵石建芙蓉之冠

着玄靈錦袍帶總晨皓靈扶希之符乗六素
紅雲三景之輿授我總晨九極隱符以雲氣
覆冠我身身覺隨景而昇因叩齒十一通嚥氣
六過止
次存思玄㣲黒帝君諱齊元旋建九元寳冠
着玄雲錦袍帶沓耀靈眞簫鳳之符乘五素
青雲四景之輿授我沓耀旋根隱符以雲氣
覆冠我身身覺隨景而昇因叩齒九通嚥氣
五過止
次存思始㣲上帝君諱接空子建玄光寳冠

着雲光錦袍帶玄景中元八維玉門之符乘
四素黄雲五景之輿授我玄景晨平隱符以
雲氣覆冠我身身覺隨景而上昇因叩齒十
二通嚥氣四過止
次存思靈㣲中帝君諱康戹文建遠遊冠着
緑錦紋袍帶合暉玄霞之符乘三素緑雲六
景之輿授我合暉晨命隱符以雲氣覆冠我
身身覺隨景上昇因叩齒十二道嚥氣三過止
次存思宣㣲下帝君諱宏膚子建三寳神冠
着單錦文袍帶齊暉保曜靈之符乘二素紫

雲七景之輿授我齊暉晨玄隱符以雲氣覆
冠我身身覺隨景上昇因叩齒九通嚥氣二
過止
次存思洞㣲真帝君諱泗登攄建飛雲紫華
之冠着玄靈錦袍帶元命保形玄暉之符乘
一素靈雲八景之輿授我髙上龍煙隱符以
雲氣覆冠我身身覺隨景上昇叩齒三十六
通嚥氣一過止
次存思九㣲内帝君諱申明閑建紫无三寳
之冠着玄雲錦袍帶晨霄八變飛宫之符駕

太霞紫煙洞景玉輿來授我髙清太元无極
上道君隱符以洞景之輿來迎我身上登玉
清之房都畢叩齒三十六通祝曰
八景玄煙散氣虛庭蔽身九霞隱景幽冥寳
符玄降駕乘緑軿逥轉九晨住我身形上登
玉房拜謁紫庭畢嚥氣三十六過止
次存斗第一星帝君變隱桃元内妃名太一
法坦字奉正扶着黄錦帔丹青飛裙頽雲髻
第二星帝君保胎化形内嬪名太一三瓫字
羅朱嬰着青錦帔緑羽飛裙頽雲髻

第三星帝君六遁七星上元丹母名太一雲
夷字沖𩀱兆着青錦帔繡羽華裙頽雲髻
第四星帝君匿景藏光中元内妃名太一七
烈字丘横嬰着紫錦帔黄華羽裙頽雲髻
第五星帝君變體易景斗中大女名太一鬱
書字疇丘蘭着朱錦帔紫青飛裙頽雲髻
第六星帝君隱迹散象斗中中女名太一氣
精字抱定陵着朱錦帔青繡飛裙頽雲髻
第七星帝君分景萬形斗中少女名太一都
異字天凡淑着丹錦帔青華羽裙頽雲髻

第八星帝君化日月水火斗中髙皇左夫人
名太一石啓珠字洛茂華着紫錦帔繡羽飛
裙頽雲髻
第九星帝君化金石山河斗中髙皇右夫人
名太一愛條字雲育玄着緑錦帔翠華飛裙
頽雲髻
存九星帝君隱妃九隂内名形色衣服皆使
朗然從北斗中來下炎光流曜煥爛虚无逥
神玄映入我身中䖏明堂之内紫房之中夾
日月二象九晨之暉羅列相次化爲嬰孩九

帝真形名曰无常童子安在兆身内外洞徹
炎光内發匝體通熱仍叩齒九通祝曰
九晨逥巔隱化无方洞天九元斗中真童炎
光玄映布溢紫房千變萬化易景嬰䝉隨意
所之出有入無得乘八景上謁帝皇畢嚥氣
九過止
此帝君九隂化形隱景之上經中央黄老君
南方赤精君東方青童君北方太上君西方
太素君並逥九陰以散形運九晨以匿軀擲
飛輪以登空乗玄霄以遨遊縱景萬變隨世

沉浮若兆行之三光同休








上清化形隱景登昇保仙上經
