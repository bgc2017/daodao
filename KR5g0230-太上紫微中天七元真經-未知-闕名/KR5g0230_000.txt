








太上紫㣲中天七元真經
元始天尊演化諸天上皇之劫鎮治紫微中
宫大會說法是時紫微帝君諸天衆聖真仙
七元真人皆在慶會聽說妙音開度一切誦
詠洞章无量光明遍照十方天上地下九幽
長夜五道八門囚徒謫役餓鬼窮魂受諸苦
惱結在北方天一黑獄復見十方天堂神仙
靈館真人神人得道聖衆衣食自然逍遥快
樂帝君稽首上白
天尊今日慶會奇妙難言覩見天堂地獄苦

樂不同壽夭窮通貴賤差等願垂教誨令衆
曉知
天尊告曰吾造立天地已來經無數之劫自下
世俗人淳消朴散妄想結縳十惡牽纏六賊
居心四蛇藏肺行坐卧息不整容儀呪詛讒
誣謟佞阿黨不忠不孝不愛不慈不義不仁
多貪廣取致被六天魔鬼潜攝精魂五斗星辰
旋促筭壽非但不得長生乆視兼沈淪作餓
鬼畜生卿等七真欲施惠救之必須奉吾律
令常以月三日十五日二十七日降下人間

撿括校勘考遷功過糺察是非廣演明威光
宣教戒於是帝君乃命七元真君交乾布斗
魁綱激指上佐天關而作頌曰
太上大道君勑召主中天
撿括人功過遷賞善惡縁
黑書令執勒毫分不黨偏
第一樞星陽明真君延生呪
北斗延生迴真四明流暉下映
洞焕自然七元紀籍固侍體靈
靈真記名上玄衛形魂魄長存

耳目無驚攝衛扶命台真流行
保真自然上昇玉京
第二璿星陰精真君度厄呪
北斗度厄高真靈仙流光輝映
保衛命生七元保籍自得長延
消滅艱危災難移遷臟腑開明
内外無愆光運合景與神同連
練化自然上昇玉玄
第三機星真人真君保命呪
北斗保命高靈散神正炁攝伏

侍衛敬賓七元上籍運致玄眞
流演靈明契體同津永辟不祥
内守形身削死上生與神敷陳
保舉自然上昇玉晨
第四權星玄冥眞君益筭呪
北斗益筭流眞散敷光映下衛
與形同扶七元度籍同焕玄元
鎮護精神保衛形軀威神可衛
眞靈駕浮明視表裏與神齊俱
保練自然上昇玉虚

第五衡星丹元真君消災呪
北斗消災四明開陽上靈散玄
洞映神光七元衛籍司命延昌
明上紀名使我延長保固身命
除凶去殃神真吐威流演洞鄉
尅携自然上昇玉堂
第六闓陽星北極真君散禍呪
北斗散禍玄映除凶三光焕照
萬炁流通七元主籍列位斗中
檢身護命災𦍙不逢上皇保眞

命禄無終正道長生與神無窮
保形自然上昇玉宫
第七摇光星天關真君扶衰呪
北斗扶衰運致神精南司保生
延壽體形七元典籍靈真營名
列位上司合慶連并丹靈散光
洞入玄冥騰霄飛翔與神齊靈
保我自然上昇玉庭
天尊告紫微帝君七元真君曰若欲求長生
久視消災度厄益筭延年解免愆過可依吾

教别室供養焚香燃燈讀誦轉經衆真齊降
魔精消伏斷滅不祥過去超生九幽息對見
存獲慶永叶利貞禄位昇遷家門昌盛君臣
咸泰天下和平




太上紫微中天七元真經

