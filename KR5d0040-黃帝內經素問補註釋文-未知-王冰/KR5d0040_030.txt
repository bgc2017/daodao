










黄帝内經素問補註釋文卷之三十宜六
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　刺齊論篇
黄帝問曰願聞刺淺深之分
　謂皮肉筋脉骨之分位也
岐伯對曰刺骨者無傷筋刺筋者無傷肉刺
肉者無傷脉刺脉者無傷皮刺皮者無傷肉
刺肉者無傷筋刺筋者無傷骨帝曰余未知

其所謂願聞其解岐伯曰刺骨無傷筋者針
至筋而去不及骨也刺筋無傷肉者至肉而
去不及筋也刺肉無傷脉者至脉而去不及
肉也刺脉無傷皮者至皮而去不及脉也
　是皆謂遣邪也然筋有寒邪肉有風邪脉
　有濕邪皮有熱邪則如是遣之所謂邪者
　皆言其非順正氣而相干犯也○新校正
　云詳此謂刺淺不至所當刺之處也下文
　則誡其太深也
所謂刺皮無傷肉者病在皮中鍼入皮中無

傷肉也刺肉無傷筋者過肉中筋也刺筋無
傷骨者過筋中骨也此謂之反也
　此則誡過分大深也○新校正云按全元
　起云刺如此者是謂傷此皆過過必損其
　血氣是謂逆也邪必因而入也
　　　刺禁論篇
黄帝問曰願聞禁數岐伯對曰藏有要害不
可不察肝生於左
　肝象木王於春春陽發生故生於左也
肺藏於右

　肺象金王於秋秋陰收殺故藏於右也
　新校正云按楊上善云肝爲少陽陽長之
　始故曰生肺爲少陰陰藏之初故曰藏
心部於表
　陽氣主外心象火也
腎治於裏
　陰氣主内腎象水也○新校正云按楊上
　善云心爲五藏部主故得稱部腎間動氣
　内治五藏故曰治
脾謂之使

　營動不已糟粕水穀故使者也
胃爲之市
　水穀所歸五味皆入如市雜故爲市也
鬲肓之上中有父母
　鬲肓之上氣海居中氣者生之原生者命
　之主故氣海爲人之父母也○新校正云
　按楊上善云心下鬲上爲肓心爲陽父也
　肺爲陰母也肺主於氣心主於血共榮衛
　於身故爲父母
七節之傍中有小心

　小心謂眞心神靈之宫室○新校正云按
　太素小心作志心楊上善云脊有三七二
　十一節腎在下七節之傍腎神曰志五藏
　之靈皆各爲神神之所以任得名爲志者
　心之神也
從之有福逆之有咎
　從謂隨順也八者人之所以生形之所以
　成故順之則福延逆之則咎至
刺中心一日死其動爲噫
　心在氣爲噫

刺中肝五日死其動爲語
　肝在氣爲語○新校正云按全元起本并
　甲乙經語作欠元起云腎傷則欠子母相
　感也王氏改欠作語
刺中腎六日死其動爲𡁲
　腎在氣爲嚏○新校正云按全元起本及
　甲乙經六日作三日
刺中肺三日死其動爲咳
　肺在氣爲咳
刺中脾十日死其動爲吞

　脾在氣爲吞○新校正云按全元起本及
　甲乙經十日作十五日刺中五藏與診要
　經終論并四時刺逆從論相重此叙五藏
　相次之法以所生爲次甲乙經以心肺肝
　脾腎爲次是以所克爲次全元起本舊文
　則錯亂無次矣
刺中膽一日半死其動爲嘔
　膽氣勇故爲嘔○新校正云按診要經終
　論刺中膽下又云刺中鬲者爲傷中其病
　雖愈不過一歲死

刺跗上中大脉血出不止死
　跗爲足跗大脉動而不止者則胃之大經
　也胃爲水穀之海然血出不止則胃氣將
　傾海竭氣亡故死
刺面中溜脉不幸爲盲
　面中溜脉者手太陽任脉之交會手太陽
　脉自顴而斜行至目内眦任脉自鼻鼽兩
　傍上行至童子下故刺面中溜脉不幸爲
　盲
刺頭中腦户入腦立死

　腦户穴名也在枕骨上通於腦中然腦爲
　髓之海眞氣之所聚針入腦則眞氣泄故
　立死
刺舌下中脉太過血出不止爲瘖
　舌下脉脾之脉也脾脉者俠咽連舌本散
　舌下血出不止則脾氣不能營運於舌故
　瘖不能言語
刺足下布絡中脉血不出爲腫
　布絡謂當内踝前足下空處布散之絡正
　當然谷穴分也絡中脉則衝脉也衝脉者

　并少陰之經下入内踝之後入足下也然
　刺之而血不出則腎脉與衝脉氣并歸於
　然谷之中故爲腫
刺郄中大脉令人仆脫色
　尋此經郄中主治與中誥流注經委中穴
　正同應郄中者以經穴爲名委中處所爲
　名亦猶寸口脉口氣口皆同一處爾然郄
　中大脉者足太陽經脉也足太陽之脉起
　於目内眦合手太陽手太陽脉自目内眦
　斜絡於顴足太陽脉上頭下項又循於足

　故刺之過禁則令人仆倒而面色如脫去
　也
刺氣街中脉血不出爲腫鼠僕
　氣街之中膽胃脉也膽之脉循脅裏出氣
　街胃之脉俠齊入氣街中其支别者起胃
　下口循腹裏至氣街中而合今刺之而血
　不出則血脉氣并聚於中故内結爲腫如
　伏鼠之形也氣街在腹下俠齊兩傍相去
　四寸鼠僕上一寸動脉應手也○新校正
　云按别本僕一作鼷氣府論注氣街在齊

　下横骨兩端鼠鼷上一寸也
刺脊間中髓爲傴
　傴謂傴僂身腃屈也脊間謂脊骨節間也
　刺中髓則骨精氣泄故傴僂也
刺乳上中乳房爲腫根蝕
　乳之上下皆足陽明之脉也乳房之中乳
　液滲泄胸中氣血皆外凑之然刺中乳房
　則氣血交凑故爲大腫中有膿根内蝕肌
　膚化爲膿水而乆故不愈也
刺缺盆中内陷氣泄令人喘咳逆

　五藏者肺爲之蓋缺盆爲之道肺藏氣而
　主息又在氣爲咳刺缺盆中内陷則肺氣
　外泄故令人喘咳逆也
刺手魚腹内陷爲腫
　手魚腹内肺脉所流故刺之内陷則爲腫
　也○新校正云按甲乙經肺脉所流當作
　留字
無刺大醉令人氣亂
　脉數過度故因刺而亂也新校正云按
　靈樞經氣亂當作脉亂

無刺大怒令人氣逆
　怒者氣逆故刺之益甚
無刺大勞人
　經氣越也
無刺新飽人
　氣盛滿也
無刺大饑人
　氣不足也
無刺大渴人
　血脉乾也

無刺大驚人
　神蕩越而氣不治也○新校正云詳無刺
　大醉至此七條與靈樞經相出入靈樞經
　云新内無刺已刺無内大怒無刺已刺無
　怒大勞無刺已刺無勞大醉無刺已刺無
　醉大飽無刺已刺無飽大饑無刺已刺無
　饑大渴無刺已刺無渴大驚大恐必定其
　氣乃刺之也
刺陰股中大脉血出不止死
　陰股之中脾之脉也脾者中央土孤藏以

　灌四傍今血出不止脾氣將竭故死○新
　校正云按刺陰股中大脉條皇甫士安移
　在前刺跗上中大脉下相續自後至篇末
　逐條與前條相間也
刺客主人内陷中脉爲内漏爲聾
　客主人穴名也今名上關在耳前上廉起
　骨開口有空手少陽足陽明脉交會於中
　陷脉言刺太深也刺太深則交脉破决故
　爲耳内之漏脉内漏則氣不營故聾○新
　校正云詳客主人穴與氣穴論注同按甲

　乙經及氣府論注云手足少陽足陽明三
　脉之會疑此脫足少陽一脉也
刺膝髕出液爲跛
　膝爲筋府筋會於中液出筋乾故跛(髕音/牝)
刺臂太陰脉出血多立死
　臂太陰者肺脉也肺者主行榮衛陰陽治
　節由之血出多則榮衛絶故立死
刺足少陰脉重虚出血爲舌難以言
　足少陰腎脉也足少陰脉貫腎絡肺繫舌
　本故重虚出血則舌難言也

刺膺中陷中肺爲喘逆仰息
　肺氣上泄逆所致也
刺肘中内陷氣歸之爲不屈伸
　肘中謂肘屈折之中尺澤穴中也刺過陷
　脉惡氣歸之氣固關節故不屈伸也
刺陰股下三寸内陷令人遺溺
　股下三寸腎之絡也衝脉與少陰之絡皆
　起於腎下出於氣街并循於陰股其上行
　者出胞中故刺陷脉則令人遺溺也
刺掖下脇間内陷令人咳

　掖下肺脉也肺之脉從肺係横出掖下眞
　心藏脉直行者從心系却上掖下刺陷脉
　則心肺俱動故咳也
刺少腹中膀胱溺出令人少腹滿
　胞氣外泄穀氣歸之故少腹滿也少腹謂
　齊下也
刺腨腸内陷爲腫
　腨腸之中足太陽脉也太陽氣泄故爲腫
刺匡上陷骨中脉爲漏爲盲
　匡目匡也骨中謂目匡骨中也匡骨中脉

　目之系肝之脉也刺内陷則眼系絶故爲
　目漏目盲
刺關節中液出不得屈伸
　諸筋者皆屬於節津液滲潤之液出則筋
　膜乾故不得屈伸也


黄帝内經素問補註釋文卷之三十









