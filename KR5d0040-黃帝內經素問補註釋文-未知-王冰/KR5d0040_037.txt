










黄帝内經素問補註釋文卷之三十七今二
　　　　唐太僕令啓玄子王氷次註
　　　　宋光禄卿直祕閣林億等校正
　　　　宋守尚書屯田郎孫兆重改誤
　　　繆刺論篇
黄帝問曰余聞繆刺未得其意何謂繆刺
　繆刺言所刺之穴應用如紕繆綱紀也
岐伯對曰夫邪之客於形也必先舍於皮毛
留而不去入舍於孫脉留而不去入舍於絡
脉留而不去入舍於經脉内連五藏散於腸

胃陰陽俱感五臓乃傷此邪之從皮毛而入
極於五臓之次也如此則治其經焉今邪客
於皮毛入舍於孫絡留而不去閉塞不通不
得入於經流溢於大絡而生奇病也
　病在血絡是謂奇邪○新校正云按全元
　起云大絡十五絡也
夫邪客大絡者左注右右注左上下左右與
經相干而布於四末其氣無常處不入於經
俞命曰繆刺
　四末謂四支也

帝曰願聞繆刺以左取右以右取左奈何其
與巨刺何以别之岐伯曰邪客於經左盛則
右病右盛則左病亦有移易者
　新校正云按甲乙經作病易且移
左痛未已而右脉先病如此者必巨刺之必
中其經非絡脉也
　先病者謂彼痛未止而此先病以承之
故絡病者其痛與經脉繆處故命曰繆刺
　絡謂正經之傍支非正别也亦兼公孫飛
　揚等之别絡也○新校正云按王氏云非

　正别也按本論邪客足太陰絡令人腰痛
　注引從髀合陽明上絡嗌貫舌中乃太陰
　之正也亦是兼脉之正安得謂之非正别
　也
帝曰願聞繆刺奈何取之何如岐伯曰邪客
於足少陰之絡令人卒心痛暴脹胷脇支滿
　以其絡之别者并正經從腎上貫肝鬲走
　於心包故邪客之則病如是
無積者刺然骨之前出血如食頃而已
　然骨之前然谷穴也在足内踝前起大骨

　下陷者中足少陰滎也刺可入同身寸之
　三分留三呼若灸者可灸三壯刺此多見
　血令人立饑欲食
不已左取右右取左
　言痛在左取之右痛在右取之左餘如此
　例
病新發者取五日已
　素有此病而新發先刺之五日乃愈已
邪客於手少陽之絡令人喉痹舌卷口乾心
煩臂外廉痛手不及頭

　以其脉循手表出臂外上肩入缺盆布膻
　中散絡心包其支者從膻中上出缺盆上
　項又心主其舌故病如是
刺手中指次指爪甲上去端如韭葉各一痏
　謂關衝穴少陽之井也刺可入同身寸之
　一分留三呼若灸者可灸三壯左右手皆
　刺之故言各一痏痏瘡也○新校正云按
　甲乙經關衝穴出手小指次指之端今言
　中指者誤也
壯者立已老者有頃已左取右右取左此新

病數日已邪客於足厥陰之絡令人卒疝暴
痛
　以其絡去内踝上同身寸之五寸别走少
　陽其支别者循脛上睾結於莖故令人卒
　疝暴痛睾陰丸也
刺足大指爪甲上與肉交者各一痏
　謂大敦穴足大指之端去爪甲角如韭葉
　厥陰之井也刺可入同身寸之三分留十
　呼若灸者可灸三壯
男子立已女子有頃已左取右右取左邪客

於足太陽之絡令人頭項肩痛
　以其經之正者從腦出别下項支别者從
　膊内左右别下又其絡自足上行循背上
　頭故頭項肩痛也○新校正云按甲乙經
　云其支者從巔入絡腦還出别下項王氏
　云經之正者正當作支
刺足小指爪甲上與肉交者各一痏立已
　謂至陰穴太陽之井也刺可入同身寸之
　一分留五呼若灸者可灸三壯○新校正
　云按甲乙經云在足小指外側去爪甲角

　如韭葉
不已刺外踝下三痏左取右右取左如食頃
已
　謂金門穴足太陽郄也在外踝下刺可入
　同身寸之三分若灸者可灸三壯
邪客於手陽明之絡令人氣滿胸中喘息而
支胠胸中熱
　以其經自肩端入缺盆絡脉其支别者從
　缺盆中直而上頸故病如是
刺手大指次指爪甲上去端如韭葉各一痏

左取右右取左如食頃已
　謂商陽穴手陽明之井也刺可入同身寸
　之一分留一呼若灸者可灸一壯○新校
　正云按甲乙經云商陽在手大指次指内
　側去爪甲角如韭葉
邪客於臂掌之間不可得屈刺其踝後
　新校正云按全元起本云是人手之本節
　踝也
先以指按之痛乃刺之以月死生爲數月生
一日一痏二日二痏十五日十五痏十六日

十四痏
　隨日數也月半已前謂之生月半以後謂
　之死虧滿而異也
邪客於足陽蹻之脉令人目痛從内眥始
　以其脉起於足上行至頭而屬目内眥故
　病令人目痛從内眥始也何以明之八十
　一難經曰陽蹻脉者起於跟中循外踝上
　行入風池針經曰陰蹻脉入鼽屬目内眥
　合於太陽陽蹻而上行尋此則至於目内
　眥也

刺外躁之下半寸所各二痏
　謂申脉穴陽蹻之所生也在外踝下陷者
　中容爪甲刺可入同身寸之三分留六呼
　若灸者可灸三壯○新校正云按刺腰痛
　注云外踝下五分
左刺右右刺左如行十里頃而已人有所墮
墜惡血留内腹中滿脹不得前後先飲利藥
此上傷厥陰之脉下傷少陰之絡刺足内躁
之下然骨之前血脉出血
　此少陰之絡也○新校正云詳血脉岀血

　脉字疑是絡字
刺足跗上動脉
　謂衝陽穴胃之原也刺可入同身寸之三
　分留十呼若灸者可灸三壯主腹大不嗜
　食以腹脹滿故取之
不已刺三毛上各一痏見血立已左刺右右
刺左
　謂大敦穴厥陰之井也
善悲驚不樂刺如右方
　善悲驚不樂亦如上法刺之

邪客於手陽明之絡令人耳聾時不聞音
　以其經支者從缺盆上頸貫頰又其絡支
　别者入耳會於宗脉故病令人耳聾時不
　聞聲者
刺手大指次指爪甲上去端如韭葉各一痏
立聞
　亦同前商陽穴
不已刺中指爪甲上與肉交者立聞
　謂中衝穴手心主之井也在手中指端去
　爪甲如韭葉陷者中刺可入一分留三呼

　灸可三壯古經脫簡無絡可尋恐是刺小
　指爪甲與肉交者也何以言之下文云手
　少陰絡會於耳中也若小指之端是謂少
　衝手少陰之井刺可入一分留一呼灸者
　可一壯○新校正云按王氏云恐是小指
　爪甲上少衝穴按甲乙經手心主之正上
　循喉嚨出耳後少陽完骨之下如是則安
　得不刺中衝而疑爲少衝也
其不時聞者不可刺也
　不時聞者絡氣已絶故不可刺

耳中生風者亦刺之如此數左刺右右刺左
凡痹往來行無常處者在分肉間痛而刺之
以月死生爲數用針者隨氣盛衰以爲痏數
針過其日數則脫氣不及日數則氣不寫左
刺右右刺左病已止不已復刺之如法
　言所以約月死生爲數者何以隨氣之盛
　衰也
月生一日一痏二日二痏漸多之十五日十
五痏十六日十四痏漸少之
　如是刺之則無過數无不及也

邪客於足陽明之經令人鼽衂上齒寒
　以其脉起於鼻交頞中下循鼻外入上齒
　中還出俠口環唇下交承漿却循頤後下
　廉出大迎循頰車上耳前故病令人鼽衂
　上齒寒也復以其脉左右交於面部故舉
　經脉之病以明繆處之類故下文云○新
　校正云按全元起本與甲乙經陽明之經
　作陽明之絡
刺足中指次指爪甲上與肉交者各一痏左
刺右右刺左

　中當爲大亦傳寫中大之誤也據靈樞經
　孔穴圖經中指次指爪甲上无穴當言刺
　大指次指爪甲上乃厲兌穴陽明之井不
　當更有次指二字也厲兌者刺可入同身
　寸之一分留一呼若灸者可灸三壯○新
　校正云按甲乙經云刺足中指爪甲上无
　次指二字蓋以大指次指爲中指義與王
　注同下文云足陽明中指爪甲上亦謂此
　穴也厲兌在足大指次指之端去爪甲角
　如韭葉

邪客於足少陽之絡令人脅痛不得息咳而
汗出
　以其脉支别者從目兌眥下大迎合手少
　陽於䪼下加頰車下頸合缺盆以下胸中
　貫鬲絡肝屬膽循脅故令人脅痛咳而汗
　出䪼之六切
刺足小指次指爪甲上與肉交者各一痏
　謂竅陰穴少陽之井也刺可入同身寸之
　一分留一呼若灸者可灸三壯○新校正
　云按甲乙經竅陰在足小指次指之端去

　爪甲角如韭葉
不得息立已汗出立止咳者温衣飲食一日
已左刺右右刺左病立已不已復刺如法邪
客於足少陰之絡令人嗌痛不可内食無故
善怒氣上走賁上
　以其經支别者從肺出絡心注胷中又其
　正經從腎上貫肝鬲入肺中循喉嚨俠舌
　本故病令人嗌乾痛不可内食无故善怒
　氣上走賁上也賁謂氣奔也○新校正云
　詳王注以賁上爲氣奔者非按難經胃爲

　賁門楊操云賁鬲也是氣上走鬲上也經
　既云氣上走安得更以賁爲奔上之解
刺足下中央之脉各三痏凡六刺立已左刺
右右刺左
　謂涌泉穴少陰之井也在足心陷者中屈
　足踡指宛宛中刺可入同身寸之三分留
　三呼若灸者可灸三壯
嗌中腫不能内唾時不能出唾者刺然骨之
前出血立已左刺右右刺左
　亦足少陰之絡也以其絡并大經喉嚨故

　爾刺之此二十九字本錯簡在邪客手足
　少陰太陰足陽明之絡前今遷於此○新
　校正云詳王注以其絡并大經循喉嚨差
　互按甲乙經足少陰之絡并經上走心包
　少陰之經循喉嚨今王氏之注經與絡交
　互當以甲乙經爲正也
邪客於足太陰之絡令人腰痛引少腹控䏚
不可以仰息
　足太陰之絡從髀合陽明上貫尻骨中與
　厥陰少陽結於下髎而循尻骨内入腹上

　絡嗌貫舌中故腰痛則引少腹控於䏚中
　也䏚謂季脅下之空軟處也受邪氣則絡
　拘急故不可以仰伸而喘息也刺腰痛篇
　中無息字○新校正云詳王注云足太陰
　之絡按甲乙經乃太陰之正非絡也王氏
　謂之絡者未詳其㫖
刺腰尻之解兩胂之上是腰俞以月死生爲
痏數發針立已左刺右右刺左
　腰尻骨間曰解當中有腰俞刺可入同身
　寸之二寸○新校正云按氣府論注作二

　分刺熱論注作二分水穴篇注作二分熱
　穴篇注作三寸甲乙經作二寸留七呼注
　與經同中誥孔穴經云左取右右取左穴
　當中不應爾也次腰下俠尻有骨空各四
　皆主腰痛下髎注與經同是足太陰厥陰
　少陽所結刺可入同身寸之二寸留十呼
　若灸者可灸三壯胂謂兩髀胂也腰俞髁
　伸皆當取之也○新校正云按此邪客足
　太陰之絡并刺法一項己見刺腰痛篇中
　彼注甚詳此特多是腰俞三字耳别按全

　元起本舊無此三字王氏頗知腰俞無左
　右取之理而注之而不知全元起本舊無
邪客於足太陽之絡令人拘攣背急引脅而
痛
　以其經從膊内左右别下貫胂合膕中故
　病令人拘攣背急引脅而痛○新校正云
　按全元起本及甲乙經引脅而痛下更云
　内引心而痛
刺之從項始數脊椎俠脊疾按之應手如痛
刺之傍三痏立已

　從項始數脊椎者謂從大椎數之至第二
　椎兩傍各同身寸之一寸五分内循脊兩
　傍按之有痛應手則邪客之處也隨痛應
　手深淺即而刺之邪客在脊骨兩傍故言
　刺之傍也
邪客於足少陽之絡令人留於樞中痛髀不
可舉
　以其經出氣街繞髦際横入髀厭中故痛
　令人留於髀樞後痛解不可舉樞謂髀樞
刺樞中以毫針寒則乆留針以月死生爲數

立已
　髀樞之後則環銚穴也正在髀樞後故言
　刺髀樞後也環銚者足少陽脉氣所發刺
　可入同身寸之一寸留二呼若灸者可灸
　三壯毫針者第七針也○新校正云按甲
　乙經環跳在髀樞中氣穴論云在兩髀厭
　分中此經云刺樞中而王氏以謂髀樞之
　後者誤也
治諸經刺之所過者不病則繆刺之
　正言也經不病則邪在絡故繆刺之若經

　所過有病是則經病不當繆刺矣
耳聾刺手陽明不已刺其通脉出耳前者
　手陽明謂前手大指次指去端如韭葉者
　也是謂商陽據中誥孔穴圖經手陽明脉
　中商陽合谷陽谿偏歷四穴并主耳聾今
　經所指謂前商陽不謂此合谷等穴也耳
　前通脉手陽明脉正當聽會之分可入同
　身寸之四分若灸者可灸三壯
齒齲刺手陽明不已刺其脉入齒中者立已
　據甲乙流注圖經手陽明脉中商陽二間

　三間合谷陽谿偏歷温留七穴并主齒痛
　手陽明脉貫頰入下齒中足陽明脉循鼻
　外入上齒中也(齲丘/禹切)
邪客於五藏之間其病也脉引而痛時來時
止視其病繆刺之於手足爪甲上
　各刺其井左取右右取左
視其脉出其血間日一刺一刺不已五刺已
　有血脉者則刺之如此數
繆傳引上齒齒唇寒痛視其手背脉血者去
之

　若病繆傳而引上齒齒唇寒痛者刺手背
　陽明絡也
足陽明中指爪甲上一痏手大指次指爪甲
上各一痏立已左取右右取左
　謂第二指厲兌穴也手大指次指謂商陽
　穴手陽明井也針經曰齒痛不惡清飲取
　足陽明惡清飲取手陽明○新校正云詳
　前文邪客足陽明刺中指次指爪甲上是
　誤剩次指二字當如此只言中指爪甲上
　乃是

邪客於手足少陰太陰足陽明之絡此五絡
皆會於耳中上絡左角
　手少陰眞心脉足少陰腎脉手太陰肺脉
　足太陰脾脉足陽明胃脉此五絡皆會於
　耳中而出絡左額角也
五絡俱竭令人身脉皆動而形無知也其狀
若尸或曰尸厥
　言其卒冒悶而如死尸身脉猶如常人而
　動也然陰氣盛於上則下氣重上而邪氣
　逆邪氣逆則陽氣亂陽氣亂則五絡閉結

　而不通故其狀若屍也以是從厥而生故
　或曰屍厥
刺其足大指内側爪甲上去端如韭葉
　謂隱白穴足太陰之井也刺可入同身寸
　之一分留三呼若灸者可灸三壯
後刺足心
　謂涌泉穴足少陰之井也刺同前取涌泉
　穴法
後刺足中指爪甲上各一痏
　謂第二指足陽明之井也刺同前取厲兌

　穴法
後刺手大指内側去端如韭葉
　謂少商穴手太陰之井也刺可入同身寸
　之一分留三呼若灸者可灸三壯
後刺手心主
　謂中衝穴手心主之井也刺可入同身寸
　之一分留三呼若灸者可灸一壯○新校
　正云按甲乙經不刺手心主詳此五絡之
　數亦不及手心主而此刺之是有六絡未
　會王冰相隨注之不爲明辨之㫖也

少陰銳骨之端各一痏立已
　謂神門穴在掌後銳骨之端陷者中手少
　陰之俞也刺可入同身寸之三分留七呼
　若灸者可灸三壯
不已以竹管吹其兩耳
　言使氣入耳中内助五絡令氣復通也當
　内管入耳以手宻擫之勿令氣泄而極吹
　之氣蹙然後絡脉通也○新校正云按陶
　隱居云吹其左耳極三度復吹其右耳三
　度也

鬄其左角之髮方一寸燔治飲以美酒一杯
不能飲者灌之立已
　左角之髮是五絡血之餘故鬄之燔治飲
　之以美酒也酒者所以行藥勢又炎上而
　内走於心心主脉故以美酒服之(鬄音/易)
凡刺之數先視其經脉切而從之審其虚實
而調之不調者經刺之有痛而經不病者繆
刺之因視其皮部有血絡者盡取之此繆刺
之數也
　　　四時刺逆從論篇

厥陰有餘病陰痹
　痹謂痛也陰謂寒也有餘謂厥陰氣盛滿
　故陰發於外而爲寒痹○新校正云詳王
　氏以痹爲痛未通
不足病生熱痹
　陰不足則陽有餘故爲熱痹
滑則病狐疝風濇則病少腹積氣
　厥陰脉循股陰入髦中環陰器抵少腹又
　其絡支别者循脛上睾結於莖故爲狐疝
　少腹積氣也○新校正云按楊上善云狐

　夜不得尿日出方得人之所病與狐同故
　曰孤疝一曰狐疝謂三焦孤府爲疝故曰
　孤疝
少陰有餘病皮痹隱軫不足病肺痹
　腎水逆連於肺母故也足少陰脉從腎上
　貫肝鬲入肺中故有餘病皮痹隱軫不足
　病肺痹也
滑則病肺風疝濇則病積溲血
　以其正經入肺貫腎絡膀胱故爲肺疝及
　積溲血也

太陰有餘病肉痹寒中不足病脾痹
　脾主肉故如是
滑則病脾風疝濇則病積心腹時滿
　太陰之脉入腹屬脾絡胃其支别者復從
　胃别上鬲注心中故爲脾疝心腹時滿也
陽明有餘病脉痹身時熱不足病心痹
　胃有餘則上歸於心不足則心下痹故爲
　是
滑則病心風疝濇則病積時善驚
　心主之脉起於胸中出屬心包下鬲歷絡

　三焦故爲心疝時善驚
太陽有餘病骨痹身重不足病腎痹
　太陽與少陰爲表裏故有餘不足皆病歸
　於腎也
滑則病腎風疝澀則病積善時巔疾
　太陽之脉交於巔上入絡腦下循膂絡腎
　故爲腎風及巔病也
少陽有餘病筋痹脅滿不足病肝痹
　少陽與厥陰爲表裏故病歸於肝
滑則病肝風疝濇則病積時筋急目痛

　肝主筋故時筋急厥陰之脉上出額與督
　脉會於巔其支别者從目系下頰裏故目
　痛
是故春氣在經脉夏氣在孫絡長夏氣在肌
肉秋氣在皮膚冬氣在骨髓中帝曰余願聞
其故岐伯曰春者天氣始開地氣始泄凍解
冰釋水行經通故人氣在脉夏者經滿氣溢
入孫絡受血皮膚充實長夏者經絡皆盛内
溢肌中秋者天氣始收腠理閉塞皮膚引急
　引謂牽引以縮急也

冬者蓋藏血氣在中内著骨髓通於五藏是
故邪氣者常隨四時之氣血而入客也至其
變化不可爲度然必從其經氣辟除其邪除
其邪則亂氣不生
　得氣而調故不亂
帝曰逆四時而生亂氣奈何岐伯曰春刺絡
脉血氣外溢令人少氣
　血氣溢於外則中不足故少氣○新校正
　云按自春刺絡脉至令人目不明與診要
　經終論義同文異彼注甚詳於此彼分四

　時此分五時然此有長夏刺肌肉之分而
　逐時各闕刺秋分之事疑此肌肉之分即
　彼秋皮膚之分也
春刺肌肉血氣環逆令人上氣
　血逆氣上故上氣○新校正云按經闕春
　刺秋分
春刺筋骨血氣内著令人腹脹
　内著不散故脹
夏刺經脉血氣乃竭令人解㑊
　血氣竭少故解㑊然不可名之也解㑊謂

　寒不寒熱不熱壯不壯弱不弱故不可名
　之也
夏刺肌肉血氣内却令人善恐
　却閉也血氣内閉則陽氣不通故善恐
夏刺筋骨血氣上逆令人善怒
　血氣上逆則怒氣相應故善怒○新校正
　云按經闕夏刺秋分
秋刺經脉血氣上逆令人善忘
　血氣上逆滿於肺中故善忘
秋刺絡脉氣不外行

　新校正云按别本作血氣不行全元起本
　作氣不衛外太素同
令人卧不欲動
　以虚甚故○新校正云按經闕秋刺長夏
　分
秋刺筋骨血氣内散令人寒慄
　血氣内散則中氣虚故寒慄
冬刺經脉血氣皆脫令人目不明
　以血氣無所營故也
冬刺絡脉内氣外泄留爲大痹冬刺肌肉陽

氣竭絶令人善忘
　陽氣不壯至春而竭故善忘○新校正云
　按經闕冬刺秋分
凡此四時刺者大逆之病
　新校正云按全元起本作六經之病
不可不從也反之則生亂氣相淫病焉
　淫不次也不次而行如浸淫相染而生病
　也
故刺不知四時之經病之所生以從爲逆正
氣内亂與精相薄必審九候正氣不亂精氣

不轉
　不轉謂不逆轉也
帝曰善刺五藏中心一日死其動爲噫
　診要經終論曰中心者環死刺禁論曰一
　日死其動爲噫
中肝五日死其動爲語
　診要經終論闕而不論刺禁論曰中肝五
　日死其動爲語○新校正云按甲乙經語
　作欠
中肺三日死其動爲咳

　診要經終論曰中肺五日死刺禁論曰中
　肺三日死其動爲咳
中腎六日死
　新校正云按甲乙經作三日死
其動爲嚏欠
　診要經終論曰中腎七日死刺禁論曰中
　腎六日死其動爲嚏○新校正云按甲乙
　經無欠字
中脾十日死
　新校正云按甲乙經作十五日死

其動爲吞
　診要經終論曰中脾五日死刺禁論曰中
　脾十日死其動爲吞然此三論皆岐伯之
　言而死日動變不同傳之誤也
刺傷人五藏必死其動則依其藏之所變候
知其死也
　變謂氣動變也中心下至此并爲逆從重
　文也
　　　標本病傳論篇(新校正云按全元起/本在皮部論篇前)
黄帝問曰病有標本刺有逆從奈何岐伯對

曰凡刺之方必别陰陽前後相應逆從得施
標本相移故曰有其在標而求之於標有其
在本而求之於本有其在本而求之於標有
其在標而求之於本故治有取標而得者有
取本而得者有逆取而得者有從取而得者
　得病之情知治大體則逆從皆可施必中
　焉
故知逆與從正行無問知標本者萬舉萬當
　道不疑惑識斷深明則無問於人正行皆
　當

不知標本是謂妄行
　識猶褊淺道未高深舉且見違故行多妄
夫陰陽逆從標本之爲道也小而大言一而
知百病之害
　著之至也言别陰陽知逆順法明著見精
　微觀其所舉則小尋其所利則大以斯明
　著故言一而知百病之害
少而多淺而博可以言一而知百也
　言少可以貫多舉淺可以料大者何法之
　明故非聖人之道孰能至於是耶故學之

　者猶可以言一而知百病也博大也
以淺而知深察近而知遠言標與本易而勿
及
　雖事極深玄人非咫尺略以淺近而悉貫
　之然標本之道雖易可爲言而世人識見
　無能及者
治反爲逆治得爲從先病而後逆者治其本
先逆而後病者治其本先寒而後生病者治
其本先病而後生寒者治其本先熱而後生
病者治其本先熱而後生中滿者治其標先

病而後泄者治其本先泄而後生他病者治
其本必且調之乃治其他病先病而後生中
滿者治其標先中滿而後煩心者治其本人
有客氣有同氣
　新校正云按全元起本同作固
小大不利治其標小大利治其本
　本先病標後病必謹察之
病發而有餘本而標之先治其本後治其標
病發而不足標而本之先治其標後治其本
　本而標之謂有先病復有後病也以其有

　餘故先治其本後治其標也標而本之謂
　先發輕微緩者後發重大急者以其不足
　故先治其標後治其本也
謹察間甚以意調之
　間謂多也甚謂少也多謂多形證而輕易
　少謂少形證而重難也以意調之調審量
　標本不足有餘非謂捨法而以意妄爲調
　之也
間者并行甚者獨行先小大不利而後生病
者治其本

　并謂他脉共受邪氣而合病也獨爲一經
　受病而無異氣相參也并甚則相傳傳急
　則亦死
夫病傳者心病先心痛
　臓眞通於心故心先痛
一日而咳
　心火勝金傳於肺也肺在變動爲咳故爾
三日脇支痛
　肺金勝木傳於肝也以其脉循脅肋故如
　是

五日閉塞不通身痛體重
　肝木勝土傳於脾也脾性安鎮木氣乘之
　故閉塞不通身痛體重
三日不已死
　以勝相伐唯弱是從五藏四傷豈其能乆
　故爲即死
冬夜半夏日中
　謂正子午之時也或言冬夏有異非也晝
　夜之半事甚昭然○新校正云按靈樞經
　大氣入藏病先發於心一日而之肺三日

　而之肝五日而之脾三日不已死冬夜半
　夏日中甲乙經曰病先發於心心痛一日
　之肺而咳三日之肝肋支痛五日之脾閉
　塞不通身病體重三日不已死冬夜半夏
　日中詳素問言其病靈樞言其臓甲乙經
　及并素問靈樞二經之文而病與臓兼舉
　之
肺病喘咳
　臓眞高於肺而主息故喘欬
三日而脅支滿痛

　肺傳於肝
一日身重體痛
　肝傳於脾
五日而脹
　自傳於府
十日不已死冬日入夏日出
　孟冬之中日入於申之八刻二分仲冬之
　中日入於申之七刻三分季冬之中日入
　於申與孟月等孟夏之中日出於寅之八
　刻一分仲夏之中日出於寅之七刻三分

　季夏之中日岀於寅與孟月等也
肝病頭目眩脅支滿
　臓眞散於肝脉内連目脅故如是
三日體重身痛
　肝傳於肺
五日而脹
　自傳於府
三日腰脊少腹痛脛酸
　謂胃傳於腎以其脉起於足循腨内岀膕
　内廉上股内後廉貫脊屬腎絡膀胱故如

　是也腰爲腎之府故腰痛
三日不已死冬日入
　新校正云按甲乙經作日中
夏早食
　日入早晏如冬法也早食謂早於食時則
　卯正之時也
脾病身痛體重
　臓眞濡於脾而主肌肉故爾
一日而脹
　自傳於府

二日少腹腰脊痛脛酸
　胃傳於腎
三日背𦛗筋痛小便閉
　自傳於府及之𦛗也𦛗音吕
十日不已死冬人定夏晏食
　人定謂申後二十五刻晏食謂寅後二十
　五刻
腎病少腹腰脊痛胻痠
　臓眞下於腎故如是
三日背𦛗筋痛小便閉

　自傳於府○新校正云按靈樞經云之𦛗
　膀胱是自傳於府及之𦛗也
三日腹脹
　膀胱傳小腸○新校正云按甲乙經三日
　上之心心脹
三日兩脅支痛
　府傳於臓○新校正云按靈樞經云三日
　之小腸三日上之心今云兩脅支痛是小
　腸府傳心臓而發痛也
三日不已死冬大晨夏晏晡

　大晨謂寅後九刻大明之時也晏晡謂申
　後九刻向昏之時也
胃病脹滿
　以其脉循腹故如是
五日少腹腰脊痛胻痠
　胃傳於腎
三日背𦛗筋痛小便閉
　自傳於府及之𦛗也
五日身體重
　膀胱水府傳於脾也○新校正云按靈樞

　經及甲乙經各云五日上之心是膀胱傳
　心爲相勝而身體重今王氏言傳脾者誤
　也
六日不已死冬夜半後夏日昳
　夜半後謂子後八刻丑正時也日昳謂午
　後八刻未正時也昳徒結切
膀胱病小便閉
　以其爲津液之府故爾
五日少腹脹腰脊痛胻痠
　自歸於臓

一日腹脹
　腎復傳於小腸
一日身體痛
　小腸傳於脾○新校正云按靈樞經云一
　日上之心是府傳於臓也甲乙經作之脾
　與王注同
二日不已死冬鷄鳴夏下晡
　鷄鳴謂早鷄鳴丑正之分也下晡謂日下
　於晡時申之後五刻也
諸病以次是相傳如是者皆有死期不可刺

　五藏相移皆如此有緩傳者有急傳者緩
　者或一歲二歲三歲而死其次或三月若
　六月而死急者一日二日三日四日或五
　六日而死則此類也尋此病傳之法皆五
　行之氣考其日數理不相應夫以五行爲
　紀以不勝之數傳於所勝者謂火傳於金
　當云一日金傳於木當云二日木傳於土
　當云四日土傳於水當云三日水傳於火
　當云五日也若以己勝之數傳於不勝者
　則木三日傳於土土五日傳於水水一日

　傳於火火二日傳於金金四日傳於木經
　之傳日似法三陰三陽之氣玉機眞臓論
　曰五臓相通移階有次不治三月若六月
　若三日若六日傳而當死此與同也雖爾
　猶當臨病詳視日數方悉是非
間一臓止
　新校正云按甲乙經无止字
及至三四臓者乃可刺也
　間一臓止者謂隔過前一臓而不更傳也
　則謂木傳土土傳水水傳火火傳金金傳

　木而止皆間隔一臓也及至三四臓者皆
　謂至前第三第四臓也諸至三臓者皆是
　其己不勝之氣也至四臓者皆至己所生
　之父母也不勝則不能爲害於彼所生則
　父子无剋伐之期氣順以行故刺之可矣


黄帝内經素問補註釋文卷之三十七


