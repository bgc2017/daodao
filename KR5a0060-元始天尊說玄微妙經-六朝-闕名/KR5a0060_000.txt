








元始天尊說玄微妙經
道言欲逹玄微之妙當靜念依時行道至春
分日夜半時起坐東向㝠目存我身中三宫
三一三卿及我合七人我在中央也俱乗紫
氣之煙共登北斗陽明星陽明星者北斗之
東神也於是存入星中央坐之吞紫氣三十
過行之久久自見陽明星東元太上宫官中
有青玄小童授子真光也先當從存北斗星
下紫氣大如弦從上直下注我前然後乃存
三一也周君曰口訣存七人巾斗七星而共

登陽明鴈行我居中央也巾星者以魁覆頭
柄杓前指也吞紫氣三十過我存紫氣而嚥
之也又思三一三卿並同時吞之也吞畢更
存七人乗紫氣空中來下還兆三宫中良久
心祝曰
三尊上真太玄髙神陽明主春萬童開門
丹元主夏朱紫合煙隂精主秋天威六陳
北極主冬萬邪塞奸五土秉壬戌己天關
所摧皆滅所向莫干錬我七魄和我三魂
生我五臟使我得真登飛上清浮景七元

長生順住嘯命千神
畢亦可眠存之四節共此一呪耳至夏至之
日夜半時起坐南向㝠目存我身中三官三
一三卿及我合七人我在中央也俱乗紫氣
之煙共登北斗丹元星丹元星者北斗之南
神於是存入星中共坐吞紫氣三十過行之
久久自見丹元星南極太上宫宫中有朱陽
靈妃授子絳書寳文也至秋分日夜半時起
坐向西㝠目存我身中三宫三一三卿及我
合七人我在中央也俱乗紫氣之煙共登北

斗隂精星隂精星者北(缺文欠四百七十有餘字)八節自
宜案曆之八節蓋璇璣之正度也萬真靈仙
神明朝宴之日也
北帝自然法月數之中日三景氣相適之日
亦大吉時也宜以建修思道併而論之吾從
唯一外國以月一日爲建二日爲除以次數
之今窮景无曆日此乃可用匈奴國以正月
一日爲甲寅朔六甲周而復始正月大二月
大三月小四月大五月小六月大七月小八
月大九月小十月大十一月小十二月大若

窮景深林外迹㝠絶者亦當案此也毎至䢖
日或月一日平旦存三一從已三宫中出坐
已前乃心起再拜若如見之髣髴因心祝曰
天尊三帝守某命門出游虛中六氣玄分養
我五神正我三魂五臟自生長生飛仙畢又
存從虚中還三宫良久嚥液三十過作十過
爲之夜當夢見三一及三卿也或夢見白鳥
白鵠白虎金玉之物皆三一之化景示象也
如是守之勿殆則見之象也對面之漸也毎
至除日夜半時宻起向北視北斗七星之内

象見三一從輔星中下來入已三宫中畢還
寢靜思存之髣髴似見乃微祝曰
太上天輔三帝所游三卿扶骨與真合俱下
入我身安寂坐无吐精灌形魂魄和濡使我
飛仙雲行游浮畢嚥液二十七過月取一除
日耳毎至開日夜半起坐東向去巾亦可散
髮更梳櫛結之結令良久畢微呼曰
上元三真真中嬰兒散髮開煙上通天台泥
丸堅凝與天同時使我飛仙交行洞臺畢燕
液十九過畢乃巾而寢精心存三一三卿各

安其宫帝與卿相對而坐存三一呼氣宫中
三十過已存時亦自呼氣三十過也呼氣者
開口吐氣之法也其時亦覺一體熱則和神
凝魂之驗也存一皆閉臨兩目内視神宫也
存一之道使太上三素氣見三宫中三素者
紫青絳三沓色氣也紫在上也則存守三一
在其中因想見北極紫户玉宫使天官序列
思我帝將在前對坐所求乞乃心拜焉太上
是上清也上清之帝極貴者也北極紫房帝
之房耳亦存巳三一與帝論飛真生生之道

也凡臨盛饌皆正心存一因想一先飲食然
後兆乃食之也恒如此則邪氣逺退真氣來
前飲食畢心祝曰百榖入胃與神合氣填補
血液尸邪亡墜長生天地飛登金闕役使六
丁靈童奉衞守一之法以甲午甲辰甲寅日
夜半掃除靜寢之庭方圓一丈布席燒香北
向再拜亦可心拜而已因仰視北斗七星使
紫氣從斗中出入兆身中三宫之内向北接
手兩膝上存三一三卿與兆俱乗紫氣上登
太極太極星也令忘身失體恍然如昇天之

狀如此則仙道近矣仙人謂之大靜也隂雨
可於寢牀上思之亦可預作壇於靜處使方
圓一丈籬四面使髙數尺至日恒當修之此
大靜之道也守一之道常伺月初出之時向
月再拜畢微祝曰
太隂玄精明月夫人初生流光照我三宫神
仙上飛髙游八方所向所願皆與福中守一
之道恒存北斗覆頭上柄指前此百邪不干
凶氣滅亡之要訣也守一人忌食五辛及一
切肉履生産婦家甲子日存思又忌見醉人

及諸殗臭皆避而慎也遣之勿疑矣又勿抱
嬰兒已兒乃可不與人共衣履同牀席唯存
一也思真靜神念道招靈皆得別處非徒此
一事而巳
後聖金闕帝君昔受三元真一經太極帝君
真符五斗真一經太極帝君寳章凡四訣後
以傳仙人㳙子㳙子釣河獲魚剖得青玉函
發視獲二符二經法是也此太上内隱地真
之上道亦得朝宴上清游盻太極飛遨崆峒
寢息崑崙矣

按四極明科照生靈符之法諸有地真上經
者皆有出傳年限盟誓三官委帛血壇割革
之約乃得授付受者齋百日或五十日或三
十日或二十一日或十日或七日唯必可教
精心信真者當傳授守三元之真用二帝之
符登五斗之道者是地真之上道也法以四
十年得傳一人四百年傳十人止若无其人
者白素寫一通封付五嶽隱宻巖室之中須
四十年輒寫一通封付五嶽耳夫五嶽者聚
在一山而已不必均帀周而布付五山蓋取

其所止處之近者也若不及嶽山者名山亦
可也若北之抱犢西之地肺南之羅浮太和
東之天台括霍是此之類皆名山也若四百
年中有十人可授之過限不得復出矣違科
犯泄不遵法度身詣水官受風刀之考子孫
殃絶滅後也其𧵥約之代血誓者是青童君
受出以示晚學爲未用之節度矣若受三元
真一經當𧵥有道之師白素八十七尺銀鐶
三雙一本用白素二十九尺銀鐶一雙耳上
緫合之也或用鈕三枚耳以代割革不漏之

約其受太上五斗真一經當𧵥有經之師紫
文帛四十尺金鐶兩雙以代歃血敗泄劵契
也其受太極真符𧵥有符之師朱帛二十尺
其受太極寳章符𧵥有經章之師碧帛二十
尺以當登壇翦髮爲歿身之誓也受者以待
林澤山栖之窮不得妄用贍已之私矣違而
不奉皆立割削之科身隕三泉父子傳授以
𧵥盟如科傳授皆相師所以崇根本明天誡
之苦也又不但施於此而巳蓋欲更其有訓
法始耳夫自非宿有仙骨玄籙者亦自不得

聞見其真一之妙道也

元始天尊說玄微妙經







