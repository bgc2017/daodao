








修眞歷驗鈔圖(并序)調七
夫至道真旨以凝性鍊形長生爲上所謂凝
性者心靈也乃内觀不動湛然无爲焉雖云
凝心一也乃有二得二得者謂住心空心若
凝住心則身境與道同形性俱超此眞得長
生不死髙眞妙道也若凝空心即性超而身
沈此得脫腔尸解之下法也蓋凝住心無心
即眞道自㑹名曰虚无之身實有之質若凝
空心忘空即空无自合名曰虚有之身實無
之質此得性遺形之妙不得鍊形之要名謂

清靈善爽之鬼故經訣云下仙者脫腔尸解
之法是也凡此二說成道之旨若得性遺形
雖速成然不契真道之旨蓋上士保生者以
爲斃法而不修也若凝住心形性俱得者壽
延萬嵗名曰仙人又鍊身成氣萬年名曰眞
人又萬年鍊氣成神名曰神人又鍊神三千
年名曰至人又鍊至人三千年成道人而證
高眞之果此道爲上品之眞耳及三萬六千
年至道方具然初學凡人習之者如毛成之
者如角於是无上法母爲太上道君說元精

經令救度好生保命之人蓋古有龍虎經指
天地自然黙生還丹夫自然還丹者按上經
說一千八十年生眞金鑛眞金鑛一千八十
年生眞丹砂真丹砂一千八十年生眞水銀
眞水銀一千八十年成還丹爲得天地隂陽
五行眞氣都合四千三百二十年元精結成
出名山幽靜巖石之間自成成時光照千里
上眞仙官降下採之凡學者難得之又元精
法母慜念修行之人遂令以時代年採虚無
之氣成眞金金成丹砂砂成水銀合三才爲

用以法促捉四千三百二十年隂陽元氣就
十二箇月感應而生成還丹備矣服之便證
無上至道白日昇天又古仙得道聖人猶恐
初學之士一年之内寒暑侵傷又今將初地
聖藥製凡藥成靈藥生小紫河車天生黃芽
爲延駐還丹服餌者定命長生漸可登眞唯
末有羽化之大功此並依師口訣及解眞經
之要妙不顯者今略而顯之以凡證聖以外
曉內述易鑒難集爲圖論將俟好生君子比
驗矣立一十二圖表一十二辰位全聖功神

明之道(隂符經曰日月有數大小有定/聖功生焉神明岀焉此之謂也)及各
證注如後
　　　三十輻共一轂圖
經曰三十輻共一轂(河上公曰古者之車三/十輻共一榖中有孔故)
(福共輳之法一月之數也蓋以小制大以寡/御衆隂符經云日月有數大小有定是也)
當其無有車之用(莊子曰無用之爲用大矣/一輻者凡車亦無用也)
日月要訣三十七字法曰(一艾三爻五爻七/爻十爻十三爻十)
(五爻十七爻二十一爻二十三/爻二十五爻二十七交三十爻)周而復始四
千三百二十年元氣生此歌曰時代日月替
成年周而復始道自然十月脫胎九轉滿卯

(卯者玉兔之位火木/爲赤日陽符用事也)酉(酉者金雞之位金水/爲黑月雞符用事也)
二意(左旋右/轉也)對相看三萬六千神氣足五元
在内(正元者四千三百/二十年元氣也)共成丹驅除邪毒因
慈盡服之便上大羅天
　　　日火月火法
今法及元君隂君古嵩子碧通子等行符開
落三花在上弦花即符也古法開落三花在
下弦
法曰律吕者隂陽之位也陽爲律隂爲吕青
霞子曰一陽生爲春夏一隂生爲秋冬隂終

坤陽終乾子丑寅爲眷卯辰巳爲夏午未申
爲秋酉戌亥爲冬凡此圖者日月火境之要
妙也若不悟此法象即還丹遠矣








　　採眞鉛汞圖
夫鉛者玄元之泉也泉者水之源也人但見
泉水流出于石窟之中奔騰莫知泉源自何
而至也亦如元氣生育萬物成熟莫見元氣
從何而來也故道經云徵妙玄通深不可識
夫唯不可識故强爲之容是謂無狀之狀焉
夫天輪在旋五星與日月右轉火鉛象日朱
汞象月月行其疾一日一夜行十三度日行
其遅一日一夜行一度月一月一周天日一
年一周天凡日月一年十二合成歲

生化萬物要在十二卦周而復始而九還氣
足鉛汞神具而成金丹矣故經云日月有遅
疾藥性有燥縵此之是也歌曰遲爲日疾爲
月何用多囉亂分别眞鉛本是火宗精眞汞
好飛含赤血男精女血旣相包血生肉兮精
産骨全藉良媒與結婚養成赤子方堪悅
永者洪元之光萬物之宗也汞宗者赤龍也
赤龍者即丹砂也非凡丹砂乃太玄流液二
千一百六十年元氣所成號曰虛無真丹也













　　　六通圖
六者六候一月之法也通者通十二辰知龍
虎行藏六合六律六吕産見一十二周之要
也
　　　知隂陽六候昇降訣
三日兊越于庚微明八日震起于丁上弦暫
停十五日乾健見滿于甲庚十六日巽損入
于辛二十三日艮上離麗于丙下弦三十日
坤順恂陷子坎革革者隔也夫此日魂月魄
若交精萬化在天生萬象在地生萬物在人

生萬神在藥生萬靈矣要假三花力四子共
相經欲知黃老意祕妙在中庭此言俱說畢
學人醒不醒








　　　隂陽交映圖
夫此日魂月魄若交精萬物自化生要假三
花力四子共相經欲知黃老意袐妙在中庭
此言俱說畢學人酲不醒
　　　古今大同小異配合
崔君使天鎮星呼辰星㑹乾坤立兩弦生育
萬物三姓子與崔君法同
又元君亦有此法使此法者當日天地元氣
交立道之本本即丹田也經曰本立而道生
是也

諸仙君使熒惑星呼辰星兩箇七十終三旬
元氣始交大同不離辰星爲元首
　　　　　　　日月交鉛汞合故經曰和
　　　　　　　其光同其塵是謂玄同又
　　　　　　　曰復歸其明此之謂也
　　　埏埴圖
埏者和也埴者土也經曰埏埴以爲器當其
無有器之用謂和土以爲内外之器内者鼎
器也非凡用之鼎器也乃受神汞之鼎器也
故隂符經曰爰有竒器是生萬象八卦甲子

神機鬼藏此之謂也鬼者癸氣也無用者凡
不用之器焉
留精于鼎内成三魂魂者龍也龍者木精之
神光也按元精經云大道君曰太陽元精是
左正之靈與道合并服之身輕而長生又曰
火能固物堅存元氣服元精者氣質永固神
合元和以通靈焉元者則眞火之精也




　　　鑪郭圖
鑪郭者外埏埴也如人之城邑居君民也故
隂陽萬神憑鑪郭感應而立聖功而成還丹
三極之道備矣
夫北斗隨天輪一日一夜一周行八方鼎轉
八門同遊十二辰生化萬靈二精交感四象
相生五行相剋相反萬物生矣龍虎還丹萬
靈具矣
留髓于鼎内載七魄魄者虎也虎者金精金
液之神也故玄女謂太一帝君曰以金液金

水流注五藏堅滑四肢調養百神潤澤六腑
變易毛骨延乆生形其力至神足矣






　　　神室圖
經曰鑿户牗以爲室當其無有室之用

服上九轉丹居上三天服中九轉丹居中三
天服下九轉丹居下三天蓋道氣神感而然
矣
夫室者非凡室也謂三清神室也三清者經
云太清上清玉清之宫室也謂紫微宫紫霞
宫紫晨宮三宫者三丹田也上中下三品也
三品者小還中還大還三丹立三宫三宫中
各三神三三成九宫生三九謂大九轉之室
小九轉之田中九轉之宫乃神道所居眞人
岀入居遊之門户覩視之牎牗也皆有八卦

大神營衛扶持聖道制惡興善之境也故内
景經曰瓊室之中八素雜素者本也八者别
也室者青眞之室也瓊者霞晨微同體異名
也夫曉之者即修生修生者必成眞人焉又
雜者九天之氣合集之景也
　　　三丹神室
　　　　　　大九轉
第一品紫晨室
　(淺黃地淺縁)


　　　　　　中九轉
第二品紫霞室
　(淺紅地淺縁中黃)
　　　　　　下九轉
第三品青眞室一曰紫微室
　(淺青地中黃)
　　　周易七十二候圖
周者三周也三三生九周九周者九還也要



在三周日周月周年周産七十二候四時八
節二十四氣二十四氣者旦暮一月二氣十
二月法産足即運育鉛永成還丹之功也













　　　包胎證混元圖
　　　在胎戍人證在藥成神證
夫色者始爻也始爻者五隂之下一陽潜龍
建子之初卦也謂一生二二者丑也一者子
也子至丑丑即臨卦也至寅三陽成胎胎者

泰也隂陽二氣并和氣三也故經云一生二
二生三三生萬物三謂子丑寅發生之氣也
故胎者泰也在混沌爲天地在人爲精血在
藥爲水火也鼠化牛牛化虎此三象者希夷
微也三者混沌出太一經云爾
　(並黃色)

　　雞子石英證舍光圖
　　　在人證精血成形在藥證鉛汞成丹
雞者證金也子者證水也金永者鉛汞也隂

符中男少女之道石者堅求止止艮卦也謂
殘金衰木含光之諭也英者暑也清淨一物
舍五色玄英之令象也故引凡而諭此英出
蜀岷山及中國華山即白石英是也映日而
光玉矣


　　　瑾瑜證神寶圖
瑾瑜者五色玉出西海宻山即生還丹之類
也以證木色之眞鉛矣山海經云瑾瑜之玉

爲良黃帝是食是響乃軒轅服而仙也又經
四五色發作說寶玉之符彩玉子靈符曰應
赤如雞冠黃如蒸栗白如凝脂青如秦碧黑
如玄漆說此之五德五氣以諭還丹金木水
火土之色故引爲神寶之證神寶即鉛汞也



　　　還丹五行功論圖
還者還其本體丹者赤色之名五者五星五

帝五藏五性五經五味五金五氣五方五色
五嶽五行行者亨布也功者通曉之用也論
之如後
西方庚辛金色白五音商卦兊神白虎令主
秋五金銀五味辛氣臭腥象傷星太白嶽華
五藏肺通口性主義五經書始數四成數九
白元精服之補肺府經曰肺爲玉堂尚書府
并害器不能傷德伏虎金宿不能窺謂金精
制鍊七魄益言氣增性義可通外五金邪氣
神帝靈元之益也

東方甲乙木色青五音角卦震神青龍令王
春五金鉛五味酸氣臭羶象生星嵗嶽泰五
藏肝膽通目性主仁五經詩始数三成數八
青元精服之補目及内二府二府者肝爲清
泠宫蘭臺府膽爲紫儆宫元極府滋三魂明
貌目令人逺視益性仁木氣不能淘并害器
不能擊隔德伏龍木曜無能窺蓋因木精神
帝靈元益也
北方壬癸水色黒五音羽卦坎神玄武令主
冬五金鐡五味鹹氣臭腐象閉星辰嶽恒五

藏腎通耳性主智五經易始數一成數六黒
元精服之補耳益腎神經云腎爲出故宫名
太和府固添髓血滋洞聽令人性智聦潤錬
肌毛髮緑隂邪慴水不能漂溺通太隂而合
隱出不遊門月輝中無影水曜不能見蓋恃
水玉鉛精紫微帝君靈元之益也
南方丙丁火色赤五音微卦离神朱省令主
夏五金銅五味苦氣臭焦象盛星熒惑嶽衡
五藏心通月性主禮經亦禮始數二成數七
赤元精服之補心神益陽光鍊固肌骨化隂

滯經云心爲絳宫元陽府内滋此府外滋目
威令人性禮眞行不踐迹輕騰凌陽是火等
不能燒是陽毒不能熱身與太陽通元而合
現化日光類中無影火曜不能察蓋恃炎帝
靈元之益也
中央戊已土色黃五音宫卦坤神后土令主
四季五金黃五味甘氣臭香象舍星鎮嶽嵩
五藏脾通鼻性主信經主樂始數五成數十
黃元精服之補胃益脾神經云脾爲中黃宮
太素府益志氣滋性信練五形和九氣加聖

惠伏萬幽親五老地不能埋閉土曜不能傍
窺蓋恃五星帝威得靈元之益也







夫還丹者極一冲二和三舉四旋方五通六達

七政八靈九極十具无上之眞豈豈不明明
可覩其義乎凡人有才貌不可學若過大丹
即變見如意故經云无可无不可皆可矣按
參同契太易誌圖言一象此圖含衆美方得
通靈又古經及元君訣并草衣子碧通子變
化圖皆鍊丹之名或號如意珠天帝得之爲
綘宫珠天龍得之爲頂上珠鑄劔則伏萬邪
萬凶夀杖則殺活自由以一粒磨凡銅鐡鏡
能别一切精魅魍魎古藏之物昔黄帝寶鏡
亦是也元君曰以一粒書符作法尸解及召

集五嶽靈神立至驅策自由元陽子曰乾動
還丹成枯樹得再榮人服而長生雲遊紫府
庭又古先眞曰土石五金悉化成寳枯骨再
反朽肉重甦又古嵩子曰服之者日月長而
命益延大海竭而神轉壯又貞白先生白服
之飛騰于太清之上逍遥于造化之中看海
水爲丘陵覩凡生如聚沬此非天地之功實
是還丹之力又葛洪眞人曰余學道三十餘
年覽諸經訣萬有餘卷上古已來髙眞上仙
無有不以還丹金液爲大要也又元君金液

訣曰服之一橡斗立成紫磨金身故黄庭曰
五符參差同根節又曰三五合氣其本一又
八仙歌曰一物舍五彩永作仙人禄又三景
訣曰至藥一氣不足與瓦礫無殊何以言之
蓋人以五藏元神生命扶身若五藏皆眞益
則藏府氣和身命益昌錬質存精元氣自固
肌膚光瑩神性虚凝永無沈蕩之昧矣若五
氣不和則勝負刑性超而身墜性既相歸空
身即沈淪是以強弱奔散闕足欺傷不交冲
和終無乆視之道且如几人身也一脉乖則

衆脉亂而患生况五行靈元闕一者乎夫四
黃八石五金等非不是天地之精蓋縁五氣
不全孤隂寡陽頭硬之物不具五行皆無定
性故不可爲至藥也可以理病之効無冀長
生羽化之用若欲羽化長生須服五色鉛汞
丹砂黃芽之藥包含五色五味五行者乃是
内明始無而眞有也蓋道經曰視不可見聽
不足聞用不可旣又魏君曰綿綿不斷謂之
黃芽變化不窮名曰丹砂又云服之一生不
死造化之汞了明留根又青霞子云黃是砂

精芽是鉛脚但了宗枝用即不錯又古經曰
金丹留形保命全神萬般别法徒爲苦辛然
若不遇師傳不易措手是故石藥損命悔奚
及哉學人君子幸請審之證略無陋焉
修眞歷驗鈔圖
















