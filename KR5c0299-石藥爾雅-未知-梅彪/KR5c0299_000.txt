








石藥爾雅序似二
夫爾雅者古人以訓釋難㝷之所作也毎想
此機捷妙無以加故朝廷用之兼經多歷年
代余西蜀江源人也少好道藝性攻丹術自
弱至于知命窮究經方曽覽數百家論功者
如同指掌用藥皆是隱名就於隱名之中又
有多本若不備見猶畫餅夢桃遇其經方與
不遇無别毎噫嗟此事悵恨無師由何意也
因見參同契云未能悉究當施直義其理盡
矣經曰吾欲結舌不言恐畏獲罪誅冩情於

竹帛恐泄天之符故知聖賢至道玄妙之法
不欲流俗偶然之所聞解也故委曲其事令
上士勤而習之使下士棄而笑之理昭然也
但恐後學同余苦心今附六家之口訣衆石
之異名象爾雅詞句凡六篇勒爲一卷令疑
迷者㝷之稍易習業者誦之不難兼諸丹所
有别名竒方異術之號有法可營造者條列
於前無法難作之流具名於後時唐元和丙
戌梅彪序

