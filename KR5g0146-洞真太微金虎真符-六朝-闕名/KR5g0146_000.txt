








洞眞太㣲金虎眞符廣六
太㣲天帝君金虎眞符藏于太上元景瓊宫
毒獸萬尋擊魔衛經神虎七千備于玉關西
華玉女三百人散香霄庭五老典籍金晨侍
眞非有瓊籙玉名刻簡三清者皆不得金虎
内符及聞太上之玉篇矣此符刻於上清玉
簡智慧篇中有七萬言靈音道妙㣲㫖難詳
或著天魔𨼆諱或表萬神内名或釋幽喻疑
訣于瓊音也小有王君抄出此符及威神内
文之法以制天地羣靈有一百言耳此呪竒

祕名曰三天虎書太元上籙受之者先齋七
十日賫金虎玉鈴素錦玄羅各三十尺以爲
金眞之誓盟于天地不宣之約依四極明科
聽使七百年中得傳三人
太㣲天帝君金虎玉精眞符乃太元上景自
然金章之内音也以役命金仙封山召靈威
震六天馘落萬神太上常使西靈太甲七十
萬人衞符於太㣲瓊宫佩此符者威制天地
呵叱羣靈控駕景龍位司髙仙瓊音旣震則
玉華侍側金眞衞兵千妖喪䏬萬鬼滅形九

魔迸首六天摧傾道妙極眞神裒五靈左嘯
玄童右攝金晨大哉寳文大帝威眞豈徒辟
毒攘試滅妖而巳乃求仙之妙品得眞之摽
第矣侍書有玉童玉女各四十七人營衞於
有經者之身奉符遵科上昇三清若違慢天
文及傳非其人身入風火七祖父母長拷于
水官
太㣲天帝君金虎眞符








右金虎眞符太㣲天帝君以傳金闕帝君朱
書白素盛以紫錦囊佩之著頭上以行則威
制天地羣靈神仙敬伏玉華執巾天丁衞軀
山嶽稽精加敕威神之祝玉清之章便得馘
斬九魔千妖滅形矣此上清禁符不傳於世

得佩之者飛昇上清
太上元景金眞威神内祝以役召神兵斬滅
邪鬼當入室燒香叩齒三十六通坐卧恁意
乃祝之曰
辟乹毒王震拾羅旍八仙秉鉞上帝五靈太
玄落景七神衞庭黄眞曜符煥擲火鈴神虎
奮豪毒鋒亂逞紫勃文儀四躩仰鳴九天六
天囬大皛晶外纒玄炁内守師兵左威右顧
風伐火征叱斬萬妖摧馘千精金眞啓震九
魔攝形北酆摧落所滅皆傾我佩眞符役使

萬靈三元告眞玄合帝誠太㣲上命上昇三
清太元上景威神内祝之法皆上清之禁經
也辟乹毒王者是六天大鬼之内名也震拾
羅旍者是北帝魔王之𨼆諱也四天皛晶者
是北酆鬼相之魂名也能知三鬼名者則千
妖竄跡萬鬼匿形九魔莫得而動試百邪弗
得而陳害山林獨䖏及在府廟神鬼之中便
可案而行事不必燒香入室也

豁落大符此符青地黄書





日元朱地青書




月元青地朱書





𡻕元白地黄書




熒惑元朱地黄書





太白元黄地黒書




辰元青地朱書





鎭元白地朱書




























五鈴登空歩虚保仙上符一名火鈴
太㣲天帝君受炁之始玄象𥘉分登九玄虚
生之䑓五帝神官衞於八方五符空映若存
若亡奄藹鳳䑓之上瓊房曲室之内積七千
年其文見焉流光耀於九霄文欎煥乎玉清
左擲則爲流金火鈴右振則冠豁落七元攝
制極天之魔威布九霞之庭至極妙道洞㣲
難勝帝君方清齋太空瓊䑓洞眞之殿玉室
金華之房侍女衆眞五色神官十億萬人飛
獸毒龍俠闕備門巨虬千尋衞於墻垠鳳鳴

龍嘯百音激館威揚廣庭師子嘷喚衆吹雲
歌玉響流璨神妃合唱而奏音玉女鳴絃而
拊彈余乃引中央黄老君太極四眞人設流
霞之醴鐶剛之果赤𣗳白子𨼆芝雜結衆香
芬落積九十日於是龜毋案筆太一拂筵天
妃侍香玉女結編以白玉爲簡金書其文以
付仙都左公封以玉笈雲錦之囊傳付中央
黄老君君依盟奉受五符稽首而退即致九
靈流景雲輿五色神官五萬人飛青翠羽龍
帔上登金闕玉清之宫

若有金書東華得見此文則宿運應仙佩符
而行萬神來朝出虚入空逥巔五嶽運度五
星身生水火變化十方佩之九年降致緑軿
上謁三元位登
玉清其道祕妙非眞不傳輕泄篇目身𣳚形
殘依玄眞明科七千年得傳一人違盟負誓
殃及七玄身及先師同充下鬼十苦八難


青帝碧霞流鈴登空歩虚上符












東方青帝元洞元明元耀延靈耀元君各九
千人青陽玉童九十人侍文左東嶽太山仙
官二千四百人青要玉女九十人侍文右衛
佩符華仙身
赤帝丹震流鈴登空歩虚上符











南方赤帝大洞元生大靈機皇君各八千人
絳宫玉童八十人侍文左南嶽衡山仙官二
千四百人太丹赤圭玉女八十人侍文右衛
佩符章華仙身
白帝素霞流鈴登空歩虚上符












西方白帝金城耀元元導太仙君各六千人
耀靈元化玉童六十人侍文左西嶽華山仙
官各二千四百人太素玉女六十人侍文右
衛佩符華仙身
黒帝緑霞流鈴登空歩虚上符











北方黒帝玄洞元隂五耀延靈元華欝單君
各五千人皇機太極玉童五十人侍文左北嶽
𢘆山仙官二千四百人太玄玉女五十人侍文
右衛佩符華仙身
黄帝蒼霞流鈴登空歩虚上符












中央黄帝中耀五陽五隂中皇洞極髙皇君
各千二百人皇機執忠玉童十二人侍文左
中嶽嵩髙山仙官各二千四百人黄素玉女
十二人侍文右衛佩符華仙身(男以青爲地丹書文佩之)
(左女黄書白地佩之右)
五色錦各五十尺以請五帝仙官
紫金五兩𧵥誓五方之信沉香五斤上聞三
元宫
眞朱一斤以爲盟丹之誓書刀子一枚以斷
死炁之路

金珠七枚以奉請七元之精
絳紋七十尺以爲炎光之信
受符經之身當賫信詣師清齋三日沐浴燒
香書符及經露着髙壇之上一宿明朝共登
壇告北帝啓盟度符經付弟子自不登壇告
誓不得妄開篇目師輕泄經文身被風刀之
考弟子不受而披卷殃及七玄身殘失明四
極之科禁輕泄經文太眞之律禁無盟信自
非金名玉格莫得聞見求仙之夫無五符佩
身五嶽仙官不衛兆形三官鬼録不落死名

栖身山岫則爲九天魔王所敗出入人間則
不免縣官災刀兵得佩之者上天履淵縱横
無方適意周旋存思真神還復本宫五芝自
生身映玉光仙官防衛三元詣房乗雲駕虚
上昇玉清
受符百日當以五寸桐板五枚書符各着一
板上又書刾各一枚記某年月朔日時某郡
郷里某岳先生某人年若干某帝子屬某岳
以付刾埋着五岳臨埋符時叩齒三十六通
呪曰

上啓三元玉皇帝尊下告五岳五色仙官奉
受流鈴五符真言清齋五香記名山川請受
真仙來衛我形五芝流黄黒白赤青身生水
火煥落火鈴龍轡詣房上登玉庭如此即有
五方仙官防衛兆身授子神真之道遊行五
嶽山海百靈莫不來朝
火鈴振威内存大神祝慧佩流金火鈴出入
逺近經履危嶮冦病之中厄害之下當存真
光以自衛開通萬里之路發行之始正向其
方叩左齒二七過咽炁三十六通便思所之

處所形象山林草木人民禽獸神靈分明朗
然皆來朝拜我身思北斗七星覆我頭上仍
存我左目爲奔星右目爲迅雷光赫奔流九
萬里外見所之道路隨光開通山林草木人
民屋宅兵寇鬼炁悉令消除無復子遺四道
洗然因祝曰
前開後閉天平地昻神公出遊四道開張當
令天地通我橋梁前後左右洞逹八方我左
擲奔星右迅電光流精萬里何妖敢當太一
將送萬神來迎所之所向靡不𠮷良乗雲駕

虚上昇太空畢便引二眼之精各還其宫左
取七炁右取七炁咽之畢也如此可以冐嶮
渉難攻鬼伐兵無不應響蕩然其法至妙不
得文傳口口相付明愼之焉依玄科七百年
聽得一傳五帝流鈴五符威制極天之魔召
攝五方神靈上應五星參落七元下應人身
九孔七明周天竟地靡有不關無幽不測無
細不鑒存符則光見擲符則振靈子若佩之
受師口言若在人間遇惡鬼之地當作振威
大祝北向閉炁十二息思五方炁覆冠一身

内外奄冥都無所見因叩左齒三十六通咽
五方炁方各三咽炁炁除盡盡入兆身存我
兩目童子光如流星煥落五方便祝曰
天元七精五帝流鈴煥擲電光如天奔星光
曜十方照鬼真形有何小妖當我生門大帝
有命誅戮無親屠肝刳腹絶滅鬼精千千皆
摧萬萬皆傾神威吐祝攝籙無停便咽炁三
十六過止如此一祝則五方神官皆征甲命
卒攝籙所在有靈之卒束縳詣庭三祝鬼炁
滅種

若入五嶽周遊山川冒嶮履峻皆當未及其
處百歩叩左齒三十六通
若之東嶽便存青帝希林珠官屬九千人來
衛我前後左右以青霞之炁覆冠我身
若之南嶽當存赤帝丹玄子官屬八千人來
衛我前後以絳雲之炁覆冠我身
若之西嶽當存白帝少皓靈官屬六千人來
衛我前後以素霞之炁覆冠我身
若之北嶽當存黒帝玄冥官屬五千人來衛
我前後以玄雲之炁覆冠我身

若之中嶽當思黄帝執忠原官屬萬二千人
來衛我前後以黄炁覆冠我身畢呪曰
乾天曜靈七晨玄精五斗華蓋繞絡我形五
色飛霞混合交并身佩七元流金火鈴煥擲
北方極天欎冥五帝神官駐䇿天兵爲我攝
制山川土地千鬼萬靈皆令束首自送眞形
前誅後戮所捕無停
畢如此一祝天魔滅跡萬神來朝遊行五嶽
履渉山川無復試觀之患五嶽仙官自來奉
送五芝玊英來給子身

若在軍㓂之中縣官白刄之下厄難之中當
叩右齒十二通存七斗覆身玄光明映周帀
一體存肝爲𡻕星出在左肺爲太白星出在
右心爲熒惑星出在前腎爲辰星出在後脾
爲鎮星出在胷上令五星精炁纒絡前後我
身居斗魁之中五星之下次思五帝神官衛
我左右仍祝曰
天爲我屋地爲我床五嶽山川爲我橋梁玄
斗元精爲我衣裳藏身七元之内流火之郷
度我者太一務猷過我者白元無英災不能

干兵不能傷當令我身上詣金闕九老之京
畢如此在屈厄之中垂終之命便得解脫


洞真太㣲金虎真符
















