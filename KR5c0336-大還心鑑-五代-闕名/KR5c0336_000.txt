








二篇同卷松三
　大還心鑑
　大還丹金虎白龍論


大還心鑑
寒山子至訣云但悟鉛眞藥必自神但記汞
正藥必自聖修之合聖天地同慶得因師傅
爲道之徑所以古之聖人不直而言之愚者
容易託之周易寄之五行合之符契合眞之

妙者莫若大丹之神歟大凡愚人聞之大丹
疑悞萬端有智者了解用之一神所以祕易
成難貴道不可輕也昔三聖遺言著之金蕳
名曰參同契世皆傳寫悟無一二得其理者
未敢造次明其事者猶豫因循疑來倏忽而
邁榮華閃目金玉縈心財色介懷百年空棄
長生之道罕有留心不知世色勞神光隂侵
歳以此之故逓有多疑或至人述以近遠之
丹愚者便說秦皇漢武秦皇口是心非貪情
欲海漢武雖慕玄境心在色情何得而長生

不死何不言黄帝與上古人乎黄帝傳玄女
還丹之術言補金汞於丹田後人不訣眞宗
悞入御女之道且太山仙女必無對偶說淫
色之心愚者惑之於萬古其歌訣書在金丹
論中得者可明矣余早年慕道幸得傳眞克
奉仙師親承㫖教只論鉛汞龍虎之妙眞人
去四黄之大非損八石之參雜且鉛汞合天
地之元紀包日月之精華上冠於乾下順於
坤總七十二石統天地精光修鍊成丹服之
延駐可不信乎且五榖旣能救命豈可不奉

神丹黄精猶服長生鈎吻服之必死目擊可
見眞聖奉之然神丹爲萬法之尊是皆夙契
道妙久却留心非一朝一夕耳然還丹之靈
不救自刑之禍聖法慈愍不救夙業之殃此
亦在人弘心道旨又不可輕信狂言非惑於
神術乎今以大還心鑑著明心域心明丹爲
至藥不惑他物物非其類丹必不靈心非其
道雖成必禍此深可誡而省已修進也論大
丹唯一隂一陽之道即合天地機也一金一
石謂之丹亦天地合也一金眞鉛白虎是也

二爲汞者丹砂中水銀是也陶埴眞人云若
用世間汞水銀化白煙此至言也神符白雪
之妙馬眞人曰汞與水銀別迷人用之拙即
知此言從凡化聖聖不離凡因凡入聖凡中
有聖聖中出凡即知水銀本在丹砂命合鉛
汞汞成至寳色還本丹丹更不成却歸水銀
即眞汞矣旣至眞汞即從凡入聖可以統領
萬靈即馬眞人云汞與水銀別也自後之學
者寡昩不能至此矣陶眞人若言非世間水
銀又云砂産於金也汞生於鉛也此非世間

可不審察妙旨矣自古眞人皆從凡入聖與
大丹同契以至上昇而迷者多感如丹唯一
隂一陽龍虎二物鉛是水一之名北方河車
金生於水金數四水數一共爲五也汞青龍
東方木木數三木生火丹砂者本火之精二
之與三共爲五也五土也土無定位四季立
名水與金共五木與火共五故曰三五道還
丹道之玄也丹之妙罕有玄解知之知之者
聖人乎可謂造化在乎手變轉自由耳不知
眞訣假如念誦眞歌不遇師承終無妙理余

憶昔年迷謬徒歴山川一事不爲虛棄財貨
忽然省悟如醉醒馬目前可致煙霄足知大
道不逺蓋人祕易爲難恐愚者得之容易即
天官减筭神道奪壽故眞人誡經云世皆延
年爲人薄命漸被隂境侵之已至隂陽死也
至陽生之神術乎春不修行益生損人侵物
何長生乎雖遇至人道不相契固不傳其非
人乎科儀云希長生還丹取成大丹不可不
知鑪鼎也知鑪鼎又不明火候又不可知心
也知心又慮多難與夙殃也萬一自知又不

可妄傳授於人也道不傳即廢傳非人即殃
放知萬妙不離其心也心爲出世之宗丹爲
延年之藥服之歸陽宫即隂司落名已後縱
往亦神解上仙此眞聖之言不惑矣余覽古
賢眞旨至參同契金碧經古文龍虎傳三聖
遺文衆眞歌訣不離眞妙之鉛汞乎恐後之
有疑未決者更序之於心鏡必欲明其大道
照曜眞元滌學者疑滯使之皆曉愚者惑狂
夫之說悟而見受可謂青雲可致朗月常明
序而說之知不惑者衆矣



大還心鑑(終)


















