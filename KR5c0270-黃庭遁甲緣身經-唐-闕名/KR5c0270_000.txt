








黄庭遁甲縁身經
老子黄庭遁甲縁身經若有疾病腫痛惡夢
各徴衆恠皆讀之閉氣從甲午始至戊戍留
氣上斗中便閉氣宻讀十遍隂屈指放氣訖
復讀甲子至戊辰留氣下斗中宻數讀十遍
徐放氣百病皆愈治卒迕惡氣飛尸無不立
愈若人四肢有疾苦亦宜呼當愈痛上閉氣
數三遍不差復重爲之滿三乃止取其符題
痛上若服吞之呼其日神名某甲護我某來
與我俱大吉欲奏記上書見貴人長者持符

自護呼神名與我俱吉若看病及䘮家持符
自隨陽日在左隂日在右欲入山林辟虎狼
亦呼之欲辟鬼神書六甲符欲辟兵賊書六
丙符欲辟火書六壬符欲辟水神渡江河書
六戊符若欲辟口舌書六庚符皆持以隨身
則吉
老子曰凡萬兆修身清潔服六甲縁身符六
十日病愈百二十日神光來二百四十日玉
女同至上見大道君下見心中神可使傳書
可使取水漿可爲夫婦可爲虚無可以㑹難

可以語言入氷不寒入火不熱可以長生可
以逐邪賢者知道愚者謂不然子能修之寳
之得天祐飲食先念之未日不食羊酉日不
食雞十二皆取𩔖不食其日肉若食其日肉
即其日神不來所以爾者是神之六甲神之
六乙日神之女故使持符神所居百病除魂
者人之精魄者人之命氣者人之魂魄魂魄
之本所從生者呼吸呼吸者魂魄成人性命
之本所從生也萬物皆魂魄成或用之在上
故曰玄玄黄同門玄之又玄衆妙之門黄庭

縁身上有黄庭者臍上三寸名曰洞庭一名
紫房一名冐愈一名升中下有關元者謂臍
下三寸一名地黄一名澤府是也其色正黄
如雙博棊併後有幽闕謂兩腎也一名雙闕
上有二人長三寸所在爲常在左爲承翼在
右爲太隂此東王公西王母所含左者戴日
右者戴月左色青右色白是伏羲女媧也前
有命門者謂臍裏中也命門者積氣狀如珠
也戯欲廉火出入丹田者謂氣至根臍也一
名太初一名太素一名太和一名太陽一名

魂停一名中黄一名太悟公是也太隂所繫
一名衆妙之門人所生也若悲憂不樂即傷
肝目瞑頭白思心以養之婬樂傷腎腰痛體
重大小便膿血思肝以養之飲食醉飽即傷
脾思肺以養之當令母子相養病即愈
老子分形䜟曰夫人欲奉無爲之道猶於室
慎莫見人西向舞任哉日月夜常明臣某樂
道使某長生復舞曰道大無形可使某具太
清無曰某德能使六丁言愈萬民三曲止
老子曰人不舞無以實筋骨人不知言無以

通血脉通其知勞作使利而能長不知歌舞
不可以長乆
黄庭義䟽常省視喉嚨狀令人不忘善惡責
之於此喉嚨從舌本至心長一尺六寸下銳
上正赤心其色即白如銀鐶十二重赤脙肺
色白而且澤滿葉覆心十二片三葉居後至
眞狀如白葉在上直乳肝在脇下色如雄鶩
有鬲其下六葉膽著其中色如緑囊盛血其
繫於脊在乳鬲下脾在脇下舞上曲胃眞色
如黄金宛宛下三二寸腎在膂上膂夾脊居

狀如鼻絡以黄白脂徃徃見腎玄色黒如上
漆直見死人而惡形臭聞惡則損視狀以服
之臭不聞臭香亦積於此惡於損者謂見人
被刑創痕痛折傷者喜怒則肺肝神損視其
狀以服之驚恐則肝膽神損視其狀以服之
病喜怒亦責之言多思慮乃視色則神損視
心狀以服之心意不明亦責之新合隂陽則
腎神損視腎狀以服之隂事腎眼不見耳不
聦亦責之悲則脾神損視脾狀以服之悲則
責之常以雞鳴時視藏色一遍晝日閑暇視

之以有所服及所傷常清淨則視之一日間
想視藏十遍治服諸所傷病愈百遍終身無
病千遍延年不老萬遍長生不死洞房中有
白氣如雞子光如月照所在凡子常應晝夜
存之子審欲爲道神仙不死當先去三屍蟲
心下伏尸日三百六十息食氣三十通一咽
九十通一休息日四爲之常以夜半雞鳴祝
曰
東方青牙服食青牙飲以朝華三咽止
南方朱丹服食朱丹飲以丹池三咽止

中央戊已服食精氣飲以醴泉三咽止
西方明石服食明石飲以靈汋三咽止
北方玄滋服食玄滋飲以玉飴三咽止
如此三十日三蟲皆死伏尸走去正氣自安
蟲尸定伏不復還心中兆自仙矣拘魂制魄
存兩眉間赤氣白如雞子從兆喉中下至臍
中變令正青從臍中下至丹田變令正白隔
腹三縮鼻引白氣從脊上三道併行從項關
上至洞房而止眉間却入三寸爲洞房
太極眞人服四極雲牙神仙上方

眞人把五方元晨之暈食九霞之精所以神
光内曜朱華外陳體全玉暎與氣明行行之
十七年四極老人中央元君降下於子一合
乗雲駕龍白日登天西梁子文奉受太上口
訣千歳五傳不得妄泄四明科法依隱書之
制齋五日乃授立約㰱血𧵥師金鐶五方紋
繒表子誓信不宣之劵(口訣五雙鐶也又用青絲五兩云是西梁)
(人法南嶽夫人云闕經系亦可本經不及故也)常以雞鳴平旦服坐
任意叩齒九通乃隂呪曰
東方青牙紫雲流霞三素徘徊玄霜玉羅

服食晨暈飲以朝華
呪畢以舌䑛接上唇之外取津咽液三十
通行之十年東極老人來至受子青眞一
合俱昇次隂呪曰
南方朱丹霞曜太微九道絳烟布散景輝
服食靈晨飲以丹池
呪畢以舌䑛接下唇之外取津咽液三十
過行之十年南極老人來至受子丹景一
合上昇次隂呪曰
西方明石飛霞金液服食太明皓素之精

飲以靈汋神華啓靈使我登雲上昇髙清
祝畢以舌䑛接上唇之内取津咽液三十
過行之十年西極老人來至授子素符威
神一合俱昇次隂呪曰
北方玄滋慶雲啓飴緑霞敷晨紫蓋蒼旗
服食月華飲以瓊飴
呪畢以舌䑛接下唇之内取津咽液三十
過行之十年北極老人來至授子玄録寳
明一合俱昇次隂呪曰
戊巳之元黄素五雲四霞紫觀八景九辰

二明激暉七曜靈尊和精灌氣服食中元
琳華龍胎飲以醴泉
呪畢以舌漱滿口中玄膺内外及齒舌之
間上下表裏通而取津液隨咽之三十過
行之十年中央元君上皇玄黄氣君來降
授子黄氣陽精藏天隱月逐景緑章青要
虎書俱與五老一合上昇
玉經上訣致五老之道絶榖去尸面華童顔
寒暑不避災害無傷神氣精明延年益壽萬
限之期當得九琳玉液八瓊飛精則合於二

景天地同符五隂呪皆當叩齒九通可恒修
得不必待雞鳴平旦也夜半平寂體清神閑
乃可按修之守一之家若聞此道事速成也
虚淡内充守元咽液所謂眞一自求多福者
矣致神以六液五氣液巳自備焉故謂自求
多福耳修此道不可食脯若飢食麫以漸遣
榖不得一日頓絶也所謂損之又損之以至
於無爲矣此虚映之道自然之法所謂逺取
天地之精近取諸身此之謂也
魏夫人讃

雲牙者五老之精氣太極之霞烟故乗暉景
之降以充於内六液勻和洞徹冥感萬神來
降幽映相求不唱而應是以龍吟方澤故景
雲落霄虎嘯靈丘故衝風四振陽燧落明而
朱火鬱起方諸罕隂而玄流湛溢自然而升
不覺所測況覺者方棲心注玄精研道根邪
穢豁於胷中眞正存乎三宫采五晨之散暉
服六醴之霞漿祝九天之竒寳吐妙虚之秘
言龍曜發躍明光芒煥味三華於皓齒取飽
液於唇鋒内錬六腑開聦徹明呼吸天元魂

魄錬形朝玄使無以至於靈悠悠十年末乃
五神來降將何足多稱哉猥以女弱備經上
業微音絶響不可廣告聊叙其妙以宣同志
苟修德之不逮者庶不足以咎毀之矣
誦黄庭經訣
清靈眞人曰凡修黄庭内經應依帝君寳神
混化玄眞之道禮呪畢正坐東向臨目存神
形色長短呼其名字還填本宫不修此法雖
誦萬遍眞神不守終無感効爾損氣疲神無
益於年命也今抄經相示常當口味玄虚習

詠靈音讀輙三過别寢清身慈眞深信勤精
日新委質就道是非巳泯履化無恐奉修多
眞恒存五藏神形不明遍數旣週龍駕來現
太上豈虚世逺即其人也常旦夕漱洗入室
右足前進燒香東向再拜跪曰謹啓
扶桑大帝君暘谷神王某請讀内景玉經存
五藏生華神駕龍昇又北向再拜跪曰謹啓
太上大道玉晨君某讀内景玉經乞登龍軿
上宴紫清還向東讀經三過竟存神服色平
坐臨目叩齒三十六通乃存

髮神蒼華字太元形長二寸一分
腦神精根字泥丸形長一寸一分
眼神明上字英玄形長三寸
鼻神玉壟字靈堅形長二寸五分
耳神空閑字幽田形長三寸一分
舌神通命字正倫形長三寸六分
齒神崿峰字羅千形長一寸五分
右面部七神同衣紫衣緋羅裙並嬰兒之
形存之審正羅列一面各填其宫畢便叩
齒二十通咽氣十二過祝曰

七源散氣結氣成神分别前後緫繞泥丸上
下相扶七神敷陳流形遯變受養華元導引
八靈上衝洞門衞軀攝景上昇帝晨次思
心神丹元字守靈形長九寸丹錦緋裙
肺神皓華字虚成形長八寸素衣裳帶
肝神龍烟字含明形長六寸二分青錦帔衣
腎神玄冥字育嬰形長三寸六分
脾神常在字魂庭形長七寸三分黄蒼錦衣
膽神龍耀字威明形長三寸六分九色錦衣
緑華裙

右六腑眞神處五藏之内六腑之宫形如
嬰兒色如華童存之審正羅列形畢叩齒
二十四通咽氣十二過祝曰
五藏六腑眞神同歸緫御絳宫上下相隨金
房赤子對處四扉




黄庭遁甲縁身經
