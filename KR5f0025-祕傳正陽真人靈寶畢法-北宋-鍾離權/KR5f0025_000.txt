








靈寳畢法序志十
道不可以言傳不可以名紀歷古以來昇仙
達道者不爲少矣僕志慕前賢心懷大道不
意運起刀兵時危世亂始以逃生寄跡江湖
巖谷退而識性留心唯在清凈希夷歷看丹
經累參道友止言養命之小端不說眞仙之
大道因於終南山石壁間獲收靈寳經三十
卷上部金誥書元始所著中部玉録元皇所
述下部眞源義太上所傳共數千言予宵衣
旰食遠慮深省乃悟隂中有陽陽中有隂本

天地升降之宜日月交合之理氣中生水水
中生氣亦心腎交合之理比物之象道不遠
人配合甲庚方驗金丹之有準抽添卯酉自
然火候之無差紅鉛黑鉛徹底不成大藥金
液玉液到頭方是還丹從無入有常懷征戰
之心自下升高漸入希夷之域抽鉛添汞致
二八之隂消换骨煉形使九三之陽長水源
清濁辨於既濟之時内景眞虛識於坐忘之
日玄機奥㫖難以盡形方册靈寳妙理可用
入聖超凡緫而爲三乘之法名靈寳畢法大

道聖言不敢私入一己用傳洞賔足下道成
勿祕當詒後來之士正陽眞人鍾離權雲房
序


















