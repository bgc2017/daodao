










秘傳正陽真人靈寳畢法卷上
　　　　正陽眞人鍾離權雲房著
　　　　純陽眞人吕嵒洞賔傳
　　小乘安樂延年法四門
　　　匹配隂陽第一
玉書曰大道無形視聽不可以見聞大道無
名度數不可以籌筭資道生形因形立名名
之大者天地也天得乾道而積氣以覆於下
地得坤道而托質以載於上覆載之間上下
相去八萬四千里氣質不能相交天以乾索

於坤而還於地中其陽負隂而上升地以坤
索於乾而還於天中其隂抱陽而下降一升
一降運於道所以天地長久
眞原曰天地之間親乎上者爲陽自上而下
四萬二千里乃曰陽位親乎下者爲隂自下
而上四萬二千里乃曰隂位既有形名難逃
度數且一歲者四時八節二十四氣七十二
候三百六十日四千三百二十辰十二辰爲
一日五日爲一候三候爲一氣三氣爲一節
二節爲一時四時爲一歲一歲以冬至節爲

始是時也地中陽升凡一氣十五日上升七
千里三氣爲一節一節四十五日陽升共二
萬一千里二節爲一時一時九十日陽升共
四萬二千里正到天地之中而陽合隂位隂
中陽半其氣爲温而時當春分之節也過此
陽升而入陽位方曰得氣而升亦如前四十
五日立夏立夏之後四十五日夏至夏至之
節陽升通前計八萬四千里以到天乃陽中
有陽其氣熱積陽生隂一隂生於二陽之中
自夏至之節爲始是時天中隂降凡一氣十

五日下降七千里三氣爲一節一節四十五
日隂降共二萬一千里二節爲一時一時九
十日隂降共四萬二千里以到天地之中而
隂交陽位是時陽中隂半其氣爲凉而時當
秋分之節也過此隂降而入隂位方曰得氣
而降亦如前四十五日立冬立冬之後四十
五日冬至冬至之節隂降通前計八萬四千
里以到地乃隂中有隂其氣寒積隂生陽一
陽生於二隂之中自冬至之後一陽復升如
前運行不已周而復始不失於道冬至陽生

上升而還天夏至隂生下降而還地夏至陽
升到天而一隂來至冬至隂降到地而一陽
來至故曰冬至陽升於上過春分而入陽位
以離隂位隂降於下過秋分而入隂位以離
陽位故曰春分秋分凡冬至陽升之後自上
而下非無隂降也所降之隂乃陽中之餘隂
止於陽位中消散而已縱使下降得位與陽
升相遇其氣絶矣凡夏至隂降之後自下而
上非無陽升也所升之陽乃隂中之餘陽止
於隂位中消散而已縱使上升得位與隂降

相遇其氣絶矣隂陽升降上下不出於八萬
四千里往來難逃於三百六十日即温凉寒
熱之四氣而識隂陽即陽升隂降之八節而
知天地以天機測之庶達大道之緒餘若以
口耳之學較量於天地之道安得籌筭而知
之乎
比喻曰道生萬物天地乃物中之大者人爲
物中之靈者别求於道人同天地以心比天
以腎比地肝爲陽位肺爲隂位心腎相去八
寸四分其天地覆載之間比也氣比陽而液

比隂子午之時比夏至冬至之節卯酉之時
比春分秋分之節以一日比一年以一日用
八卦時比八節子時腎中氣生卯時氣到肝
肝爲陽其氣旺陽升以入陽位其春分之比
也午時氣到心積氣生液夏至陽升到天而
隂生之比也午時心中液生酉時液到肺肺
爲隂其液盛隂降以入隂位其秋分之比也
子時液到腎積液生氣冬至隂降到地而陽
生之比也周而復始日月循環無損無虧自
可延年

眞訣曰天地於道一得之惟入也受形於父
母形中生形去道愈遠自胎完氣足之後六
欲七情耗散元陽走失眞氣雖有自然之氣
液相生亦不得天地之升降且一呼元氣出
一吸元氣入接天地之氣既入不能留之隨
呼而復出本宫之氣反而爲天地奪之是以
氣散難生液液之少難生氣當其氣旺之時
日用卯卦而於氣也多入少出强留在腹當
時自下而升者不出自外而入者暫住二氣
相合積而生五臟之液還元愈多積日累功

見驗方止
道要曰欲見陽公長子須是多入少出從他
兒女相爭過時求取眞的乃積氣生液積液
生氣匹配氣液相生之法也行持不過一年
奪功以一並三百日爲期旬日之見驗進得
飲食而疾病消除頭目清利而心腹空快多
力少倦腹中時聞風雷之聲餘驗不可勝紀
　解曰陽公長子者乾索須坤如氣升而上
　也兒是氣自腎中升女是液自心中降相
　爭而上下之故閉氣而生液匹配兩停過

　時自得眞水也
　　　聚散水火第二
金誥曰所謂大道者高而無上引而仰觀其
上無上莫見其首所謂大道者卑而無下俛
而俯察其下無下莫見其基始而無先莫見
其前終而無盡莫見其後大道之中而生天
地天地有高下之儀天地之中而有隂陽隂
陽有始終之數一上一下仰觀俯察可以賾
其機一始一終度數籌筭可以得其理以此
推之大道可知矣

眞原曰即天地上下之位而知天地之高卑
即隂陽終始之期而知天道之前後天地不
離於數數終於一歲隂陽不失其宜分於八
節冬至一陽生春分隂中陽半過此純陽而
隂盡夏至陽太極而一隂生升降如前上下
終始雖不能全盡大道而不失大道之體欲
識大道當取法於天地而審於隂陽之宜也
比喻曰以心腎比天地以氣液比隂陽以一
日比一年日用艮卦比一年用立春之節乾
卦比一年用立冬之節天地之中親乎下者

爲隂自下而上四萬二千里乃曰隂位冬至
陽生而上升時當立春陽升於隂位中二萬
一千里是陽難勝於隂也天地之中親乎上
者爲陽自上而下四萬二千里乃曰陽位夏
至隂生而下降時當立冬隂降而下離天六
萬三千里去地二萬一千里是隂得位而陽
絶也一年之中立春比一日之時艮卦也腎
氣下傳膀胱在液中微弱難升也一年之中
立冬比一日之時乾卦也乾卦心液下入將
欲還元復入腎中乃隂盛陽絶之時也人之

致病者隂陽不和陽微隂多故病多
眞訣曰陽升立春自下而上不日而隂中陽
半矣(艮卦氣/微丑寅)隂降立冬自上而下不日而陽
中隂半矣(乾卦氣/散戌亥)天地之道如是惟人也當
艮卦氣微不知養氣之端乾卦氣散不知聚
氣之理日夕以六慾七情耗散元陽使眞氣
不旺走失眞氣使眞液不生所以不得如天
地之長久者蓋以此矣故古人朝屯暮蒙日
用二卦乃得長生在世朝屯者蓋取一陽爲
屈而未伸之義其在我者養而伸之勿以耗

散暮蒙者蓋取童蒙求我以就明棄暗乃隂
間求陽之義其在我者昧而明之勿以走失
是以日出當用艮卦之時以養元氣勿以利
名動其心勿以好惡介其意當披衣靜坐以
養其氣絶念忘情微作導引手脚遞互伸縮
三五下使四體之氣齊生内保元氣上升以
朝於心府或咽津一兩口搓摩頭面三二十
次呵出終夜壅聚惡濁之氣久而色澤充美
肌膚光潤(艮卦養/元氣)又於日入用乾卦之時以
聚元氣當入室靜坐咽氣搐外腎咽氣者是

納心火於下搐外腎者是收膀胱之氣於内
(乾卦聚/元氣)上下相合腎氣之火三火聚而爲一
以補暖下田無液則聚氣生液有液則煉液
生氣名曰聚火又曰太一合眞氣也早朝咽
津摩面手足遞互伸縮名曰散火又名曰小
煉形也
道要曰花殘葉落深秋楊妃懶上危樓欲得
君民和會當時宴罷頻收此納心氣而收膀
胱氣不令耗散而相合腎氣以接坎卦氣海
中新生之氣也必以交立冬爲首見驗方止

行持不過一年奪功以一並三百日爲期旬
日見驗容顔光澤而肌膚充悅下田温暖小
便減省四體輕健而精神清爽痼疾宿病盡
皆消除如惜歲月不倦行持只於匹配隂陽
功内稍似見驗叙入此功日用添入艮卦略
行此法乾卦三元用事應驗方止(三元乾/艮震也)
　解曰花殘葉落深秋者如人氣弱日暮之
　時陽氣散而不升故曰懶上危樓樓者重
　樓也心爲君火膀胱民火咽氣搐外腎故
　心與外腎氣聚而爲一故曰和會宴乃咽

　也收乃搐也早辰功不絶者此法爲主本
　也
　　　交媾龍虎第三
金誥曰太元初判而有太始太始之中而有
太無太無之中而有太虚太虛之中而有太
空太空之中而有太質太質者天地也天地
清濁其質如卵而玄黄之色乃太空之中一
物而已陽升到天太極而生隂以窈㝠抱陽
而下降隂降到地太極而生陽以恍惚負隂
而上升一升一降隂降陽升與天地行道而

萬物生成也
真原曰天如覆盆陽到難升地如磐石隂到
難入冬至而地中陽升夏至到天其陽太極
而生隂所以隂生者以陽自隂中來而起於
地恍恍惚惚氣中有水其水無形夏至到天
成水是曰陽太極而隂生也夏至而天中隂
降冬至到地其隂太極而陽生所以陽生者
以隂自陽中來而出於天杳杳㝠㝠水中有
氣其氣無形冬至到地積水生氣是曰隂太
極而陽生也

比喻曰以身外比太空以心腎比天地以氣
液比隂陽以子午比冬夏子時乃曰坎卦腎
中氣生午時乃曰離卦氣到心腎氣與心氣
相合而太極生液所以生液者以氣自腎中
來氣中有真水其水無形離卦到心接著心
氣則太極而生液者如此離卦心中液生坎
卦液到腎液與腎水相合而太極復生於氣
所以生氣者以液自心中來液中有真氣其
氣無形坎卦到腎接著腎水則太極而生氣
者如此可以比陽升隂降至太極而相生所

生之隂陽陽中藏水隂中藏氣也
真訣曰腎中生氣氣中有真水心中生液液
中有真氣真水真氣乃真龍真虎也陽到天
而難升太極生隂隂到地而難入太極生陽
天地之理如此惟人也不得比天地者六慾
七情感物喪志而耗散元陽走失真氣當離
卦腎氣到心神識内定鼻息少入遲出綿綿
若存而津滿口勿吐勿咽自然腎氣與心氣
相合太極生液以液與真水相合真氣戀液
真水戀氣本不相合蓋液中有真氣氣中有

真水互相交合相戀而下名曰交姤龍虎若
以火候無差而抽添合宜三百日養就真胎
而成大藥煉質焚身朝元超脫之本也
道要曰一氣初回元運真陽欲到離宫捉取
真龍真虎玉池春水溶溶此恐泄元氣而走
真水於身外也氣散難生液液少而無真氣
氣水不交安成大藥當此年中用月以冬至
爲始日中用時以離卦爲期或以晚年奉道
根源不固自度虚損而氣不足之後十年之
損一年用功補之名曰採補還丹補之過數

止行此法名曰水火既濟可以延年益壽乃
曰人仙功驗不可備紀若補數足而口生甘
津心境自除情慾不動百骸無病而神光暗
中自見雙目時若驚電以冬至日爲始節用
法三百日胎仙具
　解曰在外午時爲離宫太陽爲真陽在人
　心爲離宫元陽爲真龍也真虎乃腎中之
　水也真龍心液中之氣口爲玉池津爲春
　水
　　燒煉丹藥第四

金誥曰天地者大道之形隂陽者天地之道
寒熱温凉形中有氣也雲霧雨露氣中有象
也地氣上升騰而爲雲散而爲雨天氣下降
散而爲霧凝而爲露積隂過則露爲霜而爲
雪積陽過則霧爲煙爲雲爲霞隂中伏陽陽
氣不降擊搏而生雷霆陽中伏隂隂氣不凝
堅固而生雹霰隂陽不合相對而生閃電隂
陽不匹配亂交而生虹蜺積真陽以成神而
麗乎天者星辰積真隂以成形而壯乎地者
土石星辰之大者日月土石之貴者金玉隂

陽見於有形上之日月下之金玉也
真原曰隂不得陽不生陽不得隂不成積陽
而神麗乎天而大者日月也日月乃真陽而
得真隂相成也積隂而形壯於地而貴者金
玉也金玉乃真隂而得真陽以相生也(戌亥/行持)
(離卦採藥/乾卦進火)
比喻曰真陽比心液中真氣真隂比腎氣中
真水真水不得真氣不生真氣不得真水不
成真水真氣既於離卦和合於心上肺下如
子母之相戀夫婦之相愛自離至兊兊卦隂

旺陽弱之時比日月之下弦金玉之在晦至
旦數足生明金玉以陽生隂氣足生寳金玉
成寳者蓋以氣足而進之以陽日月生明者
蓋以數足而受之以魂比於乾卦進火鍊陽
無衰火以加數而陽長生也
真訣曰離卦龍虎交姤名曰採藥時到乾卦
氣液將欲還元而生膀胱之上脾胃之下腎
之前臍之後肝之左肺之右小腸之右大腸
之左當時脾氣旺而肺氣盛心氣絶而肝氣
弱真氣本以陽氣相合而來既以陽氣弱而

真氣無所戀徒勞用工而採合必於此時神
識内守鼻息綿綿以肚腹微脅臍腎覺熱太
甚微放輕勒腹臍未熱緊勒漸熱即守常任
意放志以滿乾坤乃曰勒陽關而鍊丹藥使
氣不上行以同真水經脾宫隨呼吸而搬運
於命府黄庭之中氣液造化時變而爲精精
變而爲珠珠變而爲汞汞變而爲砂砂變而
爲金乃曰金丹其功不小矣
道要曰採藥須憑玉兔(採藥心氣/玉兔腎水)成親必藉
黄婆等到雍州相見(雍州/乾卦)奏傳一曲陽歌此

乃與採藥日用對行凡以晚年補完十損一
補之此法名曰鍊汞補丹田補之數足止於
日用離卦採藥乾卦燒煉勒陽關春冬多採
少鍊乾一而離二倍用功也秋夏少採多鍊
離一而乾二倍用功也隨年月氣旺採煉之
功驗在前可延年住世而爲人仙若以補數
既足見驗進功謹節用功採藥一百日藥力
全二百日聖胎堅三百日真氣生而胎仙完
凡藥力全而後進火加數乃曰火候凡聖胎
堅後火候加至小周天數凡胎圓真氣生火

候加至乃曰周天火候是採藥而交姤龍虎
煉藥而進火方爲入道當絶迹幽居心在内
觀内境不出而外境不入如婦養孕龍之養
珠雖飲食寤寐之間語默如嬰兒舉止如室
女猶恐有失有損心不可暫離於道也
　解曰藥是心中真氣兔是腎中真水黄婆
　是脾中液和合氣水而入黄庭雍州乾卦
　勒陽脅腹也又曰勒陽關也
　右小乘法四門係人仙
秘傳正陽真人靈寳畢法卷上
