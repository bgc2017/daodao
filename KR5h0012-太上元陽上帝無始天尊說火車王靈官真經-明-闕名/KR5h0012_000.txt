








太上元陽上帝無始天尊說火車王靈官眞經
爾時
無始天尊昔在浮黎天中集諸天仙無鞅數
衆說無上至眞妙法廣演道德玄微敷敭妙
道展閱靈文觀見下界衆生俱被六天魔鬼
九醜妖精侵害生人廣遭塗炭死亡勝多鬼
恠侵凌或被水火刦賊刀兵諸般若厄致使
種種不一爾諸大衆各序分班諦聽决言吾
昔開闢天地之初陰陽難分乾坤來立吾乃
分判清濁置立乾坤始分陰陽兩儀四像八

卦五行山河社稷安定星辰日月東西南北
四維上下周天分野方定天下立有君臣伏
羲神農軒轅黄帝食草爲藥百穀養民纔分
男女堯舜以來有文武治世以此人民淳善
化釋化儒生人生仙得受安樂今時下民不
敬三光欺負神理十惡忤逆不忠不仁不慈
不善不義不孝毁傷物命殺害衆生福盡壽
終當受斯苦時天仙地仙神仙出班奏曰下
界世民受事苦楚作諸方便如何救度伏望
天尊大慈敷揚金口大開利濟度設法要是

時咸使聞知是時拱聽法言汝諸衆仙聞告
所說要得下方妖魔免諸苦楚除非豁落火
車王靈官此神赤心忠良不順妖邪方斷魔
鬼諸仙奏曰未聞此神脩何德行位居雷府
有大威力願聞此憫
天尊言此神是南斗禹星火之首燮火萬里
擲千重火車豁落飛走乾坤功莫大焉
玉帝勑召鞭龍行雨奉命布澤□龍抽筋纒
縛身腰以此勇猛賜湘潭立廟鎮方境域供
祭如在唐朝薩公忽遊廟祠乃以雷火焚祠

其神奏
帝勑賜金鞭隨公察過一十二年眞人道貫
先天法顯龍興西河功滿位立登天神於水
中部領副將出現河中投禮師眞改惡從善
隨侍護教對師盟天發誓立願忠心滴血分
明願隨護侍誓當輔助
帝君護國安邦奏封爲先天御前雷霆猛吏
三五火車紏罰鐵面無私豁落雷公職任先
天剪除兇惡專治不忠不孝違背
君親師友諸事掌管得此神將下世救度誓

斷妖魔掃邪皈正方得清寍衆仙告曰如何
得此神將下世救度免諸苦楚人民安泰國
土清平是時
天尊即命金童持符徑徃先天所召之將靈
官聞召同師部領三千銀牙將百萬夜叉兵
随即朝
天尊長跪道前奏曰吾爲豁落位鎮先天蒙
召何縁吾今勑汝下方收除魔鬼救度衆生
靈官奏於天顔吾師薩公眞人誓重如山亦
同下界救㧞世人

天尊言汝當下界普濟幽冥眞人天將再拜
奉
勑而宣秘咒誓章
　　九天猛吏神　威鎮九天庭
　　出入三界外　忠臣助帝君
　　勇身金甲現　怒容收火精
　　紅袍如電閃　緑靴匝地行
　　龍索雷火帶　風雲繞定身
　　統豁諸帥將　大力夜叉神
　　左右承天命　吾奉紫微君

　　玉帝賜吾㫖　金鞭手内擎
　　火車如風轉　一轉萬里程
　　專尋忤逆事　金鞭立現形
　　遣吾上天界　朝奏玉皇尊
　　遣吾入水府　四海波濤番
　　遣吾到陽間　立便救衆生
　　遣吾入地府　直至陰境宫
　　遣吾命帥將　帥將即通靈
　　遣吾救病者　病者即安寍
　　遣吾捉鬼者　摧破諸鬼營

　　遣吾捉妖怪　穿山破石尋
　　遣吾救大旱　一時雷雨傾
　　遣吾祈雨者　霶𩃱雨霖霖
　　遣吾止風雨　風雨即時停
　　遣吾要晴者　天地即時晴
　　遣吾焚怪廟　怪廟化微塵
　　遣吾摧生者　胎孕順轉輪
　　遣吾煞伐者　噉怒動壇庭
　　遣吾要雷者　雷鼓響驚人
　　遣吾起風雲　風雨即便興

　　遣吾紏眞官　金鞭立面陳
　　遣吾起土者　土皇心膽驚
　　遣吾治瘟者　瘟司即便行
　　遣吾奏帝者　玉帝准吾言
　　與吾同終始　便爲玉帝臣
　　共汝發誓願　誓願救衆生
　　汝若有犯者　金刀碎斬形
　　永受毒刑險　無復覩光明
　　汝若自負誓　萬劫失人身
　　我若自負誓　永世配魔群

　　汝若奉吾者　吾神側耳聽
　　懃心奉吾者　吾當速現形
　　不是呼吾號　决不赴壇庭
　　若是呼吾號　平地現眞形
　　壬癸吾降日　受持當要勤
　　凈茶棗湯獻　桃木香上焚
　　吾在左右現　安心不得驚
　　共汝發誓願　誓願救衆生
　　與汝功滿日　同汝入先天
　　急急如

元陽上帝律令
　薩公誓咒曰
　　西河薩守堅　掌握九天權
　　叱咤豊隆君　策役嶽瀆泉
　　五行任顛倒　揭開坤與乾
　　三華朝頂上　七炁灌靈根
　　呼雷吸雷霆　仰汝俯祗靈
　　萬物補吾身　一炁曰先天
　　普斷妖魔精　殺伐諸鬼營
　　王帥猛麒麟　返望歸玄眞

　　吾奏金闕庭　命汝㸃雷霆
　　吾押汝姓名　到即隨召臨
　　命汝逞威靈　五嶽俱摧傾
　　命汝誅妖精　鬼魅母迯形
　　命汝紏眞官　金鞭駕火輪
　　命汝救衆生　民物以安寧
　　命汝救生産　胎孕母子分
　　命汝督天丁　旌旗族中軍
　　命汝召吏兵　分營左右屯
　　命汝附生童　報應直分明

　　命汝收威聲　拱手立壇庭
　　吾不負汝誓　汝當速現形
　　汝不負吾誓　吾當勞汝能
　　吾若負汝盟　永墮北羅城
　　長夜風力泠　萬劫失人身
　　汝若負吾盟　霹靂碎分形
　　眞性配魔群　劫劫墮幽冥
　　汝遵吾盟誓　積功昇天庭
　　靈官遵師咒　真人曾有令
　　立法以度人　滴血以爲誓

　　普救諸皇民　强邪并頌崇
　　疾速滅其形　早晚持吾號
　　憑誓現眞形　不是呼吾號
　　决不赴汝名　吾不助玄教
　　其受天威形　急急如律令
　薩公又誓咒
　　西河薩守堅　本位立先天
　　唐朝方得道　道法闡興隆
　　降伏諸妖魔　鬼怪滅其形
　　城隍并社令　五嶽四瀆者

　　叩齒總伏降　若有不伏者
　　飛文奏上清　太極降下降
　　吾在先天行　王帥猛吏將
　　金鞭駕火輪　指天天爲誓
　　指地地爲盟　印令吾手掌
　　降伏諸魔精　敢有逆吾者
　　碎斬化爲塵　若有順吾者
　　吾當奏帝君　急急如律令
師帥奉禮咒畢辭徃下方收攝群魔斷除邪
鬼判分人道寃業消散願炁和平天德以清

地德以寍時逢道恭六合同仁九炁均平除
邪輔正國土豐盈兆民歌唱普天興隆帝基
攸久邊域不爭收攝已盡俱赴
天闕朝覩
尊顔伏㫖禮謝
天尊言汝乃師帥功大有勞民得安主寃魔
消釋衆仙長跪面禮
白言旣汝師帥收攝下界群魔俱已清淨功
莫大焉人天利益得觀光明伏望
天慈宣說寳誥讚詠其師敷揚天將已旌凡

世
天尊即說寳章而作頌曰
　　　薩君寳誥
志心皈命派流西地蹟顯隆興施財合藥濟
群生積行累功脩至道授鐵師之教㫖掌王
府之雷書身披百衲伏魔衣手執五明降鬼
扇代天宣化咒棗書符連風雷於咫尺之間
剪妖魔於斗罡之下道參太極位刋先天松
筠野鶴任縱横遐邇孤雲常自在方方闡教
爲萬法之宗師處處開壇作後人之模範都

天宗祖一元無上薩公眞君
　　　王靈官寳誥
志心皈命先生主將一炁神君都天紏罰大
靈官三界無私猛吏將金晴朱髮號三五火
車雷公鳳嘴銀牙統百萬貔貅神將飛勝雲
霧號令雷霆降雨開晴驅邪治病觀錯過於
一十二年授命
玉帝積功勳於百千萬種誓佐祖師至剛至
勇濟死濟生方方闡教處處開壇豁落猛吏
三五火車大靈官王天君

　　　啓請誓咒
仰啓碧雲大教主一元無上薩仙翁先天雷
部大尚書親授鐵師傳妙㫖手執五明降鬼
扇身披百衲伏魔衣常將鐵鑵食加持普濟
含靈皆得度咒棗書符皆有應代天宣化總
無私雲遊天下至龍興鐵面將軍潭底現一
十二年觀過錯百千萬種積功勳妄把誓盟
朝上帝普令三界悉皈依治病回生如返掌
開光附體闡威靈我今啓請望來臨伏望師
恩加擁護

　　　靈官啓請咒
仰啓神威豁落將都天紏罰大靈官火車三
五大雷公受命三天降鬼祟手執金鞭尋世
界身披金甲顯威靈緑靴風帶護身形雙目
火晴耀天地頃刻三天朝
三帝須臾九地救生民銀牙鳳嘴將三千虎
首貔貅兵百萬走火行風前後衛穿山破石
捉妖精祈晴禱雨濟世間附體圓光通事意
治病驅邪如電閃收瘟攝毒伏群魔飛騰雲
霧通虛空號令雷霆轟霹靂三界大魔皆拱

首十方外道悉皈依我今啓請望來臨大賜
雷威加擁護
　　　急啓請咒
手執金鞭駕火輪腰纒龍索怒雙晴黄巾朱
髮連環甲風帶藍袍列護身何勞妙手圖吾
像但願君心合我心指揮
五雷傳
號令妖邪鬼魅化微塵我今
啓請望來臨大賜雷威加擁護
天尊言誓章已畢如斯經咒此經尊重莫可

難言上消天災下禳地禍保鎮
帝王護國安民驅瘟滅祟殄除火精官司消
散私事和平此經能離惡獸消散灾迍能滅
惡人利益衆生所求遂意所願者成家有此
經宅舍光明佩帶此經護衛身形消除厄難
保命延生看誦此經禍去福臨日誦此經保
佑安寍夜誦此經夢魅不侵心誦此經口舌
不生常誦此經保命延齡時誦此經諸灾不
侵國誦此經邊域不爭主誦此經隆昌保寧
誦之千遍身有光榮誦之萬遍昇騰紫雲抄

寫施人福禄增榮印施千本家眷昌隆散施
十方善福加增廣勸世人陰隙無窮即得南
斗上生北斗書名註上生籍勾落死名祖宗
生化地獄無門凡在頂禮隨感通靈一切有
叩無願不成若遵經㫖福自來臻此經難遇
遇者縁人說經將畢龍鶴來迎是時大衆聞
說此經皆大歡喜信受奉行
天尊還於玉京眞人帥將拜謝而退稽首皈
依無極大道志心禮謝
無上至眞三寳

　眞人復讚咒曰
　派流西蜀　誓在合藥　救濟生靈
　咒棗書符　代天宣化　雲遊天下
　立法度人　救苦宗師　一元無上
　西河救苦　薩公眞人　孤雲野鶴
　野鶴孤雲
　孤雲野鶴任縱横野鶴孤雲常自在
一心皈命持誦奉行

太上元陽上帝與始天尊說火車王靈官眞經
