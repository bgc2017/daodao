










廣成集卷之二敢二
(上都太清宫内供奉應制文章大德賜紫杜光庭撰)
詔與黄萬祐相見謝表
臣某言伏奉宣旨令臣就内樞宻院與弘道
大師黄萬祐相見者天慈軫念俯及孱㣲荷
戴難勝兢榮増極臣某中謝伏惟陛下化弘
有道理尚至仁憂勞普及於萬方軫念無遺
於一物故得眠雲逸士遥馳向闕之心傲世
髙人盡識朝天之禮弘道大師夙探至術深
隱㠌巖名姓可聞儀形莫覩今者爰隨徵詔

直詣闕庭捨草帶荷裳寵紫衣師號事光史
筆榮耀道門伏蒙聖慈宣命微臣與之相見
獲奉睿明之奬得瞻雲鶴之容歩武壼天躋
昇蓬島祗膺異渥榮耀萬生顧惟鷦鷃之㣲
何報乾坤之德臣某不任
敢二一
奏於龍興觀醮玉局箚子
右臣先蒙今年十月二十二日宣腸舊王局
洞門官舍一所并石像老君一座移在當觀
其舍今於殿後講堂墓上起立功畢便用安
置石像老君焚修供養伏以名山大川二十

四化春秋常祀著在舊儀其玉局化所修常
醮伏請起天漢元年二月八日委本府縣祗
就龍興觀玉局石像老君前修設冀免曠闕
以叶敬恭又北邙化在嶲州積年巳來醮祝
皆闕汎居率土之内冝申咸秩之丈前件已
化今亦欲就龍興觀一處與玉局同用延祝
景貺永福聖朝謹舉如前伏聽勑旨
皇帝爲太子生日設齋表
右臣伏奉聖㫖爲皇太子生辰宣賜莊宅庫
錢陸拾貫文省除於北帝院差選道衆二十

一人於七月八日開置黄籙道場七𥁞夜至
十五日散齋者伏以紫氣充庭青宫誕睿動
歡聲於六合凝喜氣於九重凡在寰區皆䖍
祝賀伏惟陛下恩周中外念軫臣寮以皇太
子素切修行常思憸約懼無名之破費使衆
力之煩勞應諸司欲有齋修並令止約頒賜
内庫錢物特開仙觀壇場祈玉京金闕之眞
廣宸殿離方之福美髙典冊事邁古先臣某
獲奉絲綸將申焚祝覩惟新之寵澤垂鴻大
之宏䂓不任抃蹈之至謹録狀陳賀謹奏

諸老君殿修黄籙齋表
臣某伏奉宣旨於北帝院奉太上老君修黄
籙道場三日設齋散壇給内莊宅庫錢陸拾
貫文省除差選道衆二十一人行道禮懴須
令精潔伏惟陛下功包五帝德懋三皇凝旒
敷有道之風端扆暢無爲之化宸心宻感萬
靈響應以潜通睿想遐周四海雲隨而奉聖
故得乾坤交泰日月貞華嵗阜年康風恒雨
若神戈所指長蛇與封豕皆誅惠渥所覃䖈
魃與潜螭自屏由是仙山邃洞休瑞繼聞玉

印銅符禎祥問岀今則拯横流之難興時雨
之師將廓八溟同歸一統而猶翹心玄教讓
德皇穹於中元齋潔之期備三境香花之會
上答玄元聖力持開黃籙寳堙用臻巨福洪
休克固瑶圖睿夀臣獲隆聖奬祗奏德音唯
勵精誠以䖍焚祝不任荷載之至
宣示解泰邊垂謝恩表
臣某伏奉聖旨宣示東北靣軍前所奏得鳯
翔出歸官徤王彦劉等分析賊中事冝并有
謡言泰邊垂曲子待來年者臣某言伏以天

道玄微潜司兆联神功幽晦實主福祥必憑
謡詠之言以告休禎之㫖昔呉時青童謡於
廣陌尋驗呉亡陳時異烏下於髙臺果彰陳
滅五星飛落爲虞舜受國之期一馬化龍乃
元帝興王之應斯皆發於天意感契人心詳
考嘉言尤歸聖德伏惟陛下繼天誕睿應運
啓圖徇億兆之樂推撫臨海嶽承昊穹之睠
命拯救生靈國寳珍符不求自至夷賝塞賮
望日爭來而猶北境負恩孤城背義坐積薪
之上即致焚燒巢折葦之端立期虀粉果見

明神示䜟里巷傳謡竊聞所告之詞便生剋
平之義所言邊垂者乃國家散關之外即是
國之時兩之師神道言祥光陳徯后之詠成
功克敵翹足可期即當蕩定三秦統臨萬國
瑶圖寳曆地乆天長臣獲奉天慈躬聆吉語
輙陳淺見干凂宸嚴不任之至
謝宣賜天鍚觀莊表
臣某伏䝉聖慈宣賜漢州通記縣天鍚觀唐
▲則莊壹所永充常住者伏惟陛下繼天受
命應運垂裳鴻圖豫定於上清寳冊遽呈於

厚地鼎新觀宇允答休禎三殿之像貌崇嚴
終嵗之香花精潔今則特頒睿澤廣錫莊田
輟彼膏腴永爲常住皇慈逈降玄教增榮自
兹日給齋羞免有旁求之闕晨香暮燭益專
焚祝之心祈聖夀之延洪保宏基之隆永臣
某叨榮聖奬躬荷殊恩不任之至
謝恩令僧行眞修丈人觀表
臣某伏覩惠進大師僧行眞狀奏奉聖旨修
青城山丈人眞君殿功畢者伏惟陛下恩無
萬方仁深二教祗園蓬島咸均崇飾之慈鹿

苑鼈宫俱被興修之賜爰於仙宇特命髙僧
載申剞劂之功克就莊嚴之勝俄成䆳殿永
鎭福庭期五山十洞之靈増彌劫齊天之壽
臣獲居玄教躬荷皇慈不任之至
宣爲皇子修生日道場散齋表
臣某伏以九天集貺三景凝祥動樞殿以飛
光降春宫而誕秀華夷増抃億兆同歡皇帝
廣捨緍錢精崇齋福必冀上清照鑒隆萬壽
於聖躬至道貽休介千祥於儲后克昌大寳
永統九圍臣某等獲勵焚修榮頒儭鍚不任

惶懼之至
謝允上尊號表
臣某伏奉恩制俞允宰臣等所上尊號者丹
懇上陳皇明下瞩自天有命率土同歡中謝
伏惟皇帝陛下玄鳥誕商赤符興漢救焚拯
溺神資命世之才日角月玄天啓乗時之瑞
懋宏勲而崇睿德功蓋前朝緫暦數而廓洪
墓祗膺寳運由是三靈攺卜萬國攸歸鄙成
湯周武之君陳師用鉞笑創魏開隋之主侮
寡淩孤振衣而康濟九圍凝旒而光臨太寳

承耀魄中黄之祚執招拒西白之符握金鏡
而照寰灜人神交泰撫璿璣而觀海島億兆
樂推故得御端門而嘉氣横軒登圓丘而神
兵扈仗謁清廟而玄雲四卷月瑩中宵膺鴻
名而白氣輕飛煙籠廣砌麟呈沼沚龍躍江
湍草樹舍文雲霞絢綵金符踴篆玉璽流光
雖讓德於上玄己盈編於太史又若天涯地
表右塞南荒列竒貨於明庭貢神駒於天厩
寳香來於絶域美玉薦於殊封漢孝武之四
隅請頒正朔唐髙宗之諸國願混車書將復

禹封更開堯土百揆時叙六樂克和信及豚
魚恩加動植矜逋巳責恤獄省刑天無入牢
之星地絶成牛之氣俘囚繫頸咸蠲鈇鉞之
威孽黨臨誅特有緍錢之錫牲牷肥腯粢盛
潔豐敢昭事於神明致仁賢乎紱冕逹誠心
於天地罄恭恪於郊禋感無不通動叶喜應
不樹奢靡不御纎華無沉湎之遊無𢜃懘之
惑不尚馳騁靡徇畋漁静必肅嚴舉惟典禮
豐財和衆禁暴安人大閱以正武威大蒐以
示軍實貔貅百萬皆蒙輪抜拒之豪騋牝千

群盡驥子龍孫之駿延奬忠孝博採器能片
善無遺微功必録專經雉子激之以髙科靖
節幽人縻之以好爵賞勤敦本務穡勸農嵗
多栖畆之糧時豐廪寳野有如雲之稼國富
家肥四隅無𤇺燧之勞百里有謌謡之樂星
芒武將功髙而武列洸洸嶽秀儒臣業贍而
儒風穆穆雖仲謀之興江表玄德之有坤維
較美籌功曾何彷彿今則關河克静䩵柝無
諠鄰封之王帛交馳近境之干戈載戢人歡
富壽政洽雍熈文武誠臣願増徽懿中外瀝

懇華裔同辭果迴日月之光俯降允俞之詔
戴圓履矩率土普天觀盛禮而有期仰髙穹
而増抃臣與道衆等不任踊躍歡呼激切之
至
代人請歸姓表
臣聞磐石之宗義非他族維城之重實自本
枝將垂乆大之䂓合定親踈之分臣自乗文
律識昩武經獲履戎行早塵天渥提戈擊劒
惟傾報主之心北伐南征毎誓勤王之節伏
自皇帝陛下駕驅豪傑掃蕩寰瀛念其纎芥

之勞假以殊常之澤賜爲骨肉列在宗枋但
勵捐軀冀酬睿造今屬以乾坤改卜天地降
休土德潜移金行啓運徇華夷之推戴副億
兆之歸依端居而神器自來遥同舜禪恭巳
而龍圖肇創不假周征緱山之寳祚天長淮
水之瑶源地乆巍峩帝緒須承綿瓞之宗浩
蕩皇基難雜蓬門之子循襟省巳榮極増憂
輙披昧死之誠甘寘逆鱗之罪期分貴賤永
叙仙凡伏乞聖慈許臣却還本姓干冐宸嚴
無任待罪望恩涕泗隕越之至

賀太陽合虧不虧表
臣某伏覩司天奏今月一日丁未巳時四刻
太陽合虧於軫宿十一度至未時四刻復圓
今測驗不虧者日華騰景君德齊尊超術曆
而不虧彰睿明之通感中謝伏惟皇帝陛下
元陽誕聖二曜均明昇若木於震宫曜貞輝
於乾道體冬㬢而流愛九有咸恩比春煦以
廷慈二無並照故得大明増彩推筴難窺契
覆載之殊休越隂陽之常度祥光彌盛玄德
動天逾漢日之再中邁堯輝之合璧書之青

史實冠瑶圖臣獲奉昌期叨觀嘉貺退顧桑
榆之景倍傾葵藿之心不任歡躍之至
謝恩宣示修丈人觀殿功畢表
臣某言伏覩長平山惠進禪師行真奏伏惟
宣旨重起立丈人觀眞君大殿功畢者聖造
旁敷仙祠重創巨功克懋靈跡増榮伏惟陛
下德洽萬方惠分二教文風遐布殊庭効柔
服之誠武烈光宣異俗禀雪霜之令蓬宫柰
苑咸遂興修寰區瞻禮樂之容夷夏識玄緇
之訓功侔太古羙冠前王去冬以丈人觀置

立年深堂廡凋壞命髙僧而制度賜物力以
興隆於是運石他山伐材幽谷楩柟入用剞
劂程能俄成大壯之功克致齊天之固虚簷
瞰日廣砌横空雲拂危梁風生踈牖垣墉不
攺圖晝如新截岡阜而豁庭除闢溝源而護
階磴衝流莫及迸石難侵遥符睿聖之慈顯
此殊常之績集竒功於不朽増聖夀以無疆
臣叨列玄關夙深皇澤唯䖍焚炷上答休明
不任
宣醮丈人觀新殿安土地迴龍恩表

臣某伏奉宣旨以青城山丈人觀新殿功畢
修醮安謝者伏以陛下仁周海岳澤溥儒玄
翹屬靈山垂恩仙觀殿宇之凋摧既乆教門
之興葺無由詔命眞僧頒宣國力宏麗有疑
於化出巍峩遽比於神功鎭彼福承與天齊
永臣獲承睿漿䖍啓醮壇嚴香燭以焚修遍
眞靈而告謝霞峯雲壑如聆萬嵗之音玉曆
金符更廣千椿之夀以今月二十三日設醮
訖却逥謹詣閤門奉表起居以聞
賀獲神劒進詩表

臣某言伏覩今日趙匡業所進合州江上得
神劒一口宣示中外者伏以將啓昇平祥符
必降欲清兇孽神劒斯呈助聖明斬斷之功
表天地匡扶之力伏惟陛下功超三五威肅
寰瀛仁格幽明道均天地故得山川林谷吐
金熖於層崖風兩雷霆見霜鋒於萬里一條
秋水初觀出地之姿數尺練光宛耀倚天之
勢仍彰變化顯著神竒昔嬴帝得之於水心
果吞六合今陛下獲之於江上即統萬方刜
鍾切玉者詎可比倫斬馬断蛇者那堪儔擬

臣榮逢昌運獲覩殊祥輙貢詠謌願揚睿感
謹課頌聖德七言四韻詩一首陳進干浼宸
嚴無任之至
賀誅劉知俊表
臣某伏覩勑旨劉知俊以兇横暴常巳誅戮
訖者罪惡貫盈人神共憤允符聖断克正嚴
誅臣某誠抃誠快頓首頓首伏惟劉知俊性
惟兇狡器本凡庸有貪狼苟且之心無報德
懐恩之志傾思危迫歸我大朝顯敷雨露之
慈旋受節麾之寄委之非次待以不疑更隆

推轂之恩特付專征之任而咆哮自恣殘忍
爲懷屠害𥠖元罔遵刑憲隳大國撫柔之旨
辜聖朝吊伐之仁既負鴻慈難逃顯戮伏惟
陛下恩弘天地仁冠堯湯體至道以好生布
春和而照物夷蠻戎狄皆知慈育之深日月
星辰共鑒包荒之廣而知俊獨違聖造肆用
滛刑致遐激之未通阻四方之向化今則雷
霆震令斧鉞興誅使普天率土之人荷去惡
除兇之德克昌祚曆永福生靈臣某獲覩宸
威無任歡躍快抃之至

賀鶴鳴化枯樹再生表
臣某伏覩卭州團練使張敬周奏大邑縣鶴
嗚化玄一大師郭昭美申當化有古栢樹内
有七株枯多年今再生枝葉鬱茂異常州司
差人覆驗有實者仙山表貺嘉樹呈祥符睿
德之感通彰神功之茂育臣某誠歡誠抃頓
首頓首臣按瑞圖云帝王德及草木政致昇
平則松柏常生木有楨異伏惟陛下▲圖啓
運握紀承天修文化而服遐荒▲武威而平
九有恩周草木惠及蚳蝝窮蕃解辮以歸仁

獷俗梯山而納賮由是涵濡異𩔖感動殊倫
雪兎霜禽栖翔接影應龍神蔡表見爲常今
者玉洞雲峯靈墟古化當炎漢理平之際乃
天師修道之郷林麓森踈煙霞熻赩蒼崖蘚
織淩空之轍跡猶存翠墠莎封化鶴之壇基
尚在而巖前古柏枯朽多年霑雨露以重榮
吐黄芽而再茂喬柯裊翠宻葉凝隂彼王廙
之豫章難偕繁盛雖瀬郷之仙檜莫繼禎祥
惟七柏之興榮契卜年之遐永祥編瑞諜古
昔無倫臣獲奉昌期頻聆嘉瑞敢陳謡詠願

播寰瀛謹課頌聖德七言四韻詩一首陳進
稱賀以聞
賀西域胡僧朝見表
臣某伏以西域天竺僧到闕朝覲者天慈遐
被異域懷歸致萬里之蕃僧朝千年之聖主
華夷率化億兆同歡臣中賀伏惟陛下繼聖
統天體元立極惠周覆載仁匝寰區戎蠻夷
狄之郷皆遵聲教舜禹商周之德莫繼欽明
由是賝寳川馳梯航霧集貢無虚月史不絶
書今者天笠逺戎葱山夐俗在積雪流沙之

外比峯岑鹿島之間遥望干霄之雲遂起朝
天之意言須重譯路想經年﨑嶇不憚於窮
荒匍匐願瞻於聖日雖圖澄入夏秪辭于闐
之東羅什依秦亦自龜兹之北校其迢逓亦
驗專勤緬惟臣子之心允自聖明之感永編
國史克廣聖功臣獲奉天光不任
壽春節進元始天尊幀并功德䟽表
臣某伏以九曲澄瀾二儀交泰星渚表流虹
之應斗樞開飛電之祥瑞叶千年歡周萬國
伏惟陛下握符受命端扆承天弘至道而繼

三皇敷上德而超五帝化覃海嶽恩普華夷
辦髮氊裘常修職貢四荒八極畢贄琛珍平
六府而天降殊祥洞三泉而地呈嘉貺莫不
書彼玉篆波躍金鱗獸顯霜姿禽飄雪翅芝
英菌蠢膏露葳蕤靈仙時見於煙巖貞檜重
榮於雲谷瓊儲𡻕稔寳貨川臻無向隅不獲
之夫有比屋可封之俗故得遐方慕聖異域
歸庭鼔舞翹誠歡呼率化桑乾瀚海僧法静
則稽首朝天身毒罽賔三滿多則傾心入貢
皆贍北極共祝南山今屬日麗九芒風和八

景壽春大節誕聖昌辰輙繪眞容願崇睿福
臣某與當院道衆起今月一日開置靈寳延
壽道場七晝夜香燈蠲潔焚誦精䖍冀憑妙
道之功永祝無疆之壽前件畫像及功德䟽
一通謹輙陳進干冐宸聦無任
謝恩賜陽平山吕延昌紫衣表
臣某伏奉勑恩賜陽平山主吕延昌紫衣仍
𥙷充内殿焚修大德者恩垂霄漢榮及巖林
草木増輝煙霞動彩凡栖簮褐共感休明臣
某中謝伏惟皇帝陛下惟睿開圖握符御宇

仁覃九土咸臻禎昱之私政布八荒巳洽雍
熈之化由是群方述職重譯賔庭屬祝聖之
昌辰標壽春之大節布鴻私於二教灑皇澤
於萬區吕延昌乆處煙蘿深精藥餌方專心
於葺理敢企望於寵榮豈謂陛下念切勲臣
奬深術學以吕延昌醫方著効致彦諲危
疾蠲除逈降隆恩顯頒命服霓裳象簡難勝
天地之私暮燭朝香誓答聖明之照臣某與
道衆等不任
廣成集卷之二
