










廣成集卷之六敢六
(上都太清宫内供奉應制文章大尤賜紫杜光庭撰)
衆修北帝衙醮詞
伏以五氣玄天北宫太帝司明善惡統御死
生壽禄吉凶咸資校録臣竊恐天文宿曜有
臨照之災本命行年有刑妨之咎仰祈眞聖
特具修禳䖍罄丹誠同伸醮禮伏乞解除災
厄延益年齡落死籍於北酆上生名於南極
公私和泰眷屬安寜即仰荷帝君慈祐之恩
三㑹醮籙詞

臣獲奉正眞參受玄籙内期修錬以保身心
外冀威靈以禳災沴依科佩受早遂寳持但
慮世務所拘塵機所役齋戒之日朝謁有虧
修行之辰香燈或闕善功未立過咎易彰眞
氣靈官未垂應祐玄司天府譴賁不專三命
五行災衰未蕩旦夕憂懼冰炭在懷今以上
㑹之辰天官考校之日功過善惡巨細無遺
是敢瀝懇披心䖍誠悔過精修醮禮拜奏章
文伏惟衆聖垂慈赦其愆咎降流靈應銷解
災凶三部吏兵常加祐護動息康泰永享利

貞即仰荷法籙眞官濟護之恩
軍容安宅醮詞
伏以二象既陳三靈配位隂陽陶鑄天地權
輿巢居穴處之君澆漓未作上棟下宇之制
締構云興由是取則五行定規六紀順之則
福延善著違之則禍起災生考其主張實惟
五帝臣所居之處經始有年土木之用繼新
畚鍤之功累作竊恐上干五帝旁犯衆神又
今嵗興修當行年之位近則馮氏忽嬰疾苦
懼因犯觸所成輙按玄科䖍伸醮謝備三天

之舊格請五帝之靈符乞降正神俯流眞氣
永錫安鎭俾獲乂寧凶邪不侵内外康泰疾
厄蠲蕩眷屬咸和青宫増禄祚之文黒簡息
災蒙之數克勤修奉以答神功不任
王䖍常侍北斗醮詞
臣以凡微獲逢道化常承覆祐實荷眞慈自
頃以龍紀元年奉使支郡方傳上命遽蹈禍
機危懼之中眞靈俯祐獲全形命盡脫憂疑
而雨地未通三年隔絶臣男延龜懇伸禱祝
累告神明天鑒誠深親承應兆仰惟至聖介

此殊恩思罄丹心克伸報謝今則上元大節
啓福良期輙備醮筵上酬明貺伏冀省臨薄
禮采納菲誠答徃願於當年期降恩於此日
永當修奉以荷神庥不任
馬尚書南斗醮詞
伏聞清濁分形髙卑定位南北御死生之籍
隂陽有舒惨之殊由是南斗尊神六宫衆聖
紀功舉善克揚不死之文主籙定年唯啓長
生之本欲使物皆歸道人盡登眞副天尊廣
濟之慈遵大道好生之理而塵波易溺意馬

爭馳罪網牢籠莫有奮飛之路情關固閉曽
無開拓之門臣跡處人寰心拘俗役機權在
握須行懲勸之文刑賞是司難徇冲和之用
慮其過咎累積隂曹更屬災凶便爲厄㑹雖
繼伸祈懴上扣於天曹而未吐明誠仰陳於
南極今則考祥吉日崇設醮筵輙按眞科盡
披丹懇元元下土䖍露於瑶階昭昭上眞必
降於瓊席敢期哀宥俯念凡微釋罪除災落
北宫之隂簡錫年増禄上南斗之陽篇六宫
永紀其姓名五緯潜資其福祐乞使九玄七

祖介福朱陵五族六姻延祥紫府誓勤精奉
以答鴻慈不任
李綰常侍九曜醮詞
伏聞二氣降和乃形品物三光布象以育群
生惟兹最靈仰承明祐至於行藏善惡動息
吉凶咸繫上天以司下土臣𦍒承前福叨沐
道風事主立身得罄忠誠之節循懷省己常
持兢愼之心禄秩所霑神明是貺每増憂灼
實慮玷危而眼疾所嬰累年爲苦針藥雖至
服餌益勤未▲痊瘳倍増驚懼恐隂陽年運

遇此重災宿矅循行成其困厄曽申禱醮冀
獲安寧今又身宫之中暗虚所歷當兹乆疾
值此災期啓向無門彷徨失據伏聞眞科有
格醮酌垂文輙竭丹誠上希神鑒精修醮禮
延降尊靈伏惟九曜威神分光照納解其宿
咎和釋𡨚允銷彼災纒蠲除疾厄使紫童守
衛眼宫無痛惱之侵青帝護持肝臟有安平
之候凶衰永息禄算惟新敢忘修勵之誠以
答照臨之賜不任
馬尚書比帝醮詞

臣獲以凡微早聞道化栖心澹泊注念正眞
每展祈誠必蒙昭祐昨以公田既闢壠麥初
齊遲遲之春日載陽羃羃之油雲未布眷兹
農畆正切憂惶輙扣玄關果垂鴻澤爐香散
處便呈潤石之容禁水噀時巳變如膏之雨
遂使西成有望東作無愆可俟京坻以豐川
蜀上聖之延祥既厚下臣之報德何階䖍拂
翠壇式陳單菲蘋蘩藴藻誠非仰薦之儀繒
燭香花敢備上酬之禮伏惟采納永錫嘉祥
謝過祈恩不敢繁啓不任

又馬尚書南斗醮詞
伏聞大聖無私隨機赴感至眞下濟應念降
靈變通不間於塵凡救度豈遺於微眇臣自
惟幽陋竊慕玄虚洗心依冥漠之都潜希懴
罪稽首仰鴻蒙之境冀滌前非上祈拯拔於
七玄次乞和寧於四境纔披素欵遽降鴻慈
爰俾神交授其嘉夢魂清氣爽全殊化蝶之
時捫腹安懷有𩔖得鮫之夕固可表豐嵗之
兆知災息之微緬惟神功申兹景貺兢榮先
次感激難勝思答靈恩重修醮禮鴛燈吐熖

參差玉斗之光龍霧飄香散漫瑶池之色全
祛萬慮共運一心伏惟丹府上眞六宫髙聖
俯迴鶴轡暫降霓旂采納寸誠哀憐末俗拂
長生之金札開大宥之洪休賜其延永之年
増以自新之禄主務則三農告稔訓戎則七
德申威罪咎蠲銷公私昭暢存亡介福眷屬
延生北元除録過之書九府錫増年之籍況
復五緯循行或逢臨照三元繫命時有屯亨
遇災生福盡之期當減禄奪年之數常情罔
測揣分懷憂非仗道慈無由自濟伏聞太上

啓修禳之典天師著祈醮之科謝罪必銷祈
恩克降今以本命之日輙披正一之文䖍拜
靈章式陳微醮三宫五緯咸罄誠祈六府七
元普申懴謝伏冀衆尊昭祐大聖鑒臨赦巳
徃之過尤錫將來之福慶▲▲▲息九厄蠲
消壽紀潜延禄祚興益七玄九祖超度幽扄
五族六親均承道廕公私永泰存没康寧即
仰荷大聖罔極之恩不任
唐洞郷本命醮詞
臣宿運所鍾遭值道化佩奉眞籙獲以禀修

而功業未彰愆尤易積隂陽爽候疾疹所嬰
憂迫既深扣祈是切果蒙昭祐旋獲痊平又
於中元之辰欲陳黄籙之㑹仰告眞聖願遂
丹心今則壇席克終功德成就關盟有應風
雨無侵冥感聖慈効酬難盡敢因本命䖍備
科儀設微醮以展誠拜靈章而請福伏冀髙
尊鑒領衆聖照臨前願巳圎殊祥下及使臣
罪銷厄滅業著功充奉親既保其安寧薦逺
必霑其遷拔永堅誠礪以答眞靈不任
告修青城山丈人觀醮詞

伏以青城仙山丈人靈觀開九室而數洞觀
群嶽以稱尊自軒后錫封漢皇望秩玄宗構
宇先帝増崇仙室益嚴清壇彌肅近則良宰
興葺靈宫鼎新而正寢之西猶虚隙地䆳牖
之北或賭餘基玄元之像設未陳帝子之遺
蹤宛在輙欲興修祖殿經始齋房永資焚謁
之儀克壯清虚之境將施畚鍤慮犯龍神敢
備醮筵䖍伸昭告伏惟允兹丹懇降以玄休
使功用必成上下無撓工徒安泰福善攸新
不任

嚴常侍丈人山九曜醮詞
伏聞天地分靈三官定死生之格隂陽懸象
九曜垂照燭之功南宫開延夀之符北府顯
繩違之簡星𨇠嶽瀆考校無私凡在人寰咸
由統御臣自惟微薄獲奉玄慈而履行之間
恐▲隂騭運心之際未合神明因遇災凶復
兼愆咎遽成厄㑹莫遂懴祈今年中宮則天
符所臨身位乃土星對照大運猶居於劫殺
飛旗又寄於行年三命五行恐逢刑剋列星
九曜更慮照臨所以轗軻未寜災危頻作非

憑至聖無路扣祈是敢䖍罄丹誠克申大醮
伏惟衆聖俯降福祥銷災咎於將來釋過尤
於既徃六曹司命増福算於丹天七紀尊神
介休祥於玄極公私清泰眷屬安康即永荷
衆聖祐護之恩不任
青城令莫庭乂爲副使修本命周天
醮詞
伏聞道化宣行玄功䨱載隂陽不測亭育無
私由是五帝三皇御六儀而統物天官水府
司八㑹以持綱南宫明録善之科北極緫繩

非之品吉凶罪福咸繫靈曹竊惟全蜀奥區
華陽㑹府隄封八國柔服諸蕃玉悵既崇金
臺實峻外清殊俗威懐則文武兼資内握雄
兵申令則賞刑俱用臣切以張某乆持重柄
獨運赤心上禀聖謀仰遵廟畧或指蹤貔武
清蕩邊陲或恢復城池削平疆土或誅鋤姦
猾摧挫兇豪或督課賦輿經營軍食以兹多
事詎可禁刑深虞斬決之間重輕有失因成
譴咎曽未懴祈又恐三命五行或逢衰厄明
星暗曜或值照臨神道至幽常情靡逹非聞

至聖難滌深瑕是敢依詣靈山修崇大醮遍
天地隂陽之府周星辰日月之宫瀝懇披心
祈恩悔過伏願靈光逈鑒除巳徃之愆違惠
澤下臨息將來之災否允垂嘉祐永介福祥
延夀紀於丹篇落罪名於黒籍以康川境永
保群生不任
莫庭乂爲川主修周天醮詞
伏聞元聖開光髙尊俯化澤周品彚慈覆萬
天懸罪福之明科標死生之大法上惟邦國
下及人臣同歸統御之門咸宗沮勸之訓古

今不紊纎芥無遺臣伏念佐聖立功非賢不
濟扶危拯難非德靡先節度使王某義貫神
明忠衞社稷耀武畧而先朝返正鼓仁化而
今聖理平用是茂勛錫兹巨鎭其間或剋收
宫禁誅蕩妖兇秦甸行師褒川振旅廓清庸
蜀底定天彭外静邊方下戢姦暴蓋不得巳
未能去兵至乃宣天子之威用將軍之鉞無
非仗順必在爲時尚慮故殺誤傷因成釁咎
天曹地簡或紀愆違又恐宿曜所臨行年有
厄曆運衰否分野災凶須備懴陳以期昭洗

臣叨居寮屬輙按經圖仰罄丹誠恭申大醮
潔禮頌於仙嶽奉榛糈於靈壇上扣虚無極
諸天而禱祝旁周海宇俯九地以䖍祈冀達
精思曲流眞祐願北宫赦罪南極延生五行
之否塞清銷三命之災衰弭絶壽將川廣禄
與山崇榖稼豐穣蒸𥠖輯恱常扶聖日永福
群生上願國祚遐長聖朝寜泰戈鋋自息文
軌大同三光順度於上玄萬類繁昌於下土
幽明異趣水陸殊階咸沐眞慈共臻鴻澤不
任

莫庭乂周天醮詞
伏以天地萬神隂陽具職敷舒道化拯育群
生北極西官秉刑章而定罪南𨇠東府播含
養以宣功粤自帝王洎諸臣庶咸歸宰執以
判吉凶臣夙荷福因叨塵官籍蹈艱危之路
當戈甲之秋一從戎旃再居名邑而疆陲遐
邈征稅繁豐寛柔則徴督無功剛峻則疲羸
有怨類驅鷄而豈易顧馴雉以殊難況未洽
和平猶資刑賞雖絶私自勵惟理是從尚慮
重輕或乖中道深憂故誤遂結瑕疵又恐辰

耀所臨行年所歷因其厄滯以構災衰境麗
仙山雲藏眞觀洞包雷雨地集龍神仰靈都
於罔象之中願披丹懇瞻玉相於煙霞之表
必降玄慈是用按靈寳舊科設周天大醮普
九圍之宫府遍十極之威神拜手歸依傾心
祈懴洪纎罪目今昔愆違未兆之災將來之
咎並期蠲赦曲賜消禳衆厄清夷宿𡨚和釋
更増微禄俾遂遐年九祖超昇三塗開泰臣
一家骨肉兩地親縁早獲團圎俱賜貞吉頃
因修造慮有侵傷冀獲安寧共貽祥祉當境

靈廟川澤職司俯祐生靈旁祛氛沴邑無水
旱俗富倉箱其有冥漠無依漂零魂爽霑兹
福利亦契逍遥不任
莫庭乂青城山本命醮詞
伏聞三光表瑞九曜凝輝配金木以司方四
時攸叙定隂陽而立象萬彚生成主宰幽明
統臨罪福臣自惟凡陋獲奉眞靈懼履行之
間易成愆咎修持之道未契神明況職務所
司重輕咸繫恐乖彛法更積過尤唯夙夜在
公敢忘䖍恪而吉凶難測倍切兢憂兼以宿

曜所臨輙罄懴祈之懇爰因本命㳟備醮筵
備香火以貢誠列星燈而展禮所冀希夷至
聖俯鑒丹心九曜上尊曲流玄貺釋罪尤於
既徃解厄運於將來𡨚債銷平凶衰除蕩更
増壽福永介祉祥眷屬乂安公私和泰不任
丈人觀畫功德畢告眞醮詞
伏以青城仙山丈人靈觀乆無營葺近再修
崇既畢巨功爰徴繪事輙於廣殿圖肖眞儀
鶴貌雲容疑謁潜虚之府瓊姿淑態似來澄
碧之宫莞爾可瞻肅然如在必冀降靈威於

水德流福澤於人寰克展醮祈仰希鑒祐無
任
畫五嶽諸神醮詞
伏爲丈人觀乆爲荒毀近畢修營土木之後
既興粉繪之功是設爰於閟殿圖貌靈儀翠
雲丹錦之袍玄璧黄琮之器星景日精之品
五華七稱之殊二驂六馬之車雲翼霞軿之
輦儲副二職佐命八山嶽君水帝之儀溪女
河侯之列山林孟長沼沚靈司帝王咸秩之
曹典䇿所封之位或傍司海裔東距方諸或

别領洞天西鄰崐嶠莫不振楊雷電嘯㘁蛟
鯨按察幽明掌録川澤賛太上正眞之理宣
帝王亭育之恩歆彼六氣成乎大化比秋冬
春夏遵時令以無虧風雨雪霜均歳功而不
爽俱奉軒轅之命皆持宰執之權與嶽瀆衆
靈供上司之職則希夷眞君居丈尊之重當
臨御之嚴頒序朝宗所宜森列今則揮毫匠
手彩布循垣燦若星陳矗如雲擁由是宏𥚑
襃䄂玉劔珠旒火佩含星瑶珪歛月或瓊顔
蒨䄂若辭姑射之峯異狀竒姿似照潯陽之

浦丹青式備絢煥如生固當契彼神明藂兹
福祉上扶邦國傍祐黎元調十雨五風以登
稼穡普九州六合以致雍熈洪圖齊日月乾
坤玄化匝蚳蝝動植䖍修醮酌㳟罄祝祈佇
降威靈允孚禎貺謹詞


廣成集卷之六













