










廣成集卷之五敢五
(上都太清宫内供奉應制文章大德賜紫杜光庭撰)
上元玉局化衆修黄籙齋詞
伏聞道出虚無之表職在生成德超仁義之
先功包慈育化綿億劫教普群方由是三呈
以道御乾坤五帝以德承天地人臻福壽俗
致雍熈雖金木運遷歩驟時革理家康國惟
道爲先行之則四海晏清代還淳樸違之則
中原版蕩物變澆漓我國家師太古之風紹
玄元之訓懷道抱德祖舜述堯故能縱神武

以滌埃氛中興鳯曆光聖文而安社稷克固
鴻圖臣等夙荷道慈獲逢昭運微功未著寵
澤已深思䖍齋潔之誠仰報君親之德今屬
天官統序木帝司方當上元校戎之期是下
土精修之節共賫法信同詣靈壇備玉籩金
豆之儀陳十極四華之禮蓮釭散熖續陽景
以燭幽關蘭炷飄煙御星𨇠而逹卑懇必冀
衆眞迂駕萬聖迴軒俯鑒群心洪流巨福上
扶宸極安帝業以天長仰奉廟謀鎭坤維而
地乆邊烽不警氣序式和榖稼滋豐生靈舒

泰寰瀛輯睦車軌混同妖沴不興禎祥荐委
臣等存亡介福七祖生天族屬沾榮三災弭
息或前生今世罪網未祛或徃債宿𡨚過尤
未解或刑章有失或宰割不明或故殺誤傷
因成報對或運心履行有犯神明或土木奢
華服用繁侈三官紀過五帝司非憑此懴祈
皆希洗蕩賜臣等壽齡延永禄祚遐長災厄
蠲消𡨚讎和釋其有同心事主戮力勤王風
露先驚古今俄隔緬惟夜府願享福縁爰伸
濟拔之因俱遂超昇之路其次蒸嘗曠絶㝠

漠無依亦俾徃生勿爲淪滯龍神正祑五廟
靈司乗黄籙之殊恩沐玄都之景貺肅清風
景安鎭方隅疫毒無侵干戈不作蛸翹異品
動植殊形六趣四生三途五苦九龍符命三
寳威光普沐神功並登眞道
白可球明眞齋讃老君詞
伏聞道本至無化分妙有功包覆燾恩普幽
明家國禀之以安寧存亡得之以開濟神威
靈澤妙用無窮臣以玉局洞天神仙奥府將
申瞻敬式表宸儀遂爲玄祖幽扃塑造眞像

睟容端穆侍衞駢羅疑珠宫下降之初若玉
座浮空之際巨功既就妙相益嚴日角月玄
煥矣群生之主緑眉皓髮巍乎萬聖之尊永
福一方以鎭靈化是用䖍修表讃載展誠祈
披玉匱之科備明眞之典轉經行道然燈炷
香瀝懇上玄冥心下土伏冀傾光三境廽駕
九清憫鑒塵微降流禎貺潜扶寳祚宻祐聖
朝契自然清浄之風臻太古無爲之理次願
坤維肅穆川境晏安符瑞有聞炎凶不作臣
九玄幽爽七祖魂神出長夜之庭昇洞陽之

舘毀絶地籙超翥天衢洎乎有識含生三徒
六趣俱霑景福各遂生成臣積罪銷平宿瑕
除蕩災纒霧廓道化風行得罔象之玄珠入
希夷之祕籙誓精修奉以答玄恩
温江縣招賢觀衆齋詞
伏聞妙道融眞髙出混元之表天尊立教光
敷浩劫之先歷代化人隨機濟物大惟邦國
普及幽明俱頼神功咸承景貺臣等叨逢聖
運夙禀眞詮欽玄元道德之宗覩烈祖神仙
之躅尚拘世網未脫樊籠分地用天恭守玄

儒之訓節財約巳敢忘覆載之私今屬至聖
垂衣元勲撫俗五兵罷警百糓荐登野洽謳
謌人歸富壽當九井降生之月是三台誕瑞
之期將報洪恩莫先黄籙是敢博求衆力同
備信儀嚴飾仙蹤遵依秘格披心十極歸命
諸天然燈炷香馳誠達懇伏冀三尊駐景下
察丹襟萬聖廽軒傍流玄澤上扶社稷配天
地以安禎仰賛聖躬同日月而輝煥台星福
曜常鎭坤維將畧廟謀永宣井邑一方昭泰
四境乂安疫毒無侵戈鋋不作臣等九玄七

祖超度泉扃五族六親允蒙禎祐銷平罪咎
和釋災凶農蠶克保於豐穰幽苦咸期於扶
濟龍神鎭守風雨均調道化周行靈威廣被
茫茫九土擾擾四生承黄壇普懴之縁因太
上九龍之命俱昇道果普陟仙階飄浮花祭
之魂霜露霑零之魄勿爲疵癘各遂徃生道
力所覃永叶元吉
犀浦劉殷費順黄籙齋詞
伏以清淨之宗䚽重玄而設教生成之本資
妙用以宣功家國禀之而允昌古今運之而

不竭粤惟道化首出帝先今屬睿聖御天元
台分閫敷弘道德字育蒸𥠖法伊堯嬀舜之
仁邁后稷臯陶之德萬方有泰四境無虞共
感殊恩何階上答是用率勉寮屬考按經科
嚴飾壇場備申齋潔精香燈而達懇奉信幣
以表誠注念九清馳心三境伏冀玄光下燭
至聖冥通俯鑒群情滂流巨澤上扶帝業光
讃聖朝比三辰以並明嫓兩儀而等固鯤池
鳯穴之野聲教遐傳桑津蒙谷之郷車書混
一保寧藩部匡佑元戎天禄永増壽涯彌廣

臣九𡨋玄祖超苦趂於幽關五族周親享善
縁於道域封隅之内三農有積於倉箱政化
之中群瑞日編於簡冊干戈静息疵癘無侵
其有滯骨飄魂乆悲風露傷墳敗廟常苦凋
荒乗此勝因咸臻妙樂龍神安鎭士庶昭甦
蠢動有生同昇福界
飛龍使唐裔爲皇太子降誕修齋詞
臣聞惟道爲大運玄功而生育乾坤惟帝爲
尊握洪樞而主張造化廣司萬國遐統群生
承景命於三清定宏基於九土由是瑶圖積

瑞銀漢騰華載誕元良恢弘大業今屬祥虹
泛綵寳電飛光當重離啓耀之期是率土䖍
誠之節敢披雲笈㳟詣仙壇備靈寳之道塲
儼長生之勝㑹鯨鍾鳯磬飄逸響於九天鶴
熖龍煙達精誠於三境伏冀皇圖隆永均雨
露以無窮聖壽髙崇與八溟而比大六宫内
職恊讃宸居萬彚群方昭宣睿德皇太子龍
文鳯質嶽固松貞超漢盈周賢扶一統大同
均化旁及黔𥠖共宗有道之期並洽無爲之
運臣某不任禱祝䖍祈歸命之至

興州王承休特進爲母修黄籙齋詞
臣聞上聖垂科天眞設教神功救物無遺動
㨁之中惠力宣恩普及昇沉之内粤自玄古
逮于兹辰荷澤蒙慈莫知紀極由是酆山北
部潜祛邪沴之塵斗極南昌廣布生成之煦
必資䖍潔方獲感通臣猥以凡微叨榮道廕
遭逢睿奬踐歷官裳入侍天階髙陟九霄之
上出持符竹寵臨千里之中或齊肅師徒須
行刑憲輯寧封部須舉威章慮乖折𠂻之宜
自掇過尤之目以兹兢灼常寘肺懐今則臣

母竇氏本命甲子某月日生災運所纒遂嬰
疾苦雖勤服餌未獲痊平恐是徃債宿𡨚尚
爲注訟前生今世旋結罪名或星曜所臨或
年辰所歷凶災凌撓命禄衰微暁夕憂惶罔
知救護況臣主持王事迢逓道途不得躬奉
庭闈親調藥膳心馳萬壑目斷千山惟憑大
道之慈冀集感通之効是用歸依靈觀稽首
華壇修黄籙道場告玄眞上聖願迴聖鑒俯
介福祥賜臣母氏易短促之齡益遐長之祚
蠲消厄㑹蕩滌災衰使六氣均調百關康愈

咎瑕除解𡨚債和平克瞻日月之華别降生
成之福三途幽夜六趣殊倫同享勝因共臻
善貺九玄開度五族安寧微臣常奉二親得
勵旨甘之願榮朝聖主永勤忠赤之誠惟誓
丹襟上副玄祐不任瀝懇望恩䖍祈之至謹
詞
胡常侍修黄籙齋詞
臣聞妙本希微至眞虚寂運神功而化育陶
品物以生成應感無私周流靡倦所以九玄
三古咸宣燾載之慈天上人間共沐涵濡之

澤金科玉律雲篆瑶章先萬法以垂文具九
流而拯世大哉至教無得而稱臣夙荷道恩
欣逢景運優游玄造沐浴皇風逸豫順於天
和俯仰榮於大化早叅秘籙常勵明誠燧燭
焚香每肅䖍於暁夕瓊儀寳韞敢有怠於敬
㳟族屬周親常臻廕護是用精修黄籙上奉
玄休案十華三境之儀備羽磬霜鍾之禮歸
心萬聖稽首諸天伏惟俯鑒丹襟曲垂玄造
憫兹誠欵錫以休祥賜臣九祖七玄生天證
道六親五族受福霑榮存亡均康濟之仁動

靜獲安貞之賜災凶殄息𡨚債和平罪咎蠲
銷禄筭延益普天含識率土懷生俱承道德
之縁永樂雍熈之化不任歸命䖍祈之至謹
詞
李玄儆爲亡女修齋詞
臣粤自塵微早依眞教叨深玄渥夙荷靈休
迫以俗機縈纒世網乆拘職宦罔遂初心思
羽褐以未期欲奮飛而徒切依棲修敬敢怠
私誠而過咎所鍾女子殞逝光隂遄徃傷痛
難勝但女子初笄之年歸于儀氏夫殁之後

誓志道門巳造製法衣繕寫經籙永期頂冠
佩服䖍奉修持值臣以王事征行未果前願
俄嬰疾恙奄此淪亡抱幽懇而莫申念冥關
而増恨伏惟三尊慈憫衆聖哀憐曲迴鑒祐
之恩特降遷昇之澤俾其魂魄得契歸依積
生之𡨚債銷平在世之罪瑕蠲釋抜度幽泉
之苦獲居善爽之中道力玄功常加祐護其
亡女所修寫法籙道衣等謹於道場前焚焼
上奏伏惟至聖鑒照愚𠂻勑其魂神開度領
受臣不任瀝懇䖍祈哀痛迫切之至謹詞

天冊廵官何文濟爲東院生日齋詞
臣聞天地分靈君臣定位必資輔賛用𦤺昇
平猶風虎以相須若雲龍而感契由是吹塵
入夢諭鼎膺求審像生賢熊氏卜臯䕫之旦
堯曆元凱虞朝齊軒后之風莫不輝灼帝圖
光昭史筆以康億兆以福寰區今屬嵗紀壬
辰日乗庚午朔居天候月合水衡凝南斗之
禎休集東陵之瑞彩景風入律星火開祥誕
昴降嵩允當令序叨備青襟之列輙祈玄聖
之恩䖍詣華壇願崇鴻福蘭釭夜燭擅穗朝

飛仰陳三奏之儀必達九天之鑒伏冀青凾
紫筆延生題東極之書絳簡朱編得道署南
昌之籍壽同山峻禄並海深樂境増澄萊衣
顯德鷹序繼三台之羙鯉庭超七葉之雄陶
冶九圍匡扶元聖政歸一統俗洽大同普覃
夷夏之方永鎭雍熈之化臣某受恩隆異省
巳虚孱惟叩靈眞曽明感激不任瀝懇䖍心
歸命之至謹詞
宣勝軍使王讜爲亡男昭胤明眞齋詞
伏聞大化無方神功廣被洞幽明而赴感普

生死以垂恩拯度無遺古今蒙澤臣頃者專
征北陸統領師徒横黒弰以臨戎誓傾臣節
奮琱戈而効命志洗國儲山川有登渉之遥
粮饋有輓輸之重惟期辦集正切憂兢又一
軍之人苦於▲疫死傷枕藉相望道途兼小
男昭胤疾恙所嬰性命懸迫發丹誠而啓願
冀玄聖之鑒臨尋遂迴戈免貽曠闕再朝丹
陛祗奉皇慈恭荷道恩敢申昭謝是用按洞
玄品格披靈寳典儀考九幽長夜之科遵玉
匱明眞之式精修齋直上答靈慈伏冀三界

照臨諸天憫護賜九玄七祖超苦趣於幽關
眷屬親縁享福祥於昭代臣積生釁咎徃世
𡨚讎及主務巳來公私負犯或賞刑不當或
裁斷失宜俗有怨嗟過書隂隲致使動貽障
塞莫值亨通晝夜循懷常増憂愓因今齋謝
並乞懴除亡男昭胤未及壯年飄魂異境憫
其淪謝悲痛尤深或有邪沴侵傷或是幽靈
拘制䖍祈道力俾遂生神度南丹流火之庭
昇上境洞陽之府參玄證品悟道登眞罪咎
蠲除𡨚債和釋臣等災纒超解厄運清消禄

秩壽涯更期延益惟勤誠節永酬聖主之恩
克勵焚修仰副眞靈之祐
王承郾爲亡考修明眞齋詞
伏聞至道開圖三尊垂教惠覃幽顯澤浹死
生遊觀入門播弘慈而濟苦憫傷幽夜廻法
炬以流光南宫闢錬化之庭丹簡啓超昇之
籍上智童子願開罪福之由飛天神人請示
懴陳之品敷明眞奥典拔度幽關披玉匱靈
科解銷考對玄清昏翳灑潤焦勞拯抜窮魂
咸爲善爽終天載劫俱沐玄慈臣先考運偶

道風常叅寳籙身逢聖日累踐官榮處世網
之中寧無過悮履塵寰之内必有愆違況職
主庖羞須行宰戮旋司戎伍每舉刑章出領
郡符入居近宻或抑強撫弱或三令五申既
爽重輕即爲釁咎又自郷關隔越兵火亂離
故里墳塋或有侵毀塜訟延注逮及子孫兼
割貨所居移易門巷土木修造有觸明神以
此憂惶皆祈懴謝是敢遵靈寳科格修明眞
道場精潔香燈豐嚴信幣披心露懇悔過希
恩伏惟

太上三尊十方衆聖神光下燭惠渥滂流赦
先考累世已來深殃積罪削名地簡濯質天
衢故傷誤殺之愆徃債前𡨚之目後嗣考延
之咎先人怨責之瑕並賜原除内外清浄即
乞錬神丹霍列籍青華不經於岱嶽鄷山克
證於福堂天路上願九玄開度七祖超昇墳
墓安寧幽冥潜静三途六趣共洽勝功内族
外親俱臻景祐刳心扙血拜手祈天不任號
殞激切涕咽之至謹詞
皇太子宴諸將祈晴感應靈寳齋詞

蓋聞至道應機有同響答明神赴感無異影
隨緬惟幽賛之私每荷垂休之力六月二十
二日皇太子之㑹諸將已上卜吉辰方當暑
雨之時遂有晴明之禱果蒙靈貺叶此誠祈
不移頃刻之間驟止滂沱之勢群山暁碧天
髙而屏翳收雲六合風清日迫而羲和弄轡
讌筵克備中外同歡今則旋整車徒爰申弔
伐千軍雷動山川絶泥潦之虞萬馬星馳戈
甲曜晶熒之色佇平兇梗大拯𥠖元思答眞
官式陳齋薦蓮燈夜簇蘭穗朝飛儀禮精嚴

香花紛郁必達清都之聖更崇紫府之勲仰
叩玄功以昌鴻業不任䖍祝之至謹詞
皇帝爲老君修黄籙齋詞
蓋聞混漠之先希夷之表厥惟至聖光宅九
清敷澹然冲寂之宗行不宰無爲之教上自
三古旁逮萬區欽若眞風賛孚成化粤自經
綸之始洎膺推戴以來常慊明誠每申瞻奉
而光靈累洽禎貺繼臻仙居賜受命之符顯
隆基業宣室發祝祈之念必至感通由是風
雨常均氛邪不起四封無警百榖常登祇荷

恩休寔思昭謝爰因令序特啓齋壇三日精
嚴六時蠲潔冀憑關奏上答玄功今則方命
師徒將平兇醜猶資道力俾殄枭巢借豐隆
列缺之威掃鑿齒貪狼之族更垂熹祐永泰
寰瀛不任祝望之至謹詞
蜀州孟駙馬就衙設銷災遷拔黄籙
道場詞
臣聞至道深微玄功廣大包萬天而布化周
品彚以流恩故能下拯冥關廣寜邦國鎭安
土地和喻神明皆遵宰制之歡盡恱慈悲之

力古今共禀幽顯無遺臣夙奉玄休早承皇
澤未展㳙埃之効驟叨符竹之榮況累掌重
難兼司刑憲詳評獄訟慮乖仁恕之䂓主領
兵師實寡訓齊之要動貽過咎常切兢憂自
臨莅郡城每懷兢愼遽鍾殃罰敢望生全禮
制所拘殞絶無所偷延視息又降渥恩泣血
籲天煢煢何訴竊聞玄元設教紫陽有遷拔
之儀正一垂科黄籙有懴祈之路是敢肅嚴
公署崇設齋壇拜表九清騰詞三界伏冀三
尊衆聖弘憫濟之慈夜府泉扄遂超昇之路

賜鄖國夫人某氏魂神安泰福善資薰積過
深瑕皆從蕩滌不拘地府徑上天堂七祖九
玄前亡徃逝俱昇道力齊㑹福庭又宅宇之
中累經修攺恐因觸動未獲安寧願憑齋謝
之縁旁解犯違之過龍神復位土地安和居
止利宜凶災銷殄城隍社廟里域眞官宻享
神功永居福地上願帝圖隆固聖壽延洪太
子諸王擁宏休而奉國后妃嬪主承景貺以
匡朝中外寮臣六軍萬姓同歡昌運克遂安
貞𡻕有豐登俗無疵癘率土之内一統萬方

並臻仁壽之郷咸奉昇平之化不任歸命披
心䖍誠懇願之至
卭州剌史張太博敬周爲鶴鳴化枯
栢再生修金籙齋
伏聞至道玄通神功廣運裁成天地敷讃帝
王羲軒融燧之君堯舜禹湯之主莫不師資
冲漠啓迪雍熈致祚曆之厖洪俾聲明之振
赫或乗飊滄海或證品紫庭光燭九遐壽均
三景伏惟大蜀皇帝乗樞御運握斗故元執
大象而撫華夷駕六龍而綏億兆德逾堯禹

聖越羲融穹廬窮髪之君奉賝向化靡漢渥
涯之虜重譯來賔澤浸山川仁覃草木靈禽
棲於内苑嘉獸宅於上林三秀呈祥十朋表
異而猶勞謙恭已讓德於天符將溢簡編益
深於撝挹今則神仙幽賛靈化垂休渥澤潤
洽於朽根枝榦再榮於枯栢風來翠壁重飄
逺近之香月過華壇復覩扶踈之影其爲嘉
瑞實冠古先有以見天枝帝葉之繁昌聖壽
寳圖之永逺雖禾生清廟蓂吐彤庭徒羙前
聞難偕聖感臣榮逢昌運叨領郡符屬邑之

中覩兹上瑞藻繪朝陳於龍闕絲綸夕降於
鳯牋旋錫御詞嚴申醮祝褒稱顯煥榮耀優
隆量恩而溟海未深荷聖而乾坤難報敢因
皇帝本命之日修金籙道場翹罄丹襟仰祈
玄貺伏冀諸天降鑒萬聖昭臨流巨福於社
稷尊靈増景祐於宗祧先聖二儀並固萬國
同文皇帝壽等岷峨明齊日月普頒正朔一
統寰瀛皇后受福紫宸増齡丹籙皇太子永
扶皇極養德青宫公主嬪妃榮匡聖日諸王
百辟欽賛皇基九土又康五兵韜戢煙塵殄

息稼穡豐登動植飛沉三途六趣俱承惠渥
咸詣福庭臣誓傾忠孝之規上答聖明之澤


廣成集卷之五
















