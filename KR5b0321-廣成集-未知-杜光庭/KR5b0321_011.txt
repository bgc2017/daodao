










廣成集卷之十一敢十一
　　(上都太清官内供奉應制文章大德賜/紫社光庭撰)
　　　程德柔醮水府修堰詞
伏聞大道垂功裁成品物眞靈設位主宰群
生至於水府明神山林正職各司罪福以庇
烝𥠖當縣地控上游素名劇邑賦輿重大耕
稼兹繁堤堰所防安危是繫某所修堰分當
彼濬流自汎溢以來累有摧壞雖俾夜作晝
竭力焦心旋有葺完尋聞傾䧟豈水脉所注
不可備防豈龍神所爲未容障塞憂惶迫切

無所告祈且食乃民天人爲邦本或虧秋稔
必致年凶況天府膏腴勢連下瀬少城戸口
旁接通波若爲侵軼之災必有泥沙之變救
兹墊溺須仗玄威伏惟大道開恩明神流鑒
愍其農畆念彼生靈迴不測之神功借無私
之聖力特垂濟護俾獲安全使黍稷永豐京
坻有望息襄陵懷山之禍叶年豊俗富之期
蘋藻効誠敢負靈貺不任
　　　川主醮五符石文詞
三寳開光五文孕化凝水火木金之氣成雲

霞龍鳯之書保制乾坤鎭寧天地洎乎降傳
下土濟護群生夏禹得之以成功仲尼奉之
而興詠有家有國罔不遵修所以伏御神祇
鎭安川嶽禳除氛沴清肅宫城至於居宅之
興亦在鎭禳之例臣頃於所部特創新居既
畢巨功爰申大醮按河圖品格依靈寳文儀
篆刻眞符清修香火所冀解銷犯觸安集正
神召彼靈官永垂擁衞伏惟玄元鑒祐衆聖
流慈勑勒職司錫其禎貺居止寜泰眷屬康
安分近天皇大火之郷況屬身宫或鄰對照

捫心震惕循巳驚虞是用瞻本命福山仰列
仙靈化歷三元而禱祝遍九曜以䖍祈伏冀
洞府神眞披香奉御玄天尊聖垂澤降臨賜
臣以景貺禎符解臣以災期厄會克承祐護
允洽康寜上願皇業天齊聖圖嶽鎭伊川洛
汭運叶中興八水三山俗諧昭泰戢鋒鋋於
九野共文▲於萬方臣得勵忠貞永扶英睿
不任
　　　蜀王爲月虧身官於玉局化醮詞
伏聞大道縱靈元和肇化燭三光而上列運

六氣於中天播裁成字育之功物無不遂持
寒暑暄凉之柄政無不均所以五星秉大帝
之符司明罪福十神行太一之令統御吉凶
律曆難欺古今所禀臣遭逢聖運塵忝殊榮
山河控井絡之雄封壤握坤維之重常虞福
過實懼災纒今則凉德靡修太穹垂戒月朔
則太陽薄蝕當對照之方既朢則太隂變虧
在身宫之位飛天火曜臨於命辰干禄納音
仍逢衰氣恐成災咎彌切憂惶是用遵按玄
科勵精丹懇奉香羞於玉局陳醮禮於瑶壇

仰三景以希恩普周天而禱福伏冀昭彰俯
鑒肹蠁垂休錫禎貺於三命五行解災期於
身宫分野至有故傷誤殺徃債宿𡨚咸賜蠲
除永俾貞吉上願皇圖攸乆聖壽延長還秦
符大漢之隆宅洛契宗周之盛干戈偃戢夷
夏昭蘇得傾報國之心克叶自天之祐不任
激切䖍祈之至謹詞
　　　安宅醮詞
伏聞道氣流布三才乃分隂陽陳變化之機
水木肇相生之象巢穴之風既替宅宇之作

遂興順二氣以營修體五行而制度實資神
化大庇生靈臣以庸愚不明玄理因時攺作
隨力興修土木之功曽無避忌穿鑿之處深
有驚喧或抵犯王方或背違天道致使龍神
未守居止非宜恐迫凶衰更延災厄謹歸心
大道稽首三尊按靈寳明科修五帝大醮䖍
恭懴謝拜請符文懴巳徃犯觸之非祈將來
安寧之福伏冀二儀介瑞五帝垂祥凶惡蠲
除龍神鎭守人口清泰動静康寧營運興生
常蒙利祐公私和暢眷屬乂安即永荷太上

衆尊五帝祐護之恩不任
　　　八節醮詞
伏以大道垂化元氣流形鼓鑄群生有清濁
剛柔之異舒張八節定春秋冬夏之方所以
考校吉凶司明罪福惠既周於家國恩亦普
於存亡臣等獲值昌期早欽道化資神功而
生育荷聖力以裁成竊慮處俗立身寜無過
咎前生今世必有𠍴瑕或五行三命之中遭
逢厄會或暗曜明星之下因值照臨以此兢
憂輒思祈醮爰逢令節同竭丹誠是天元啓

候之期當大聖延慈之日翹心靈化稽首瑶
壇精潔香花䖍恭醮祝伏冀髙尊鑒祐衆聖
衰憐垂岡極之慈賜無疆之澤使積生罪惱
累世𡨚仇巳徃𠎝非將來戹運乗八節自新
之力降三宫肆赦之恩並賜蕩除永錫貞吉
使臣等九玄七祖受福祉於南宫眷屬親縁
落死名於北府公私和洽壽禄遐長即永荷
衆聖祐護之恩不任
　　　都監將軍周天醮詞
伏聞大道混融群材昭著隂陽昇降吉凶之

理肇分善惡循環罪福之文是啓玉虚大帝
金闕元皇申命眞靈俾其主宰三官五帝爰
居勸沮之司南斗北元以統死生之録洪纎
備舉億劫無差所以丹簡玄經有修禳之祕
訣祈天悔過有懴滌之明科竊仰弘慈敢陳
微願臣獲膺宿會運偶昌期猥以凡庸遭逢
異寵伏念戴清履濁寓世立身事主奉親自
家刑國雖忠貞勵節勤瘁在公而休祉難臻
愆違易集況臣頃因扈衞時屬艱憂豺豕欺
天雰霾蔽日層巖瑞氣但布護於帝車九陌

妖塵正昏蒙於輦道乃忠義奮身之際是人
臣効命之期得以手捧天樞身排鯨浪克寧
皇極以罄丹心遂叨非次之恩遽荷重難之
寄連營貔武千里隄封慙無監撫之能但切
兢憂之懇竊恐臣前生今代歷劫以來未達
正眞動成罪目或上虧天理下犯地宜中忤
人情旁違物性十纒外積三業内興或助順
除奸誅邪佐命或故傷誤殺乗法持綱或星
曜運行時逢臨照或三命經歷因值衰危八
卦九宮有刑妨之數𡨚仇債訟有考對之文

幽晦常情眇然難測唯資修奉上叩玄虚冀
獲感通克承覆祐是用按河圖眞格披正一
靈科漙海嶽以貢誠遍乾坤而瀝懇恭陳醮
禮以展粛䖍伏惟三寳迴光衆聖流鑒赦其
宿過鍚以殊休罪簡蠲消生名列品和平𡨚
債清蕩災凶九玄七祖同霑洪澤六姻九族
咸沐玄慈俾川境安寧生靈輯睦俗無疵癘
野有謳謌幽府𡨋司神輝朗徹飛行蠢類惠
渥滋濡上願國歩夷平聖躬和暢五兵弢偃
萬㝢乂康鑾旂早復於秦京象法重懸於魏

闕瞻天望日言發心馳不任
　　　衆修本命醮詞
伏聞大道垂光三靈資始人天設位萬化互
分禀氣有清濁之殊賦運有吉凶之異昏明
既判罪福亦彰於是太上弘慈元尊愍護南
上闢延生之符北都陳銓善之科兩曜列星
布無私而照燭三官五帝開大宥以君臨蓋
欲使共洽無爲俱臻清静品登道果名列眞
階臣等叨沐神功𦍒逢昌運聞玄儒之妙旨
履仁義之康衢坐挹堯樽行謌睿德揣躬省

已榮抃伏深但慮徃劫此生立身舉措動成
違戾率忤幽明六情之愛染難祛三業之愆
非易積文昌簡上未紀善名酆部宫中巳摽
罪目又恐行年災咎宿曜加臨或土木興功
犯干禁忌或故傷誤殺結聚𡨚尤遂使暗奪
年齡潜消福禄非憑勝㑹難冩深誠今屬白
露凝晨清秋屇節是懴罪祈眞之日乃延恩
致福之期輒率慕同誠歸依至道齎持法信
稽首靈壇遍天府以披心望星宫而注想伏
冀三元上聖十界衆尊南極威神北臺寮輔

念其䖍懇降以光靈流福祚於存亡息災凶
於永遠使臣等九玄七祖咸得生天五族六
親並蒙安泰罪瑕除蕩禄壽延長門宇清寧
運求諧遂五行三命永無刑剋之災私室公
庭長荷利貞之福不任
　　　張道衡還北斗願詞
伏以玄象垂先物無不照帝車周運感無不
通臣以幽微仰蒙鑒祐頃以大順二年身陷
危厄性命是虞輒瀝丹心上祈玄造遂發誠
願奉錢十萬貫文旋獲安寧克蒙清雪螻蟻

之生巳保眞靈之澤未酬尋以奔迫道途辛
勤南北難逢良會莫報宿恩冰炭在懷寢食
増懼今則歸心靈化稽首瑶壇䖍備香燈精
修醮酌自今年四月至今月五度奏錢滿十
萬貫兼於玉局化北帝殿塑造北斗眞君八
身功德用申素懇上答玄恩伏惟聖慈曲賜
昭納使誓圓昔日願滿茲辰宿罪蠲消餘災
蕩滌𡨚仇和解年禄増延公私叶貞吉之期
眷屬享乂寧之福存亡咸泰品彚沾恩不任
　　　行軍僕射醮宅詞

伏聞大道融眞天尊演教赤明御運靈寳開
圖八會成文凝結太空之表五符流跡昭宣
大有之中五帝受之以度人九天得之以定
位降於下土護國濟人摧伏兇祅誅滅邪惡
凡所興造皆許遵行臣頃以營繕所居土木
將畢恐有干犯難備考詳竊按玄科請行符
命修崇黄籙關奏清都刻五方太帝之文依
三洞鎭禳之格下告五土上奏九微伏願衆
聖垂慈萬靈孚祐勑命符吏頒示職司降以
威靈布其眞氣蕩除魔恠安静龍神八卦九

宫五行六甲隂陽刑殺太𡻕將軍各鎭方隅
永祛災咎其有伏尸故氣金土邪精滯爽遊
魂幽靈暗魄各乗善力俱遂逍遥克保安寧
永臻福祐不任
　　　衆𥙷修三會醮詞
伏聞人之禀生資於二氣隂陽定體魂魄守
身稍或愆和即成災否三會之日是三魂攅
奏之辰罪福吉凶纎毫無失増壽奪算賞罰
甚明所宜積善除非立功𥙷過用祈吉應以
保遐齡玄聖格言眞經明訓敢不遵守以戒

身心臣等數年以來於下會之日共申祈醮
以罄焚修昨者迫以塵縁偶過佳節中心憂
惕不敢遑安今則别選良辰旁招善友同營
香火特展醮祈静夜寒更𡨋心注念眞靈必
降誠願冀通伏惟萬聖迴光千眞鑒映餳其
禱祝除彼災凶制魄拘魂各遂修生之望迴
凶變吉咸開遐永之程臣等或三命衰微九
宫厄滯或星文臨照災運縈纒或宿債未平
餘殃未息或故傷誤殺積過深瑕俱乞蕩除
克賜昭祐合家蒙福九祖生天公私有通泰

之祥眷屬荷乂安之澤不任
　　　皇帝設南斗醮詞
伏以三光麗天照臨萬有衆星垂象統御群
形南斗文昌實掌主籙爲正陽煦物之本乃
帝王壽命之司按天元上清等經若五月五
日值丙午之辰則啓福延恩濟生利物和寧
品類安鎭邦家陽德所資普亨其福今年以
火水金土四星聚於實沈之墟又逢日度所
經皆爲順伏五月合朔太陽當蝕而不蝕洎
乎既望太隂當虧而不虧斯乃五日得丙午

之辰純陽所應顧惟寡昧欽荷玄功慙化理
之未周念聲教之未普敢期流貺以及微躬
所願大道延慈上天錫祐俾九州四海俗泰
民康年豐而六氣均調候正而四時和暢弢
弓偃革歸馬休牛咸臻保命之祥克廣好生
之德冥心丹禁稽首玄壇曕八景以低臨冀
九光之遐燭鑒兹醮酌介以禎休辰輝炳靈
幽讃之功巳著人天交感恊符之契可期佇
混車書大同寰宇式䖍祗荷上副玄慈不任
　　　皇帝周天醮詞

臣聞風兩霜雪之不時則星辰示象蘋蘩藴
藻之可薦乃天地垂休緬是前修實爲通論
臣恭臨大寳䖍奉丕圖不敢遑寜若臨冰谷
而頻移圭律七變槐檀慮兆庶未康恐一物
失所或刑政乖謬或恩信未孚干戈猶駐於
疆場正朔未同於夷夏水旱不節富庶莫臻
昏墊札瘥繼聞於郡縣盗賊欺誑尚恣於郷
閭雖則務嗇勸分貶食省用不邇聲色永絶
畋遊瓦器蚌盤敢忘於刻巳雉頭虎魄豈事
於娛情猶慮上曹重書厥罪顓蒙有愧首謝

無由近則金火二星水土兩曜併聚蜀分皆
次實沈日月爲薄蝕之期朔朢却史臣之筆
太陽順伏分野垂休豈此禎祥併歸冲渺益
勵退修之志彌彰戒懼之心敢因午日之嘉
辰聊答上玄之厚貺靈官渺▲紫府深嚴雖
昭告之備申慮誠明之莫逹齋潔選日懇𢙫
陳詞寂寂玄壇儼威儀泠乙夜飄飄仙賢降
福祐於人寰伏冀八表乂安𥠖民清泰邦家
鞏固社稷永寧六府孔修九功攸叙簮𥚑奉
職書軌同文不任

醮瀘州安樂山詞
伏以楚蜀連封西南重地江馳萬泒嵐積千
峯天帝以之㑹昌龍神以之固護惟兹奥壤
獨擅雄名三層燭煙月之光八洞閟靈仙之
宅常弘勝利以祐蒸人年無旱潦之傷俗保
安貞之吉致泝㳂之攸濟俾絲枲之蕃豐銜
三觀威靈荷二眞慈貺傳諸遠近載彼經圖
翹首注心共謌玄澤臣名拘輦轂望切林泉
每憐素豹玄猿帝戲芝巖桂岫延頸企踵跡
滯神遊輙䞇微香遥陳孤懇臣以所居北帝

院齋醮所給鍾簴未周雖申降福之儀㡬闕
飛霜之韻始聞仙山之内法器且多既無考
擊之期虚蔽鏘洋之羙道隨誠感鍾固可移
願減有餘資其不足輟於翠嶽遷就皇都清
聲漸遠於彤雲洪響佇聞於紫禁願俞誠祝
永鎭京華不任



廣成集卷之十一











