










廣成集卷之十敢十
(上都太清宫内供奉應制文章大德賜紫杜光庭撰)
李仇中丞本命醮詞
伏以二象陶融三元生化裁成品物亭育群
方受命禀形上繫天府至於壽算遐促禄祚
短長立身有罪福之因行運有吉凶之數天
司地簡主宰無私臣伏恐三命五行或逢災
咎九星七曜或值照臨隂陽有刑剋之期禄
算有凶衰之㑹又恐積生所犯𡨚債未除積
世所行過尤旋結常情罔測神道難知非託

醮祈無由解謝輙因本命之日䖍備香燈仰
玄象以披心對星壇而瀝懇敢希至聖俯鑒
丹誠三官落罪簡之文五帝削災妨之籍臣
宿瑕蕩滌積釁銷平輟死北宫上生南極天
曹増禄司命延年眷屬和寜公私清泰即荷
衆聖之恩不任
張道衡常侍還願醮詞
伏聞垂象九天流光萬有帝車周運聖力遐
通裁四海以無私福群生而不宰惟祈必應
有願克從臣頃以大順二年遭逢危厄憂逾

蹈火危甚履冰既難保於朝昏敢望全於形
命元元丹懇啓愬無門惟注念蒼穹㝠祈玄
斗潜興大願冀贖深災果蒙大道鑒臨至眞
通感垂好生之澤開罔極之恩獲洗罪尤盡
消𡨚戾仰天慈而積感報玄造以無階旋屬
公役所拘道途無暇嵗華累攺誠願未申況
復水陸經過江山徃復幾逢俶擾頻值艱危
幸脱鋒鉦免罹凶横皆承廕護倍切兢榮今
以本命之辰於玉局靈化諸北斗七元之殿
當玄卿大帝之前䖍備醮壇恭酬徃願昔所

許奏錢若干貫請至今年八月五度奏納取
畢伏惟斗中衆聖玄府上司鑒領丹誠曲廻
鴻造使宿願周備賜靈澤遐霑赦過除災延
祥介福年禄增益危厄銷平眷屬乂安公私
貞吉即永荷斗極衆尊覆祐之恩不任
周庠貟外郎爲毋轉經設醮詞
伏聞三洞寳經九天眞訣虚無凝炁混合成
文龍篆鳳章發跡杳冥之始瓊編玉檢敷宣
天地之先大則制御乾坤保鎭劫運安寜祚
曆昭祐帝王次則和揖五行調平六氣蠲邪

度厄濟物利人遵修則災咎可銷諷誦則禎
祥可降臣等以毋行年衰厄疾苦所嬰憂懼
但深吿祈無所敢憑玄聖披瀝丹心伏願勑
三寳威神命侍經寮屬解五行刑剋却三命
凶衰増禄南天延生司契六府詞理百疾痊
平永垂覆祐之恩克享遐長之福謹於玉局
化轉經設醮冥扣至眞不任
莫庭又爲張副使本命甲子醮詞
臣聞天道無親輔兹有徳功或及物福必無
涯當川安撫副使張琳奉主無私酬知盡節

初終一致雖風雨而不渝籌畫萬端越嵗寒
而彌勁頃以四郊多壘兩鎭稱兵物力將虚
經費逾廣厚歛則生靈必困薄賦則供億不
充出自良謀豐其軍食糗糧山積戈甲雲屯
人不告勞物無失所益振貔貅之勢佇成弔
伐之功但以張某三命之中猶逢災厄二運
之内甲禄氣微天符臨受命之宫土星逆愁
煩之位慮爲災咎輒罄誠祈爰託皇壇旁希
玄祐伏願十華降福三聖廻光錫善貺於諸
天災殃自息蕩過尤於九府禄算增延永俾

安寧共康藩屏臣情誠迫切冐瀆髙明不任
駱將軍醮詞
伏以二氣清凝表天地亨貞之道五材倚伏
荷乾坤成育之恩至於命籍短長禄祚豐薄
立身罪福行運吉凶莫不上自天司旁資元
命主張考校巨細無遺臣竊慮列宿五行𨇠
次有照臨之咎九宫三命隂陽有厄會之期
以此憂兢恐成災厄今以立冬今節祈福良
辰䖍罄丹誠精陳醮禮仰天闕而瀝懇瞻地
府以冥心佇降恩慈曲流洪福使災凶殄息

過咎蠲銷錫以嘉祥増其壽禄落罪書於北
府紀生籍於南昌眷屬安寜幽明康乂徊翔
天路長親日月之光棲息人寰永沐眞靈之
祐不任
馬尚書醮詞
伏聞曆象推移運三元而成嵗隂陽變化資
天道以宣功澤霈幽明事均今古其有弘仁
秉義體順和光則天錫禎符神彰吉貺或動
乖守慎志恊回邪乃蹈彼難虞兆兹否塞影
響之報理實昭然臣逈以庸虚早塵職禄雖

粛恭自立畏愼推誠常懷聚鷸之譏毎懼維
鵜之誚況復訓齊戎伍祗奉藩垣鋒鏑猶施
鉦鞞未息摧堅挫鋭徒申擒討之謀故殺誤
傷慮構幽𡨚之咎以兹屬念深用寘懷今則
秋帝考功地官校籍罪福咸舉毫末無遺或
臣有塵忝之非有殺傷之過有六情之罪有
三業之辜有注訟未除有𡨚仇未釋事題黑
簿名挂隂曹乞垂悔謝之縁並降蠲消之澤
俾其克勵得以自新至於宿矅垂災行年值
厄亦希超度獲保乂安上祈九祖生天三塗

離苦飛沈遂性生植無傷四方之戈甲早寕
萬戸之農蠶畢就俗聞謡詠野息氛埃咸歸
清浄之風大洽希夷之道䖍修醮酌懇薦章
詞遥祝仙壇仰望眞祐不任
馬尚書本命醮詞
臣以庸微叻承宿運謬叅職秩繼忝官榮統
御戎車𥫄行條令或剋收境邑除蕩奸兇外
禦宼仇内綏疲瘵而宴賔犒士須有宰傷去
弊誅邪必資刑律誠非徇巳務切安人竊慮
斬決之間重輕有失傷殺之際故誤難明以

此憂惶恐貽譴責又慮臣行年三命或值凶
衰宿曜五星或逢臨照因其厄㑹遂履凶危
又恐九祖幽儀未蒙遷㧞六親滯識猶有拘
留緬長夜以魂驚念隂關而心懼思罄歸依
之懇仰申薦奉之誠輙憑本命之辰式備資
薰之力冥心靈化遐想寳壇陳醮禮以粛恭
貢章詞而精禱伏冀玄元錫祐大道流慈光
開泉曲之庭詔下鄷都之府使九玄超度衆
苦蠲銷生神碧落之天蜕影朱陵之洞福延
後嗣恵被宗親其有徃世愆瑕無窮𡨚對咸

承懴滌並使和平乞臣罪簡落書生宫注籍
災凶弭息禄算遐長兼祈福介川源澤覃逺
近戈鋋早戢疵癘不生野復耕桑人歸富壽
洎乎沈潜異質溟漠殊庭同沐玄風咸昇道
域誓䖍丹懇永奉鴻慈不任
司徒青城山醮詞
伏以灝氣漸凝羣山挺秀髙扶宸極厚鎭坤
輿惟彼西南上通參井結靈積瑞含藏日月
之華疊翠堆嵐包括神仙之宅位崇衆嶽祑
亞三山爲天下之福庭冠域中之勝㮣崇臺

比立黄軒之祕跡猶存巨浸旁分大禹之神
功可覩毎彰符應以祐生靈頃屬雨澤踰旬
泉源坌涌丹崖翠巘雖傳隕圯之聲紺殿彤
軒靡有震驚之變緬兹羣異益驗光靈臣叨
荷殊恩膺兹重寄綏撫之能未著兢憂之懇
常深恐臣過咎所招仙嶽降異常之兆災蒙
所𥫄神峯垂警吿之祥夙夜省循若據冰炭
莫展披陳之路惟䖍禱謝之誠輒按明科恭
申大醮庶蒙鑒祐以贖愆違不任
馬尚書本命醮詞

伏聞元化運行三才資始體乾坤而成象感
陶煦以凝神由是懸命籍於天關繫生死於
斗極其有行藏巨細舉措纎微八靈伺察以
無遺十直考讎而畢至善功潜著則名列仙
曹過目所彰則書編鬼録用兹懲勸以導于
人其惟本命尊神主張校録緬思玄旨實切
禀修臣猥以凡微曾無機畧唯奉公克巳效
命爲時未展勞能累驚塵忝揣循増懼委任
益深況封畿戈甲之餘壠畆榛蕪之後疲羸
未復瘡痏未平撫之則濡沬𦆵通撓之則溝

湟甫及而驟司六邑務彼三農暑耨寒耕雖
勤劬於人力有秋望嵗殊即俟於天時但罄
丹心顒祈玄祐敢因本命之日䖍申醮謝之
儀所期眞聖鍳臨福祥臻萃赦臣叨據之過
奬臣粛奉之誠使鋒鏑早寧京坻有積人無
疵癘之苦年祛水旱之虞俾臣九祖超昇三
塗清晏其或宿曜運行之厄嵗年刑剋之災
淫刑濫賞之非故誤殺傷之咎並希昭祐普
錫蠲消永誓歸依以酬眞貺不任
莫庭乂青城本命醮詞

伏以禀氣分形上資玄化主算定禄仰繫眞
曹臣伏恐履行之間或貽愆咎年運之内或
過災凶非仗神功難申懴滌輒千眞鑒䖍備
醮儀頃以此山嶽瀆上司神仙福地洞裏之
玉樓金闕塵俗難窺人間之古殿荒臺蹤基
易變梁摧螮蝀瓦落鴛鴦若無營葺之興巳
雜蒿箂之徑某叨居宰字竊備繕修既俾功
庸仍申藻繢圖五嶽九江之像貌河侯溪女
之眞粛穆冕旒駢羅珠翠如登貝闕似挹驪
宫既輝煥於素垣益深嚴於玄德所冀少城

天府永頼休禎秋報春祈克承嘉祐敢因元
命之日䖍修讃祝之筵伏惟應念廻軒分靈
降澤錫臣以増延禄算助臣以消解災凶兩
地之骨肉安寧一境之牛靈蘇泰誓傾丹悃
上副鴻慈不任
莫庭乂青城甲申夲命周天醮詞
伏聞妙本應期元精啓運三光分照萬有陶
形圓清方濁之間逓爲主寄日域星𨇠之內
各備職寮大則司劫曆施張小則察人倫善
惡有逾衡鏡無隱鋒毫竊惟九室洞天羣眞

㑹府丹崖蕩日翠谷呀雲鸞旂之所徃還霓
節之所遊集叨膺宰字獲請仙山雖食蘖苦
心飲冰潔巳功應無𥙷過必彰聞況於咫尺
之中敢罔眞仙之鑒更慮九辰行運三命推
移福善不常災凶靡測拳拳素懇若履顚危
輒因本命之辰載申祈醮之禮天衢地壤水
府星宫咸罄血誠仰祈明祐伏乞解災釋過
延貺垂祥壽禄惟増凶危自息已往則九玄
開度見存則兩地安寧一境生靈同承福廕
兵車休駕封部無虞長欣静謐之期永荷靈

眞之澤不任
莫庭乂九曜醮詞
伏以二象分華三元列曜司悔吝吉凶之契
操死生罪福之權主宰無遺幽明咸繫臣自
惟凡昧夙奉正眞叨荷寵章獲叅位禄循涯
省分常懼於曠官恤物安人敢忘於勵巳尚
慮動違恭慎曰積愆瑕上瀆眞靈潜貽厄會
又恐五星進退四曜運行或居身命之宫或
臨惡弱之位況臣今年天符臨於命卦木星
未出身宫第二十宿中蝕神所歷小運行直

又值天羅竊憂福過災生命衰禄薄按河圖
内品太玄祕文瀝懇貢詞披心備禮仰華盖
儀璘之闕若對九芒瞻星辰日月之宫盡傾
丹欵伏冀宸光下燭開昏晦而洗沈㝠靈景
延暉碎禍車而焚罪網使年齡克保品秩攸
昇一境之士庶康寜兩地之親縁安泰仙山
表貺人無瘥疫之傷靈府垂禎嵗有京坻之
望唯䖍素悃上答玄功不任
川主相公北帝醮詞
伏以七政上尊五靈玄老位司北極部制中

天至於地分吉凶天文災福五行六氣三命
九宫萬彚𢡖舒咸歸考校臣以兵戈既乆殘
瘁逾年念彼生靈痛深肌骨敢因醮謁載罄
祝祈瀝懇紫微扣心玄象實希憫鑒俯降禎
祥消沴氣於郊原退災星於井絡一川康泰
萬有昭穌永戢戈矛惟新禄算九天霧卷重
披日月之光三蜀煙清再播雲雷之澤即仰
荷帝君憫䕶之恩不任
川主相公周天后土諸神醮詞
伏以天府名區少城奥壤龍神福地天帝雄

藩豈以凡微叨兹臨鎭而謬分朝寄緫此封
疆十載于兹日深兢懼但以粤初莅任便屬
艱難黄巾犯秦翠輿幸蜀行朝萬衆駐蹕五
年力盡扶天誠深報國功宣匡復以及廻鑾
其間有師立稱兵旰能竊發秀昇擁師於下
瀬郭琪奮臂於中軍咫尺乗輿震驚輦轂上
資睿武旁假神威相繼克平以安大駕感兹
靈祐常貯血誠今則時未厎寜人方肆亂帝
車順動又幸陳倉中原有焚燎之災六合靡
晏寧之所雖誠深憂國志切匡君難申嵇紹

之忠山川杳隔空抆袁安之淚扈衛無由緬
想神功必垂濟祚爰申醮禮仰冀靈通希迴
助順之恩共安天歩少借害盈之力遠掃兇
渠復黄屋於上京延寳圖於萬葉椒漿之奠
永答明慈臣不任歷懇披心䖍請之至
葛仙山化醮詞
惟彼仙山鎭兹坤壤八十一洞分日月於地
中二十四峯繚煙霞於天際潜司罪福以統
生靈臣夙慕玄微早崇清静躬逢聖日既叨
輔賛之榮夢想靈山常貯逍遥之志尚縈多

事徒鬰素懷今節及仲秋禮當望秩遐瞻翠
巘杳隔紅塵䖍備醮壇用申誠祝伏冀虎旗
龍斾遠辭八極之宫鶴馭鴻驂𦕅降三仙之
駕歆兹薄禮錫以殊休俾稼檣有年凶災不
起幽明共福家國咸安比帝祚於崇岡續唐
年於劫曆必期修潔以奉靈光不任
川主九星醮詞
臣聞九元御極綜列宿於紫微七政垂光統
衆星於黄道指攝提而臨萬象運招摇而主
百靈生死吉凶咸繫司牧臣以受年之時此

月火星及暗曜罡星皆臨本命以兹戰悚恐
蹈災危敢以丹誠上祈玄祐䖍修大醮備瀝
微𠂻伏惟九聖延慈乗帝車而降福七眞垂
貺迴杓建以祛災二十八宿行藏皆資祥慶
一十二宫分度永息屯蒙誓勤忠赤之心以
答靈眞之念不任
中和周天醮詞
臣以庸虚猥當大任極台衡之抶居藩屏之
崇雖傾捧日之心莫著匡君之績頃以四郊
多壘中國不寜戎馬載馳兵車尚駕或近臣

肆逆或遠鎭辜恩𦆵滅梟巢初迴鑾輅又聞
薄伐再致省巡凡在人臣豈勝憤惋惟炷香
冥想望聖祖之貽休拜表祈眞待隂兵之助
役果見僞王孽相連頸殱夷兇師朱致繼蹤
斬馘緬惟幽讃更切明誠近又太一運行巳
照蜀分五星移度或在身宫慮薄德所招即
凶災荐至常加愓勵罔敢遑寧遂有鄭君雄
韓球兩地結連遽興兵甲隔絶恩信凌犯聞
防殘掠生靈焚燒郡邑數州塗炭千里傷夷
憫此幽𡨚痛深骨髓臣所以上祈至道明禱

眞靈志先憂國憂人誠匪爲家爲巳由是上
天悔禍大道降靈包藏者㝷就誅鋤黨附者
皆從剪撲封疆繼静凋瘵旋穌韓球敗亡君
雄梟戮漸通道路將雪𡨚沈尚以芟刈之時
殺傷非一仰則好生之旨震悼何安俯嗟遊
岱之魂淒凉莫巳是用凝神扣寂拜手歸心
陳謝恩謝過之儀瀝祝地祝天之懇庶祈玄
聖曲鑒丹誠輝映清壇降流洪澤蠲除愆咎
弭息災凶使生者乂寧幽途開泰臣又聞衆
星拱極百谷朝宗蠢彼不庭敢違天道更隣

近境綿亘數州山寨相望乆爲兇逆欲恃其
蜂合蟻聚之勢仗鋤耰白挺之徒垂二十年
不賔睿化擬因揭瓴之便將申破竹之功爲
國誅奸與人除害重希神力克震軍聲酆都
以三十萬兵常祛沴氣洞泉有二十五將𢡚
制妖徒正道殛邪神明助順敢縁斯旨再罄
赤心伏惟俯鑒奏陳克迴明祐使昌瀘梓遂
永無蛇豕之災草木藂林盡化鋒鋋之狀咸
知帝力主復王謡然後疇賞龜城拜章鳯闕
弢弓解甲歸馬休牛長諧魚水之歡克暢君

臣之道明明血懇大道鑒之不任歸命祈恩
屏營憤切之至謹詞


廣成集卷之十
















