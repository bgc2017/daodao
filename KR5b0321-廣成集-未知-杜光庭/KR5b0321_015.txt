










廣成集卷之十五毀三
(上都太清宫内供奉應剰文章大德賜紫杜光庭進)
皇帝本命醮詞
太上無極大道玄元老君五老上帝天地水
三官天曹四司君北斗七星君髙上玉皇玄
卿大帝嶽瀆地府甲子衆神伏以二氣裁形
五行搆象禀大道生成之德荷元和亭育之
恩至於命籙興衰禄祚豐薄立身罪福行運
吉凶上自天司旁資本命主張考校巨細無
遺某夙荷洪休仰承玄澤繼天立極應運撫

時慙德教之未孚慮賞刑之或失循懷増懼
馭朽兢憂惟仗神功以康黎獻是用𡨋心宣
室稽首靈壇冀道力以潜資佇靈眞而幽賛
俾五兵偃戢百穀滋豐中外和寜生靈舒泰
誓傾修奉用副玄慈不任虔祝之至謹詞
皇太子本命醮詞
伏以大道分光天元布化生成萬象孕育三
才爰命眞官以司籙籍五行休王皆禀於神
功三命興衰悉宗於靈府臣夙叨洪澤備位
青宫侍膳問安惟勵恪恭之懇資忠弘孝難

酬君父之恩敢於元命之辰虔備醮祈之禮
所願祛災悔過介福延休増萬壽於聖躬永
安大業降千祥於寳運畏奉昌期仰罄丹誠
敢希玄祐不任歸命之至
崔隱侍郎玄象九宫醮詞
伏聞上玄垂象則七政循環下土推機則九
宫飛化因其履歴以示吉凶由是三命五行
有災祥之應陽竒隂偶有善惡之徵臣今年
九宫飛旗天符臨於中位五星行度火曜對
於命宫行年當地網之郷大運與小運衝破

因成疾厄未獲痊平敢縁大道慈救之門遵
太上醮祈之旨披心靈觀翹注虚壇普玄象
以告虔遍靈眞而悔謝伏冀南宫六聖開長
生致福之文北斗七元賜輟死降祥之力増
延禄筭消解災凶示遐永之期廻短促之紀
使百關舒泰六氣均調釋徃債前𡨚赦深瑕
重過九玄介福舉族安貞克勤修勵之心上
副尊靈之祐不任
醮閬州石壁玄元觀石文老君詞
伏以造化靈都神仙奥壤秀横空際翠竦江

干煙靄峯前聖祖之宸儀逈出松篁林内玉
童之眞相旁分非雕鐫藻繪之能運天地自
然之妙所以潜流景貺貽福烝人常祛旱潦
之災幾叶休禎之應况今鑾凝漢渚路隔秦
川祈玄祖之光靈極神孫之播越克清萬㝢
以泰羣生無俾沂水橋邊獨掃龎勛之黨霍
山祠畔空摧劉武之鋒虔俟玄威載昌鴻祚
不任祝望希恩之至
醮閬州天目山詞
伏以山鎮地心洞開天目含藏煙雨韞蓄風

雷崖祕仙經泉澄神沼觀署福唐之美邑摽
奉國之名慿此禱祈必符禎貺今則翠輿順
動丹闕貽災虔希幽賛之功共啓中興之運
敷聖祖重玄之力更炫重瞳揚宣尼四教之
宗克明四目無使壽春山上猶傳助戰之威
濟順祠前獨美迎鑾之事克弘道化以廣眞
風不任虔誠祝望之至
皇后修三元大醮詞
伏聞道化裁成神功亭育氣分二象垂包容
覆載之私節啓三元定罪福賞刑之柄所以

北都泉曲常爲銓赦之期南極文昌毎洽超
昇之澤至於人倫之内善惡吉凶虔啓丹誠
即承鴻廕周某叨榮宿福運履昌期備位彤
官輔寧皇極毎慙涼德罔答殊休恐徃世積
生疪瑕未蕩五行三命厄㑹或臨火星將及
於身宮天符又居於生日懼成災咎志切懴
祈屬中元大宥之辰是率土希恩之節𡨋心
靈觀稽首醮壇歴眞府以輪誠期廻鑒祐遍
靈曹而露懇願釋尤違賜周某以𡨚債和平
罪瑕除滌災凶消解年禄延長疾急無侵福

祥臻萃九玄七祖證品仙庭眷屬親縁臻榮
聖日上願宗祧安鎮聖壽遐延紫禁青宮匡
扶大業維城盤石保乂洪基羣僚畢契於忠
貞萬㝢咸歸於撫御式虔丘禱洪望玄慈不
任歸命瞻天望聖之至
趙球司徒疾病修醮拜章詞
伏聞妙應無方道推濟物玄慈廣運惠普羣
生開祈眞悔罪之門垂拯厄希恩之品功成
不宰澤布無涯敢縁覆育之仁輙罄歸依之
懇臣自惟福運榮奉昌期自參扈衞之班遂

陟煙霄之路功輕任重効寡恩深常切兢憂
難酬寵擢近以災殃所迫疾療斯嬰軫聖慮
以慰安降名醫而撫視未蒙痊減倍用兢惶
伏念臣跡處塵寰素昧修禀立身履行寧免
愆違或害物傷生曽無惻憫或摧鋒禦敵輕
賜誅鋤總戎乖申令之宜爲政有賞刑之失
幽夜致𡨚仇之訢微躬成滯疾之危又恐徃
世積生尚縈舋咎五行九曜兼值災䝉或興
修有犯觸之非或土木有侵傷之所捫心省
過惟切懴祈是敢拜奏寳章崇修大醮告虔

下土謂命諸天伏惟大道垂慈至眞鑒祐勑
靈司而解災度厄流神貺而祛疾延生落死
籙於隂曹定仙名於陽簡故傷誤殺𡨚債和
寧新罪宿瑕玄慈蕩滌誓期勵節永答道恩
臣某不任
張道衡塑造北斗七星眞君醮詞
臣粤自㓜沖恭聞大道歸心斗極屬念玄虚
毎有啓祈克䝉慈祐感靈休而罔極報鴻澤
而無階今考卜吉辰以天德合直之日於玉
局北帝之殿塑瑶樞中斗之尊兼以輔星列

于八位狀虹蜺之彩服寫龍鶴之神姿列於
大帝之前儼若中天之㑹輙備聞告爰命興
功伏惟七聖降臨衆靈昭祐永垂響應長介
福祥俾羣心有禱祝之門品彚得依歸之路
永虔香火以答至眞不任稽首歸命之至
杜元繼常侍醮火星詞
伏聞陽靈表瑞火德承天分日域以繼明御
離方而定位爰因夏暦以正歳功由是出入
絳霄循環黄道應期不紊謫見無私雖懸象
箸明繫諸邦國而垂災介福亦及纎微臣叨

荷玄休蹈兹昌運立身潔已未階無過之場
元命遊年實配五行之内竊披術暦方有照
臨恐搆災䝉伏増憂懼是敢精陳禮物虔備
香燈上祝靈華仰希昭祐伏冀顯消災咎潜
釋過尤錫以福祥賜其貞吉永勤丹懇上答
玄慈不任
王宗壽常侍丈人山醮詞
天地分靈三官定死生之格隂陽懸象九曜
垂照燭之功北府繩違南宫延壽星𨇠嶽瀆
考校無私凡在人寰皆歸統御臣自惟微薄

獲奉玄慈而履行之間恐乖隂騭運心之内
未合神明日過災凶復兼愆咎或成厄㑹莫
遂懴祈今年中宫則天符所臨身位乃土星
對照大運猶居於劫殺飛旗又寄於行年三
命五行恐逢刑尅列星五緯更慮照臨所以
轗軻未寧災危頻作非慿至聖無路懴祈虔
罄丹誠克申大醮伏惟上玄衆聖俯降福祥
銷災咎於將來釋過尤於旣徃六曹司命増
禄筭於丹天七紀尊神介休禎於玄極公私
清泰家眷安寧即永荷衆聖弘濟之恩不任

鮮楚臣本命九曜醮詞
伏聞三光表瑞九曜凝暉配金木以司方四
時攸叙定隂陽而立象萬彚生成主宰幽明
統臨罪福臣自惟凡陋獲奉眞靈懼履行之
間易成愆咎修持之道未契端眞況職務所
司重輕咸繫恐乖省慎更結罪尤雖夙夜在
公敢忘恪勵而吉凶難測倍切兢憂兼以宿
曜所臨輙罄懴祈之懇爰慿本命恭啓醮筵
陳信幣以貢誠列香燈而展禮伏冀希夷至
聖俯鑒丹心辰曜髙尊曲流景貺赦罪尤於

旣徃解厄運於未然𡨚債銷平凶衰除蕩更
増禄筭永賜禎祥眷屬乂安公私清泰誓勤
修奉以答靈恩不任
衆修甲子醮詞
伏以大樸旣分元精獨運隂陽肇化支干承
基六十正神統四時而司晝夜八百符吏行
凶吉而定死生大則天地邦家咸遵暦象小
則災祥罪福必繫主張考龍胎石室之經披
鳯篆琅函之要旣明宗旨倍切依歸臣等仰
頼神功獲逢道運塵機乆閉俗網未祛行藏

不合於儒玄動息必貽於過咎又恐五行之
内或有刑妨三命之中因逢否塞非慿至道
難懴深瑕輙因六甲之辰五元之首同誠勵
志瀝懇祈恩仰碧落以降眞拂玄壇而展禮
伏冀洪休允洽昭鑒無私咸賜吉祥永銷災
厄青宫増禄丹簡延生存殁俱安公私並泰
克勤精奉永荅靈慈不任
衆修本命醮詞
臣等宿植福縁獲逢道化至眞垂教玄旨宣
行仰承覆祐之恩常切兢營之懇但慮行乖

禮讓動履愆瑕處俗順時率成罪目積生今
世罕有懴祈伏聞三天垂章醮之科正一著
修禳之格敢因吉日同勵丹誠恭詣壇場虔
申祝謝伏惟三官九府五帝髙尊斗極眞君
命辰靈將録其素懇降以鴻慈赦巳徃之過
尤釋將來之災厄星曜息照臨之數行年除
妨尅之凶年禄増延福祥繁㑹公私貞吉族
屬康寧常期祐護之恩永誓焚修之志不任
庚申醮詞
臣以仰披眞訣虔按玄經庚申爲修奉之辰

大帝降考讎之簡是曰三尸隂魄標奏罪名
巨細無遺纎微必紀始定籍於太玄之府終
寓書於泉曲之庭凡在修心實切憂戒冀因
令序同懴深瑕輙備香羞恭申醮謝伏惟三
尊憫護大帝鑒臨斥隂尸妄奏之文降大道
好生之澤使臣等災銷過滅善積福臻九玄
離寒夜之郷五族獲安寧之祐所爲貞吉立
願亨通常傾修勵之心上答正眞之貺不任
南斗北斗醮詞
伏聞大象旣分三靈設位各禀自然之道俱

垂不宰之功無爲則天地長存有用則衰榮
易變吉凶悔吝由此而成於是南極丹篇生
名所繫北都黑簡死録所歸二宮之考校無
私萬兆之死生攸屬臣夙資善貺獲履昌時
沐浴皇風禀承玄化但慮運心動念乖越五
常累過積非彰明二簡五行三命隂陽有刑
尅之期暗曜列星遲速有照臨之數未伸祈
懴因結災凶敢以言辰虔修醮禮虚壇夜靜
靈化晨清玄念必通眞靈可降伏冀丹臺六
聖司命開延永之符玄極七眞大帝除促齡

之日憂危自泰年禄更増幽明同洽於殊恩
眷屬咸均於巨福公私貞吉老少乂康即永
荷二宫衆聖罔極之恩不任
龍興觀御容院醮土地詞
伏以瑶闕琳宫星房羽殿森列三清之上宏
開八景之中萬彚之所朝宗羣眞之所遊息
於是裁模世域垂象人寰周穆西歸擬層臺
而結宇漢皇南矚遵太一以䟽基由是仙觀
靈墟駢羅海嶽風簷霞棟煥麗煙林爲眞聖
之所棲亦福祥之所萃頃以龍興觀肇基隋

運歴載唐年日月旣深凋摧云乆是用鼎新
營搆特懋功庸况越歳時深虞撓觸爰伸醮
酌安復龍神所期國泰民和時康俗阜克隆
鴻祚永錫玄休不任虔祝之至
中和秦中化龍池醮詞
粤若三氣是分五靈惟龍司造化之機運降
升之妙寄神功於乾象孕玄德於坎宫昔我
祖明皇廵功蜀甸果聞飛躍寔効禎祥爰俾
濬池用資安處今則年光遞易堤址荒殘草
積波痕砂封泉脉應靈未爽肹蠁猶傳毎垂

霖雨之恩以濟嗇夫之望眷言故實深用軫
懷朕寡德承圖撫時有㓂省方廵俗尚駐坤
郊龍其申彼霆威震其風令掃渠兇於北陸
清氛霧於中原克洽理平永臻多福不任
皇太子爲皇帝生日醮詞
臣聞玄穹廣覆無勞仰祝之辭碧海周涵亦
納㳙添之露敢縁斯旨輙罄明誠某月日是
皇帝生日本命甲戌之辰錫秘記於先天豫
昭露貺湧珍符於厚地潜契明文卜年開萬
葉之榮推䇿彰百神之助爰申大醮虔俟鴻

休集三元萬聖之祥永北極南山之壽昭明
丹懇恭望玄恩臣某不任稽首虔祈激切之
至
川主大王爲鶴降醮彭女觀詞
伏以道化無方眞仙有應於恍惚希微之内
示玄黄變化之容下盻塵寰以度羣品考諸
事跡載彼經圖所以丁令歸時曽窺丹頂蘇
耽降日亦顯霜翎流萬古之美譚摽當年之
瑞牒今者忽聞靈鶴棲止雲峯乃玄元行化
之山是彭祖昇天之所玄壇翳薈乆無焚薦

之蹤林木隂森果致感通之事實聖朝之上
瑞豈藩閫之所招願祈山壽鶴年以奉龍圖
鳯暦遐瞻煙嶠伏切懽愉冀慿奏醮之儀以
達歸依之懇謹差賜紫大德上官知眞兵馬
使王承琛精誠香火上告眞靈不任歸命虔
祝之至


廣成集卷之十五
