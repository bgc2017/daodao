










廣成集卷之一敢一
(上都太清宫内供奉應制文章大徳賜紫杜光庭撰)
代陶福太保修濜口化請額表
臣某言伏以濜口化者即二十四化之第十
八也節應配於小滿列宿應於畢星陳安世
白日昇天臺蹤尚在褒女仙乗車得道轍跡
猶存每𡻕春秋准𠡠祈醮頃自用軍之後併
已摧殘古殿空壇僅餘基地仙儀像貌盡翳
榛蕪徃来絶瞻敬之門仕庶無歸依之所豈
期福地一旦蕭條(臣)輙備興修願資聖夀伏

惟陛下軒帝靈源緱山仙緒繼天御極用道
臨民萬方榮廣覆之慈三教被惟新之澤芝
田柰苑咸荷精嚴古廟儒宫亦蒙繕飾况是
長生之教敢申崇葺之儀旋以剪薙蒿莱興
營宇室像設免嗟於暴露簮冠克遂於焚修
邈彼靈蹤還爲勝㮣香燈有託齋醮無虧兼
召道士楊玄敬獨孤知元何某等三人就觀
居住訖但以荒凉既乆門額全無敢祈兩露
之㤙特飾神仙之境其化伏乞聖慈依濜口
舊名仍賜給聖夀額許(臣)自製造懸挂庻使

琅書銀牓長懸日月之輝漢水仙山永祝聖
明之夀(臣)某無任之至
謝新殿修金籙道場表
(臣)某言伏奉聖㫖與右街威儀何冲徽等二
十一人於新殿内修金籙道場七晝夜今月
十四日開至二十日散供奉官楊紹業依時
設拜言功表賛訖者伏以天賛聖功鼎新大
内瑤軒玉砌超三島之鼇宫青𤨏丹扉逾九
清之鳳闕叶皇居之壯麗覩帝宅之深嚴萬
國仰瞻千靈森衛𦆵畢瓊宫之製先開金籙

之壇鋪舒而一一精新祗敬而重重蠲潔龍
香上逹依稀而萬聖俱臨蟾月低光彷彿而
千眞入㑹延洪睿筭遐永皇圖近臣拜手以
投詞宰輔齋心而瞻祝殊禎允集巨貺無涯
隆大寳於千春總八絃於一統臣等叨膺科
教獲備焚修豐玉膳於天厨躡雲庭於仙境
兢榮巳極頒錫荐臨伏蒙宣賜襯錢銀器疋
段等澤深溟海恩重嵩衡顧慙鷦鷰之微何
報聖明之奬(臣)無任之至
謝恩除戸部侍郎兼加階爵表

(臣)某言伏蒙恩勑除授光禄大夫尚書戸部
侍郎上柱國蔡國公廣成先生者睿慈春煦
宸翰雲敷叨榮而但覺逾涯荷渥而罔知所
措臣某中謝臣聞聖明居上是必授任才䏻
俊乂在官乃貴陳力就列皆以道包經濟言
逹變通上有致君之䏻下盡爲臣之節處既
得地用務適時荀虧利物之期必致取容之
誚如臣幽懦榮奉休明循顧庸襟敢臻殊寵
伏惟陛下披圖創曆握紀繼天明逾兩曜之
懸德合二儀之普蕩滌氛垢蘇泰寰區功宣

而萬有同心化被而八紘繞指夢通巖壑股
肱符命說之求景仰煙波輔弼契非熊之兆
元勲貞佐捧日扶天人傑時英誔星降嶽青
宮翼賛日月重光朱邸忠貞盤維増永臣某
江湖賤質簮褐微才爲儒既昧於成麟學道
甘期於畫虎矧復辭呉𡻕乆奉聖年深杳無
山水之恩每感風雲之㑹歸棲照育三十餘
秋施重嵩衡遇深溟渤變枯荄爲茂草起敗
骨爲豐肌徒曰竒功難偕聖奬是以臣俯盈
丹懇積感皇慈曉動神魂夜驚形影効報未

申於絲髪憂惶空溢於肺肝況復啓運之初
垂裳之始錫峒山之羙號如北省之華資無
以身諭國之譚上禆天聽乏造膝沃心之議
仰副宸衷揣身世而榮顯居多於爵位而貪
饕巳極豈可重塵清級更履殊榮紹碧落之
嘉稱集玄關而璅質且如漢推㬅倩晉有雉
川未聞聮居清重之司再踐非常之秩揣量
戰越進退兢榮仰對宸嚴無階陳讓唯䖍呧
礪永答鴻恩(臣)不任
謝恩奉宣每遇朝賀不隨二教獨引

對表
(臣)某言伏蒙聖慈以(臣)每有起居稱賀皆與
道衆僧人齊班特降宣㫖令臣自今巳後獨
入引對不隨衆例者禮加異等事越常倫褒
稱發自於聖心榮盛獨光於道域隆㤙顯示
負戴難勝臣某誠榮誠懼頓首頓首伏惟陛
下誕睿承天執符御曆包乾坤而覆載▲日
月以照臨炫金鏡之光華無幽不察調玉燭
而亭育有物皆春由是露灑天根澤流地表
肅武功而定氛祲桀黠悛心修文德而服要

荒奸兇革面毳幕穹廬之俗冰居穴處之郷
重趼來庭占風入貢理定而樂作功成而禮
行舉三代之頽綱興百王之墜典有㳂有革
無黨無偏至若群后朝元垂衣當宇儼三傑
十臣之佐冠非▲審像之賢文物羽儀輝今
映古其或雲衫羽服仰丹階而効嵩呼白足
方袍列彤庭而申華祝此時微臣常依旅進
得靣雲階每驚巖壑之微獲在煙霄之上今
則逈隆睿奬頓革前儀念臣雖迹預簮冠而
身叨爵秩清級𦆵移於北省華資又接於南

曹特令敷奏之時不雜緇黄之侣俾其獨引
顯示優恩昔者魏重謙之梁尊貞白漢稱曼
債秦有子平禮容靡覩於新䂓朝挹皆循於
常度今者降九天之明命垂萬世之宏䂓退
省幽孱但切凌兢之感顧慙纖弱何勝雨露
之㤙惟勵丹誠永酬鴻澤臣某無任之至
謝獨引令宣付編入國史表
臣某言伏蒙聖慈特降宣㫖賜臣不隨一教
獨引對敭以臣謝恩表宣付史舘者逈自宸
表光申異禮仍編信史永載優恩祗荷難任

寵榮增極(臣)某中謝伏惟陛下大明御曆至
聖宣功廓覆載以軍㤙並㬢舒而流照賢良
入輔庭多命世之臣夷夏歸仁府積殊方之
貢有俗皆臻於富壽無為欲蹈於華胥由是
蓬島芝宫咸加炳煥祗林柰苑畢集精嚴四
靈挺質以呈休六氣調時而表貺玄儒鼎盛
緇褐同歡臣猥以常倫榮逢景運道籍雨
塵於美號官榮再履於崇班别顯殊㤙賜其獨
對緇黄班裏受宣而徑上雲天鵷鷺庭中顧
影而疑生羽翼今則竉編國史昭示寰區逈

隆非次之㤙永載不刋之典荒愚有素難勝
雨露之深蕭芥至微何報乾坤之德唯䖍修
勵上答聖明臣不任
賀黄雲表
臣某伏覩鴻臚卿趙温珪奏今月二十三日
皇帝駕幸得賢樓看閲將士皇太子自城南
閱馬帳頭廻入城至酉時城上有黄雲兩片
狀如華盖逡廵變爲紫色者臣謹按堯之誕
生常有黄雲垂覆舜之御宇常有黃雲凝空
又漢宣帝幸甘泉宫紫雲入殿宋世祖踐祚

紫雲見於端門黄帝有瑞雲以雲紀官今者
德動天休瑞呈雲物華夷共仰海嶽同勸臣
某中賀伏惟陛下體道握符惟天縱聖仁周
動植惠普寰灜柔逺俗以文明懾兇奴以武
畧蓋以中原未泰品物未寜將申戡靜之機
用拯生靈之弊授侓則南摧醜蜒鑿門則北
掃煙埃鐵軸牙檣水耀龍驤之旅霜戈雪㦸
陸陳隼擊之師振動山川奔驅雷電佇間恢
拓以廓乾坤爰命皇太子訓整六軍申明三
令䝉輪挾輈之士壯氣淩空㧞山扛鼎之夫

雄心貫日皆堅金石咸勵忠貞𠃔合天心果
昭靈貺輪囷對起蕭索齊凝成金柯玉葉之
竒髙浮帝座變紫蓋如葩之狀低接皇城𥘉
呈䕃鼎之姿漸結臨關之色有以見圓穹賛
祐皇德升聞越唐堯虞舜之徴超宋祖漢宣
之感自此率賔八極文軌萬方增聖夀於億
千固宏基於隆永臣躬深睿奬疊覩殊祥敢
謡詠以抒情誠効謳謌而頌聖徳詩(一)首陳
進
賀雅川進白鵲表

伏覩嚴道縣多功圑崇善里百姓李彦韜於
楠樹上獲白鵲進獻者五行表瑞見金運之
隆昌百辟同贍賀玉京之▲貺臣某中賀臣
間王者正名立訓體乎天意勝殘去殺慰此
人心則有異木珍禽來儀朝闕霜毛動色紺
趾摽竒歛羽呈姿應見徒誇於漢魏傳聲送
喜翺翔顯奉於皇明伏惟陛下瑞冠百王功
超三古恊序而風調禹侓燭昏而鏡滿軒臺
亭毒萬方再樹乾坤之本照臨下土重懸日
月之光鄙炎漢之息肩邁唐堯之鼓腹人謌

𡻕稔物頼時康況乃萬旅貔貅千營鎧甲擒
兇剪弊撫弱字孤雷掀鉦鼓之行雲黯旌旗
之舉發令而雄豪踊躍申恩而疲瘵昭蘇五
星運度以垂休八海承風而寢浪遂至山河
效祉禽羽呈祥逺離海上之巢來對雲中之
闕觀其玉籠乍啓雪姿不驚望聖苑以佪翔
對天慈而鼓舞往來瑶陛棲泊珠簾認素羽
以難分聽新聲而己熟不是成橋之侣殊非
繞樹之群既彰團雪之容實煥来金之盛佇
見千戈載止奸邪屏除蕩疆場之煙𤇺永歸

北極靜寰區之搸梗自我西方信超魏德之
雄更掩漢成之代臣獲逢昌運累覩殊祥輙
陳謌頌之詞上浼聖明之鑒臣謹課頌聖德
紀瑞詩一首陳進千瀆冕旈無任之至
賀天貞軍進嘉禾表
臣某伏覩天貞軍留後崔善進射洪縣百姓
王友田上嘉禾合穗圖者聖德遐通祥符疊
至文武瞻覩中外歡呼臣某謹按瑞圖云嘉
禾者美瑞也稔𡻕精王者徳至於土則二苖
同秀昔者唐叔得禾異畆同頴成王問周公

曰二禾一穂意天下和同乎王命唐叔作嘉
禾篇由是九土㑹同八紘歸化旅獒西貢越
雉南来三十世之宏基七百年之大業輝前
映古逾夏掩商今在聖明復彰斯瑞伏惟陛
下紹軒皇之聖緒承周帝之洪源應曆數以
配天緫華夷而𩔖帝惟恭惟儉絶嗜音酣酒
之娱乃聖乃神有明目逹聦之美弘武徳而
先懲不軌電掃奸妖播文風而旋撫戎羌雲
奔賝賮憂勤黎獻軫憫耕農𡻕致豊穣田無
炎潦徳通于地見共秀於二苖應逹乎天果

異畆而同頴契聖祖興周之瑞表吾君拓土
之徴昔則和天地爲一同今則包萬方爲一
統況屬王師薄伐誓衆弔民雄稜已懾於彼
方禎異先呈於近境佇觀收剋永蕩氛霾開
九天日月之光顯符周卜合四海生靈之望
同比唐禾臣竊仰瑞圖賡謌聖感願預採詩
之録思陪唐叔之篇謹課頌聖德嘉禾合穗
詩一首進
請駕不廵幸軍前表
臣某伏覩宣旨駕幸北路軍前者臣聞展義

廵功禮經垂典誅兇伐叛有國通儀蓋欲㢠
廣照於一方輯五瑞於群后剪其暴亂慰佊
蒸黎況蠢爾邠岐乆迷大順▲朝伊夕即覩殄
平不足以親駕戎車逺臨狡穴顒顒衆懇
僉用驚疑伏惟陛下逾舜文明超周神武禀
秋霜之令敷春育之㤙委以至公推其大信
覆載之内風偃化行而隴渭之鄉岍岐之俗
甘寒谷之氣自棄陽和息惡水之隂顯孤臨
照恃蟻封而稱固巢鷰幙以偷安今則上將
專征雄師薄伐逺憑宸筭必剗根荄𥨸惟漢

曲褒川方當寒沍霜雪嶮棧豈易躋登況射
鮒穿蝇詎用千鈞之弩孤城荒堞寧銷萬乗
之威伏乞聖慈俯徇群心特寢成命佇觀剋
㨗永統華夷干冐宸嚴無任戰越兢懼迫切
屏營之至謹詣閤門奉表陳謝以聞
第二上表
臣某伏覩宣㫖駕幸圵路軍前皇大子宰臣
百官等上表陳請未賜俞允者省方風俗雖
經典之舊儀慰撫師徒乃君父之慈照但以
道途險阻水陸嚴凝遐邇群心實實憂灼伏

惟皇帝陛下體堯慈惠逾舜欽明欲令寰海
之人盡沐雍熈之化憬茲汧隴宻邇封隅乆
負歡盟深辜恩信識變通者巳束身効順迷
向背者猶掩耳偷安致一境之生靈銜積年
之怨抑狥吠堯而有日思慕舜以無由所以
授姜鉞以整師築韓壇而誓衆風馳號令雨
驟雄豪上將等威震雷霆心堅鐵石指期剋
日必就削平豈勞親駕翠輿躬魔白羽六龍
八馬驅馳嶮棧之中萬騎千官迢逓層峯之
外方零霜雪漸逼沍寒伏乞聖慈俯聆億兆

之情特駐省方之命上爲宗社下慰華夷佇
對㨗書更開土宇臣叨深睿奬倍慊明誠塵
浼宸嚴不任待責望恩迫切禱祈之至
謝恩賜興聖觀弘一大師張潜修造表
臣某伏奉恩勑宣賜左街興聖觀弘一大師
張潜令修葺住持者寵自宸衷榮臻道域簮
裳增抃芝术騰輝臣某中謝伏惟陛下道均
軒后聖並放勛凝懐於姑射之峯寄夢於華
胥之境睠言大教理契生津拪神泯合於無
爲屬念潜期於有德化合清靜善利邦家觀

宇蕭條像設塵翳爰敷綸渥載俾葺崇伏以
前件觀地接玉清昔爲道學㝷攺眞元之宇
復標紫極之宫至德年中易名興聖前臨廣
陌東距錦江宛是靈墟實惟勝所況門庭具
設像貌儼存誠歷代之仙蹤乃皇都之福地
今則重加繕飾盡撤葷腥拂塵埃於湫陋之
中還瞻玉相蕩瓴甓於蒿榛之内别築瑶壇
灑雨露而騫樹増榮薦沈麝而睟容伊穆張
潜等精專剖劂恪勵住持夕磬晨鍾祝遐長
於聖壽朝香暮燭期隆永於皇圖臣某獲列

教門躬榮睿澤不任之至
謝恩宣賜衙殿㸃鐘表
臣某伏蒙聖㫖宣賜衙殿前㸃鐘一口於日
院内充齋醮扣擊者恩垂霄漢榮及簮裳抃
蹈無階輝華增極伏惟陛下二儀覆燾三景
照臨澤浸無涯惠敷有載故得八溟息浪長
鯨將殄於昌時五緯循常巨彗欲銷於永夕
削平夷夏倒戢千戈而復俯軫皇情留慈玄
教致感應於洞府符應見於靈仙固當齊聖
夀於日月星辰隆寳祚於乾坤海嶽今者念

臣院宇之内簨簴未全毎於齋醮之辰尚闕
舂容之響既乏通眞之器莫諧集聖之儀輟
瑶階泛日之音來從天上頒豊嶺含霜之韻
降在人間事超錫樂之榮恩重㸃鐘之賜永
當炷焚芝术禱祝眞靈冀啓禎休仰酬聖奬
所宣賜鐘臣謹以焚香祗受記不任
謝恩賜玉局化老君表
臣某言伏奉恩勑宣賜舊玉局洞門石像老
君歸龍興觀御容院閭下西閒奉安供養其
蓋石舍一區移拆就觀起立并賜錢設齋道

衆將幡花引歸觀表讃等者皇澤霶臨玄門
増耀康莊改觀道俗同歡臣某中謝伏惟陛
下法道披元垂衣運化暢清靜無爲之理敷
希夷不宰之功己洽大寧將臻一統以玄元
像貌容邇宸居雖香燈無曠於常儀而供養
合歸於法宇爰申明命豐備齋羞焚蘭术以
飄香森幢幡而成列鐃金鳴玉𦆵離象闕之
庭雲邁風行遽入龍興之閤群心瞻仰萬衆
歡隨雷諠讃悅之音霧集聖明之福臣與道
衆等獲栖大教疊荷隆恩永勵修持上酬睿

奬不任之至
賀收隴州表
臣某伏覩北靣軍前隴州節度使桑簡以手
下兵士及城池歸降收復隴州者睿筭遐宣
元勲効節𦆵申薄伐已復雄城臣某中賀伏
惟陛下聖邁黄軒威超周武運神機於掌内
動有成功料勍敵於彀中舉無遺䇿自岐郊
負義關外隳盟深辜敦好之儀遽絶睦鄰之
分擁犲狼之一旅恃疆土於三洲巢折羣以
偷安坐積薪而稱固小不事大春秋所誅所

以義士盱衡謀臣扼晼皆期殄掃遂舉戈矛
六軍奮躍以爭先八校喑嗚而致勇蹴土佇
摧於呉岳飲馬將竭於渭流桑簡以智合變
通心明向背倒戈衘璧効命投誠獻千里之
山河不施寸刅復一方之户口無損秋毫便
廻亳社之𨦟自收商受之衆想回中之路絶
退且無歸顧㶚上之讎深竄將鼻適料其元
醜即見梟擒看通於八水三山永統於九州
四海俱頒舜曆盡入禹封臣獲奉昌期累觀
大捷無任之至

夀春節進章眞人像表(天漢元年二月八日)
臣某伏以皇圖昭永上帝開祥北極瑶樞煥
虹光而誕睿中天玉斗飛紫電以凝華萬國
歡瞻羣心増抃伏惟陛下二儀炳靈九清集
瑞至化塞乎天地清明肅於鬼神肇三十世
之宏基方隆周業興四百年之景運佇越漢
圖浸德澤於玄儒鼓薫風於夷夏今屬壽春
大節祝聖昌辰呼貫雲馳梯航波委咸修芹
禮以繼山呼臣與當院道士等䖍拂華壇精
依祕格諷琅書寳軸披霧韞霜羅克嚴蠲㓗

之誠永廣乾坤之福鑒聖眞人昔師道祖躬
受靈篇傳眞記於先天緘瓊文於福地豫明
皇業洞逹玄樞嵩公之識神堯貞白之知梁
武以之校美詎可同年是敢藻繢縑繒式資
瞻仰庻因焚炷克嗣禎休千冒宸嚴(臣)無任
祝聖䖍切屏營之至其畫像功徳數等謹詣
閤門奉進以聞伏聽勑㫖
黄萬祐鄧百經賜紫衣師號謝恩表
臣某伏覩㤙勑夔州道士黄萬祐賜紫衣仍
師號羅江縣道士鄧百經賜紫者大聖御天

神功及物廷有賢良之佐野無遺逸之人率
土朝宗允當聖日臣某中謝伏以黄萬祐等林
永得志麋鹿為羣深處巖蘿罔窺名利或
丹華救物有廻生駐景之䏻朱篆誅邪有蕩
魅除兇之効皆張道用潜賛明時遽搸鶴書
來朝鳯闕萬祐既趨於錦水百經至自於羅
江共仰堯天俱榮舜澤歷觀前史莫得比倫
伏惟陛下道邁唐堯功髙軒后想汾水凝神
之日尚逺九重比峒山請益之辰猶勞載駕
今則蒲車允至桂樴云來徑捨煙蘿躬朝旒

扆顯封嘉號俱錫服章美輝簡編光揚簮褐
不任之至


廣成集卷之一
















