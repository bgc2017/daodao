










廣成集卷之十二敢十二
(上都太清宫内供奉應制文章大德賜紫杜光庭撰)
醮名山靈化詞
伏以大道融精是分二象元尊市化以播萬
靈咸禀運於裁成共輯寧於邦國欽哉群望
寔緫休禎伏自應天順人開基創業雖未致
昇平之理而𦍒成富庶之郷四國爰來百辟
咸在人心允若天意昭然而或教失義方情
牽慈愛付粢盛之大任委監撫之重權庶人
元膺益恣胷襟都忘孝敬用奸邪之扇惑興

背叛之兇狂矢石欲及於乗輿金鼓近宣於
侍從猶頼上天垂祐靈化降祥不容梟獍之
心坐殄犲狼之薫未更昏旭悉巳蕩除中外
再寧寰海稱抃爰擇良日仰報威靈逺中昭
告之誠輒罄潢汚之薦敢期鍳祐永叶安貞
不任
鎭江侍中宗黯解䌫醮水府詞
伏以道化所覃神休普被上惟邦國下及人
倫咸資拯護之功潜假保持之力古今無爽
水陸攸寧臣猥以常材叨逢聖運經綸締搆

慙無竹帛之勞渥澤超昇累荷乾坤之造遽
蒙睿奬顯授兵符登韓信之齋壇授吕侯之
金鉞錫茅分閫推轂專征省循徒切於兢榮
倚注靡容於陳讓選辰㨂日遄命啓行況楚
硤上游錦江下瀬舳艫則千艘拯駕泝㳂則
萬𣲖争奔寔用眞靈緫斯隂隲皇帝宸襟所
屬毎切敬恭思布化以睦鄰亦申謀而懹遠
雄師銳旅首在此行將解纜以乗流爰潔誠
而致醮伏惟玄元大聖五老髙尊命靈將玄
司助洪休巨福迅浪皆期於利渉驁湍盡變

於安流萬里通津百神加祐克昌大業更廣
鴻基外屏中朝共臻禎福不任
周庠貟外塡本命醮詞
伏聞天鑒孔明有感斯應神道正直無祈不
通毎垂拯護之仁以副禱祈之願祛災流貺
猶響應聲竊佩斯言常䖍片志毎因元命得
備焚修式勵深誠實荷明祐但慮塵機未息
過咎易盈宦路所拘悔尤難逭因星辰臨照
值年運衰危但懼災纒敢思福會自從軍鄰
部寓跡外封一駐戎軒兩周天序旣闕奏陳

之禮必招逋慢之愆本俟凱還併申醮謝今
則方當劘壘未議橐弓久曠香燈不遑寧處
是用馳心靈觀遐叩至眞備三醮之物儀同
一壇之關告伏惟玄聖俯鑒丹誠解厄消災
延生保命宿瑕蕩滌徃咎蠲平克覩成功永
臻多福不任
大王本命醮葛仙化詞
伏以二氣資靈五行禀象法圎穹而定命體
厚地以流形罪福吉凶皆由隂隲運心履行
咸繫主張況荷殊榮乆叨重寄循涯省分常

切兢慙毎因章醮之壇敢忘敬恭之禮冀憑
修奉上答君親今屬元君之辰詣本命靈化
精誠香火祈扣眞仙願鑒丹襟俯頒鴻福俾
臣罪瑕除滌壽禄増延彊㝢乂安生靈康泰
災毒無侵於四境農桑克羙於有年得傾葵
藿之心永奉昇平之運不任歸命䖍誠之至
大王初修葛仙化告眞詞
伏以九隴名區三仙化跡上通心宿下鎭錦
川雲霞疊綺繡之光松桂竦煙嵐之色五宫
髙闕狀西靈南極之儀四輔交輝列東華北

眞之像最摽形勝獨占幽竒斜界玉輪旁臨
石磵而屬師徒俶擾鉦鼓震驚火彗横空霜
戈照野熊經鳥申之士抗歩不還漱流枕石
之人拂衣長徃眷兹勝異一變榛蕪崇樓之
金碧塵銷廣座之儀容蘚剥緬惟殘毁深可
歎嗟況某本命之辰配於兹化宜申締𥱪用
答眞靈乃命三洞道士唐洞卿伐木鳩工揆
星選日得風箕直事當甲子良辰䖍告至眞
恭修大醮伏冀鑒其誠懇錫以休祥災沴無
侵功庸速就續昔賢之遺搆成曠劫之良䂓

播羙洞天勒銘雲谷然願眞靈誕祐川境謐
寜稼穡滋豐災氛殄息受靈丹於九輔聞至
理於重玄常傾拱極之心仰副上眞之貺不
任懇願之至
親隨司空爲大王醮葛仙化詞
伏以上清仙山葛眞靈化爲川中之勝境乃
天下之福庭呀玉洞以蔵雲聳瓊巒而蔽日
彩霞朝散神燭夜飛乳滴幽巖泉鳴深竇九
井之光靈自顯三眞之肹蠁常存拱鶴觀於
中方應龍星於上境紅軒紺宇舊制相望蕭

殿韋碑古跡鱗次每彰休瑞以及寰瀛臣以
本使蜀王元命之辰配屬兹化頃申締𥱪遽
獲周圎飛閣層樓奪晨輝於峭壁風窓雲棟
増異境於崇林再敞洞天用安錦府四十州
之封域𡻕稔京坻五千里之山河俗臻富庶
人皆受賜孰不知恩臣曲荷陶鎔實深造化
唯䖍禱祝少答恩慈輒備醮筵上祈道力伏
惟九天孚祐衆聖鑒臨下燭丹誠廣垂洪澤
三川鏡廓八國塵清稼穡蕃登災氛蕩滌神
傳靈藥克享於遐年功讃聖朝永隆於大寳

再安社稷常福寰區臣不任禱福希恩䖍誠
歸命之至謹詞
冉處儔還北斗願詞
伏以垂象上玄照臨下土帝車運載杓的指
揮罪福吉凶咸歸主宰臣等頃因銜命逺渉
道途踐歷艱危登臨險阻每持丹懇潜祝玄
眞果蒙鑒祐之恩克獲安寧之貺仰承靈澤
志切上酬敢因某日之辰䖍備焚修之禮炷
香答願拜荷玄恩仰冀髙眞採納微欵祛災
蕩厄増禄延齡來徃坦夷公私貞吉路岐無

滯眷屬咸安常親日月之光克奉休明之主
不任
紫霞洞修造畢告謝醮詞
伏以大道希夷神仙變化示無方之妙用垂
不測之玄功幽讃帝王潜扶邦國惟今及古
吏冊煥然所以唐堯姑射之遊軒后具茨之
謁周穆之登瑶水漢皇之𦍒崐山皆▲眄煙
霞瞻窺冰雪是用享年遐永致理和平克振
宏休允彰道祐顧惟涼德啓創丕圖金闕玉
京敢怠敬恭之禮九清三境每懷寅奉之誠

粤以永平二年壬申七月二十一日丁卯漢
州什邡縣獲大上老君錫命䜟文留玉篆於
仙居刻銅符於厚地生辰命屬時日姓名叙
奕世之蟬聮明卜祚之延乆四年八月二十
四日戊子利州團練使王承賞奏此山靈洞
顯見神仙遂命威儀任可言髙品楊知淑專
申吿謝仰答光靈十月一日甲子𦆵啓醮筵
再聞應見雲旌羽斾參差崖壁之中鶴態神
儀羅列洞門之内事邁於回山瑶水羙超於
姑射具茨祗荷禎祥彌増震惕是用考諸典

禮特舉封崇以是月甲申改道長山爲玄都
山陽謨洞爲紫霞洞景谷縣爲金仙縣封玄
都山神爲玉清公創厥壇塲鼎新觀宇自𥘉
揆搆逮于畢功累見眞儀益彰靈貺謹遣金
紫光禄大夫左諌議大夫廣成先生蔡國公
杜光庭等一十二人賷信幣香花按玄科具
典於紫霞仙觀修金籙道場況屬下元允當
大節式陳昭謝再顯旌封伏惟洞府衆聖髙
眞仙官寮宰鑒兹丹懇錫以玄休使九土乂
寧萬方平一天宫地府常垂愷悌之恩卜世

享齡克叶延洪之福稽首謹詞
洋州宗䕫令公本命醮詞
伏聞誕質流形咸資大道禀生賦命必繫上
玄荷乾坤覆載之慈均氣運陶甄之力惟精
修勵寅奉眞靈伏念臣獲以微塵累叨皇澤
入參輔衞出領藩維曽無㳙露之功常切㵁
盈之懼今則曆象之内身宫之中暗曜正臨
火星對照慮成厄㑹無所告祈竊惟太上垂
丈元皇設教正一著修禳之品河圖有陳醮
之科茍罄精勤必蒙昭祐敢因本命之日爰

伸九曜醮祈蠲潔丹心歸依玄極伏惟衆眞
大聖俯鑒明誠蕩滌罪瑕解除𡨚債消平災
厄延續年齡増禄祚於南昌落凶衰於北府
洗心克已上酬眞聖之恩奉國推忠永答君
親之德臣不任
又本命日醮詞
臣聞天地之德以生爲先生成之恩以福爲
本臣叨承福㑹獲奉昌期蒙三光照燭之慈
荷聖主儀隆之澤便藩寵過履歷顯榮每虞
於福過災生惟切於持盈約巳彌増惕懼豈

敢遑安今則躔次之中身宫之位火星對照
暗曜正臨仰垂象以㝠心何階告謝顧微生
而勵志但切憂兢是敢於本命之辰備河圖
醮禮䖍披丹𢙫冀降玄慈伏乞賜臣災咎消
平凶衰殄息壽年増益禄祚豐延得傾嚴奉
之誠永答至眞之祐
越國夫人爲都統宗侃令公還願謝
恩醮詞
伏聞至道玄通隨機赴感冥丹心於下土動
玄鑒於上清響答無私影從靡隔妾夫王宗

侃男承肇等去年以統戎伐叛勤國勤王俯
迫孤城遽淹旬月烽煙警急音問寂寥瞻褒
沔以魂馳望山川而目斷憂危徒切祈叩無
門遂䖍詣道宫乞申章奏嚴陳法席降請天
兵䀎蠁感通眞靈保祐俄開堅壁大破兇狂
成掃蕩之功副聖明之奬骨肉團聚師旅凱
還剋平實自於睿謀護助亦兼於道力輙因
良日昭答玄休重申章醮之儀式馨謝陳之
禮精心備信拜手然香仰眞駕於三十六宫
祈大儀於八十一好庶祥輝炟爚低臨壇墠

之前巨貺滂洋永錫邦家之吉聖圖遐永舉
族蕃昌誓勤嚴奉之誠克副靈眞之照不任
荷聖謝恩䖍切之至
司封毛絢貟外解災醮詞
伏聞道氣宣行玄功鼓鑄三靈資禀乾坤司
覆載之權五緯操張寒暑柄推遷之運由是
挺生賦命咸繫天關福善禍滛畢由神化是
宜恪勵以奉靈休粤自㓜冲即逢聖日便藩
異奬寵沐殊恩北省南宫亟榮於踐歷紆朱
曵紫巳極於輝華常推報國之誠每切律身

之戒尚慮隂陽揆課或值凶衰厄曜運行或
爲臨照興功動土有忤於龍神履行立身或
虧於畏愼未申析懴倍用兢憂今則立運臨
於命辰天符飛於艮地大運在戍仍值魁罡
土星方伏於身宫所照對衝於丑位懼成災
咎彌用驚危伏聞南府文昌主生銓善北宫
斗極舉過懲非吉凶無爽於錙銖報應有同
於鏡象眞教開懴陳之格惟感必通玄經垂
醮謝之儀有祈皆應輙因吉日䖍備醮筵披
瀝丹誠冀迴眞鑒伏乞賜臣解消災滯蠲釋

凶衰厄㑹平夷過尤除蕩更増椂算允介福
祥誓勤忠孝之䂓上答君親之念永銘素懇
秖荷玄慈不任謝過祈恩懴災之至謹詞
張崇㣧修廬山九天眞君還願醮詞
伏以軫翼雄區匡廬眞躅位尊五嶽地控九
江玉闕金城包括神仙之奥府鑪峯雲蓋含
藏眞聖之髙都宛然凝碧之中逈秀洪波之
上每申瞻禱必介福祥臣頃𡻕以謫宦九重
溧蓬一葉途經閟境心禱上眞冀迴濟祐之
慈必備椒漿之獻精誠既咎肹蠁垂徴㝷以

路阻戈矛波驚艫艦孤帆有隔假道言歸常
貯素誠未酬玄祐今則頒宣聖澤棲憩蜀都
㝷禮道宫追思宿願輒申醮酌恭逹明誠竊
聞惟感必通道無不在期廻羽仗豈云萬里
之遥少降科車不以三川爲逺納兹丹懇顯
錫鴻休前願克圎殊恩遐被乞爲臣更蠲罪
録永削災▲成匡堯讃禹之功享二首六身
之壽得傾忠孝以奉君親誓當修勵䖍恭依
歸道力不任
張崇胤本命南斗北斗詞

伏聞三靈肇位萬象禀形體隂陽之至和韞
天地之眞系於是挺才賦命各有職司主死
領生互分關揵纎微具舉考校無遺臣伏慮
前世今生至于累劫愆違易結罪咎旋彰秉
持未契於神明履行或虧於恭恪因星文臨
照值年命凶衰遂搆災危罔知禳謝今則躬
依玉化䖍對瑶壇選卜良辰肅陳醮禮伏冀
南宫六聖别賜生名北斗七眞明祛死籍三
宮削罪五帝除灾酬徃願於名山降休祥於
聖澤又臣既頒詔命將赴闕庭江山有登泛

之憂水陸有舟車之險實資明祐俯契深誠
獲達帝郷克賜元吉敢忘修奉上答眞靈臣
不任
漢州王宗䕫尚書安宅醮詞
伏聞太朴肇分三靈設位巢穴之風既替棟
宇之制聿興太古聖人隨時立教蓋所以庇
寒暑燥濕備風雨晦明其後象𩔖滋繁擬議
殊廣錯之以乾坤震兊體之以徴羽宫商推
彼隂陽運其刑德乙辛庚癸互列職司子午
丑寅旁羅主宰六神四殺之界龍虎交馳五

黄九紫之郷禎祥藂萃法履載而成用揆星
日以程功乃考吉凶實聞顯據所以鵲隨太
𡻕鷰避將軍況在最靈敢忘戒懼臣頃以所
居室宇淋陋非宜遂卜良辰再申締搆取諸
大壯棄彼僣奢慕剪茅築土之風佩山節藻
梲之戒汚墁云畢土木吿周竊慮畚鍤所興
或違禁忌功用之際或犯神靈乖五姓之宜
虧二宅之要或侵傷地脉或穿鑿岡原或汚
瀆吉神或鎭壓凶位因成灾咎曽未懴陳是
用詳按玄經勵精丹懇䖍修大醮恭請眞文

啓靈寳赤書依洞玄符命辟斥凶惡安復龍
神謝過延恩祛災請福伏冀三尊降鑒五帝
垂光勑八㑹威靈命三元將吏保寜宅宇清
肅方隅赦巳徃之罪尤賜將來之貞吉允膺
祐護永遂乂安其有住宅之中土地之主古
今遷易五姓雜居因此醮壇兼申奠祝歆兹
誠禮各保逍遥徃陟福庭勿爲疵癘俾臣舉
家蒙澤九族同榮常傾忠孝之心以奉君親
之德不任
馬師穆尚書土星醮詞

伏以一氣分華三光摛耀照臨群品司牧萬
方遵黄道而有常麗玄穹而不紊大則繫乾
坤劫曆邦國興亡否泰所宗安危攸屬次則
人倫善惡年運吉凶祚曆短長咸歸主宰臣
以身宮之内土耀所經本宿之中暗虚所歴
大小行運皆值衝妨命位之郷天符所駐災
危重曡疾厄嬰纏徒訪三醫未祛久疾恐是
積生罪目搆此凶衰徃世愆違成兹滯厄或
理務之所刑賞不明立身以來過尤結集神
明咎責年命屯蒙夙夜憂競願申祈謝是用

考詳纏緯披按科文恭詣靈壇虔修醮禮仰
中方而瀝懇瞻列象以馳心拜手炷香披誠
悔過伏冀玄司衆聖垂大有之慈至道髙尊
降載生之澤蠲除罪犯解削災期和釋𡨚仇
銷平殃對使百關宣暢六氣均調疾苦痊瘳
福祥臻㑹延生南斗落死北宫克承覆祐之
仁敢負眞靈之貺


廣成集卷之十二











