










廣成集卷之十三毀一
　　(上都太清宫内供奉應制文章大德賜/紫杜光庭進)
　　　莫庭乂爲安撫張副使生日周天醮
　　　詞
伏聞道分一氣人配三靈善惡發於丹誠吉
凶應於玄極苟興嘉願必叶殊祥況在名山
俯臨仙洞炷香祈願瀝懇陳詞必能響達神
明顯垂福祉伏以當川安撫副使張琳禀澄
逺之識秉清正之心頴鑒無私忠貞不撓推
公奉主虚懷同止水之明御下恤人從善有

轉規之易況連營貔虎四時之犒賞皆豐積
歳干戈千里之輓輸無闕言惟憂國志絶營
家每切勤恭動忘寢食人皆受賜孰不知恩
臣孤子官名低擢翅羽恃其拯護方果奮飛
思禱眞靈用申答効今屬陽和動煦林谷舒
春爰記生辰䖍修大醮仰星文而貢懇遍川
嶽以歸心香雜溪雲燈和嶺月千巖景寂午
夜風清展肅恭莊敬之儀備藴藻蘋繫之禮
伏願光廻三景飈降十仙鑒兹醮酌之誠錫
以昭彰之福延二首六身之壽除五行三命

之災善功克懋於仙階隂德光隆於世緒然
後封隅寜謐邊徼晏清瘥癘無侵戈鋌罷用
聖主洽垂衣之理藩垣著柔服之恩幽顯咸
安飛沈各遂敢忘砥礪以奉休明不任
　　　莫庭乂九宫天符醮詞
伏以博厚成形中黄定位統水火而稱長冠
金木以居尊孕育萬靈苞含五緯上惟邦國
下及人倫凶吉攸司安危是繫臣本宫震卦
五鬼所臨運氣飛旗仍當此月恐爲災厄尤
切憂惶虔考吉辰精修醮禮伏惟鑒其丹懇

錫以鴻休廻危就安變凶成吉解災除厄増
禄延年眷屬康寜公私和泰不任
　　　衆修南斗醮詞
伏以大道凝眞玄功化育清濁之源旣異隂
陽之位亦殊南斗上宮實司生籍上惟邦國
遍洎人倫壽紀短長禄祚豐薄咸歸主宰無
間纎微臣等獲遇聖朝躬逢道運覆載禀質
動用愆違處世立身寜無過咎未申懴謝因
搆災危又恐宿曜行年九宫三命或逢災厄
或遇刑衝神道難知凡情罔測須資香火用

罄禱祈敢以吉辰虔申大醮伏願流光下燭
玄鑒俯臨察丹切之心降厖洪之福祛災度
厄増禄延年削罪目於隂曹上生名於陽籍
公私和暢眷屬康宜存殁沾恩幽明蒙祐不
任
　　　胡賢常侍安宅醮詞
伏聞易象垂文取諸大壯聖人著法代彼層
巢棟宇聿興古今是則由隂陽而定位配刑
德以裁規▲命衆神各司其職逆之則凶而
獲戾順之則吉而降祥臣頃以所居不庇風

雨因時改作隨便營修越月逾時巨功告畢
但慮起土運石増下損髙畚鍤所侵不知禁
忌穿鑿所及有犯神明未申醮謝之儀常切
兢憂之懇兼以所居之地五姓相因歳月旣
深主宰非一慮其神識尚有淹延憑此醮▲
俱令遷㧞是敢肅嚴庭宇恭啓法壇請靈寳
符文按太玄科典降延眞聖披露懇誠伏惟
五帝鑒臨衆神昭祐勑下符吏宣吿地司安
鎮龍神銷平犯觸使凶𦍙殄息眞氣滂流禳
未兆之災衰納惟新之福祚蕩伏尸故氣遷

滯魄遊魂自明及幽咸得其所六甲五行之
象九宫八卦之方各靜封隅永垂貞吉闔門
清泰舉室康宜勉勤修勵之心以副眞靈之
貺不任
　　　胡璠尚書地網醮詞
伏聞五緯禀生三才列位荷陶鈞於至道感
孕育於上玄而曆運推移隂陽升降吉凶倚
伏寒暑循環否徃泰來災生福過考諸物理
斯爲格言況在庸虚敢忘戒懼臣行年之内
併屬災期大運居甲辰之中小運當丁已之

上又兹兩月咸直四宫是地網之郷兼本卦
之位恐成厄㑹無所告禳更慮宿曜加臨飛
旗應變五行刑尅三命衰微雖驛馬臨年恐
災能制福退思履行内省身心須在懴祈用
明哀懇爰憑吉日䖍備醮壇延降尊靈以希
照鑒伏惟三官五帝下燭丹誠斗極星君俯
流鴻澤注延生之籙錫以福祥焚積罪之書
赦其瑕咎解災凶於地網銷厄運於巽宫使
壽紀増新休貞允萃公私和泰眷屬安寧永
承濟護之恩敢負眞靈之祐不任

　　　尹居紘辛酉本命醮詞
伏以大道宣功三靈資始禀形賦命表識定
生體化育於坤偶乾竒配吉凶於天曹地府
三官考校罪福無遺五帝主張死生咸繫臣
顧惟塵陋獲奉休明籍係中樞名參内署鴛
鸞闕下叨歩武以多慙日月光中揣分涯而
増懼微功未著積過必深每慮前世宿瑕此
生罪咎未申懴滌難遂原除又恐三命五行
天文年運或逢厄㑹或值災期犯神明主宰
之司違仁義玄儒之訓或侵人利巳或故殺

誤傷罪目易盈善功難就或壽齡促少或禀
禄單微常於元命之辰式備醮祈之禮兼將
課念上奉明靈旋以天歩艱危神州紛擾或
脫身林嶺或奔命道途五任子兹不遑奏醮
香燈旣曠寢食難安今屬銜命西南稅鑣岷
劒道路無阻關梁大開帝澤天波遐通於四
裔歡聲喜色震曜於一方況此少城實惟仙
府可以𡨋心貢懇可以禱福祈眞爰卜命辰
仍當本命賷持信禮撰備香花併以此時追
填徃醮精誠有達靈鑒必通伏惟採納丹襟

降流洪福獲酬昔願更洽新恩賜臣災厄蠲
銷禄筭延逺存亡俱泰眷屬咸安上願社稷
興昌乾坤肅靜三光順軌六氣均調武偃文
修時和俗阜克𢌞鑾輅永固龍圖俱諧虔祝
之心盡覩太平之運不任
　　　皇后本命醮詞
伏聞大道垂文玄元演教佐時助國宣化度
人功格象先惠周物表寳章上御人間之懇
願必通天澤下臨眞境之休貞允降羣生蒙
祐巨細無遺某今年大運所值三殺之位小

運支木當衰弱之中干禄納音俱逢土塞飛
旗四殺仍在寅郷羅㬋𨇠尅姓之宫土星臨
乖背之宿火曜行度將入身宫行年所經況
當地網又醫方所診臓氣未調榮衞未和正
氣衰薄六脉未復九府猶虚恐搆災凶更深
厄運又恐積生徃世寃債未除運意行心罪
瑕旋結須憑章奏冀達懴祈是敢依按明科
選求良日列詞備信拜奏章文請天官吏兵
降鑒營護某内安腑臓外却災凶上解星辰
臨照之期下銷年命刑妨之咎寃仇和釋債

訟蠲平六氣舒通百關調理衰危超度命禄
増延北宫廻短促之年南極注遐長之壽伏
惟至眞大道太上三尊常弘憫濟之慈允錫
安眞之福誓虔忠孝克勵身心譛明君化育
之仁報至道生成之澤不任
　　　道門爲皇帝醮太一并㸃金籙燈詞
伏聞一氣肇胎萬形資始髙垂象緯明判剛
柔統御之權歸于至聖天命帝以司牧帝承
天而撫臨攝提握耀之初君臣定位揖讓干
戈之世道德兼行時危則玄德彌彰運否則

洪休自廣大蜀英武睿聖光孝皇帝德符穹
昊功被生靈受命儀乾永康三極神明符讃
人間之玉燭調時律曆均和天上之珠囊叶
度俗臻豐衍歳有蕃登美瑞嘉祥日書月至
猶復書乾夕惕恭已奉天夤敬幽明憂勤億
兆專極關救焚之念無蕩心恱目之娛軫慮
萬方期于仁壽昨者以四神行運在咸池之
宫直符所臨次明堂之野旋興戈甲㝷致尅
平彼背盟搆逆之徒思漂杵燔枯之敗斯則
神歆睿德天助皇威睹變災成福之祥示國

泰祚延之兆今則歳聿云暮氣序將交荷即
日之玄恩禱新春之景貺願酬聖力輙罄齋
誠燃金籙神燈備河圖大醮伏惟髙尊鑒省
大帝感通十神常介其休光三載允承於福
祐寳圖隆永宗廟安寜皇帝等壽五山齊明
二景八紘順化萬國宅心皆臻有道之風盡
掃不庭之孽皇太子重明耀彩文教聿昌輔
賛睿謀延洪大業六宫百揆咸均翼戴之心
兆庶六軍俱享乂康之福龍神宻衞川嶽恒
安幽顯飛沈永承洪澤不任

太子爲皇帝醮太一及㸃金籙燈詞
伏聞玄化肇分二儀搆象融結定隂陽之位
神明司匡御之權太一天尊髙皇大帝坐勾
陳而臨察命神使以周行於是五行八風天
一地二揚鏕雲露駕景星𨇠順九野以遐觀
潜施𤏐誡歴諸方而俯燭顯示吉凶惟古及
今敢忘砥礪臣以直符所届在明堂之官四
神所行居咸池之位所宜蠲潔用罄禱祈皇
帝受命上玄握符承統弘慈儉之化敦清淨
之基思洽太和以康萬國昨者以鄰封背義

越境于盟殘剽蒸黎侵凌郡邑旋平凶孽盡
廓氛埃指麾元自於睿謀讃助實資於神力
今則封疆寜晏褒漢肅清星紀廻天歳律云
暮當此月壬申之日乃新歳首直之辰輙備
壇場虔申吿謝修太一大醮燃金籙神燈下
照幽關上通玄極蕩祛災滯延降福祥伏願
宗廟安昌徃稷隆固寳圖攸永聖壽遐長繼
雲官火紀之崇邁炎漢姫周之業速臻一統
克致大同六宮式表於匡扶百揆共傾於忠
讜三光昭朗四序均調歳有豐登俗無疵癘

龍神恱豫成五風十雨之祥川嶽乂康流澤
馬器車之瑞昭明丹懇上達眞靈仰祈鑒祐
之恩廣錫延洪之福不任
　　　靜逺軍司空承肇本命醮詞
伏以至道生成玄功陶鑄隂陽主宰品彚區
分禀質誕形仰資神化臣獲逢道廕叨荷朝
恩被服寵光主張戎仵省功庸而未著顧塵
忝而巳深夙夜揣循敢忘惕勵尚慮秉修或
闕履行多違旋積愆瑕未申懴滌或五行三
命有刑尅之期九曜列星有照臨之數或宿

仇未釋或往債未祛神道難明常情靡測因
成災滯悔謝無由輙於本命之辰虔申醮酌
依天眞科格拜伏大章伏惟髙聖感通真靈
鑒護察其丹懇降以玄恩災厄銷平壽涯延
益潜増禄祚廣赦罪愆解巳徃之𡨚讎錫將
來之福祐誓傾忠孝永奉君親不任
　　　皇帝於龍興觀醮玉局化詞
伏以天分列宿地布名區燦垂象於圎羅儼
福庭於方澤明施主掌以祐邦家竊惟玉局
洞臺玄元降跡鎮兹都㑹宻邇城闉年祀徒

深光靈不泯虚寂靡殊於林谷貽祥毎及於
蒸黎常切敬恭敢忘瞻奉伏自祗膺暦數啓
創朝庭象闕端門須就正陽之位霜壇羽殿
遂從遷革之宜而石室洞門老君眞像陳暮
燭朝香之禮惟務恪虔接龍墀鳯闕之嚴彌
加崇潔固可以與天共永終古長存尚慮主
宰龍神隂陽官屬興功擾動衆役喧驚旣踐
暴以爲憂憑醮祈而懴謝爰自吉日式備香
壇翹注匪遐眞靈必鑒伏惟玄无降祐大道
開恩赦巳往之尤違錫將來之禎祚使寳圖

延永社稷安寧風雨均調龍神輯睦災期蕩
滌罪咎銷平其有直符太一之運行將移地
分火矅土星之臨照欲及身宫願廻力以護
持致微躬之昭泰烽爟不飛於四境沴瘥無
撓於兆人永誓丹襟上奉玄貺不任
　　　勑醮諸名山大川詞
伏以道列三界地載羣生或仙人修錬之郷
或眞官總治之所靈基有覩神化無方朕寅
奉上玄光膺大寳俯循區域在潔禋祠邇者
軍國事繁干戈歳用未遑周普常抱惕兢思

述虔恭庶消災咎今命三洞道士并遣使臣
嚴備醮儀潜通玄鑒所願四時有𥙿六氣不
侵壽命延長邦家興盛皇枝帝祚百辟千官
内自朝廷外及區宇億兆之衆福祐咸均敬
託青詞粗陳丹懇不任
　　　皇帝醮仙居山章仙人詞
大蜀皇帝謹稽首北邙化得道章眞人夫以
紫府髙眞玄洲上士乗飈駕歘坐有立無昇
汗漫以遊神入鴻濛而隱景或明符邦社旁
濟生民或幽賛帝王共清否塞李順興保持

靜帝陶真白佐佑蕭王子年潜諌於府君意
期宻悟於昭烈禀之則受禧介福忽之則違
吉貽憂煥彼縑緗皎同日月今者百姓郭廻
芝採藥於仙居觀得眞人天寳年所留銅牌
六十字之周旋名姓與年辰備在二百年之
藏秘錢文與篆跡皆全嗣續具明日時無爽
苔侵土蝕固當靈將護持應驗合符實荷眞
人示見顧惟蕩德顯契休徴事超於赤伏黄
圖理冠於鳯銜龍負旣覩延長之數敢忘兢
業之懷爰啓醮壇冀酬玄德仍薙藂刈𣗥揆

日僝工俾翠檻朱簷鼎新舊址郴樓遼柱重
認歸途虔祝眞靈鑒兹昭報三十六天宫之
逺必降威光萬四千甲子之期永言佩服不
任
　　　皇太子醮仙居山詞
伏以日闕霞房爲天中之都㑹瑶壇桂殿乃
人世之福庭或眞聖之所宴遊或神仙之所
窟宅莫不藏竒韞秀演貺流祥濟祐人天幽
賛邦國惟兹古觀果顯殊禎得天寳眞符出
老君秘記金文鳥印篆字虬蟠分明而瑞跡

如新拂拭而苔痕尚在幾千年之前定聖主
開圖二百歳之昌期吾皇享國御名國姓生
日年辰一一指陳重重符驗繼書薄德備列
姓名載詳圖籙之文益切兢營之懇遐瞻煙
岫仰感靈恩輙因醮酌之筵遥寘焚修之念
上願洪基克固比溟渤以無涯聖壽増延並
岷峨而更峻九圍順化萬㝢歸仁誓虔忠孝
之誠以副眞靈之祐不任

廣成集卷之十三











