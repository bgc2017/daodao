










廣成集卷之十七毀五
(二都太清宫内供奉應制文章大德賜紫杜光虔進)
宣醮鶴鳴枯栢再生醮詞
惟彼仙山奠兹南土雄盤厚地秀拱穹旻控
綿洛之川原總岷峨之形勝巖巒捧日洞府
棲眞連空之松檜扶踈千載之威靈肅穆果
聞祥異顯此福庭垂至陽生化之功變枯栢
凋摧之質柔條逈茂灑瑞露以飄香宻葉重
榮動晴風而裊翠神仙幽賛宗社福招叶此
玄休永兹禎貺是用精嚴醮祝仰荅眞靈凝

心宣室之中翹想雲峯之外所冀華夷昭泰
海嶽晏安稼穡滋豐氛埃蕩定永期祗奉以
副玄私稽首謹詞
李忠順司徒拜保護章詞
臣聞道用無方神功不測随機應念惟感必
通正一垂文傳寳章而拯物盟威立訓陳醮
品以濟民粤自古先逮于兹日惠覃顯晦澤
普天人臣某夙荷玄慈獲逢聖日天波浩蕩
人爵優弘慙無經濟之能深盧寵勞之極況
居司戎伍出鎮魚符或賞酬乖善惡之宜刑

律有重輕之失俗懷咨怨民抱傷嗟有一於
斯式彰譴咎又恐五行三命運值災蒙暗曜
明星或當臨照或經過水陸侵觸龍神或土
木興修犯于禁忌或前寃徃債或故殺誤傷
動結罪條兼逢厄㑹致成疾恙彌切兢憂竊
惟大道好生至眞設教著祈禳之典開懴謝
之門是敢虔備壇場精修章醮拜天悔過瀝
懇希恩伏惟三境髙尊諸天大聖降流慈施
憫鑒塵微勑天府地司遍隂曹陽境解消災
厄原赦罪尤削落凶衰和平寃債蠲除疾苦

安鎮魂神六氯均調百關宣暢易短促之數
賜延永之齡萬罪千災咸遂超度誓虔修勵
仰奉眞靈臣某不任謝罪祈恩披心請命之
至謹詞
東院司徒郡夫人某氏醮詞
伏聞大道垂科玄眞設教正一有祈恩之品
河圖有謝過之文虔告尊靈必賜昭鑒某氏
以夙叨靈貺擢質人寰祗荷恩庥常深戒懼
近者忽嬰疾恙未獲痊乎竊恐履行立身措
情屬念有違誤之過有抵觸之非或結舋流

殃有所延注或明星暗曜有所照臨搆此災
纒未蒙消解旦夕憂懼罔敢遑寜又以身宫
之中當土曜行度命當危迫誠切告祈是敢
遵按明科虔修大醮伏惟三寳上聖九曜尊
神垂罔極之慈降䕶持之力賜某氏解消災
厄和釋𡨚仇延續年齡増加祚禄使百疾痊
愈六氣均調蕩滌凶衰蠲除罪咎永期修奉
上答玄恩不任謝罪祈眞虔誠請命激切之
至謹詞
東院司徒冀公醮天羅詞

臣聞賦禄禀形資於道化延生保命繄彼神
功至有三命興衰五行代謝星𨇠經歴卦象
吉凶苟逢厄㑹之期必示修禳之旨是則玄
眞愍俗大道好生垂法濟人有感斯應三天
正一寳章宣致福之儀太玄河圖醮品啓移
災之旨古今遵奉拯護尤多(臣)叨荷靈休躬
逢昭代恩榮隆異名分超逾拊巳循懷每切
器盈之戒誓心勠力常思福過之虞今則大
運猶住戌郷小運仍當亥位今年之内併值
天羅竊慮舉念屬心率成舋咎積生徃世宿

有愆瑕雖切秉修寜無違誤又暗曜行於辰
分火星在於身宫況寵極才微功輕位重恐
貽災滯深積兢憂是敢故按玄經肅恭丹懇
精修醮禮拜奏章文謝過九天祈恩衆聖伏
冀眞靈鑒省渥澤滂流詔天境地司勑陽官
隂府赦罪尤於旣徃蕩衰沴於將來消宿曜
之災解天羅之厄豐延祚禄増益年齡得虔
忠孝之誠永賛聖明之化誓勤砥礪上副玄
慈不任歸命之至
田崇謙盧昭又受六甲籙詞

伏以至化將行玄丈肇著五千垂教六甲開
圖首於虞舜之朝傳自姬周之代修於内則
凝眞反一駕日月而躡煙霄行於外則保國
寜民康品彚而豐萬宇爲法之本歴代所尊
(臣)等獲頼玄符況逢皇運眞風廣被妙旨遐
宣願遂參修永期遵守允當嘉節虔露明誠
伏惟元聖融慈衆眞流鑒成其懇願降以威
光使存注感通功行圓就九玄開度積過蠲
消福善攸臻壽年増益濟人佐國弘道宣經
永揚清靜之風克果希夷之道不任歸命之

至謹詞
范延煦等受正一籙詞
伏以正一南宫紫陽玉殿秘陽華之眞籙緘
飛化之靈圖下可以制禦兇妖宣和氣序上
可以輯寜區宇朝㑹神仙保國安人古今攸
毀五四
禀臣獲逢聖日咸沐道風早振氛囂俱棲羽
褐願期參受克勵焚修伏惟衆聖弘慈俾諧
宗尚衣星履斗契九天飛步之蹤佐世立功
成大道化時之効炷香拜手歸命祈眞翹望

玄恩不任激切之至謹詞

王讜修醮拜章詞
伏聞河圖寳典垂醮品以濟人正一明科顯
章文而助化俱宣道要廣福生靈臣獲奉玄
門叨參秘籙而焚修每闕過咎旋彰主務在
公動多悔吝或詳評獄訟賞刑有爽於重輕
訓撫師徒沮勸有虧於申令捫心省巳夙夜
増憂非伏玄功無門懴謝又五月之末土火
將入於身宫以此憂惶志希禳救今則精嚴
信幣求乞章文伏惟太上衆尊三天化主垂
大慈之澤降罔極之恩命天官吏兵依職祐

護賜(臣)罪瑕除蕩寃債和平九曜廻臨照之
災三命息刑衝之厄克獲貞吉常遂亨通誓
虔焚炷之誠上答尊靈之祐不任
刁子宗勉太尉謁靈池朱眞人洞詞
伏聞生成妙道弘大教以度人不宰玄功布
慈風而及物随迎靡滯極護無遺由是青簡
丹篇繼著登眞之品幽關夜府亦該錬化之
仁薪火傳明古今攸普某身逢景運名造眞
乗每虔焚祝之心潜希道力冀啓延洪之福
上答君恩期靈常勵於丹襟屬念早參於玄

籙翹勤徒切景仰何階伏惟仙君道逸𡨋鴻
壽逾遼鶴指三山而髙舉莫認雲程越累歳
而暫歸想悲塵世某慙盧敖之未跡瞻若士
之遐蹤瀝懇齋心燃香拜手佇廻眞鑒俯沃
玄波俾於修學之中少達希微之趣推誠律
已永酬君父之慈見素全眞願奉神仙之躅
不任
大傅相公修黑符醮詞
伏聞至道垂科正一啓醮祈之品河圖著訓
太玄開懴謝之門蓋所以拯護人倫恢弘法

力恩庥廣被今古攸宗(臣)運偶昌期叨膺重
寄雖竭誠而報國未効㳙埃懼福過以災随
因罹疾疹今則黒符飛化五入中宫本禄納
音爲災尤重是敢𡨋心玄極稽首清壇恭備
香燈虔申醮祝伏惟玄元降鑒五帝宣慈勑
九宫貴神命三官曹屬解消厄運和釋𡨚仇
蕩滌罪瑕増延禄筭使百關調豫久疾痊平
誓傾忠孝之心冀啓聖明之澤永遵妙道仰
副玄慈不任
洋州令公宗䕫宅陳國夫人某氏拜

章設九曜詞
伏聞天地萬靈隂陽庶品資元和而覆育禀
道氣以生成三命五行是定吉凶之數南宫
北府爰司罪福之文善惡無遺錙銖不爽況
復三元遷易九曜𨇠移示謫逄祥影隨響答
得不兢懷悚惕祗敬眞靈某氏以土火二星
行於午地旣當命位仍在身宫小運丑中況
爲六害大運戌上又值墓郷大運則午命稍
衰小運則王禄初薄以兹憂懼恐履災期是
敢精勵丹誠歸依玄象遵拜章之典式稽首

三天備祈醮之物儀馳心九曜伏惟至眞憫
祐衆聖垂恩赦徃歳之罪瑕解積生之𡨚債
消平災厄拯度凶衰延益壽年増加禄祚克
蒙覆護常賜安貞永奉靈眞誓勤修敬不任
歸命虔祈之至
洋州令公宗䕫生曰南斗醮詞
伏聞列曜凝光麗天垂象南昌上府生籙是
司致福流祥潜資邦國河圖秘戒式明瞻敬
之文正一靈科亦備存修之旨敢披玄訓虔
罄素誠(臣)夙荷洪休躬逢景運便蕃寵澤踐

歴恩榮無濟時匡國之功叨相印兵符之重
循懷震惕難酬造化之私誓志恪恭冀答君
親之德但勤砥礪敢怠初終是以輙就生辰
精修醮禮仰丹臺而稽首望玄極而𡨋心靈
炷騰煙期逹九清之上良宵効懇願通六聖
之前賜(臣)災滯蠲消𡨚仇和釋増加祚禄延
益年齡赦巳徃之過尤介將來之禎福元玄
昇度舉族康寜誓嚴尊奉之誠永副眞靈之
祐不任歸命虔祈之至
青城山文人殿功曅安土地醮詞

伏聞混元旣判融結分形惟彼岷山廣吞西
徼壓二江而作鎮冠五嶽以居尊窟宅神仙
含藏洞府層峯疊巘捧日月於雲間積翠堆
嵐隔塵埃於人世闢天國而眞靈雜集廓成
都而芝术駢羅是曰福庭統兹形勝希夷眞
君道成上古名重髙眞軒帝南廵賞展師資
之禮明皇西幸仍加崇飾之功敞豐祠於炎
漢之年旌懿號於中和之日每彰休應丕祐
寰區頃者躬拂煙蘿仰瞻羽衞睟容在目寤
寐寜忘近以闕闥層楹風凋雨漬歳華暗貿

頽朽可虞爰命慧進大師行眞度木鳩工成
兹大壯飛甍耀景碧霤排空四垣之圖像如
新重檻之階陛不攺爰復正寢永播玄休俾
天地山川神明職秩常加禎貺大庇烝黎鷙
暴不侵沴瘥無作稼穡蕃稔風雨以時旻穹
觀壁合殊連夷夏覩文修武偃邊烽靜息妖
孽殱平車書佇混於萬方正朔期同於九有
生靈蒙福宗社永昌式勤蘋藻之儀常奉馨
香之薦遣廣成先生杜光庭虔修大醮昭謝
眞靈遐望雲軒仰希玄鑒謹詞

宣再徃青城安復眞靈醮詞
蓋聞天設神墟地開仙府眞靈是宅幽顯攸
尊握羣嶽之紀綱司萬方之休否雲峯霞觀
歴代所崇垂貺庇人古今受賜頃者以遠披
蘿薜躬造軒庭仰堂宇之威容覩四垣之儀
衞光靈如在翹屬常深遂命圖繪神姿鋪舒
内殿朝燃玉穗夕備銀釭禱祈蓋切於生民
注念非關於秘祝欽惟不昧必鑒斯誠今則
山觀之中巳加興葺鼎新殿宇别命焚修旣
無葷雜之虞益有清嚴之致是用特申醮禮

精具告陳謁請眞靈復還仙觀霓幢鶴轡優
游松月之郷蕙郁蘭芬瀟灑虚無之路永安
眞域丕祐邦家自兹寰海之民常徯厖洪之
福不任祝望之至謹詞
廣成集卷之十七





