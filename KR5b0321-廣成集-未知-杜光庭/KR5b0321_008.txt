










廣成集卷之八敢八
　　(上都大清宫内供奉應制文章大德賜/紫杜光庭撰)
　　　川主令公南斗醮詞
伏聞天覆地載資大道以生成禀質孕靈由
至眞而潜運用能彌綸不極生化無窮眞宰
主張玄功統御雖太虚遼邈劫曆遐長庶品
諠闐九闈曠蕩刑政繁雜分野幽深災福攸
司安危是繫臣遭逢聖運塵忝恩榮授以節
旄委之輔相地雄巴蜀境控羗蠻慙無綏撫
之能常切兢憂之懇況舉善癉惡須用賞刑

伐叛誅兇仍施斧檟戎祀有徃牷之具賦輿
有徴督之勞有土有之蓋不得己實恐詮材
不當委任失宜因起怨咨遂成災沴今又土
星行度對照此方地一移宮將離益部五鬼
臨於坤位火曜𨇠於升宫又臣大運在衝破
之郷小運當命墓之𡻕木既薄弱火亦衰微
天符臨於行年遊行逢於絶命土方對照又
在妻宮金火伏行亦居滯位木星處愁煩之
宿暗曜出乖背之方垂象至明隂陽有數得
無警懼以自勵修尚恐過咎易深尤違旋積

因其愆失災及生靈省已拊心不遑寧息竊
聞正陽之月丙午之辰是六星降鑒之期南
斗定生之㑹滌瑕介福宥罪覃恩輒按明科
願申昭謝詣玄元眞府玉局靈壇精備信儀
肅䖍香火普日月星辰之界遍山川海嶽之
司咸罄丹心㳟脩大醮伏冀迴無私之鑒垂
不測之神降彼南宮盻兹下土共流眞貺俯
察微誠解地分之災𨇠銷天文之謫見息三
命五行之厄除九宫八卦之凶靜土星所照
之方克承嘉祐禳地一將移之數允錫休禎

𥠖元咸保於乂康榖稼必期於豐衍連營有
泰四境無虞疫毒不侵戈鋒弭戢上願三光
表瑞循黄道而福帝躬五緯順常扶紫微而
拱玄極龍圖永固鳯曆攸昌其有境土龍神
山川祠廟共延祥祉用拯幽明至於地府隂
關遊魂苦爽蛸翹飛走水陸沉潜仰承濟護
之恩永享安寧之祐不任
　　　川主周天南斗醮詞
伏以蜀之星躔上當鶉首蜀之分野下接坤
維當申未之方在参井之度今以土星對照

金火正臨五鬼方寄於二宮地一將移於益
部恐政乖慈育法爽哀矜野有怨嗟人罹災
眚又行年之内本命之中刑剋衰微慮成災
厄敢以正陽令月丙午良辰䖍備醮祈以申
懴滌伏冀大開恩宥俯念精修解天文地分
之凶去三命五行之咎曲迴禎貺永錫乂安
誓傾求理之心以答好生之澤不任
　　　川主周天地一醮詞
伏以天皇大帝司察萬方太一十神廵遊八
極垂災降福巨細無遺凡在君臣敢忘烱誡

今以地一行位將出蜀郷深虞刑政之間必
有愆違之失唯增震惕輙備懴祈䖍修香火
之儀用表依歸之懇伏願鑒其䖍切錫以禎
祥俾▲宇安寧生靈蘇泰時和𡻕稔偃革弢
弓克新憫祐之恩敢負照臨之賜
　　　周常侍序周天醮詞
伏以道氣運行元和亭育分萬靈而布化垂
列宿以麗天凡曰含靈咸歸禀受仍俾主宰
以定吉凶臣猥以庸虚叨承渥澤運壽藩閫
慙無制勝之謀剖竹方州實寡綏懷之績況

地連夷落境控巴賨短才常慮於闕遺雜俗
尤難於撫諭惟精兢愼獲保初終既卷隼旗
復依戎幕顧恩榮而益厚在循省以何安憂
畏所深疾恙因作每慮積生之始以洎此身
三業構非六情結釁前𡨚未弭徃債所纒或
理務之間賞刑不當烹殺之際故誤難明或
天文宿度之中有逢臨照或三命五行之内
有值刑衝又今年五鬼在於妻宮天符入於
財位小運則丙禄值墓大運則子水向衰金
火行於身宮綱星加於驛馬皆爲厄㑹倍切

危疑所以疾苦之時𡨋心禱祝佇其銷解用
辰效酬今則萬聖垂慈衆眞憫祐拯其疾厄
賜以痊平仰玄造以知歸感鴻恩而上答披
河圖眞格詣玉局靈壇備蠲㓗之儀設周天
大醮星辰日月畢罄誠祈地府天關遍申昭
謝伏願鑒臨丹懇采納素誠永錫吉祥克加
濟護使罪尤除蕩算紀遐長𡨚債和平災凶
超度誓勤修奉以副玄慈不任
　　　王宗瑑六甲醮詞
伏以大道凝華元尊布化肇分一氣品列五

材終始循環生成萬有上惟劫曆資運數以
推移下統人倫配吉凶而陶鑄禀形毓質咸
頼玄功臣早慕清虚志親沖漠獲參秘籙常
冀遵修昨以奉使京華經途險逺每虞曠闕
㝠有祝祈果蒙道力潜扶殊休宻衞逹秦甸
有安貞之吉迴蜀城無敗累之愛仰感靈恩
實思昭報今屬重陽懿節甲子佳辰䖍備菲
誠㳟申醮禮伏冀神威俯鑒微願克酬採納
丹襟頒宣洪澤使罪尤蠲蕩𡨚債和平災咎
清消福祥臻㑹事親奉國常蒙憫護之恩守

職進身永荷眞靈之貺不任
　　　孟彦暉西亭子南北斗醮詞
伏聞大道孕靈天尊演化乘機誕瑞命世降
賢所以匡國濟時宣功利物禀星辰之正氣
緫嶽瀆之英華莫不受命上天凝神中土恢
弘器業極祐生靈臣以節度使瑯瑘郡王生
屬休期累承聖澤以武威扶持唐祚以忠節
翼賛睿圖光啓中興克安天歩貢賦常盈於
内府明誠首冠於藩維推此勲傭宜承禎祐
今以誕生令序禱福佳辰輒備信儀䖍修醮

禮依太一祈眞之品詣眞人朝斗之壇香散
虚庭燈繁静夜傾心上奏冀獲感通普垂象
以冥思遍眞靈而醮祝伏願星𨇠日域地局
天司衆聖迴光萬神昭鑒錫祥符而延巨貺
開壽域而懋鴻勲永佐聖朝長扶帝座然願
龍神叶賛川境安寧百穀滋豐五兵韜戢俗
洽和平之羙年無災沴之虞動植幽明同臻
道化不任
　　　勇勝司空宗恪九曜醮詞
伏以大道垂慈萬靈分職隂陽布化星象垂

文照燭幽明裁成品彚主張有度罪福無差
臣獲以塵微仰蒙覆燾謬叨寵禄早忝恩榮
乆統師徒仍分符竹實慮才輕任重福過災
生夙夜兢憂不敢寧處又以今年行運天符
入於中宫寄王之方復臨大運況驛馬爲五
鬼所對小運與大運相衝生月及本命之辰
皆遇土星所歷遂成災疾未獲痊平省巳循
懷伏增憂懼竊聞天曹上聖主録死生北斗
南宫司明罪福是敢披心瀝懇拜醮希恩䖍
詣靈壇精修奏薦雖物儀單菲而誠願拳勤

伏惟萬聖衆尊開恩鑒祐赦臣積生罪咎解
臣三命災凶落北斗之死名上南宮之生録
銷平厄㑹和釋𡨚讎疾苦蠲除禄算延益誓
勤修勵以答玄恩不任
　　　衙内宗䕫本命醮詞
伏以大道生成隂陽亭育主張有度罪福無
遺臣叨荷恩榮常增戒懼雖側身思過省巳
捫心毎虞操履之間難免纎微之失今年三
命之内土木氣微行運之中命禄皆薄天符
臨官禄之位遊年當絶命之方大運則土曜

所加小運乃元辰所主計都居鈍滯之宿金
星入乖背之郷旦夕憂兢恐爲災厄是敢按
遵科典精潔醮祈望靈化以馳神仰玄穹而
勵懇伏願天司地府九曜南宮克鑒丹誠俯
垂玄祐賜臣自新之澤赦臣既徃之非解五
行三命之災銷列宿暗虚之厄罪瑕清滌𡨚
債和平遂推公去巳之心傾奉主事親之懇
公私昭暢家眷康宜普及存亡咸希福利不
任
　　　徐耕司空九曜醮詞

伏聞天府地司主張命籍南宫北斗統録死
生三官持考校之文五帝領裁成之籍顧惟
下土寔繫上玄況乎處世立身善功難著秉
非蹈過罪目易盈早忝殊榮靡申續効或理
務有刑章之失或專城有賞罰之差積尤違
於地府天曹結罪咎於星𨇠日域曽無悔謝
莫遂蠲除又自行運之中方當厄㑹火星飛
於小運天符入於中宫水曜伏刑厄之郷土
星退愁煩之宿禄火雖王辰土尚衰數年以
來疾苦未減元元之懇實切憂惶竊惟上聖

至眞垂慈育物𡨋心注念有感必通輒憑香
火之縁精展醮祈之禮䖍誠悔過稽首希恩
伏惟愍鑒庸微俯弘慈祐解巳成之災厄赦
既徃之罪尤南斗延生北宫落死潜增年算
克賜乂安疾瘵痊平眷屬康㳟即永荷衆聖
再生罔極之恩不任
　　　川主太師南斗大醮詞
伏聞大化權與元精剖判生成天地陶鑄隂
陽正三統以䟽基役四時而成嵗由是萬靈
受職五氣分鏕天府地司領生校籍罪福以

之銓叙報應以之㢮張毫末無遺古今不紊
況復上標𨇠次下制山河隨運曆而𢡖舒因
恭惕而昭戒仰窺玄訓得不禀修臣夙荷天
慈克符睿奬峻台衡之位提斧鉞之權玉律
金科慮爽重輕之信五申三令慙乖訓撫之
宜雖盡力匡君傾心許國剪長蛇而復宫闕
清巨祲而息戈矛再拔城池頻摧寨壘變蟻
結蜂攅之俗穆爲賔向化之人三蜀乂寧四
民和穆實乃上資聖力明禀靈恩猶恐政理
或虧罪瑕難逭審巳或違於道德遊心未契

於神明或分野災期或行年厄㑹臣今年小
運逢於劫𢼢大運遇於天符土曜對於身宮
行年衝於命位毎懷憂戒思展懴祈竊以丙
午良辰是南斗降眞之日六宫衆聖主籍是
司輒申醮酌之儀願逹依歸之懇伏冀天關
流貺斗極延慈赦既徃之尤違錫將來之休
祐災凶弭息境寓安寧逺近昭蘇龍神輯睦
風雨均暢疾癘清銷以俗泰爲嘉祥以年豐
爲上瑞忠以扶於社稷靜以答於神祇䖍肅
丹誠上副玄澤不任

　　　賈璋醮青城丈人眞君詞
伏以岷蜀雄都西南巨鎭下蟠萬壑上拱九
清爲造化之殊庭乃神仙之奥府瑶宫璿闕
深秘於洞臺翠壁丹崖仰呀於雲霧髙眞之
所棲息上聖之所宴遊實掌休祥以福寰海
臣獲逢道化夙荷玄慈慙無塵芥之功難報
乾坤之徳而立身處俗易結罪尤徃世此生
寧無過咎五行三命恐值災衰𨇠次星文慮
爲臨照或𡨚讎所滯或債訟未明有一於兹
是用憂懼輒敢披心靈嶠稽首仙都輒備信

儀遥申禱祝伏願鑒其丹懇錫以玄恩使景
福潜資壽涯延並災凶銷蕩罪咎蠲除𡨚債
和寧禄祚繁永兼乞子孫嗣續宗緒昌隆誓
傾䖍奉之心以答仙靈之祐不任
　　　蜀州宗夔爲太師於丈人山生日醮
　　　詞
伏聞道化裁成天元立極申命眞宰主張衆
靈於是乎賦命禀神流形挺質咸資籙籍以
繫上玄臣荷大道生成感睿明倚注地分岷
楚任極鈞衡功業所彰未禪於造化恩榮所

錫巳冠於古今況屬天歩艱難星輿省狩恨
不得手扶宸極身衛帝車克定乾坤重清日
月永安大寳以致中興唯叩眞靈冀扶忠節
仰惟青城巨鎭天國仙都群聖依棲列眞統
制必能振揚神力驅役隂兵蕩災運而靜中
原拯横流而匡大業爰遵祕格䖍啓醮壇願
迴不測之威以介無疆之福使妖氛寧息帝
祚隆昌鳯曆龍圗天長地乆臣積生咎釁未
兆災蒙因此懴祈咸希消解臣今年大小二
運俱在酉郷與命辰對衝又火星所照既臨

分野仍在身宫土𨇠厄㑹之方金伏乖背之
宿年臨三殺之位仍當六害之門恐災咎所
加伏深憂惕惟憑醮酌以達精䖍所祈災數
剋平忠誠大展盡報主酬君之節成摧兇定
難之謀光佐聖朝實佇靈祐不任
　　　宴設使宗汝九曜醮詞
伏以二象炳靈三元運化禀形毓質仰資大
道之仁賦命受生率荷神明之徳臣獲承玄
廕叨偶休期累忝恩榮載塵職禄顧勲勞而
未立感寵澤以殊深而愼行謹身敢忘惕勵

運心屬念尚慮曠遺況所至重難矜當宰膳
宴賔犒士須備烹羞撫衆訓戎時行懲賔實
恐刑章之内或爽於重輕庖割之中寧無於
故誤因成𡨚債遂積罪瑕或徃世此生宿愆
未解五行三命厄運未祛今年則暗曜土星
在身宫之上天符五鬼臨行運之方火星近
刑厄之宫金星𨇠剋性之位忽成疾苦乆未
痊除伏恐災咎方深扣祈無所竊惟至眞濟
物大道好生廣開禳謝之門俯示感通之力
是敢按遵科典䖍啓醮壇遍九曜以披心瞻

列星而瀝懇伏冀天光下鑒聖造旁資解故
傷誤殺之𡨚赦積世他生之罪銷平厄㑹清
蕩災凶六氣宣通百痾痊復績將盡之福禄
祚増延賜再生之恩算命遐益公私昭泰眷
屬乂安仰望玄慈不任
　　　遂府相公周天醮詞
伏以虚無大道孕育於群生天地萬神主張
於庶品至于誕形禀氣垂象縱靈咸資鼔鑄
之功率頼生成之力臣内惟涼德夙荷道慈
勲勞未賛於聖朝寵遇巳隆於藩翰隼旟龍

節疊奉殊榮相印兵符頻叨睿奬顧兹虚薄
實切憂兢每慮賞罰不明刑章不當舉措有
乖於理體綏和未叶於物情與修有土木之
煩宴犒有烹燔之費故傷誤殺徃債宿𡨚兼
此罪尤成其譴貴或五行三命暗曜列星共
結災纒遂爲疾厄尚未痊復倍用驚危臣今
年大運居衰氣之郷小運在馬破之位木星
退身宫之上土星照三合之方金水二星臨
乖背之宿飛天火曜居本命之辰九宫土星
復當生月覩此災運深切禱祈是敢按靈寳

玄科河圖秘格設周天大醮懴謝上玄伏冀
萬聖感通衆神昭鑒納其懇志介以福祥解
宿債前𡨚赦深災重過續其祚禄增其壽年
五星四景之中永銷危厄天府地司之内别
注休禎所疾蠲平克賜安豫益堅忠孝上奉
君親即仰荷衆尊祐護之恩不任
　　　親隨爲大王修九曜醮詞
臣聞垂象炳靈代天行化發揮道用昭著神
功粤自剖判之初即顯司明之力生靈動植
咸頼玄恩臣獲禀天慈深叨帝澤功業未酬

於覆載寵榮已冠於人臣常慮▲無乖宜賞
刑有失金科玉律或爽於哀矜伐叛誅兇或
輕於鈇鑕前代之𡨚讎未解此生之過咎旋
彰以此省循常懷震惕又臣今年大小一運
俱值對衝首尾蝕神皆爲臨照支干火木在
衰氣之中天符飛行居驛馬之上併爲災滯
尤切憂惶近則微恙所嬰尚未痊復希恩謝
過倍切禱祈輒因本命之辰䖍誠奏醮伏惟
至聖俯鑒丹襟赦已徃之罪瑕解將來之厄
㑹増延算禄和釋𡨚疑得以罄竭微衷扶持

大寳撫安疲俗匡讃中興誓傾修勵之心永
答眞靈之貺不任


廣成集卷之八





