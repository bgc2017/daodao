








南華眞經章句音義叙習一
碧虚子造
太史公曰莊子嘗爲蒙漆園吏著書十餘萬
言漢書藝文志莊子五十二篇隋書經籍志
向秀注二十卷郭象注三十三卷又梁曠有
南華論二十五卷陶隱居眞誥序録曰莊子
受長桑公微言撰内篇七卷以三言爲題者
當是法璇璣之環轉三景之焕明故造眞誥
編爲七目亦用三字爲標隱居著述蓋有所
宗焉唐天寳中詔册莊子宜依舊號曰南華

眞經是知南華之義所來尚矣僕自𩮀角好
誦是經非事趣時破卷而已斯乃道家之業
務在長生乆視毁譽兩忘而自信於道矣豈
與有待者同日而論哉今述章句復成七卷
謂離章辯句委曲枝派也以逍遥游齊物論
養生主人間世德充符大宗師應帝王七篇
爲内實漆園命名之篇也其次止以篇首兩
字或三字爲題故有外篇十五雜篇十一或
謂外雜篇爲郭象所删修又按陶隱居曰莊
子作内外篇而不言其雜篇復覽前輩注解

例多越略殊難稽考今輒於二十六篇之内
取兩字標目而一段成篇者得駢拇馬蹏胠
篋刻意繕性說劍漁父七篇以配内立名而
曰外篇其次讓王盜跖在宥天地天道天運
秋水至樂達生山木田子方知北游庚桑楚
徐无鬼則陽外物寓言列御寇天下十有九
篇比乎内外之日則奇偶交貫取其人物之
名則條列自異考其理則符陰陽之數究其
義則契言默之微故曰雜篇今於三十三篇
之内分作二百五十五章隨指命題號曰章

句逐章之下音家解義釋說事類標爲章義
書成嘗數其正經得六萬五千九百二十三
言合馬遷之所記十亡其四矣復將中太一
宫寳文統録内有莊子數本及笈中手鈔諸
家同異校得國子監景德四年印本不同共
三百四十九字仍按所出别疏闕誤一卷以
辯疑謬公孫龍三篇以備討尋烏乎後之學
者不幸不見漆園簡莢之完篇章之大體妙
指浸爲諸家裂元豐甲子歲上元日叙
