










南華眞經章句音義卷之四習四
　　　　碧虚子造
内篇大宗師六
　　　眞人行
庸詎其庶切庸用也詎何也不暮段乎切謀
也不慄音栗不濡而朱切濕也登假更夏切
至也其覺古孝切深深内息貌眞人之息以
踵章勇切踵足跟也故腎脉起於足跟也火
在水下故息無所不之衆人之息以喉水火
相亢故不寧極其嗌音益郭云咽喉也哇獲

媧切崔云結也言咽喉之氣結礙不通也天
機淺眞水濁則天光昏惡死烏路切不訢音
欣喜也不距音巨李云欣出則悦生距入則
惡死翛然音蕭成云無係貌顙息黨切頟也
頯渠追切徐去軌切郭云大朴貌向本作䫥
然說文權也淒然七西切煖然音暄徐况晩
切故樂音洛行名下孟切狐不偕成云姓狐
字不偕或云堯時賢人不受堯禪投河而死
務光成云黄帝時人身長七尺耳長七寸又
云商時人餌藥養生好鼓琴湯與天下不受

乃負石自沈于盧水伯夷叔齊搜神記曰孤
竹國有女悦其門下書生飮其墨汁而生子
棄猪圏中猪虚之不死其上生一根竹直上
與林相交家人以爲神便收養之及長有武
力後夏后氏列土而封之遂爲墨胎氏號曰
孤竹君成云遼西孤竹君之二子神農之裔
姓默台伯夷名允字公信叔齊名致字公達
父死兄弟相謙不肯嗣位聞西伯有道試往
觀焉文王崩武王代紂夷齊叩馬而諫武王
不從遂隱于河東首陽山采薇而食終餓而

死或曰夷齊謚號也謚法曰克教乗義曰夷
執正克莊曰齊箕子胥餘成云胥餘箕子名
也見尸子又云箕子胥餘沫身爲厲被髮佯
狂紂之叔父諫紂不從被囚奴戮或云胥餘
者伍子胥也諫吴王不從抉目而死沈尸于
江又云吴王賜子胥屬鏤之劍自死紀佗徒
河切成云湯時逸人踆于窾水而死申徒狄
商時人負石自投于河解在盜跖篇其觚攻
乎切鄉飲酒之爵也一曰觴受三升者謂之
觚邴邴音丙簡文云明貌崔乎取狠切向云

動貌簡文云遠貌滀乎敕六切簡文云聚也
又滯也厲乎厲嚴也崔本作廣云苞羅廣也
謷五羔切王云高邁於俗也綽昌略切寬也
其卓竹角切獨化之謂泉涸户各切竭也相
濡音儒吐沫也以沫音末相忘音亡
　　　不遯化
大塊苦對切解在齊物篇佚音逸於壑火各
切所遯杜本切遷也逃也爲樂音洛可勝音
升善夭徐廣注史記云夭幼少也張君房本
作少詩照切

　　　得道妙
可傳直專切太極未見氣也六極地數六故
曰六極乃陰之極者也先天悉薦切長於丁
丈切狶韋氏許豈切司馬云上古帝王名以
挈苦結切成云驅馭群品提挈二儀伏戲音
羲三皇之君取犧牲以充庖以襲氣母司馬
云襲入也氣母元氣之母謂道也又云伏戲
入同元氣故偁曰皇維斗李云北斗爲天下
綱維終古不忒它得切差也謂歷於終始指
建爲常無有差忒堪坏扶眉切又音肧司馬

云神名人面獸身崑崙山名在北海之北馮
夷司馬云清泠傳曰華陰潼鄉隄首人也服
八石得水仙是謂河伯也大川黄河也肩吾
神名太山東嶽也黄帝已出齊物篇玄宫黄
帝之後高陽氏也生有靈異得道處于眞宫
眞宫北方宫也禺强音虞山海經云北海之
渚有神人面鳥身珥兩青蛇踐兩赤蛇名禺
强北極山名西王母西王母傳云西王母者
姓緱氏字婉衿九靈太妙龜山金母也乃西
華至妙洞陰之極尊戴華勝佩虎章崑崙山

穴名曰少廣王母常居焉不復生死故莫知
始終或曰蓬髮戴勝虎齒善嘯者此乃王母
之使金方白虎之神非王母之眞形也彭祖
解在逍遥篇五伯夏昆吾商大彭豕韋周齊
桓晋文又音霸傳說音悦以相息亮切武丁
奄有天下乗東維騎箕尾而比於列星司馬
云傅說商相也武丁商王高宗也夢得傅說
使求之於天下於陜州河北縣傅巖板築之
所而得之相於武丁奄然清泰傅說星精也
東維箕斗之間天漢之東維也傅說一星在

尾星上言其乗東維騎箕尾之間崔本此下
更有其生无父母死登假三年而形遯此言
神之无能名者也
　　　才道相胥
南伯子葵或云即南伯子綦也女偊音禹古
之有道女人也年長張丈切孺子如喻切稚
子也弱子也惡惡乎音烏未允聲也已解人
間世篇後不復出下惡乎音同卜梁倚卜梁
姓倚名有才器人也亦易以豉切參曰音三
朝徹司馬云朝旦也徹達妙道也故見江南

古藏本舊闕殺生者不死戮貪生之賊者身
存生生者不生進益生之妄者速死攖寧音
嬰謂聖人隨物動靜雖櫻而寧也高誘注吕
覽櫻猶戾也副墨謂副貳翰墨者典教也自
此已下皆寓言耳洛誦灑洛讀誦也膽明見
理曰瞻明聶許慎說文附耳小說也謂密相
許與也需役音須待也役使也用也待使謂
行用也於謳烏侯切頌美盛德也玄㝠謂淵
幽也㝠漠也悟道幽漠也參七南切寥力彫
切參承也寥空也謂參承道極也疑始莫知

其末始有始也自副墨至淵㝠七重方可高
參寥廓至疑始九重方入太无難測之郷大
道无始之境矣
　　　死生友
子祀鴻烈解作子永行年五十四而病傴僂
子輿音餘子犁禮兮切子來四人並方外之
士爲尻苦羔切偉哉韋鬼切向云美也崔云
自此至鑑于井皆子祀自說病狀也拘拘音
駒司馬云體拘攣不申也曲僂力主切曲腰
也發背背骨發露也句俱遇切贅之税切指

天李云句贅項椎也其狀似贅言其上向天
也有沴音麗陵亂也跰步旧切𨇤悉田切旋
行不直貌而鑑古暫切嗟乎此子輿亂也汝
惡烏路切下同曰亡如字浸子䲴切漸也爲
彈徒旦切鴞户驕切炙章夜切解在齊物篇
哀樂音洛縣解音蟹下同无所係也喘喘尺
軟切環而繞出叱避昌失切无怛丁達切驚
也倚其於綺切鼠肝蟲臂以况微賤也不翅
詩智切則捍胡旦切捍抵也鏌鎁音莫邪昔
吴人干將爲吴王造劍妻名鏌鎁因名雄劍

曰干將雌劍曰鏌鎁王子年拾遺記云昆吾
山地中多丹鍊石爲銅銅色青而利草木皆
劍利土亦鋼而精其山有獸大如兔毛色如
金食土下之丹石深穴地以爲窟亦食銅鐵
膽腎皆如鐵其雌者色白如銀昔其國武庫
之中兵刃鐵器俱被食盡而封簽依然王令
撿其庫穴獵得雙兔一白一黄殺之開其腹
而有鐵膽腎方知兵刃之鐵爲兔所食王乃
召其劍工令鑄其膽腎以爲劍一雌一雄號
干將者雄號鏌鎁者雌其劍可以切玉斷犀

王深寳之大鑪力奴切惡乎音烏成然魂交
也蘧然音渠形開也覺古孝切
　　　相忘友
子桑户孟子反子琴張並方外之友相與猶
親也撓而小切挑徒了徒堯二切莫然莫无
也謂寂爾无言有閒俄頃也侍事見張君房
本舊作待編曲必連切謂編次辭曲以和琴
也李云曲蠶薄也相和胡卧切我猶崔本作
獨人猗於宜切辭也是惡音烏下同命之命
名也疣音尤决古穴切𤴯胡亂切潰胡對切

端倪音瀝芒然莫剛切无係貌彷薄剛切徨
音皇彷徨逍遥皆自得逸豫之名憒憒工内
切亂也以觀古亂切示也相造七報切詣也
下同相忘音亡下同道術如字邑中道也或
音遂言溝遂非是畸人居宜切不偶也而侔
於天音謀等也亦從也獨行之人不偶於俗
而從於天然也
　　　无情死
孟孫才李云三桓後名才魯之賢人崔云才
或作牛惡知音烏下同如覺古孝切下同駭

形崔本作咳云有嬰兒之狀旦宅形爲神舍
言遷易之速猶旦暮之宅所以乃說文乃象
氣之出難也庸詎其庶切下章同而厲厲至
也造適造作也獻笑獻陳也及排皮皆切排
推也寥天一力彫切謂天之寥寥高遠也一
者不二也
　　　游道域
意而子李云賢士也資汝資給也爲軹之是
切辭也語助也是也黥其京切劓魚器切李
云毁道德以爲仁義不似黥乎破㝠同以爲

是非不似劓乎遥蕩縱散也恣睢許維切自
得貌轉徙无係貌又變化貌其藩父煩切區
域也盲者一本作眇盲瞽解在逍遥篇以與
音豫及也下同黼黻音甫弗白與黑爲黼黼
似斧形也黑與青爲黻黻兩己相背也之觀
古亂也無莊之失其美據梁之失其力黄法
師疏云無莊古之美人也好莊飾爲務遇高
丘先生以理誨之遂悟乃遺其莊飾之美據
梁古之多力人也力能换梁易柱以力陵物
遇羡門子以道教之遂悟乃失勇忮之事鑪

音盧錘之睡之蘂二切李云錘鴟頭頗口句
鐵以吹火也成云鑪竈也錘鍛也謂治鍛之
義也曰噫音醫歎聲也崔云辭也又作意謂
呼意而名也我爲于僞切𩐎子兮切碎也長
於丁丈切
　　　坐忘
復扶父切見賢遍切下同蹴然子六切變色
貌墮許規切壞也離形力智切去超吕切无
好呼報切
　　　推極委命

淋雨音霖左傳云雨三日以往爲霖殆病殆
危殆也食音嗣不任音壬而趨七住切崔云
不任其聲憊也趨舉其詩无音曲也
內篇應帝王七
　　　不言之教
齧缺五結切下丘悦切王倪五兮切二人已
出齊物篇四問而四不知謂再四之問或齊
物篇中四問子知物之所同是乎一問也子
知子之所不知邪二問也然則物无知邪三
問也子不知利害則至人固不知利害乎四

問也蒲衣子尸子云蒲衣八歲舜與天下即
被衣王倪之師也泰氏司馬云上古帝王也
又无名之君也藏仁才剛切崔云懷仁心以
結人也簡文本作臧善也以要一遥切泰氏
之世見劉得一本舊闕徐徐司馬云安隱貌
于于司馬云无所知也簡文云徐徐于于寤
寐之狀
　　　无爲之治
日人實切中如字又音仲始李云賢人也肩
吾之師崔本无曰字以語魚據切庶民見張

君房本舊作式義度人欺德欺妄也涉海鑿
在洛切下同河溟海浩渺波涌難涉穿鑿爲
河必无成理確乎苦學切堅貌矰則能切罔
也弋逸織切以繩繫箭而射之鼷鼠音兮小
鼠也神丘社壇也熏香云切
　　　自然之化
天根喻无氣也無名人喻道也皆寓言殷陽
文云山名在衛州山南曰陽又云地名蓼水
音了水名不豫間豫也莽莫蕩切眇妙小切
六極之外陰陽之表也壙苦廣切垠力黨切

帠帠音藝法也於淡徒暫切於漠音莫
　　　聖人无名
陽子居居名也子男子通稱也嚮許亮許兩
二翻疾彊梁不容惡也物徹疏明用聰明也
不勌其眷切勞也胥相也易音亦技其綺切
藝也係如字怵心勑律切來田田獵也虎豹
以皮有文章見獵也猨音袁狙七餘切之便
毗肩切斄來狸二音來藉慈夜切踐也與躤
通用蹴然子六切改容貌功蓋侔也化貸吐
代切有莫舉名莫无也舉顯也推功於物不

顯其名
　　　聖人无常心
神巫曰季咸季咸姓名也巫覡男女之通偁
也心醉迷惑其道壺子名林鄭人列子師无
其文向秀本作无江南古藏或作玩又作既
玩既並非是得道與音餘世亢苦浪切必信
夫句絶相汝息亮切下同嘻音熙嗟也曏吾
許亮切地文地以不動爲文不震不正一本
作不□不止動靜不發也社德機藴道息念
也有瘳丑留切天壤天以發生爲壤名實不

入毁譽不入靈府機發於踵生氣一動上下
融和不齊側皆切下同鯢五兮切桓鯢鯨魚
也桓盤桓也之審如字簡文云處也司馬云
審當爲蟠蟠聚也崔作潘云回流所鍾之域
也鍾亦聚也淵有九名鯢止流濫沃氿雍汧
肥是爲九淵鴻烈解有九琁之淵至深也自
失如字徐音逸已滅不見也委於危切蛇以
支切至順之貌弟如字舊音頽靡順貌一云
頽靡不窮貌一云遜伏也波流波流至順莫
測貌爲其于僞切妻爨七判切食豕音嗣下

同彫琢竹角切塊然苦對切紛然而芳云切
亂也然見張君房本舊闕封哉不散也崔本
作戎云封戎散亂也
　　　寄託
无朕直忍切兆也
　　　開兊
儵音叔李云喻有象也忽李云喻无形也渾
胡本切沌徒本切寳玄眞經曰三氣未分謂
之混五行未彰謂之沌簡文云儵忽取神速
爲名渾沌以合和爲兒神速譬有爲合和譬

无爲七竅苦叫切孔也渾沌死崔云不順自
然彊開耳目也


南華眞經章句音義卷之四





