










庚道集卷之九盛九
　　　西蜀玉鼎眞人九轉大丹
第一轉好硃砂(十/兩)以赤芍藥㕮咀投酸米醋
　内煮五伏時仍用草末蜜拌匀勿過濕層
　層鋪蓋煮了硃砂入合封固養火七日足
　寒爐取出去草灰取硃砂再用芫花投酸
　醋煮三伏時如已伏火熾炭燒不動便作
　匱養硃砂如略有氣燄山澤艮十兩撲成
　珠子相間鋪蓋硃砂入合上用伏鹽捺頭
　封固入灰池養七日即眞死成寳

第二轉以前匱養出硃砂爲匱用前藥煑硃
　砂五兩眼乾乳細入水中金細粉三錢眞
　岩蜜搜拌作一餅絹扎定再以銀箔三兩
　重包之要十分緊密入前匱養七日取出
　其砂不脱胎色此硃方可轉製大藥若以
　此珠𤇨之即見寳點丹陽則换骨成至寳
　澆淋即起芽子水中金乃銀母也
第三轉以第一轉養硃爲匱山澤艮打小合
　子作神室合子四邊留細孔以前匱入母
　砂砂安在合内頭轉硃合外爲匱合内入

　硃砂汞二兩埋合於匱中心固養七日開
　無汞星已凝再澆二兩再養七日汞起芽
　子取出合開看不要動又澆硃砂汞二兩
　又固養積芽子十餘兩取出沐浴華池法
　硼硝硇青鹽白礬
　五件等分爲末鋪銚底却將芽子鋪在藥
　上又以藥蓋頭以楮汁一碗米醋一升相
　和淋於藥上以盞蓋之慢火煮熬乾了就
　封固盞縫略增少火養一時許取起冷開
　却沐浴

　沐浴法紫草黄藥子漢防已白
　芨各一兩爲末用三踠水煎濃汁濾去
　滓將芽子於藥汁内煎數滚洗淨入銚慢
　火逼乾露天露一宿
第四轉沐浴出芽子搗碎爲匱却以前銀合
　於内澆硃砂汞五兩安合子内固養三日
　取出其汞凝結矣再取出合看再入硃砂
　汞三兩又封又養三日取出其汞生起白
　玉笋積澆十餘兩爲匱此芽笋白𤇨成至
　寳

第五轉以芽笋爲匱却以雄二兩硃砂汞二
　兩同研爲粉入前神室内埋養三日一次
　添汞一兩添至十兩數足二十八日又研
　又養不計日至漸化輕塵爲此水不能溺
　火不能焚日當午時抛少許於青空化爲
　白雪漸漸昇天莫測高遠積此爲匱
第六轉以前明窗塵爲匱用金四兩硃砂汞
　半斤同研入神室内固養四十九日取出
　盡成金粉
第七轉以金粉爲匱以硃四兩硃汞半斤同

　研入前神室固養四十九日足其砂汞盡
　成紫金粉
第八轉以養出紫金粉爲匱以硃汞八兩雄
　四兩同研入神室固養四十九日足盡成
　紫磨金粉用楮汁爲丸如麻子大每二粒
　點汞一斤成紫磨精金
第九轉以前匱紫金還丹用生鐵一斤鎔成
　汁入前丹一粒入鍋作聲純成紫金(口/訣)從
　前至後並要硃砂中取汞(雄要飛英火/候卯酉各二)
　(兩熟火須是火離/合三寸許頂火)

　　　葛仙翁長生九轉靈砂大丹
第一轉汞(八/兩)硫(二/兩)炒青金頭了入水
　火鼎煅昇斫成塊用硝硇青炁礬
　黄藥子雷丸狼毒木律南星
　五加皮米醋煮三晝夜日足浴過又用
　陳葉汁煮二日入母硃匱養火直候色透
　白方可作聖匱如未白再養七日一候直
　候眞死方止
第二轉眞死靈砂十六兩作末生靈砂四兩
　以硫黄膽礬青鹽白雪飛符貼身入蜜調

　匀逐塊衮上却以靈砂末内養七日取出
　大火一𤇨成寳
第三轉以二轉靈砂不𤇨便用點丹陽每二
　錢可點赤物一兩透白也傾槽内濕紙蓋
　之雪白此乃驗靈砂艮之法如入後轉者
　不用
第四轉只用養靈砂匱頭養母砂依前法制
　度靈砂一般七日成寳也
第五轉用二轉了靈砂一十六兩作匱養硃
　砂四兩以金箔逐塊包褁養三七日取出

　鹽精石膽(各一/兩)柳絮礬(半/兩)餅藥一
　大碗煮乾前藥同入甘鍋又用一鍋將養
　了硃一兩庚一兩𤇨作汁却以前藥甘鍋
　入爐亦作汁以鈐鈐出硃庚汁投入藥鍋
　内候清入槽成寳則成二兩上色好庚也
第六轉用靈砂匱内養出硃砂不𤇨以雌雄
　各二兩和匀入合内養火四十九日取出
　以黄蠟爲丸如雞頭大每丸可點山澤艮
　成庚一兩
第七轉用眞死靈匱内養出靈砂一十六兩

　作匱澆汞四兩養七日一開已成至寳直
　候芽起滿合方可採取𤇨之成寳也養日
　久成寒林玉樹
第八轉以寒林末二十四兩前養出硃砂十
　二兩生硫一斤同研匀入合養七日取出
　澆汞四兩養火三七日其芽皆黄色𤇨之
　成庚也
第九轉造藥須擇吉日將八轉靈砂作一合
　火候一日(一/兩)二日(二/兩)三日(三/兩)直加至十五
　日出之寒爐沐浴十六日减一兩至一月

　一日再起養三年則成大丹矣丹成乾汞
　成金人若服之飛昇蜜和一珠乳香湯下
　難犬服之立化龍鳳
　　　葛仙翁寳硝祕法
硝不計多少用地黄汁芸薹草汁相和煮過
　入鳳凰胎内又用崑崙紙糊一粒米厚又
　用滑石末鋪蓋前胎殻上又用雲母數片
　蓋頭白虎蓋上了固濟一秤火煅成五色
　有紋妙不可言此硝作匱養靈砂硃砂粉
　成寳更妙勝諸匱號曰太陽匱又曰純陽

　匱
分胎見寳法將伏火硝八兩打碎研作粗
　末入合内作匱養諸藥金石
　辰砂二兩以銀箔褁之外用崑崙紙一重
　入匱内養卯酉火半斤三日眞死其色不
　改銀箔不折可糝汞爲寳
　雄黄二兩以庚箔裹之如前入匱養火六
　兩五日眞死其色不改可點銀爲十分庚
　雌黄二兩如前養火點銀成庚七分色陽
　候二兩先用崑崙紙裹之次用米醋調石

　中黄再裹之陰乾一宿次日入匱火六兩
　養三日眞死其色如朱紅燄透徹可𤇨感
　炁砂並草砂不退爐
　粉霜二兩銀箔褁之外用崑崙紙一重包
　之入匱四兩火養三日眞死其粉轉加堅
　硬銀箔不折可點赤頑成白有千變萬化
　信二兩崑崙紙褁之一二重入匱養火一
　日死此亦不脱胎色其信可點銅
　石膽二兩金箔褁之如前崑崙紙又裹六
　兩火養三日自然眞死其色如赤金可點

　銀成八分庚
　硼硇硝礬以箔包養死但只用崑崙紙裹
　一重入匱斟酌養火五日自然眞死胎色
　不脱
　　　九轉十六變靈砂大丹
一轉舶上硫黄半斤打成塊子馬蹄香虎耳
　草各半斤河水二斗煮七伏時
　汞半斤用川椒芫花根各四兩同煮七伏
　時將新鐵銚一枚先下硫二兩化開下汞
　八兩炒成砂子研匀入水火鼎固以五斤

　火打三日三夜
二轉將一轉硫汞打成靈砂再入硫二兩下
　銚鎔化下一轉砂炒入鼎五斤火打一日
　三斤火打一日二斤火打一日
三轉將二轉砂入硫一兩銚内化下砂炒入
　鼎五斤火打一日三斤火打一日一斤火
　打一日
四轉將三轉砂入硫一兩炒入鼎五斤火打
　一日二斤火打一日一斤火打一日
五轉將四轉砂入硫七錢半炒入鼎五斤火

　打一日一斤火打一日半斤火打一日
六轉將五轉砂入硫半兩炒入鼎五斤火打
　一日一斤火打一日半斤火打一日
七轉將六轉砂研入生硃砂一兩同研炒入
　鼎三斤火打一日一斤火打一日半斤火
　打一日
八轉將七轉砂入生硃砂一兩同研炒入鼎
　五斤火打一日一斤火打一日半斤火打
　一日
九轉將前已成砂子却用好銀一斤溶作珠

　養砂子在内入合固灰池内三兩火養七
　日取出沐浴却以此砂養新砂成寳變化
　無窮以丹一粒擊之鶴頂令善射者射之
　經日不中故曰靈砂以此治病如風捲浮
　雲有起死回生返老還童之妙其驗不可
　盡述
一變汞一斤用青礬膽礬白礬各三兩青
　鹽白鹽各二兩硝一兩同研用米醋一斗
　煮三日沐浴淨
　舶上硫黄用馬蹄香魚腥草煮三日將鐵

　銚内溶化硫二兩入汞八兩同炒成砂入
　鼎五斤火打一日二斤火打一日半斤火
　打一日取出作塊以松黄灰汁煑一伏時
　洗淨以蜜滚銀箔貼身入前銀珠匱内養
　七日初日二兩火二日至四日三兩五日
　至七日四兩火足
二變將前九轉大丹母作小塊子先以一半
　入合内以前養出新砂子在内鋪之上却
　以丹母一半蓋之固入灰池養七日初二
　兩次三兩次四兩次五兩足取出如此養

　砂七次共得一十四兩丹頭各自收起却
　用朝生草煑一日
三變用第三次養出新砂子鐵臼内搗碎成
　末用崑崙紙包一重却用地丁花巴豆萆
　麻肉爲膏子毬住砂子坐合内固濟入爐
　用火半秤煆一宿冷取出一片如玉乃至
　寳再打碎作匱子
四變將前煆出玉片砂子作塊以粉霜硇砂
　硼砂等分爲末以蜜滚砂子以此末貼身
　滚之以崑崙紙包以㘽蓮在前於聖無知

　匱内灰池内養七日四兩火白體成寳此
　丹七次方足收起
五變將前養出白體匱子却將在鼎内鋪下
　上傾汞二兩固濟下入灰池用火二兩至
　三兩養七日取開又澆汞二兩又養七日
　又澆二兩再養七日又澆汞二兩養七日
　共二十八日再入汞三兩陰火四次二十
　八日第四次却入四兩陰火六兩第四次
　共二十八日又澆五兩汞六兩火四次二
　十八日足

六變將前養出玉笋不可損壞再入花銀盒
　子内坐成火爐上陰火五兩澆汞五兩三
　日一次用三無盡只管澆之後起如瓊林
　玉樹形如虬頭紅色如珊瑚之狀𤇨之成
　寳
七變將前玉笋二兩研細先入一半在鼎内
　次以雄黄雌黄硫黄硇砂各一兩同研入
　在鼎内却以玉笋末一半蓋之固濟伏陰
　火一斤養三日取出作一塊如金打碎四
　兩入硃砂一兩温之七日四兩火也取下

　𤇨之成上色紫磨金第二次養硃砂二兩
　七日火四兩也
八變將前養出硃砂八兩澆汞二兩陰火四
　兩四正火四兩養七日成寳每七日一次
　澆汞展轉無窮到此切宜量福力爲之
九變將硫半斤入銚溶化下汞二兩同炒黑
　色再研末前七變三黄末鋪蓋固濟四兩
　火養三日六兩火養四日澆汞四兩成上
　等山澤白寳如此節節澆之七日火也四
　十九日足

十變將前九變丹頭研末先用鐵銚一枚安
　汞五兩下面用火半斤却以丹末三錢糝
　之以盞封定濕紙固封候蟬聲住火一煆
　成五兩山澤至寳
十一變將九變玉末一兩第十變糝制汞一
　兩合研爲末以紅銀一斤溶化投此末一
　兩化成白體至寳
十二變用七變三黄一兩第六變硃砂一兩
　第十變汞牙一兩和合一餅入鼎温養七
　日收起却以銚内以汞五兩入前養出四

　神二錢以盞覆之下以火半斤候蟬聲起
　加火一煅成上色紫昌至寳
十三變用九變汞硫五兩加上色雄雌硫硼
　砂各一兩同研入合子内固濟入爐養火
　三七日足日用二兩火夜用四兩火取出
　點化五金八石成至寳
十四變將前制出三黄四兩作匱養上等硃
　砂二兩三七日初二兩火次三兩火次四
　兩足取出硃砂與三黄和研作末露水元
　如黄豆大以長流水下可延壽百年長生

　不老走如奔馬
十五變將前養出硃砂脱出成金鑄就神鼎
　一枚可容藥物又鑄鐵鼎一枚以雲母曾
　青水晶中英石鉛丹以楮汁和泥托在大
　鼎内内安神室方擇高原福地造庵結壇
　修煉大丹
十六變用十四變三黄汞二斤二八靈砂三
　斤混合研匀搗三萬杵入在神鼎内封固
　再入大鐵鼎内封固口縫令密次以六一
　泥固濟安灰池或天地爐内上水下火鼎

　相合五斤火養一月三斤火養一月二斤
　火養一月五斤火養十日共一百日取出
　入地埋之出火氣一年次懸井水中百日
　取出研三萬杵爲粉以甘露水爲丸如菉
　豆大再入神室内養火七日四兩火也養
　足取出與一粒雞食之化鳳飛去犬一粒
　化爲龍飛去以此丹祭謝天地北斗將一
　分棄於名山大川然後可服之成眞仙也
　非有福力不能到此戒愼之焉如人服却
　以金甘露汁浸一月三次搗倒去火毒然

　後服之直造仙階務在周貧濟度世人可
　也修煉之際每一變皆可服餌但不若能
　至九轉十六變成功妙用眞是仙材功在
　堅心勤力修持爲妙未有不達也
　　　外丹
取銀末作匱法將銀拍成箔用醋蘸過用
　硫末摻次以水田草五七葉蓋之固濟口
　縫以火煅令通赤放冷取出以成粉矣
硃砂法好硃砂一兩以硇硫各一分硼半
　分右用醋和漿水於磁石器内煮三晝夜

　如醋耗常於火畔别用一器煖醋逐旋添
　之三日足取出用温湯淨洗量度藥多少
　用合大小固濟將銀末先鋪一重㘽盡硃
　了以蜜調蛤粉固口縫候乾安灰池内頂
　上灰可厚一指初用火一兩半養三日次
　添二兩火養七日次添三兩火養至二十
　日次又添火至四十兩養四十九日取出
　火上燒直候伏火爲度方可用若要出銀
　用鉛池煎之如要增匱不用銀末依前㘽
　鋪養養火增一日子午下火須是依時行之

　　　三聖法亦名小九轉
硃砂好者(十/兩)硫(一/兩)汞(一/兩)
　將三味同研一日極細不見汞入合子内
　按實用佛耳草(即芸/薹也)生者一兩搗入鹽一
　錢更用研杵成塗合蓋内即用蓋藥合子
　外以石脂聖無知神聖醋炭灰些同杵爲
　泥封固合口了却卜一吉地坑深闊一尺
　二寸以釘釘入定住火門却以熱醋用炭
　灰二錢攪醋於坑子内外解穢了方安下
　合子定了杵羅細炭灰覆之没合子厚一

　指許上面别鋪炭灰厚五寸許用火于後
　第一日(一/斤)第二日(二/斤)第三日(三/斤)第四日(一/秤)
　炭火煆一日盡住直待冷定第六日取出
　開看其砂如血點似鏡面也
　右件辰砂一兩研用極細用紙帖安合内
　蓋子上换葉一如前法固濟火候所有三
　五六七度一一如初固濟火候一同第八
　次取出合子内研細再投藥如後
硝石硇砂白礬青鹽柳絮礬硼
　六味各一錢與上藥同研細入合捏實上

　面更鋪研細硫一兩蓋合徧所有蓋合藥
　并固濟一如上法同用火法于後
　四兩養七日半斤養七日一觔養七日了
　將一秤火煅了待冷取出其硫在上不與
　藥相合輕以匙挑之令出别處不用相和
　硃藥則將前煅了本藥研細入前煅了硃
　一兩同研細入合固濟其火候亦如前第
　八次一同亦用火一秤煅盡爲度取出研
　細分作三分
一分用紅米飯丸如一錢重陰用之一錢一

　丸可乾汞十兩入甘鍋内下以半斤熟火
　逼之似微煙起碎前藥一丸摻在上即時
　鈐熟火一條横在鍋口上其汞奔走作聲
　直候聲絶簇火三斤一煅通紅欸欸傾入
　池坑内以濕紙蓋之取出分毫不折
一分入好葉子雌黄好膽礬各一兩同研合
　和了入合内依前法固濟入灰池内用火
　三斤養三日畢再以二秤火煅盡令冷取
　出研細一兩藥分作十處每一錢可乾汞
　十兩作上色庚辛之物也

一分入粉霜一兩滚研細入盒子内固濟火
　候如前法一同二秤火煅令紅待冷取出
　細研一兩分作十處每一錢可縮賀十兩
　成寳也
　　　考異
脱胎芽子伏火丹砂一兩入黄堥澆汞一
　兩頂火三兩寅午戌抽换養三晬時汞已
　伏狀如玉笋再澆再養一如前法可摘堅
　而老者用之謂之脫胎芽子如此四次歷
　十二日即可轉澆也

離母芽子轉澆用脱胎芽子五兩澆汞四
　兩頂火四兩養三晬時下用水鼎如此六
　次歷十八日後得二十四兩自然成片塊
　前後不相粘謂之離母芽子過華池沐浴
　露一宿然後可用其脱胎芽子青翠堅如
　石
華池法用硫黄硇砂蓬砂青鹽更添醇酒
　一升他皆同
天産黄芽丹砂石膽五倍子
　右三味同碾羅爲細末米醋潤丹砂就其

　中衮纏作衣令匀厚重頭金砂子厚裹用
　包指法米醋一斗青鹽一兩懸煮令乾每
　丹砂一兩脱胎芽子細末三兩覆藉入黄
　堥伏火鹽蓋頭封口頂火一兩寅午戌抽
　换養七晬時竟取鹽已化盡撥取丹砂剥
　去金砂子洗淨丹砂通赤如金勿鎔每一
　兩入汞五兩同乳匀納神室坐黄堥内封
　口固濟火半斤煅火盡已半乾更加火一
　斤火盡寒取其汞已乾狀如金笋謂之天
　産黄芽又謂之白馬芽又謂之眞鉛其丹

　砂飛在神室頂上如蜂窠而輕眞紫河車
　也任用每天産黄芽一兩入汞三兩頂火
　四兩卯酉抽换養一晬時汞已乾每乾汞
　三兩入丹砂或靈砂同乳匀細置鐵合内
　澆汞汞不枯竭
造紫金白雪紫粉(二/兩)汞硫黄(各一/兩)
　三味同乳不見星無聲爲度納太乙天宫
　坐黄堥内頂火二兩卯酉抽换養五晬時
　竟入汞一兩再養如前法增汞至十兩取
　則丹體散色如金每一錢製汞五兩成紫

　金此力與大丹同颺少許在空中化爲白
　雪漸漸高遠莫測其際焙打作匙筋用之
　如遇毒藥其毒即四散開去米醋煉紫粉
　五兩製作合子候乾納汞三兩坐黄堥内
　封口又火養一晬時即乾
　丹砂雄黄雌黄各一兩同乳匀細納黄堥
　紫粉二兩蓋頭封口固濟頂火二兩卯酉
　抽换養一十兩晬時取乳細楮汁丸如菉
　豆大每一元點汞五兩立乾以四神四兩
　覆藉丹砂三兩頂火二兩養七晬時取乳

　細楮汁丸如菉豆大可以起死紫粉半斤
　汞一斤同乳不見星爲度納黄堥封口固
　濟頂火四兩養一晬時點五金成寳紫河
　車丹砂各一兩雄黄四兩同乳匀細納鐵
　合封固頂火二兩卯酉抽换養四十九日
　竟汞一兩同乳匀細頂火五兩卯酉抽换
　養五晬時竟澆汞五兩火候如前法汞乾
　皆成金澆養不竭謂之仙人金谷子種玉
　田術
　紫河車丹砂各一兩雄黄四兩同乳匀細

　納鐵合封固頂火二兩卯酉抽换養四十
　九晬時竟汞一兩同乳不見星爲度頂火
　二兩養七晬時加汞再養一一皆如前法
　候加至汞一斤取色如紫金璀燦乳細楮
　汁丸如麻子大每一丸製汞一斤成紫金
　紫河車一兩覆藉雄黄一兩納太一天宫
　置黄堥内頂火二兩養三晬時取雄黄乳
　細每半兩於鐵銚内撓汞十兩如常法候
　聲絶更養一晬時漸逼令紅徹成紫金
　紫河車四兩汞半斤同乳不見星爲度納

　鐵合封固頂火二兩養四十九晬時竟乳
　細再養一年穀汁丸如麻子大每一丸製
　汞一斤成紫金
　白金砂汞各五兩結成砂子以黄白金精
　覆藉入黄堥頂火一兩半卯酉抽换養七
　晬時成名寳笋分作二分以一分對汞結
　砂子一一皆如前法竟又分又結又養如
　此九轉可點五金
　寳笋以汞澆養其火候爐鼎之制温養用
　養丹頭法澆至十次寳笋力竭可鎔作銀

　亦謂之仙人金谷子種玉田術
　寳笋所生芽子乳細覆藉丹砂五兩納黄
　堥頂火五兩養五晬時竟取不奪胎色以
　生丹砂等其多寡同乳匀細納太一天宫
　内置黄堥中文火養二十一晬時竟丹體
　散色如金名赤石丹砂用以作明窗塵尤
　奇事也
白馬牙變轉法黄金八兩甘鍋内氣火鎔
　焰硝撮令淨白馬牙乳細逐一刀圭抄入
　汁内自然鎔化以盡爲度候澄清鉗甘鍋

　坐灰中極寒打破自然分胎名黄芽
　黄芽丹砂等分同乳細納甘鍋内只可七
　分滿瓦陀子蓋口氣火鎔成汁鉗置灰中
　極寒打破自然分胎丹砂已伏色如爛銀
　斫作博骰大絹裹懸於砂鉢内青鹽石腦
　油酸石榴皮右三味等分投漿水煮一晬
　時沸湯洗淨四十五過去盡藥氣焙乾每
　一斤汞四兩同乳不見星爲度納黄堥封
　固候乾坐平地灰塚生熟炭五斤圍煅火
　盡寒取汞皆入丹砂骨髓與之俱化分毫

　不折謂之眞伏火銀色丹砂
　銀色丹砂二十兩乳細以八兩鋪黄堥底
　丹砂十兩以銀末作衣蜜排在中央以銀
　色丹砂十二兩蓋頭築捺平實封固頂火
　四五兩養七晬時竟火三二斤煅火盡寒
　取其色丹砂入匱者長生愈乆愈靈其丹
　砂黑如鐵千回萬遍烹煉皆成金汁精魄
　不動分毫不折謂之鐵色丹砂椎如兔矢
　大以點五金
　銅鍮石黑鉛白鑞鐵各一兩鎔成汁以鐵

　色丹砂七錢點之熾炭攪匀候清良久鉗
　置灰中寒打破其丹砂在上粒粒不動其
　五金在下成雪花汞銀其色點丹砂力已
　慢只可乳細作紅荔枝銀外匱
　丹砂如帝珠子大者三七砂子裹之崑崙
　紙絹兩重褁之白礬朝生暮落花投流水
　煑一日取剪裁令齊淨經點鐵色丹砂乳
　細七錢蜜煉成劑再裹之崑崙紙兩重裹
　定煉泥固濟候乾炭四斤就地圍定熟火
　三斤簇煅紅徹翻轉毬再簇餘火候火消

　及八分去火寒取砂子丹砂皆成至寳謂
　之紅荔枝鐵色丹砂更不動亦不折但力
　又慢聚及一斤入汞四兩同乳不見星爲
　度納黄堥封固候乾穩坐平地濕灰塚之
　炭五斤半生半熟圍簇火盡寒取分毫不
　折作砂子長生匱
　三七砂子十兩分作十丸棕櫚寬裹白礬
　朝生暮落花投流水懸煮一日長生匱八
　兩鋪黄堥底匀排砂子於上以十二兩蓋
　頭築捺平實封固頂火四兩養七晬時火

　三斤煅紅徹去火寒取砂子盡伏匱不動
　如經乆砂子可自二八一九也以漸至㘽
　蓮至澆汞至糝製其匱顔色漸黄始信丹
　砂之功異於八石
長生匱丹砂二十兩雄黄雌黄各二兩
　黄礬石膽柳絮礬蒲桃青(各半/兩)
　右七味秤同乳匀細熟絹兩重寬裹之
　石腦雄黄雌黄黄礬皂礬
　石碌青鹽代赭石柳絮礬(各一/分)
　右九味秤同乳匀細投米醋中懸煑二晬

　時竟取焙乾納黄堥封固候乾火五斤就
　地煅火盡寒取去輕浮者乳細作匱養金
　砂子一一皆如養銀砂子法匱經乆可養
　丹砂亦如養砂子顆顆透骨名金丹拱金
　鎔過成金然金砂子及丹砂皆須九味醋
　中煮一晬時方可養九味醋可留乆用如
　竭增醋可也
治大麻癲風藥感應大風丸(如桐子大每服/二十丸輕病十)
　(丸五/丸)當歸(一/兩)全蝎(一/兩)大風子(一/斤)
　章腦(一/兩)水銀防風何首烏羌活

　(各五/錢)白芨白芷乳香蒼术(各三/錢)
　大黄(二兩生/熟酒製)甘草陳皮(各一/兩)麝香
　(不拘或一/錢二錢)詩云
　歸全風腦一般般水防何活五錢乾芨芷
　乳蒼三分足黄甘陳麝不俱安
　右件糯米糊爲丸如桐子大每服二十丸
　空心白湯送下宜食粥飯忌鍋底蘿蔔頭
　山藥地立棗子柿花(去/霜)黄瓜西瓜東瓜生
　瓜藕菱甘蔗茄子糖白魚海中魚黄白海
　月瓊枝餘外者皆不可食再發不治好酒

　可食忌房事



庚道集卷之九





















