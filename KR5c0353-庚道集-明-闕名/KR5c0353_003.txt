










庚道集卷之三盛三
太上靈砂大丹
朝議大夫知南劍州軍事楊勤序
採天地之精日月之華鍊成大藥以火燒陰
而破毒服之則强壯筋骨補髓塡精殺九蟲
斷三尸聰明耳目返老還童回骸起死延年
益筭所以成九轉之功恐修丹之士狐疑而
不信故細論之得之者全在積功累行利物
救人切要製造精專不可始勤終怠正用陰
陽匹配水火相承飛伏子母温養金石以成

飛伏子母温養金石以成變化夫遺軀换殻
坐脫立亡龍蟠金鼎虎遶丹田此内丹也水
火相承鉛汞至寳烹之不走煉之不飛此外
丹也世人好外而不能成内達人修内而不
肯爲外内外兩全其惟丹砂乎難餐成鳳鵲
食爲鸞犬餌化龍人服成仙功高而後得傳
其造化不可測其變動不可度其精妙老者
服之返少死者得之再生靈砂已就撚白髭
而换黑色用乳汁制靈砂則乳汁復成血矣
此靈砂之内景也不假无名之藥不用難得

之草其用省而不費其功簡而不繁下手而
鉛色變進火而汞體乾加之以金石之藥增
之以貼身之匱千年之氣一日而足山澤之
寳七日而成十兩可以點百兩之鉛一觔可
以乾百觔之汞此靈砂之外景也前聖所傳
後聖所演書之玉册祕于神匱非名山不可
隱非上士不可傳始自太上授之徐眞人徐
眞人授之葛仙翁仙翁授之抱朴子抱朴子
授之西華眞人吕先生西華眞人吕先生授之
張侍中侍中授之任寳區區得之而叙其法

於前張仲和因之而演其法於後今則本末
備矣首尾全矣獲之則七祖超昇得之則必
登雲路施大用則富國安民發於小用則肥
家潤屋若初學修行者習爐火之士聞靈砂
妙訣而尚生猶豫之心遂使沉迷不得省悟
是以再叙其事以明其本顯揚大道指正玄
機九轉之功一一具述初煮以藥次炒以砂
煅之於混元之鼎養之以長生之匱瓊林生
而上士皆驚玉樹粲而天仙皆喜汞於是而
眞死寳於是而發現而更换骨褁以金箔若

向之庚化赤若向之辛化白矣由此觀之靈
砂之法論其要妙合天地之造化言其功績
成聖賢之修養推其義同周易之八卦原其
理符老氏之九轉是以變化出没无所不在
縱横曲直无所不合道德經曰視之不見曰
希聽之不聞曰夷故名曰希夷之道今此神
丹名曰靈砂其義一也正陽眞人曰金丹一
粒定長生乃此丹也其名雖殊其實則一歷
代聖賢皆修於此萬卷丹經亦名於此靈砂
者爐火之管轄修養之領袖或曰靈砂既如

此之妙何假母而後見寳乎殊不知燕雀不
生鳳狐兔不乳馬孤陰不産孤陽不成汞乃
純陰鉛乃至陽易曰一陰一陽之謂道是以
假母而後見寳也今世之人得靈砂者服之
不能輕舉鍊之有諸障礙者何也曰行淺也
經云神而明之存乎其人苟非其人道不虚
行是以制伏一藥可以昇仙而況靈砂乎得
其術而必誠誠者行全也聞靈砂之君子修
身修行何慮不昇眞乎所用藥品所製法度
敬而欲之條列于后

修丹鍊士須要清淨身心焚香發願啓告
天地修丹謹行濟物利生得无魔障方始
下手若不至誠恣情放思吾神不祐張仲
和先生曰修鍊之人切要知不修行業莫
爲之一朝行滿功成後始信靈丹出世奇
昇靈砂丹法詩曰二八配陰陽離宫子細
詳誰知眞造化姹女嫁劉郎
第一炒靈砂法硫黄四兩舶上者選透明
不夾石最好者可用水田公子草汁煑一
伏時即田字草也如无瞿麥代之爲細末

入河水煮之水銀一觔用管仲五倍子各
一兩松香二錢半通明者同碾匀好米醋
浸煮半日候如稠糊爲度
右件取出用新鐵銚先將生姜汁煑半日
拭乾安慢火上先溶開硫黄作汁次下汞
却以鐵匙慢火炒或成磈用柳木槌碾令
細再於慢火上炒切不可令煙焰起如覺
有黄煙起急取銚離火亦不要住手炒不
得心性急迫亦不要用醋灑若犯此戒最
爲靈砂之後患也須要炒一日爲度如炒

得青金老則靈砂堅實貴无遊汞
第二造爐鼎法(不録)
第三打靈砂入鼎法
青金(十兩)硃砂(一兩顆塊者好者用研令極細)
右先將好醋濃研好墨塗水鼎下三五次
令厚庶靈砂易取外用醋調蛤粉赤石脂
入蜜少許封固令密又以鐵線扎定再用
六一泥黄丹和匀通身固之候一日一夜
乾透入爐水鼎内安水令滿鼎下着炭火
三觔燒底候水耗一二盞許再添炭二三

觔候水乾三鼎許不住添湯添炭候五箇
時辰加炭五六觔一煅待十五觔火數足
寒爐取出看其砂要堅硬有聲大凡砂不
堅硬更有油汞不能成丹其養不斷胎色
又食母多已上諸病皆因煮硫汞不伏炒
青金不熟不用米醋火數不匀火力微小
之故也更昇法水鼎内須要添湯忌添冷
水添火忌高不要過水鼎縫處太上曰眞
甲庚號曰青金入鼎爐下十五觔火既濟
成砂體要實其用十五觔火可敵九百年

太陽十五周甲子之數是一日夜有九百
年造化也故曰靈砂内藏白屬坎本色赤
屬離所謂坎離交姤既濟煎烹水火金木
土混一造化凝結而成大藥也詩曰
五金既濟坎離宫混一成形體本紅妙禀
陰陽交姤力九旬甲子一朝終
第四煑制靈砂法
青桑條(燒灰淋汁)明礬(二兩)雄黄(二錢)川
椒(一兩)青鹽(一兩)膽礬(三錢)
右五味藥入灰汁加醋安新鐵銚或砂石


器中將靈砂成塊子細密竹籮盛之入藥
汁内懸胎煑三伏時候乾同炒取出以川
椒湯汁浴或問曰何以煮之
太上曰硫汞成形須要眞死必用煮倒其
五味藥按五行也故曰五行桑灰汁煑硫
法謂硫倒則汞死也詩曰
陰陽相制未成珍全藉桑青可濟貧煉至
九功能化石皆因母力見仙眞
第五煉道華池鉛硫匱法
黑鉛(一斤)硫黄(二兩舶上者透明恐水田煮熟者)

右件將淨銚安火上鎔鉛作汁次將熟硫
研細旋投入鉛汁中鐵匙不住手攪之任
其硫炎如火蛾兒飛如見星斗現即取銚
離火仍不住手攪之候火星漸息再安火
上鎔徐徐下硫末不住攪之以盡爲度候
冷取出碾爲細末立爲華池謂鉛汞交姤
二氣相扶陰陽配合榮衛和同乃火中得
其水陽中得其陰也是故長生之道運轉
无窮滋養不竭其理明矣立成艮道華池
用度有訣

第六立艮硫匱法
右件如熟硫四兩用山澤半觔打作箔子
稍厚不拘片數逐片於火上炙令極熱糝
上熟硫末子再炙再糝直候硫作青黑色
如釜焦片剥起依上炙糝候鑽入山澤箔
内了再炙糝漸次剥盡爲度碾作細末别
入藥和匀作匱
代赭石(火煅七次醋淬酥爲末)無名異(爲末)赤烏脚
(三味各四兩)艮硫(四兩)
右件三味爲末如艮硫一兩此用三兩和

匀作匱
又將前炙硫眞山澤作粉如法細用作貼
身用醋膏濕其靈砂衮上貼身山澤粉次
用上等山澤箔逐塊褁之綿子包紐令其
堅實去綿入艮硫匱㘽蓮排定覆藉次用
山澤作神室如無只打山澤圓片子安艮
硫匱上却安上貼身靈硫再用山澤片蓋
之合定過華池固濟口縫鐵線扎定外通
固濟入灰缸内進火二兩養二日加火二
兩半又養二日再加火三兩又養二日第

七日加火五兩插四維養一伏時七日數
足取出砂去貼身藥(再煑二味)
膽礬(四錢)舶上硫黄(八錢)黄藥子白
藥子(研令細)
右礬硫二味爲末衮上靈砂候乾再用前
黄藥白藥二味同入銚微火炒紫黑色爲
度爲細末以醋膏衮靈砂令濕衮上藥末
令不透藥次用崑崙紙包綿扎定入母匱
養之或問曰何用此藥貼身
太上曰此藥皆死汞之根用之死汞萬无

一失也
第七化母匱温養法詩曰
母正子靈通造化子靈不與母相親南星
更使三稜助若用烏龍亦作星
右用上等山澤一觔依法粉之或如黍米
亦可作匱仍用神室或問曰何用神室
太上曰恐上下鋪蓋不到神室則周旋徧
滿又庶砂受母氣之壯也
第八温養火候法詩曰
金木交加入丙宫須知卯酉可參同七問

姹女成仙質再見劉郎入碧空
將前砂貼身了入母匱㘽蓮排定鋪蓋如
法固濟入灰池第一日火卯酉各二兩第
二日各三兩自此每日各添一兩至七日
加火半觔養一日寒爐取出將一塊用兩
半白梅肉褁定入火煨一食時頃次入醋
中浸之取看雪白色如覺輕是硫去也止
餘汞存其母不耗不折如未十分倒當時
去貼身便有胎色只是火太高力不到也
次用米醋入白礬煎過母匱於手心揩洗

令淨候乾入合再養三日卯酉火各五兩
無有不成也或問曰用醋浴匱
太上曰恐母力弱再以助之詩曰
無精光兮子不滅母體尪羸子不生不會
玄機三要法如何造得大丹成
如有力者别用山澤一觔依前造匱再養
七日其砂堅固无比用之轉制其力浩大
沐浴超凡入聖方入第一轉制珍成寳
第一轉制珍成寳
地丁花(乃一幹黄花也如无金燈根代之)巴荳肉萆

麻子肉(已上各等分)
右將前件靈砂去貼身入鐵臼中搗爲末
崑崙紙褁作一毬却用前藥三味搗作膏
子褁定前砂入大砂合内用鹽花鋪蓋鹽
花上穿孔子二三千箇安鉛餅子一箇在
上再用鹽花塡滿封固口縫通身固濟候
乾入灰池火五觔煅一夕寒爐取出一片
如銀鑛樣取出作匱詩曰
靈砂七返有三乗妙旨師傳最要明黑白
能分通造化華池沐浴自飛昇

右將前靈砂沐浴用米醋一升青鹽半兩
盆硝三錢同入銚煑一日要堅造化方成
第一轉丹頭也
第二轉脫凡入聖詩曰
不用凡胎養聖胎依前法度好壅培這回
脱體成仙骨始覺淵深不可猜
右將前砂别作匱再煉一觔生硃砂入合
匱養
胡椒(一兩)蓽撥(一兩)知母貝母(各五錢)
右用黄子醋懸胎煮珠一伏時次用椒湯

浴珠淨令乾依後法
粉霜硇砂鵝管石白膠香枯
明礬(各二錢)
右五味爲細末用蜜或醋衮貼身入第一
轉匱中依法㘽蓮排安固濟入爐温養火
候並同前法火足開匱丹成方是聖胎蓋
无一點凡氣如此養就一觔不可𤇨鎔只
剉碎養大藥匱法一依四一之數詩曰
不用凡媒白體成離他胎氣自惺惺通靈
變化皆由此頃刻丹陽换骨清

如欲服食將埋土中七日去火毒木蜜爲
丸
火候妙法初一日(一兩)二日(一兩半)三日(二兩)四
日(三兩)五日(四兩)六日(四兩)半七日(六兩)第七日旦
頂(三兩)東(三兩)夕頂(三兩)西(三兩)第八日旦頂(三兩)南
(三兩)夕頂(三兩)北(三兩)
第三轉温養眞陽詩曰
欲立神仙大藥基先須擒縛赤龍兒煉成
九九純陽體始信爐中造化奇
汞既成珍只是獨體不得眞陽不能變化

用如箭頭珠砂一觔
川椒草烏南星芫花明礬
青鹽(各一兩)膽礬硇砂(各五錢)
入好米醋懸胎煮三伏時次用野蓼自然
汁煮半日椒湯浴令乾濃研好墨傾瓦盞
内將朱砂衮墨上於淨瓦上焙乾再衮墨
又焙乾如此五七次却用法信貼身令厚
將第二轉靈砂𤇨銷爲末入合作匱㘽蓮
養硃砂固濟如法仍先用靈砂三錢或五
錢重打圓片子蓋匱末上次下華池末封

固入灰池依前法火候養之日足取出磨
試如山澤色即成也如未成尚帶赤色再
用火三兩養三日定成也匱法四一之數
四次養之就一觔作匱澆淋如不作九轉
正丹可糝養二轉丹頭作長生湧泉匱養
母砂所謂一生二二生三三生萬物之道
也
第四轉澆淋黄芽詩曰
木晶金液得丹砂靈藥丹砂事可誇一味
只憑滋養力結成滿鼎水晶芽

木晶金液乃前靈砂丹砂乃所養硃砂參
同契云丹砂木精得金乃并將此伏火硃
砂只作塊子入合虚養三日每日火三兩
開合澆汞四兩其汞先用皮紙三四重裂
過澆於砂上固濟入灰池養之火候並依
前法七日寒爐取出其汞已乾未生芽子
如或不作正丹可養靈砂作匱養母砂名
朝種夕收詩曰
再添再養汞頻乾至道明明自不繁火候
徐徐无太過開爐光粲玉琅玕

汞既養成不須摘取如前再澆再養得匱
二十兩可澆汞五兩依前火候養七日開
看其汞方靈湧生玉芽如琅玕也詩曰
瓊林玉樹憑三次瑶蘂奇花色更鮮至此
保全无懈怠却宜固守要心堅
汞養兩次火力轉加又將生汞七兩澆淋
依前法固濟養火七日開看粲然瑶蘂琪
華瓊林玉樹也通前共得汞芽一觔摘取
號曰神符白雪可養大丹也若只摘取可
以享用无窮之利也詩曰

白雪神符豈易逢赤龍旋復鎭中宫雲雷
鼎沸三朝足别作仙家上等功
堅芽子法右將汞芽一觔細剉入銚内用
米醋餅藥酒脚炒二時辰後以藥水灑之
再炒後入匱鋪蓋養三七日要芽子堅實
有力可以養火也
第五轉大丹糝制法詩曰
赤龍伏火號還丹祕在仙家遇即難四十
九朝功用足輕投一粒汞全乾
右將所養硃砂芽子剉碎入匱虚養二七

日亦依四一之法澆汞火二兩養四十九
日數足開看生瓊林玉樹仍先前硃砂𤇨
出作神室養之乃妙其玉筍一錢糝汞一
兩成丹法建盞下汞在内糝藥在上封固
安火上自然作蟬鳴聲聲絶即乾
第六轉産五庚伏三黄點解成珍法
將三黄各一兩同研一伏時入玉雪末一
兩即玉筍也再研匀安甘鍋内用伏火硇
砂半兩蓋上面歇口下九觔火三上煆寒
爐取出作一塊丹紅色如欲試之將五金

五兩明爐作汁下三黄一錢點之盡成紫
色庚至此功成切宜量度爲之德行深重
者方可受用更須濟貧困救孤寒修身養
命如或恃術貪婪過度受用立見禍殃戒
之愼之
伏硇砂法右用硇砂半兩用天茄子末一
錢入合固濟火一觔煅寒爐取出盡伏矣
細研鋪蓋詩曰
爲愛黄花點白霜何難變化可參詳三元
受得爐中雪不許愚癡暗度量

第七轉七返還丹將硫八兩汞二兩同研
黑色次入前伏火三黄一兩再研匀安磁
合内用三黄三兩鋪蓋赤石脂封口縫鹽
泥通身固濟候乾入灰池每日卯酉時火
各四兩養七日足取出爲末詩曰
雙鬟女子自相資返覆優游事合斯藥熟
了然顚倒變相投父子得无疑
第八糝汞成庚八卦全也將所養出硫汞
五兩加上等生三黄各半兩南硼砂一兩
同研匀入合固濟入灰池每日火二兩養

三七日夜已用火二兩日數足取出每用
一字糝汞五兩成紫庚如六轉尚不敢受
用况至此造化更大非知命君子可不畏
哉可不懼哉詩曰
丹砂八轉成更不用辛勤一點純陽藥能
成上等庚若能修至此積德省貪瞋功行
三千滿長生久視人
如欲逐轉服餌並用木蜜爲丸如梧桐子
大空心取長流水吞下一丸九轉成功列
前叙矣自古丹砂无出此矣

第九轉丹起死回生詩曰
丹藥修成幾月深神功變化自堪任金章
紫綬何須貴明月清風樂此生
太上曰如修煉至此服之凡軀成聖體返
老作童顔可於高原福地作壇用碧油車
朝眞禮斗立鼎安爐如法修煉大藥將楮
汁和泥塗鼎裏方下丹劑次下水盆固濟
入壇爐每日火五兩養一百日足取出丹
入地三尺埋之一年或問曰何以埋之太
上曰埋之令出火毒一年足取出懸井中

一年取出長流水浸一年如此三年足取
出研爲細末用甘草汁丸如雞頭大入爐
養火七日取出如欲試驗但將一丸與雞
犬服之乆則皆能變化成龍鳳耳人服之
形神俱妙白日飛昇矣作丸子後火足可
用水缸數隻滿盛新汲水安丹水中浸之
水温又移一缸方止矣
黃芽金鼎九轉法
李洞玄神丹妙訣
金鼎第一變用砒十兩作三十包黑鉛二

兩先甘鍋内鎔成汁次下砒逐包候作汁
又下一包次第下至三四包可傾出再入
砒如前盡爲度如十兩砒只得六兩成如
金色不用鉛法曰用鉛不用鉛須向鉛中
作及至用鉛時用鉛還是錯
入煅硃砂第二硃砂五兩和前砒五兩研
和令細入建盞内上用死砒三二錢蓋面
入爐中候通紅即用氣袋鞴之煅成汁即
摻少生砒投之再引起死砒不住扇直候
砒盡見清乃硃砂熟也即鈐出候冷打破

盞取硃砂再𤇨令砒盡却打成皂角子大
塊用藥煮之
麩鹽子茜草苦杖狼毒浮石
磁石針砂
右各一兩煮硃砂五兩入砂鍋子内煮三
伏時出墨色却用白沸湯泡洗六十遍不
可令少泡彼搗碎爲末作匱則别取生硃
砂一兩顆塊者用醋蘸之金箔爲衣如㘽
蓮狀入磁合中以醋調赤石脂固縫鐵線
十字繫了通固候乾入灰池中頂火二兩

養七日所養者依前法再養
點化銅鐵第三用犂頭鐵二兩燒過打碎
以鍋子先下硃砂一兩在下次下鐵在上
用大火烹之成汁其殊砂返升在上其鐵
歸下如啄木之聲直候聲絶藥成不可傾
出以冷水浸其鍋子面上硃砂自然凝結
成片在上打碎鍋子取之其鐵成上色好
銀在下打開再用前砂作三次𤇨點但第
二第三色差青頗硬即以第一次者銀同
𤇨之乃一色成上銀非世間之物皆謂之

藥銀也此乃神仙之至寳點銅亦然並依
此前法或第三次用了硃砂如不添匱中
即别作一匱養母砂子并生硃砂成寳亦
然以鉛煎成銀不折
脫凡入聖法第四每四兩養成砂聚八兩
或四兩作一匱別取生硃砂如前法以金
箔爲衣養火七日取出再聚與母等分或
八兩或一觔一處杵碎入雄黄一兩雌黄
一兩三味衮研入匱七日二兩火取出共
得十兩一處𤇨成上色庚

移魂合魄第五前十兩藥如不𤇨成庚即
再作匱别取生硃砂三兩顆塊雌雄各一
兩三味一處並作塊以金箔爲衣依前法
養火七日共得五兩成研一兩伏火硼一
錢同黄蠟丸作十粒點出山艮一兩成庚
以魂制魄法第六已上十五兩如不點庚
即再搗碎入生硃砂五兩雌雄各二兩金
箔爲衣三兩火養七日取出成二十四兩
取一兩入伏火硇一錢硼一錢三味同研
黄蠟爲丸作十粒每粒乾汞一兩成庚

煉陽消陰法第七已上二十四兩爲之丹
頭如不點化即創丹室及擇名山福地下
手修煉小還丹也用前藥二十四兩研碎
作匱以汞十兩作三次澆第一次二兩第
二次澆三兩第三次澆五兩並須三兩火
養之七日共成三十四兩其色紫金光明
燦爛清香滿室當以沐浴香湯泡出再養
七日出復沐浴如此經甲子致次月成小
丹也每用研細以兒乳汁和蜜合成膏丸
如桐子大每服一丸空心井花水下服至

十日三尸出百虫死平生痼疾皆安至百
日中與食不食皆在是得免瘟㾮瘴氣邪
鬼虎兕刀兵之難神仙之道由此而成乃
下士入仙之階也
煉氣成神第八(火三兩)以前件小還丹再入
匱温養七日一沐浴經一周天一歲之期
功滿數足其色返白生光如毫相出之即
光明滿室乃有神物護持山下鬼魅非敢
迎視當須齋戒念善作種種良功保持丹
藥或得服者亦宜先施功行次當服之皆

得飛行空虚爲地仙矣
煉神合道第九(火四兩)當依法七日一沐浴
三年千日之期功滿數足時有金光透出
乃功成也當須預請有道之士同以保持
更須醮設天地不爾則招大魔作禍破失
其丹徒費心力丹就則其色返黄此乃還
元歸眞之道當時始自黄芽而生今成就
復歸黄色如研時不可令見日恐隨太陽
飛騰而散失須用木蜜丸之如一粒散於
境中則千里爲福邪鬼魔魅虫虎旱澇並

無若一粒入腹遊行十洲三島名列仙位
壽同天地能濟度存亡念動則並不達矣
至使雞餐成鳳犬餌成龍變化種種靈驗
不可具述學道之士得聞是丹亦皆宿有
善縁非一世之士也此丹書到處自有神
物謢持如輕謗斯文者乃初生爲人薄細
所格也或有縁契求法之士當具質心金
寳以傳是書勿示非人戒愼爲行

庚道集卷之三










