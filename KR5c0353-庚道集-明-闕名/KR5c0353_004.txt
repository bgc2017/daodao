










庚道集卷之四盛四
東坡三黃匱法大有力驗
用紫花益母草爛搗取自然汁煮硫半觔或
一觔不拘日數試之無鬼焰或煙者方住
入甘鍋𤇨銷成鋌淨了如用入盒固灰池
内四兩養雌一兩七日足又養雄一兩如
要多養已一觔或半觔養雌雄但四扛一
每日七次添黄雌雄皆要骰子塊大㘽蓮
養如要作匱三黄各停多者硫留起却將
雌雄養出者再用葵菜取自然汁煮三伏

時方一同三黄匀研細作匱澆淋汞但用
細竹於匱内搠孔數十澆汞在内養火七
日足開盒即成黄金上色者也汞亦四澆
一矣大妙祕之祕之
辰砂澆淋法辰砂半觔用無漿粉綿帛虚
包扎定入沙鍋用米醋懸胎慢火煑一伏
時入川烏草烏川椒胡椒梧桐律黄連狗
脊地錦天茄兒草爲細末四兩重入醋内
同再煮三伏時取出拭淨乗熱急用汞砂
子逐塊包極要如法密包稍包不到即换

一塊辰砂包了即塗蜜於梧桐律末内衮
過次以草藥末内衮過次入盒子將草藥
鋪底上匀排丹砂或作三二重又用草藥
蓋了以醋調赤石脂續斷石膏三爲末入
六一泥崑崙紙包泥訖固濟兩指厚有損
補之陰乾先於淨地上埋一瓶子盛水九
分其瓶子與地平上安盒子以鹽泥其縫
别細柴灰醋和壅之盒子簇生炭五觔上
發火令自然着候火兩六七分即以黄土
蓋了來日取出去草藥灰丹砂盡如銀豆

結汞砂法以花銀一十兩鑿作五七塊以
麻油半觔入建盞内慢火熬入水銀並花
銀同煎以百步斷碎一粒一粒慢入油水
二伏時即成硬塊砂子
澆淋訣成火訣將煅成丹砂再用前草藥
鋪底於磁盒内又用梧桐律一層丹砂銀
豆不拘多少排於草藥末如㘽蓮法二三
重上澆水銀二兩再用梧桐律一重草藥
蓋面慢火養三日足開盒盡作寒林玉樹
即摘取收之再依前法澆養候養至五次

其丹砂金靈即不用使藥便可澆養仍添
養汞作四兩收芽子如多取山銀𤇨作珠
子如用藥鋪蓋養芽子一七日每芽一兩
養花銀珠二兩便先焙出花銀珠投入養
了芽子即於上品其銀非凡銀也可以勾
庚作匱无所不通其芽子若不𤇨作銀再
入丹砂匱養至九轉即爲大丹點礬石爲
金煆之刀圭便作飛砂
龍虎匱法好辰砂光明(三兩)硫黄(半兩)
右用同研細以熟絹褁扎築實擊定然後

用針砂一觔淨淘洗㬠乾仍用甘鍋子大
者先入針砂在下次入藥褁子在内用餘
針砂覆蓋上歇口一昇火煅成火化爲灰
爲度取出其藥乃緑色是名龍虎匱又將
此伏火砂二兩研入生硃半兩與熟砂同
研令匀入厚磁盒固濟入灰池内養火七
日開取依前法再入生硃半兩與熟砂研
入盒養七日開研硃砂待養熟砂三兩入
盒養火依前法但熟砂一兩管生砂一分
計養至五兩或半觔便將汞三兩或五兩

傾入伏火砂中固濟養七日其汞三兩並
噏入砂中其砂即成顆也然後更入汞二
兩養七日砂體當有白霜覆其上此霜取
服乃長生不死之道點汞成寳但添汞養
之至寳无窮矣若度度以生砂水銀增入
砂中不可説也火不過四兩不可妄傳
金丹祕訣夫大丹之術不出乎鉛汞而鉛
汞之藥乃大丹之基也鉛汞互相感發交
相制伏皆不離於天地牝牡之理且鉛屬
陰其色黑而爲玄武以言其卦則爲坎位

禀北方壬癸水水能生金其色白而爲白
虎其卦爲兑西方庚辛金也汞屬陽其色
青而爲青龍以言其卦則爲震位禀東方
甲乙木木爲硃砂其色赤而爲朱雀其卦
屬離南方丙丁火也則坎爲鉛爲水爲月
離爲汞爲火爲日坎離會用日月相合鉛
汞相搏龍虎相交不偏其用互相制伏須
得黄婆會遇方得大全之域而金丹之道
不勞而成矣
一先用上等山澤每兩投入淨鉛四兩鎔開

扇取鉛花四兩作匱蓋丹基者此也
一硃砂一兩爲則入生硫四分乳細入水火
鼎如常法升水七八鼎寒爐取出乳細又
入生硫半錢生雄三分鉛煮過母末二錢
同乳細入小鍋内實捺軟石膏滑石等分
爲末捺頭令十分緊瓦陀蓋鍋口鐵線扎
縛固濟入未濟爐一進火半伏時待冷取
出所成骰子塊以絹縫袋入硃在内懸胎
入瓦罐内慢火煑三伏
一煮藥石壁荔羊角藤用扎細槌細煮之加

生姜自然汁一盞令均下汁内煮殊三伏
煮畢又以前二味草藥乾生者同硃塊炒
令草焦黑吹去草又添草炒至一日却入
草匱
一草匱藥側栢葉(一兩)鐵脚婆羅門(一兩分細)
五倍子末(一兩)縮砂末(一兩)
右拌和令均入盒内鋪頭蓋底封固入灰
缸養煅三次如前一日早三兩火晚二兩
三錢火次早一兩七錢並頂火三次畢取
出硃塊以煉蜜滚過鉛白霜和母末貼身

却入母匱
朱砂一兩爲則以鉛煎過母作末三兩於
小盒内鋪蓋硃封固爲内盒外用大合以
小合置於大合内鉛花(每兩入黄丹三錢拌匀)同乳
細鋪蓋内合塡滿作外匱令實却封固扎
縛入灰缸慢火養二十一日足開看如未
死再養七日眞死矣
二兩半頂火三日三兩頂火三日
三兩半頂火五日四兩頂火五日
至十六日至二十日四兩頂火三兩插

三方
日足取出硃砂眞死矣母須次次救過方
可再作匱如母每一兩入汞三錢於小盒
内封固一兩半火虚養四五日再以入母
殊又如前養一次日足母又依前法養殊
一次日足母又如前入汞又虚養三五日
又依前法養殊一次日足爲度如母三兩
一起養殊一兩二起又養殊一兩三起又
養殊一兩共輳得殊三兩通和一處搥碎
每殊六兩搥細入生硫六錢同入水火鼎

封固大火一煅作汁成陀如有遊汞在水
鼎上括下却碎鼎取出殊搥碎再入瓦銚
内炒殊令紅去却硫氣丹經謂以硫炒堅
者此也却再入元養母六母同作匱丹經
曰復求生母共以養之是謂和合四象是
也却養赤膊殊砂是謂嬰兒之道也殊砂
顆塊光明墻壁者依前法用草藥煮製亦
入草匱煅養七次(法則並火候並同前)並不加增煆
畢取出殊砂以水洗令淨却以煉蜜滚過
以鉛白霜貼身入母殊匱㘽蓮鋪蓋且如

死殊半觔以元養母亦半觔爲匱養赤膊
嬰兒殊砂也可養殊砂四兩(以後作長生匱)
一火候一兩半頂火養十五日加至三兩只
頂火共二十一日足開看眞死如何如有
小煙再拌匀依前㘽蓮鋪蓋封固三兩火
養五七日乃眞死矣脫養姹女夫嬰兒姹
女雖同一源實異其體姹女者乃未能結
胎嬰兒者已嘗結秀嬰兒既産能神能靈
能通能變運用无窮矣
夫婦匹配嬰兒與姹女同居

殊砂二兩(即嬰兒)粉霜四兩(即姹女)右獨粉用紙
包絹帛重包懸胎以地丁草或紫河車或
荷葉灰汁於瓦瓶内慢火煑二三伏去却
鹽礬之氣却與死殊砂同研細以楮汁調
成膏捏作餅子約一錢重逐塊令緊外以
黑匱紙包二層入小盒内逐層實捺上以
聖母打作菱片隔面不令分毫滲漏上又
以黑匱紙隔面却以好死靈砒捺頭鐵線
扎合如法封固入未濟爐養火夫姹女者
在天爲白雪在地曰玄壺在人曰粉霜神

仙比之爲姹女不過一水銀耳以其産於
生殊之腹爲汞之精砂之炁攪之不濁澄
之不清産在高山裂石不能礙其形柔和
明淨糠粃不能污其質此爲長生之藥點
化之珍世上之寳无一物可以比倫也
未濟爐(上火下水)並頂火一日至五日(一兩)六日
至十日(一兩半)十一日至十五日(二兩)日足却
入明離爐養
右取出殊粉每兩殊粉以赤膊硃二兩細
爲匱却以殊粉塊入小盒内㘽蓮鋪蓋了

上亦用金匱紙隔住仍前以聖銀片蓋面
令蜜死砒捺頭封固入大盒匱外以砒硫
鋪蓋封固入明離爐内盒上以鐵線作罩
於盒上約高半寸許爲則入灰缸養火每
换火時以火只在罩上則火之高低自有
準則矣
明離爐並頂火養一七日三兩火七日
三兩半火一七日四兩火一七日五兩火
一七日(内三兩頂火二兩插三方)日足開看以粉眞死
爲度如有煙焰却又再養火一七則眞死

矣且如所養的硃砂粉霜有六兩看合之
大小加减如有六兩抽出四兩朱粉别貯
外剩下朱粉二兩又以生粉二兩相和亦
作餅子入前硃砂匱内依前法養火日足
却取出此硃粉凑前所貯四兩共得半觔
方可爲玉田匱增養白雪
玉田匱半觔爲則以生粉四兩打成豆子大
塊以荷葉灰或皂角燒灰淋汁絹帛懸胎
慢火煑一二伏以生雌雄末鉛白霜醋調
貼身死粉又貼身入玉田匱㘽蓮封固慢

火養一十五日眞死否則再養三二日則
眞死矣到此時以此二錢點化一兩成寳
日足取出
火候並頂火一兩火五日一兩二錢火五
日一兩五錢火五日日足取出得白雪四
兩收貯再入生粉四兩亦以荷葉灰等淋
汁煑一二伏亦用生雌雄鉛白霜貼身依
前入玉田匱如前法養三十五日足到此
得白雪半觔名曰白雪匱增養神符大丹
白雪半觔爲匱以生粉塊四兩打如小豆

大以生姜汁藕汁二味及生雌雄各半錢
入内同煮一伏取出洗淨又以白雪貼身
入白雪匱内封固如法入明離養火
火候並頂火一兩火五日一兩二錢火五
日一兩半火五日日足取出得神符四兩
收貯再入生粉四兩亦以藕汁生姜汁煮
一伏依前入生雌雄同煮以白雪貼身如
前法入白雪匱養火一十五日待其眞死
又得神符四兩共得半觔爲匱
神符大丹長生匱神符半觔以硃砂汞用

紙裂過四兩用鵝毛筒澆種入神符匱内
一兩火養三日成玉條芽抽取此芽不煑
不煆就以此芽打成骰子塊就入此匱内
依前法養火一十五日成至寳(一錢點頑一兩成至)
(寳一錢可乾汞一兩成至寳後節節如此去永無休歇名長生大藥世世不絶)
丹陽换骨法死砒以紫河車爲末每砒末
一兩河車末一兩半拌匀入甘鍋内從微
至猛火煅立死作匱養粉霜最靈皆勝他
方
升粉霜(煑過生雄爲衣入匱養)汞(一兩)鹽(一兩)明礬(二兩)硝

(六錢)先將三味藥爲細末入汞一兩同殺研
不見星入水火鼎慢火從微至猛四盞水
乾候冷次日取出皆升在盞底取下以塌
水荷葉灰淋汁煑一伏時淨湯滚數次出
礬藥味入伏砒匱内如㘽蓮養二七日一
日二兩頂火灰池二日二兩半三日二兩
半四五六日七日三兩八九十日三兩半
十日至十四日四兩取出火上試如未伏
再養七日
又法死砒以菠菜葉搗自然汁煮砒一伏

時立死以脱梯牙即北回回盧甘石爲末
和北棗肉搗匀爲膏塗泥甘鍋底亦作鍋
樣㬠乾却入骨頭一兩死砒一錢蓋面在
脱梯牙棗肉鍋内上又用棗脱梯膏蓋上
又用鹽滿鍋火從微至猛一煅鍋通紅取
出即上等白銀
硃砂匱澆淋法火候文武火自上而漸至
底火爲要固濟法神驗丹道第一上品祕
之大火並无走洩
善一觔虎半觔泥合粉半觔匀研千百極

等細羅過入井花水石杵千百杵如膠膏
固濟
用油法用磁碗片青白好者碾細入鐵銚内
猛火炒入竹葉燈草二味等分同炒磁碗
末成灰入小絹帛内用井水汀淋油水固
濟前藥抹面積下此油儘陳儘好如固濟
口縫先以唐信連撚作紙條兩頭尖先搯
入縫内令實然後用前膏子固平却用油
水抹面候一日乾了再上膏子一層方用
鹽泥固濟如固濟罐底并通身有沙眼或

小孔走藥者先微用些少膏子帶水上薄
薄一層然後上信連紙三二層了却膏子
藥令厚三二分上亦用油然後鹽泥固濟
千萬固藥无出於此上品上品
丹法辰砂(半觔)於好米醋内緩緩懸胎煑三
伏仍以草藥四兩末同煎煮乾取出拭淨
乗熱急用汞砂子逐塊包如法稍包不到
即損一塊辰砂包了即塗蜜衮梧桐律末
在上又以蜜塗又以草藥末衮在上候乾
盒子内先用草藥鋪底上却入丹砂塊子

匀排遍又以草藥間鋪又以丹砂塊子匀
排一層又用草藥蓋如此三五層令了後
又用草藥蓋頭了以赤石脂固濟盒口縫
或通身二指厚有損處補之陰乾又以鹽
泥外固陰乾先於淨地埋一瓶子盛水九
分滿其瓶口與地平上安固了盒子以泥
泥其盒底瓶口接處别用柴灰醋和壅定
盒子簇生炭五觔上發火令自然着候火
兩六七分即以黄土罨之來日取去草藥
灰丹砂半觔盡如銀豆

川烏草烏胡椒川椒黄連
狗脊南星半夏梧桐律每丹砂
(半斤)草藥(各用半斤銷蓋)
包丹砂汞砂子法水銀(五兩)花銀(五兩)作三五
塊俱入芝麻油内慢慢入甘鍋内煑結以
結爲度剥銀汞砂再結結盡水銀爲度
煆丹砂成了澆淋養火訣鉛砂拒火已无
煙捷徑修成造化丹内匱只消九味藥外
墻皆賴一生鉛鉛離母兮子從婦入聖超
凡事機玄肩取丹砂伏火後教君立見水

銀乾
澆淋訣成大丹將煅成丹砂再用前藥草
鋪底更别用梧桐律末鋪一層出意隨多
少用之安丹砂匀排作二三重上澆水銀
且以二兩爲初養三日足開盒盡作寒林
玉樹即摘取收之研令極細再依前法鋪
藥排丹砂却用前摘下寒林末摻在丹砂
面上令遍再澆二兩如此再取摘研細鋪
藥排丹砂摻寒林末丹砂上再澆却翕於
寒林末内不下丹砂内如此五次其丹砂

愈靈即不使草藥鋪便可作長生匱澆淋
仍添作汞四兩取收芽子如多取山銀𤇨
作珠子或白靈砂已伏者如㘽蓮每二兩
養芽子一兩七日爲上等仙銀上品非凡
銀也可以勾庚作匱養三黄或作黄芽點
庚乆乆摻汞成上色紫金若不作匱入丹
砂匱内養至九次即爲上丹點凡石銅鐵
八石爲金服之刀圭便爲仙矣
眞死硃砂成汁作匱澆淋成大丹法(西山儘有又名)
(金蓮草)硃砂不以多少以黄花雞腸草又名

步步蓮又名仙人對坐草不以多少搗取
汁煑硃砂三伏時候乾將草滓毬褁硃砂
崑崙紙褁了外用鹽泥固濟候乾火煆從
微至著通紅久候冷取開其硃死火燒不
動眞死或只用草滓褁殊砂入合上用黄
泥實塡令十分滿鹽蛤粉固縫二兩火養
七日眞死却用雄黄雌黄鉛黄花入殊砂
中十分一分汁三分同殊一處研匀先燒
甘鍋令極紅將藥攛之大火搧作汁候冷
俱成寳如澆汞四扛一入前丹内二兩火

養三日汞死生芽候澆壘養芽子多取任
用皆成至寳入庚道矣
取鉛黄花法或用苓苓香莖葉揉成小團
入汁内如未成汁再放一團黄丹一兩實
築甘鍋内火煆令紅於中心内用火筋穿
成一竅插白附子一箇於竅内大火煆候
丹成汁久取出冷打開鍋取則鉛黄花色
亦好與雌黄无二其鉛撤在鍋底可有三
二錢已如銀色了却只將前死硃砂放鍋
内將墜鉛成汁澆在硃上火煅之俱成至

寳妙此是神仙術
眞死硃砂點鉛成銀及作匱頭澆淋法
硃砂(一兩)用野葛搗自然汁一小碗煑硃候
乾却用葛滓毬褁殊砂入罐兒内用滓實
塡外用鹽泥固濟乾以炭火三觔煅之寒
爐取出硃砂已死不折分毫每一錢點淨
鉛一兩成紅色銀拒火成眞寳或點頑物
亦然或作匱澆淋汞寒林玉笋成大丹
又法龜背姜黄天南星(二味爲末)用水同煑
殊砂三伏時又用細末蜜調毬褁硃砂安

甘鍋内火煅之其硃已死却用金頂砒同
硃砂煅之作汁或只用死朋砂煅之亦作
死朋法用知母爲末鋪底入朋砂在中又
用知母蓋頭火煅成汁用
又法先以煆䗫草褁三五層硃砂在内鐵
線扎定入銚用白芷草烏爲麤末炒褁硃
候得所却用細末用米醋和膏入甘鍋鋪
底蓋頭瓦陀蓋口鐵線綁定固濟三斤火
煅之良久取出候冷其硃已死不脱胎色


甚妙點化物或作匱養硃或澆淋
祕授不脫胎陽君作匱養日月丹後澆淋成
大丹好硫(一兩)杵碎末先將五倍子煑一日
取去滓次换黄芩黄連大黄煎濃汁加煮
兩日足待伏爲度却再用五倍子熏合以
雞清汁先塗抹盒子内一次又再濃熏又
再抹上二三次徑用此硫虚養七日出其
色如黄金之狀用此加養得鬆作靈聖匱
養二黄丹頭二七日成功養硃靈變化無
窮矣養硃靈伏十兩爲主取岀見寳杵爲

末先成寳匱次感結母砂五兩逐依法作
用伏制每兩分此砂子四五圓㘽蓮排種
寳匱先養七日開取此汞砂便抽岀老翁
鬚乾汞篩岀白者如柳花絮成條之狀此
乃眞死乾汞爲丹之寳與至藥之華天地
得之焕麗萬物得之以靈此乃造化无窮
變豹生生永爲不朽之計千經萬卷不岀
此理爲有妄求難與道合
澆汞訣先取所養前段見寳硃砂作丹基
杵作菉豆狀且如十兩先澆五兩一七日

一次開爲再封固虚養五日取出此汞乾
得堅牢再將此伏汞五兩養煉七日再開
又養七日取岀此項眞寳大乾變化之汞
名曰白雪神丹十兩心授澆汞化寳
乾訣獨用前段養岀硃靈十兩爲主略杵
碎用伏汞收羊蹄根龍膽草杜牛
膝三件
靈草煮汞伏澆入基上天澆此伏汞四兩
七日開拆地又澆伏汞三兩養七日開拆
爲此時不用澆此汞却虚養五日岀再加

澆入伏汞三兩養七日開拆前後輳作元
伏汞十兩丹基數目共淨有二十兩寳留
下先將元伏汞丹基十兩作用過爐𤇨寳
留下此坐胎作母次將澆岀汞寳十兩權
且留下變化无窮爲天下之大魁
伏制澆出乾寳坤汞此訣用十二兩鍋便
入前澆岀寳汞二兩鍋底生汞十兩在上
却加用眞死硃二錢摻蓋用帛紙綳固在
外用羊蹄根汁徐徐刷煅於鍋内漸漸伏
制酥爛守待却提岀地上氣冷開剥見寳

共十二兩其間用瓦陀一箇蓋定扎縛封
固於内仍用羊蹄根滓搗膏併捺頭封固
好就地坑戀陰簇炭發頂火至下盒一宿
取岀過關成寳矣經曰
水銀死後水銀死死水銀兮死水銀生汞
轉成眞寳汞從君變化妙通神
第一轉此訣妙用先將硃靈砂二件合體入
礬母爲匱養成見寳行事
第二轉此訣在硃靈匱内養成母砂子抽生
老翁鬚岀世乃感結天地之氣成砂乾汞

第三轉此訣就將得老翁鬚積得爲匱澆伏
汞生成玉筍瓊枝
第四轉此訣前玉筍瓊枝與老翁鬚等分作
聖匱却轉硃砂神丹
第五轉此訣用此硃砂揍入聖寳匱内却養
雌雄爲大藥神丹也
此二轉入金丹仙藥力未及此(乃後二轉)詩曰
七轉丹砂造化功凡胎已作大仙翁白衣
跳出龍門外大相之身萬象從日月乾坤
隨手掌化赤飛騰作鶴蹤大藥煉成金在

汞任君變化有神通
肘後靈藥此用前項寳大聖匱先養粉霜四
兩爲丸(每兩分作五丸)徑入匱養作用七日一開
爲在外却結三七母砂一兩捏成餅毬粉
扎定加養七日出二次開又再加入寳匱
内七日足取出爲白雪神丹三錢伏一兩
紅銀矣
煆硃砂作汁爲匱入庚道硃砂一兩雄黄半
兩同研黄花雞腸草煮三伏時取汁和硃
雄成毬却將草柤褁了外又用石膏末蜜

和成膏褁了外又鹽泥固濟候乾從緩至
猛加火煆令透紅候冷取之其硃砂作汁
眞死爲用入庚道却用貼藥金箔逐塊褁
了用鉛白霜雄黄爲末炒硃候金箔入硃
同炒藥入鍋一煅成金硃砂堪點化亦可
作匱
死硃法硃砂一兩用萬州黄藥子如雞子
樣者是餘皆非眞瞿麥各半兩爲細末又
用生義搗取汁和二藥得所先將一半入
鼎底放硃砂在中又用藥膏蓋頭輕手按

令平實上又用濕皮紙兩重蓋定上了水
盞固濟乾從微至猛升打添湯候簇火煆
紅飰頃候火爛提出冷開其硃砂眞死
又法硃砂不以多少用桑白皮枸杞
子南星烏頭爲麤末煎汁懸胎煮三
伏時取出以西朋大青白礬硇
粉霜爲末醋衮硃作貼身固了又以朋砂
食鹽入甘鍋底安硃砂毬在中又以朋鹽
蓋頭令實滿瓦陀兒蓋固濟候乾一煆成
寳可作匱養母砂子七日出匱成寳一日

二日一兩半火二三日二兩三日四日五
日二兩半六日七日三兩
又法硃砂一兩益母草一兩半羊蹄
葉二味爲末鋪底蓋頭令實固濟乾五觔
火一煆
伏硫黄成汁地黄汁煮七伏時住火胎色
不動見火成汁其地黄水浸浮者天黄半
浮者人黄沉者地黄也乃没氣
伏硫用大青自然汁煑二十八日養鬆眞
死三次入汞一斤硫每次入汞二兩後添

生還元用不許見鐵器
又法用韮花自然汁瓦器内煮七伏時立
死養鬆眞死如前入汞衣要參生還元用
又法用白花益母草自然汁煑七伏時火
上試之未伏再煮三二日用益母草滓鋪
底蓋頭慢火至猛加煅三五日即死作匱
大靈養三黄
又法水芭蕉搗取汁煮硫一二日伏死後
煆
太上洞玄大丹訣(此訣上帝永藏於玉函之中或現世)

(人无爲无欲的有道心帝凡時現神人授之須齋戒沐浴淨心對三宫玉)
(帝重發盟誓不敢輕泄後焚香精心觀之)
四黄須用四砂扶解曰四黄者水窟雄黄
舶上硫黄葉子雌黄砒黄四砂者辰錦硃
砂精光硇砂瑩淨西朋砂針砂八味先將
針砂入乳鉢内滴好米醋研令細再入鐵
銚内炒令赤色次入衆藥
捧向霜䑓合伴隅解曰霜臺粉霜是也已
上九味粉霜陰之精也八味群陽用此一
陰謂之老陽奪少陰也

研遍三千觔二兩解曰三千遍研之二九
一十八是一觔二兩藥也除了一處研也
葛公和會要工夫解曰葛公者紫葛是也
取五觔許去麤皮擣取自然汁將前九味
藥和作膏子令軟硬得所孫眞人曰紫葛
者乃土之精能擒四黄四砂成寳
黄金殿裏宜三轉解曰前藥膏子用金箔
貼身褁之三重也
碧水宫中煅一爐解曰碧水者乃青鹽是
也鹽乃水之精用砂盒子一隻鐵盒更好

内以青鹽蓋頭亦要滿盒子縫用鐵線扎
定以赤石脂白善土鹽花牡蠣固濟擇日
入爐爐高三尺二寸闊一尺八寸地下要
水缸亦一尺八寸謂之曰戀陰上安爐須
是新磚泥造内中一䑓座上安藥毬用輕
灰蓋之火離藥八寸四分如人心取腎亦
八寸四分須是齋沐淨室念道思眞養火
三日須是火候法不錯每日四次添炭須
應子午卯酉四箇時辰火候日足入汞如
后

姹女嫁時須匹敵解曰前藥養火了入乳
鉢内研細入汞二兩研不見星子爲度再
用紫葛汁和依前法固濟用也
文終武畢世應无解曰聖人解看火使心
火如外火天有形日月星也地有形金水
火也以文武煆之
用時紫葛丸如豆解曰開毬取藥再研細
每用紫葛汁丸如豆大淨盒子盛之則有
光明
一粒能令五兩枯解曰以汞五兩用建盞

盛之於滚湯瓶上用藥一粒研細摻之以
濕紙蓋盞并縫用猛火燒湯瓶少刻則有
聲如細雨下良久聲絶但聞一聲如裂帛
聲其汞乾矣傾槽内見風處即硬成第一
等軟爛白銀矣
眞銀五兩鎔作汁用藥三粒作三次下點
之傾出則成百分鱔血赤金銅五兩去鉛
氣盡以藥二粒作二次下點之則成丹陽
换骨潔白銀矣
世上若人能服餌解曰如一切重病不問

老少用藥一粒再煅過爲末棗肉丸菉豆
大每服一丸空心井花水下則延年益壽
百病不生
只應平地變仙都解曰此丹祕密不可輕
泄則殃九祖也


庚道集卷之四




