










庚道集卷之一盛一
砒匱養丹陽法
用不夾石明淨者半斤碎作小豆粒大尤好
以二兩作一包白紙包入麤布袋内依時採
夏枯草日乾燒灰沸湯淋濃汁磁罐懸胎煮
頻添汁五六日布袋漸輕汁濃火上試之有
煙乃以藥煮出汁内煮至七八日藥已在汁
内如些小不下是石脚也不必盡却將藥汁
别用一罐徐徐煎之待乾作一塊褐黑色乃
伏也慢焙十分乾無濕氣方入鼎封固下灰

池頂火一兩半離寸半養三日漸加二兩養
三七日取看合子不損動養至三十五日開
看灰白色上如水濕成矣燒看作汁如有煙
未斷魂以鐵匙下乳碎入好合封再養一月
又開看如黄色漸乾不濕火上燒之作汁無
煙全死也未眞死再依前法封養一月其藥
白色光澤火燒不作汁如石乃眞死了乃灰
霜被火養去全砒體眞死碎爲米粒作匱用
此法絶妙非他可比口訣手法盡之矣
煑養砂法好砂二兩魚腥草同米醋搗汁

懸胎煑七伏取出將草柤包了入合或罐
牢封固濟慢火一煅或下用水罐尤妙取
砂用前草柤搗作匱入合一兩頂卯酉養
三伏取出又將砂崑崙紙包以死礬貼身
入母匱封養四七日一兩半頂起至二兩
住日足乃伏也將作内匱貼身却養粉霜
粉法兩三四升打尤妙如水精堅堅實霜
四兩作小塊兒先以白紙包外以密絹袋
盛荷葉灰汁煮五伏又以拒雪草五頂草
也剪刀草慈菇也二草汁煑一伏眞銀箔

貼身或再以銀箔包入死砂匱以徹銀打
神室將砂先鋪底次安粉一層又鋪砂一
重如此重重鋪了以死砂蓋頭鹽泥固令
乾方入死砒匱外合又封如法二兩頂火
養七七日取火上燒看无煙爲則如末又
養一錢可點一兩爲上色寳若多時砂匱
乏力可將砂共養出粉霜同乳爲末一錢
點一兩却别依上法作匱奇妙神聖切不
可輕忽之
凡匱法

合中神室可打
令厚不要薄了
白礬一斤(非明礬也)用蕎麥灰淋濃汁一大盞於
磁石器内將礬滴煑汁盡礬成水慢慢火
焙乾又用磁罐入礬在内封固乾下灰池
頂二兩養三伏取出任用之
烏驢汁乃木蜜楮汁也人言八兩作四分
爲麤末每二兩先以白紙二重包外又以
麤布包了懸胎入草汁作四瓶兒煑以紙
蓋罐口乾添汁日足取出煮時常提動布

袋其藥易下如有些少未能盡者收起另
將一罐子煎之候三五分乾又傾上汁煎
之待煎盡乾慢火逼乾打破罐子取出與
前未化藥些小一處研細始初八兩藥入
了灰霜增添分兩多入合封養一月一開
向後三四月其霜養去灰止有元藥如雪
方伏也前件夏枯草灰淋汁用紙一層鋪
筲箕底澆湯泡灰細細滴下用淨磁器收
澄定清汁傾别器内又澄之取清汁收去
盡灰脚方可煑藥此活法也

凡八石須是煑煉養伏方倒火功日久方
死可用礬澆淋摘下芽子又作澆匱澆下
芽子又摘作澆匱直至九轉可作匱養砂
汞爲服食藥
煅砂法砂一兩明者用一小小罐兒約盛
一兩者下砂在内上用庚作一捺口不要
有縫封固又坐甘鍋内上安水鼎用銅打
鼎其底到庚上外放大盛水又封固乾十
二斤頂煆約一日冷取出其砂中汞飛在
庚上白色已乾取下又再依前煆節次煅

得乾汞約四兩可𤇨鑄匱養三黄等藥皆
伏
煑粉砒九轉法
煑粉法大黄五倍與山栀川椒更入細辛
枝姜汁蜜和濃米醋同水煎之一日期煮
之黑色纔爲準候乾再用煅方奇須知此
法神仙術留與丹人作祖基
右以大黄五倍子山栀子川椒細辛爲麤
末然後用生姜汁蜜米醋各一二碗同水
懸胎煑一日待粉霜黑色爲度另收粉再

用砒同煅之
煑砒法訶子同隨遠志稱地膚牛膝與苦
參知母芫花并大戟㕮咀河水煑交靈以
絹作囊玄胎法晝夜徐徐用火匀助成大
藥无可比轉轉无窮作大乗
右以訶子遠志地膚子杜牛膝苦參知母
芫花大戟八味各等分爲㕮咀用信以綿
作袋盛之河水内煑一晝夜取出細灰盒
令乾研之爲末
煅砒粉法燈盞一隻平地埋盞内先須亥

脂揩銀母隨心鋪在底上排煮粉擺平㘽
却使煮砒安粉上粉三砒五秤无來地膚
灰調車前子分兩高低砒上排堆之盞下
无透縫纔安熟火簇鋪開煅之火勢三斤
力去一安灰蓋藥材
右法用燈盞一隻埋在地中上用亥脂火
燒少許在盞内然後安銀母砂或銀母末
隨意次安粉霜粉霜上又安煮砒鋪蓋粉
霜粉霜上方用三件地膚車前子灰調草
藥子末堆蓋信上用熟火三斤煅去二斤

退火用冷灰盒之候冷取出砒作一處粉
作一處各收起如此三煅方可用
砒粉煆通靈田禾已種成人言貧士術果
爲是分明點化紅銀寳堪能作匱精粉能
變赤物砒可養銀身
右法解云若以點化法依序行用到此地
叚大能成就先以碌取紅銀化爲嬰兒令
入瑶池沐浴了三次使令食天母乳汁浴
三次脱其紅色且天母乳者蓋頭砒也如
赤物一兩以天母乳一錢半三次點之候

嬰兒脫衣畢却以白雪神丹點之入仙境
則爲天仙骨也白雪神丹乃粉霜也分作
三次點之一次令嬰兒投母食天乳畢隨
母化形再入瑶池一次令淨然用神丹作
三次點之後略以出山鉛老霜鬚教訓草
改立形體自然成大器矣若以大七霜粧
爲上色對半爲中小三七爲下留此略爲
大象自斟量用之則作粉爲匱姹女嬰兒
合宅大象乃三七母砂也若以信爲匱則
養白雪爲神丹其丹既成轉轉无窮

信匱亦爲大藥靈砂母砂總成大器
一轉者砒匱養硃靈
二轉硃靈内獨化硃砂
三轉者又硃砂内養澆汞砂汞砂者乃感天
地炁之砂
四轉乃汞砂内澆汞生成玉笋瓊枝也
五轉玉笋内再轉硃砂
六轉者則以硃砂半斤或一斤十六兩大按
天象則以神寳安頓硃砂養之四兩爲大
象轉轉无窮之計若爲大丹服之用楮汁

丸如桐子大一粒可延年一粒可乾汞
七轉以神室内硃砂養雌雄一兩爲大藥則
化爲金母其象以代白爲赤後還光明之
赤赤庚也乃返本還元之象
八轉以硃砂内養雌雄養之成庚右以硃砂
八兩養雌雄二兩七七日成四兩合胎於
庚神室内養之日足得藥一錢可點硃砂
銀作赤庚
九轉以雌雄爲匱硃雄號大丹藥可右以硃
砂雄雌各一兩前雄雌匱内以庚神室内

養之七七日足用前藥一斤爲匱大妙則
成大象以楮汁爲丸梧桐子大一丸可乾
汞十兩爲上色庚火候在前今再附于後
火候
第一轉至第四轉一日火早晚各二兩第三
日添一兩作三兩或三日至六日再增一
兩作四兩火勢熟爲度若勢大可忖度之
徐徐爲上灰高无礙
第五轉至七轉如常法七日之後但日换四
兩熟火不令有虧日足不到五兩至大藥

七七之數則徐徐不用發五兩後復然矣
文眞子金丹大藥寳訣
東齊徂徠山退叟崔昉晦叔號文眞子自集
大丹藥訣本草之後有叙今略去餘方録其
尤異者於此俟别編述俾其名不泯紹興甲
子中元蒙軒居士寓南嶽銓德觀之无極堂
書
慶曆癸未昉之官湖南警溪峒夷獠治武岡
縣東北遠長沙三百里是時故相劉沖之牧
潭州召昉監脩因徙家寓青衣寺一日郡人

李弼相訪年七十許顔面紅嫩多論丹術因
以魏眞君青金丹法相惠昉閲其製度无差
惟未詳其隱奥弼再白君可爲之此法用二
硫八汞入水火鼎九轉打之則自然成矣昉
雖有公幹亦常多暇廼依法制之作九轉復
成水銀遂以問弼弼无以答昉熟思度之此
法大妙第不識神仙密旨故不能成後出戍
廼至衡山謁養素藍先生求指迷藍公曰此
法極妙最易置者但爾不窮仙經因此硫汞
差殊第一轉入硫二兩至第六轉逐旋減之

第七轉方不入硫蓋硫是至陽汞是至陰每
次炒合入鼎下火打止第七轉方不飛動乃
其伏也然九轉後入外爐養别有火數却煅
去硫其汞獨體成丹寳昉纔省李弼之言於
是再拜自得藍公指訣每制未嘗差忒此丹
上可永命中可濟人下可肥家惟在秉心施
惠不可貪吝即道成矣門人大梁崔昉謹識
魏眞君頌藍子眞註
打煉青金依古法(硫二汞八炒成青金又乳極細方入水火鼎煅)初
入乾坤由二八(義見上註)第二天元勿改更(二八炒煉)

(仍如上法)方號神功有遭匝(自一至七方成靈砂)第三减半
但爲之(用硫一兩)第四一陽愼抛撒(用硫同上炒時勿令粘銚)
(切須收拾)第五三分莫加添(用硫七錢半於爐下鞴之)第六半
星毋妄發(用硫半兩)第七困在火宅中(七轉變赤成青是火)
(中之木也又云龍從火裏出凡七次被硫擒制不能飛上將伏火成寳矣)第八天
魂休放點(青金成質更无游汞)第九還丹號返陽(九轉功成)
(陰返陽性)死者服之須再活(青金成丹後繫一粒於鶴頂上令善射者)
(數十人去五十步更射之終日不能中也此丹極能延人壽命返人魂魄)遍遍炒
煉敷辭辛(九次皆宜精專炒煉)火法五斤自通達(自一至九)
(火皆五斤第五次安橐籥扇火共用四十五斤炭)再養靈砂令拒火

(每打砂至三轉其色甚妙却將此砂入於九轉青金之中養之則拒火成寳)須得金
公方結果(凡拒火訖即將用鉛作華池煎之)一兩河車二兩
鉛(鉛倍砂數)煎之雪瑩方爲可(華池煎煉潔白成寳可貴重也)祭
天祀地施陰功(煉丹既成以其所得祭謝天地神祇利濟孤貧疾厄行方)
(便不可多貪)脱離凡塵免湮墮(施惠群生立功建德則自天祐之得)
(長生乆視升入金闕而遊宴玉京矣)
寒林玉樹湧泉匱法
先製靈砂上等硫(二兩)汞(八兩)一處研令
交姤入磁水火鼎煉鹽泥固鼎口以鐵線
扎定鼎上着水炭火簇鼎打靈砂頂水五

盞乾内中不作聲爲度退火取出靈砂劈
作骰子樣磈用川椒白附子川烏天南星
四味等分爲細末約度可煮上件靈砂磈
子以生絹袋盛砂線扎定取陳米醋大砂
鉢内將靈砂袋子用竹筋架在砂鉢上令
袋懸胎不着鉢底醋煮乾取起用軟帛揾
靈砂令微乾用鐵鹽粉貼身匱之先備一
信州砂合子不漏滲者取第一等好銀屑
作末或爲珠兒先着一層銀珠兒却入靈
砂塊子如蓮房子安排㘽在銀珠兒上又

用銀珠兒蓋靈砂塊一層更有未盡靈砂
塊子又間空㘽一層上又用銀珠兒蓋上
下鋪蓋畢却以崑崙紙一圓片子蓋之着
少食鹽於崑崙紙上崑崙紙廼是以好墨
染者合子用鹽水調白善土固濟合口以
鐵線扎定留鐵線轉合頂之作環可提外
用鹽泥通固合子厚一分許時時研令緊
勿令裂陰乾了先備一砂糖缸子約可入
得砂合子者先覓廟中紙錢灰火通紅煉
過了入缸内令滿九分先入紙灰一半以

上却將合子入在中間上以紙灰蓋了先
將上等好白炭作三寸段子秤見兩數了
熟火煉令紅火了入缸内離合頂三二寸
許養五日第一日火四兩省二日火五兩
三日火六兩四日火七兩五日八兩五日
足取出靈砂又養火候每日只是早上下
火直至來日早下火所以應太陽躔度法
自然抽添之妙世人不知以早晚下火皆
失造化𨒫天地生育之本失陰陽造化之
原是以致敗其法但是銀珠四兩養靈砂

一兩如此積累得多了去母匱只用已養
靈砂研末匱仍四兩養一兩係未養之砂
五日待多了即以此靈砂末四兩澆汞一
兩當中蓋之火候固濟皆如前法養之日
足自生芽逐旋摘之此炭須用嚴州建德
縣地名盧慈表好白炭如鹿脚打不斷者
爲佳他處皆不中用也
㘽
蓮
樣

二八靈砂硫黄漿水者研細二兩水銀白
色者用黑色不可用八兩
右二味同入乳鉢内旋入米醋盞半同研
匀細傾在鐵銚内先用麻油擦潤銚子慢
火不住手攪炒成砂子再入乳鉢研細復
傾在鐵銚中慢火不住手攪再成砂子名
青金頭再研細入甘鍋兒用建盞蓋定盞
内盛水用赤石二兩寒水石二兩煅黄丹
半兩研匀用米醋調成膏子固濟口縫用
大鐵線周回扎定上做兩鐵線環准備穿

鐵火筋用閣在慢火上烘下候乾更添末
少許然後用鹽泥旋旋逐層固濟逐層烘
乾烘之時火不可猛恐走了藥候固濟厚
一寸以上可以熬火然後入爐用鐵火筋
立在爐外兩側横鐵筋一條掛水火鼎在
其中水鼎滿着水乾則旋添先少下炭逐
旋增添至八斤止其炭只到水火鼎中腰
須是築疊令實庶火氣不走也如灰多取
出炭别疊實如火有焰用煿遮欄風孔候
炭盡或云水至五盞爲度取出水火鼎置

别爐中候冷先去盡鹽泥次去鐵線次去
水鼎次用刀背打破火鼎下段方輕敲破
火鼎上段取藥揀去灰泥研細無聲如欲
再轉十兩靈砂添生硫一兩添青金頭佳
然後再令同研細仍如前法固濟炒煅鹽
泥用好黄泥入紙筋并鹽四兩隔日拌和
水調匀熟水火鼎水鼎足用好紙筋鹽泥
做出子口并足齪六七箇小孔烘乾無孔
則浮起不實入藥後將甘鍋時却用固濟
藥塞小孔平足固濟口縫用赤石脂三兩

爲細末米醋調隨厚薄用炭不要大者刀
削去皮長三寸許約十六斤鐵線子鐵火
筋三條米醋約半盞麻油此少水約五盞
入爐
固濟及煆法先研令硫極細方入汞一同
從卯至酉或辰研至戌研令交姤不見星
方可切勿暫時住手若住手則三二日不
得交姤入鼎時微微焙温入鼎鼎亦用火
烘煖用二八鹽泥鼎口固濟鹽八泥二同
好醋合成一處搗數千杵密固爐要七層

塼候固濟乾可下火先用底火四磈勿令
火有鬼焰起火只可旋添至鼎腰住又固
法用赤石脂入針砂少許用醋入鹽調甚
佳又煅法入水火中如常法煅一伏時第
二轉添硫至第三轉不用水鼎用瓦器蓋
水鼎在下發頂火煆此一方亦奇特有既
濟未濟之理此方天台陳本仁傳極妙祕
之不可妄泄
作華池法用石灰同竈灰以飲湯調匀捏
作楪子盛金公與脱出靈砂一同煎令白

則寳成矣
洗汞法用米擦直至米白爲度再用燈心
擦燈心不黑爲度
熟汞法硃砂通明者不拘大小爲末用炭
末糯米湯調匀頓甘鍋子内以火筋扎爲
蜂房窠内候乾用一般鍋子一箇先埋在
地下盛水八分一甘鍋子將乾硃砂甘鍋
子合在所埋水罐上以紙筋鹽泥固濟縫
密火炙乾以五斤炭火自頂發火信在上
甘鍋子通紅則去炭火候冷取出則熟汞

自在所埋水罐子内也尋常硃砂一兩止
取得八分
伏火硃砂硃砂四兩用米醋一盞銚内煑
乾用墨醋塗黑硃砂熟絹縫袋盛硃砂在
内縛緊雞子白研墨塗絹袋令乾研薏苡
仁末蜜搜褁硃砂作一團捻緊令實用砂
合將管珠葉(即薏苡仁葉)剉碎鋪合底却用硃
砂在内其上更用管珠葉合定猪肝和泥
圍合縫鐵線十字縛合令乾萱草花根取
汁和泥通固濟用灰從地褁合子惟尖用

煆
炭圍起一重在上發頂火煆爲度
擦鍮石如金法用鐵艷粉水調傅上隔宿
用帛兒重揩擦去則其色如金色也
擦鍮石如銀法用汞與積雪草并新磚灰
將二件搗細乾汞却以此藥擦鍮石其色
即如銀也(或薄苛白礬末和搽擦)




庚道集卷之一

