










庚道集卷之二盛二
月桂長春丹
黄芽大丹養火方法丹頭(四兩杵碎)眞汞(一兩硃砂)
(内抽出)金銀屑(各少許)
右先以六一泥固濟水火鼎丹爐子一箇
焙乾次用井花水浴過丹頭入爐内次將
眞汞一兩同金銀屑和衮澆入丹頭爐内
次以水鼎安爐上先用紙條糊縫次用六
一泥通身固濟焙乾緊密令无縫擇一室
中如法泥飾爐竈用淨紙灰先安爐内以

火暖過方將鐵三脚架子頓放後將丹爐
坐三脚架子上令平穩别燒焰炭火秤四
兩排在丹爐四面令火與藥齊遠近高低
得所少候火氣通暖復用灰覆之次用温
水放水鼎内常切點檢勿令乾涸每日卯
酉二時如前進火添水不可失時養火至
半月開爐再添汞再固濟養火如此養火
添汞第四番計丹頭并汞共有八兩可添
汞二兩古法謂之四加一也或者以七日
一番開爐恐吞汞未盡則母氣弱反難成

就耳若是養成十兩以上或一月一開爐
或七七四十九日亦不拘此養成丹頭一
斤以上且不添汞仍前養火三箇月候丹
頭結實如黄金色方開爐取出碎研揀擇
十分堅實无游汞者看得幾兩用作後段
服食其餘仍前法澆汞養火謂之丹母母
子相生相養則其用无窮矣
右抽汞法硃砂(八兩或五七兩亦不拘定其分兩)炭末(五兩)蜜
(一兩)
右先固濟一丹爐子或甆罐子一箇焙乾

次以硃砂同炭末調蜜水和衮入爐築令
實了爐口内用泥餅子封定焙乾鑽五七
箇竅子次掘一地坑先將大缾一箇盛水
八分滿埋在地坑内次將砂爐倒卓在水
瓶上令大小銜合仍用六一泥固濟縫十
分牢密次用麤泥泥飾地面以隔水火相
激之患用二十斤炭火從頂上燒煅次添
十斤或二十斤從早至晚斟酌火候勿令
過與不及候次日爐冷開取其砂化爲眞
汞在水瓶内淘出焙乾若砂好每一兩砂

得汞七八錢上下或砂不好止得一半其
砂石之數盡在炭末瓶内可淘出驗之皆
无用炭蓋所抽之汞皆砂之精華大凡用
火只在斟酌火候勿令過與不及則无得
失之慮口傳心授當自得之
養黄芽法每養丹頭先將上水下鼎子用
黄土松砂合半用紙筋和爲泥打熟固濟
曬令乾將丹頭頓鼎内取水鼎後蓋其頂
是未蓋頂時每丹頭一兩用熟汞四錢澆
添了方用水鼎蓋以先來所和泥紙泥其

縫令密却用泥自水鼎通下固濟如瓜樣
不必太厚厚三分足矣火炙乾其丹頭蒼
硬者須先研爲碎磈子
養火法以大口小瓦甕一箇將燒紙灰紙
灰五七日要結不若前草灰或茅草灰盛
甕子内以一箇鐵三脚架不須太高放灰
甕子内用坐丹鼎令穩注水於上鼎内不
須大滿燒紅炭火長塊約四五寸秤定斤
兩若將來藥成添作四塊自卯時下火酉
時出舊火卯時南北下酉時東西下欲下

炭火將瓦片子蓋水鼎了用火筋攪灰令
火氣均方下炭復取了瓦片欲添水時須
是常用湯瓶燒温水令與水鼎之水一般
方可注添其水鼎不可少涸每七日開鼎
添汞若將來盛藥不拘七日或半月一月
皆可若丹頭吞汞决游汞少則是藥靈矣
消得藥用則開取之别有後段制法若吞
汞遲游汞多瓊林玉樹少别有製法
黄芽大丹後段訣黄芽丹頭者仙聖修煉
甚精水火既濟之妙陰陽交感分明添汞

養火如子母相養法若添汞既多空有數
目母弱子怯不能住火服之无益見火汞
則飛矣不若少於數兩依時火候乆以養
之不必添汞連年養火若取用之在内擇
其至堅者剉如豆粒大盛爐子内仍安水
瓶在上每日用熟火圍定煅令爐子丹頭
表裏通紅掃去水瓶底炎汞日一次用之
使經大火而汞靜方可却將出丹以熟絹
袋盛之懸于沙罐子内以甘草細剉四五
兩慢火煮一日取出却别用餘甘子一二

十枚以水更煮一日取出却别用熟絹片
子小褁包之每包三二分許包定使大蘿
蔔十枚去蓋大開中竅每一蘿蔔可藏一
小包仍用蓋子籤定以帕子褁甑上蒸熟
每日如法一次以蘿蔔内无黑色爲度取
出研細再入煅爐紅一次方可用白粥爲
丸如粟米大服之自然无吐瀉之患矣
炙金法雌雄(各一兩)硫黄(一兩)硇砂(一兩)
右用大甘鍋子一箇以雞子清塗於鍋内
又以麻黄節爲末糝於内然後將前四味

藥入於鍋内四面用桴炭火逼之却用蟾
肚鬱金四兩爲末逐旋攛之迨盡取出碾
爲末再入甘鍋内復用蟾肚鬱金四兩爲
末蓋頂以大火煅之畢研爲極細末用之
用法以好銀打成極薄葉子以津液遍塗
於上却以藥末糝於面上以烈火炙之背
其色一炙即透矣
關庚法江西青氣礬(二兩)明礬(二兩)青鹽
(二兩)薄苛(一兩半)汞(二兩懸胎煮)
右用未經使新鐵鍋一箇用河水二三碗

同前藥煮汞至汞乾取出絞去油汞用紙
褁之埋於地内一伏時取出即堅硬矣又
關法用北盧甘石一兩即回回名脱梯牙
棗肉小麥栢葉三味不拘多少右入釅醋
同搗如泥褁前乾汞用鞴爐煅兩箇時辰
取出爐傾於虀水内即成上色庚道盧甘
石紫色者成紫色(用死硇死硼作貼身入)
(砒黄少許亦妙)
擦銅如銀法朴硝湯煮物過鹽石膏煆過
相思子馬牙硝右研細擦如銀有半年之功

死朋硇朋鐵脚鳳尾草自然汁煮半餉硇
水田草擣汁煮半餉皆死
劉浪仙感氣大丹
每用母一兩爲率感五錢砂子母多儘好用
大鐵線紐作三脚兒一箇坐定盞子於炭
上上下俱用炭火盞居中盞用鐵盞建盞
次之入麻油七分一盞草麻三十粒川椒
一掬子母一處安在油内但以萆麻焦色
爲度取出以絹帛在外將信連在内鈴出
盞子油藥并母獨絞砂子成丸次用冬青

葉爲貼身毬子去葉上筋盡褁定砂子名
爲老君毬却用好米醋打麵糊和滋泥爲
毬子外衣次又用信連和水搭褁三兩層
令无縫罅須先淨了再入爐炭火中一扇
煆令通紅待火慢然後出砂子已拒齒了
次用鹽五兩投甘鍋内作汁以此過關預
先掘一地穴如甘鍋大小模樣待鹽三分
爲汁記取安穴内急投砂子在内急將磚
蓋定脚踏實任其滚了取出再入甘鍋一
煆又預先將水半碗内安一紙槽傾出砂

子在槽内便成寳以朋砂些少撮清了然
後傾出未投砂子在鹽内時切記先掘一
地穴試鍋大小一般併試得十分平穩无
縫罅用磚一片一下毬子便要掩蓋此是
至捷之法感庚與此略異
感庚如前用母入砂子了頓在好建盞内
亦用萆麻并椒加千年仞數片一處安在
油内不用老君毬只用津唾調盧甘石末
鉛白霜些少爲衣入火煅便成寳以好明
礬用五方草並金城稻草二件燒灰淀淋

汁於沙糖甕内用籠糠火煑乾作匱用五
十兩可養一兩
太上資聖玄經內四神匱(王君錫)
硃砂硫黄雄黄雌黄(各一兩)
四味打碎細米大用白帛紙重包固實用
藥煮黄花難腸草擣汁於重湯内慢火煑
七伏曬乾再用
朋砂(五錢)膽礬(五錢)硇砂(一兩)
用温湯慢火重湯煑十四日取出曬乾用
赤金五兩打成合子却放四神藥却好封

固用銀子八兩掃成珠子先將一半銀子
入瓦合内却放金合子在上再用銀珠子
蓋上安實却用瓦合子封固用鐵線内金
合外銀合却用鐵線扎定外瓦合却用鹽
泥固濟候乾入灰缸内養火
火候四十九日一日至七日用熟火(一兩五錢)
(早晩二時進火不可缺缺則不好)二七日用熟火(二兩早晩二時)
(進火如火衰增熟火半兩)三七日用熟火(二兩五錢重早晩二時進)
(火衰則增熟火半兩)四七日用熟火(二兩七錢半早晩二時進火衰)
(則添火半兩)五七日至六七至七七日用熟火

(三兩早晩二時進火不可缺火衰增熟火一兩)火候足了取看藥
若是黑色將火燒看如有黄色即住如未
如此再養十四日即成每一兩重作十包
點法銀子一兩重須十分佳者化開每一
兩用藥三錢作三次下待銀面上清无姤
方傾出即成寳祕之祕之不可妄傳濟貧
積行方可
神仙大藥四神匱(方可大)
舶上生硫一觔透明无砂石者鑿成荔枝核
大塊子用益母鴨舌草二味自然汁各二

斗將硫以葛布袋盛於汁内懸胎煑一伏
晝夜不得住火煮七日足取出以少許火
上試之如未伏再煑以伏爲度却分作兩
次入大甘鍋用硬炭三十觔煆相對用兩
人以扇急扇合𤇨成汁傾在兩隻建盞内
其硫不奪胎色已成至藥即乳成極細末
别用生硫四兩依前小塊以二草汁煑一
伏時取出用前一觔作匱却將後四兩如
㘽蓮法入砂合内以崑崙紙二三重隔定
用鹽研如麵攤紙上一層又以固藥鋪一

層上以白虎末塡滿合子封固入灰池四
兩火養七日取出其硫已伏如法却又用
葉子雌黄四兩亦打如前大小塊以羊蹄
根汁如前煮一伏時取出研細却與第二
次硫四兩同乳極細以蜜丸如龍眼大入
前硫匱内養七日四兩火(至此不用捺頭)其雌已
伏又用雞冠雄四兩以山萵苣煮一伏時
取出與前雌硫同乳細以蜜丸如龍眼大
如前入匱養七日亦已伏矣
丹經曰一黄死衆黄悲一黄不死衆黄飛

先將硫制煉令死然後制伏雌雄三黄既
死又伏硃砂乃成大藥變化也
硃砂揀顆粒鏡面者四兩用地丁難腸草
汁煮一伏時取出用白附子朋砂末煉蜜
衮作貼身如前入匱養七日取出其砂已
成寳矣將起初硫匱一觔收起别用只將
前所養四神共足一觔爲細末作四神匱
始初先用足色庚三分汞七分結成砂子
以紫河車粟米漿水三升煮一日其砂子
用熟絹帛褁作數丸如小龍眼大先於石

灰内炒令乾硬然後方煮如㘽蓮法入四
神匱内鋪蓋以四兩火養七日取出火上
試之如未伏更養兩日如此養三五次覺
匱力漸靈則結二八庚砂養之又養三五
次如所養物堅重色深𤇨銷不折則結九
一輕砂養之如輕砂養出顔色深好不異
眞金則其匱通靈可用辰砂養
含胎庚每大顆硃砂一兩以金箔褁之握
令實依前法㘽插鋪蓋養七日足取出其
砂不脫胎色光彩射人而含紫金

若欲澆汞則將四神匱末分作三分先入
二分在合内以筋頭築作竅子以筋頭築
金箔一重在内然後以小湯瓶注汞在金
箔内却將餘一分匱末蓋之准前養七日
每匱一觔本法可養四兩恐損匱力日久
困乏若只養三兩則匱力日壯无時而困
矣此匱始初一年之内須用七日火候若
過一年則五日或三日成矣若後及三年
則造化至於玄境一夕可就又其匱三年
之内所感金寳之炁已多成紫磨眞金又

可以爲摻制之用
其法更將硇砂一處朋砂一處煞研在内
養七日取出每汞一兩入在水磨銚内用
前匱末一字摻在面上以小盞蓋定以醋
搗皮紙築塞其縫頓於三觔火上俄頃立
成上色眞金矣
此法古今口口相傳不記文字予今編録
流傳世間七百年内許傳三人得此法可
爲國之師觀此妙訣制用法度至簡至易
而奪天地造化得之須多濟人利物愼勿

妄用輕泄祕之祕之
蒲眞人上品大藥(葛可久傳陳庶子庶子傳授)
先以舶上硫一觔擊作如豆大取水易木
之皮挫碎曬乾濃煎汁五斗澄清用甆器
大甏内以帛懸胎硫又用細眼籃亦懸胎
架定在甏内入前汁慢火煮三伏時勿令
火緊及缺煮足出硫曬乾分作八處與溶
上等庚亦一觔作八處𤇨過母氣
先以水易木之皮曬乾燒煙厚薰五十兩
甘鍋八箇置桴炭火中令穩實却溶赤庚

二兩𤇨成汁急入薰過鍋内煎煮過硫亦
二兩投庚汁上速用瓦垛兒蓋鍋口切勿
遲恐走氣如此𤇨金入硫感氣八鍋八次
待冷打碎鍋取岀分胎硫一觔作匱養庚
神室陰陽𤇨過庚止可打外合不可作内
神室
死陰陽法變化陰黄一兩陽黄四兩以地
榆續隨子鹿葱萆麻子水楊皮鴨舌草荒
田或淺河内生水底下如舌者六味曬乾
剉碎同煎濃湯四五斗澄清用砂罐内懸

胎陰陽二黄在内入草藥清汁慢火煑十
五伏時勿令住火汁乾逐旋添燒汁直待
日數足以赤庚五兩打神室一箇入二黄
在内却又以死硇五錢在内和之外再打
大合一箇入前硫匱陷神室居中心上下
週圍死硫匱之令實合子外用醋調赤石
脂封盒口又用六一泥封固厚二指陰乾
入灰池卯酉二兩頂火養百日足取出陰
陽二黄爲末一錢點汞一兩爲上等赤庚
至寳

死硇法硇不拘多少用慈茹草搗自然汁
煑煆即死或田字草搗自然汁煑煆亦死
更靈
點法以汞一兩先入甘鍋用養足二黄末
一錢入於甘鍋散在汞上再以透明松香
少許蓋面又以香油三五滴入内鍋口用
平穩瓦垛兒蓋鍋口無縫用炭簇定鍋於
鍋口上發火次第至下鍋内聲絶待鍋通
紅傾岀已作汁即上等至寳如極赤可入
銀破作平常赤庚此點成者乃聖庚也變

化無窮
變化法將點成聖金六兩可鑄作一神室
入陰陽并舶上硫各二兩爲末在室内又
以聖金打作薄片煎作棋子片混入三末
内養火固濟日足點化庚神驗矣
又法將前百日火養足二黄五兩點成聖
金依前鑄作一神室將養過二黄入神室
内鋪底蓋頭養陰四扛一至五兩去前陰
陽匱又以養過陰一錢點汞一兩爲上等
赤庚如不點便以陰五兩亦入聖神室内

鋪蓋作匱養硫亦四扛一至五兩此養過
硫亦一錢點汞一兩作上等庚變化無窮
矣
陳庶子傳砒匱
養粉霜點化法紫河車爲末每砒末一兩
河車末一兩半拌匀入甘鍋内用火從微
至猛火煅立死作匱養粉霜最靈皆勝他
方
升粉霜法(礬枯者用)汞(一兩)以食鹽(一兩)明礬(二兩)硝
(六錢)乳爲細末入汞一兩在内同殺研不見

星入水火鼎赤石脂固縫鹽泥再固縫口
以竹絲擦口縫中乾取出竹絲留一小孔
名玄關一竅上火逼鼎内水氣出盡以赤
石脂塡實此竅如不留此窮則鼎内水氣
攻要出固濟口縫則作裂縫也以前死砒
養粉霜一錢點骨頭一兩大妙
方可大傳煅粉霜點化法粉霜(一兩)研用夾
絹帛子包於碗内以百沸湯浸擺去礬藥
曬乾用崑崙紙包定以銀楪子一片重一
錢緊褁令實以川狼毒猪牙皂角瞿麥石

韋各半兩爲末煉蜜搜匀包毬於外又以
樟柳根一兩大蒜二頭去皮同研如膠再
爲外毬入合子内封固坐在半箇塼上以
醋灰擁定四畔令匀以炭五觔頂火煅候
灰塚子纔赤退火約一飯乆却進火候火
盡冷取粉見寳矣每用粉八錢點紅物五
兩此乃换骨獨聖丹陽祕之
急煅砒粉砒汞各一兩硇一錢半同乳不
見星入泥鍋内上以炒鹽捺頭泥餅蓋定
鹽泥通固入炁爐其爐底先以硬炭二層

排定却安泥鍋簇炭發頂火候紅至底動
鞴候底下通紅取出冷開每三錢化一兩
急煆獨雄點化雄以羊蹄根煑一伏時甘
鍋圍簇慢火仍以庚母三錢投入作汁一
煆冷取點物
伏雌黄法用雞腸草汁煮一伏時却以陰
乾草末鋪蓋入合十觔火煆候冷取出每
一錢點硃砂銀爲至寳
制黄芽法用鉛精五兩或三兩鎔作餅子
或打成以甕桶入汞三兩與鉛餅子去汞

二寸蓋之以六一泥泥令密上以水瓶子
蓋甕桶子口陰之下以三兩熟火養七日
足開看此汞並上於鉛餅生芽如針鮮潔
金色名爲第一轉又添三兩依前養七日
足其藥如黄金色不得取出又添汞三兩
又養七日其芽如深黄色迤𨓦長大一如
種麥苗相似如此七開鼎添汞七次四十
九日計二十一兩可取此名紫黄芽遍於
鼎内變轉形色不同名曰還丹之母其鉛
塊上可得十二兩鉛下亦有頑汞三兩以

來又有汞飛在蓋上如紅朱色可有三兩
以來號爲獨體丹砂採得此藥可用牛乳
蒸之研如粉每一兩用棗肉丸作千粒一
錢丸作百粒每日空心酒下三丸大補下
元鎭心益腎安魂定魄去三屍邪氣冷疾
風氣宿疾萬病皆除功效不可一一盡述



庚道集卷之二
