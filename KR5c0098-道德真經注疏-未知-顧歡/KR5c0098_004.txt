










道德眞經注䟽卷之四信四
吴郡徵士顧歡述
道常無爲而無不爲
注道以無爲爲常○䟽凝寂之道寂爾無
爲從體起用應物施化故曰而無不爲前
句是本後句是迹此明本迹迹本寂動動
寂之義也○蔡曰道體凝寂眞際不動故
曰無爲應物而動物無不用故曰而無不
爲
侯王若能守萬物將自化

注侯王而能守道萬物將自化效於己也
御曰妙本清淨故常無爲物恃以生而無
不爲也侯王若能守道無爲則萬物自化
君之無爲而天下純樸○䟽萬乘之主五
等之君若能守持此道八荒萬國自然從
化行人亦爾所以偏舉侯王者明君王爲
化利物弘多也○杜曰德能伏物道在則
尊皇王守道不令自均公侯懷德不嚴而
化○羅什内解曰心得一空資用不失萬
神從化伏邪歸正

化而欲作吾將鎮之以無名之朴
注吾身也無名之樸道也萬物以化效於
己復欲作巧僞者侯王當以身鎮撫之以
道德也○御曰言人既從君上之化無爲
清淨而復欲動作有爲者吾將以無名之
樸而鎮靜之無名之樸道也○䟽作起修
也樸道也言衆生初起修者必有心欲於
果報也既起斯欲即須以無名樸素之道
安鎮其心令不染有此以空遣有也○顧
曰作謂僞生也言侯王守道物皆從化忽

有人從安化中欲生詐僞之心者老君言
我將以道鎮之又曰混沌其心令無分别
也又曰無名之樸者教戒是也
無名之樸亦將不欲不欲以靜
注言侯王鎮撫以道德民亦將不欲故當
以清淨導化之○䟽非但不得欲於有法
亦不得欲於此無名之樸也前以無遣有
此則以無遣無有無雙遣離一中道也
天下將自正
注能如是者天下將自正安定也○䟽靜

息也前以無名遣有次以不欲遣無有無
既遣不欲還息不欲既除一中斯泯此則
遣之又遣玄之又玄所謂探微索隱窮理
盡性者也既而一切諸法無非正眞稊稗
瓦甓悉皆至道故云天下自正此一句結
衆妙之門也○御曰無名之樸亦將不欲
者言人君既以無名之樸鎮靜之蒼生不
可執此無名而令有迹將恐尋迹喪本復
入有爲故於此無名之樸亦將兼忘不欲
於欲無欲亦忘泊然清净天下自正也又

曰道常無欲樂清淨故令天地常正天地
者道之臣也君王法道行戒臣下之心悉
皆自正矣
上德不德是以有德
注上德謂大古無名號之君德大無名故
言上德也不德者言其不以德教民因循
自然養人性命其德不見故言不德也言
其德合於天地和氣流行民得以全也○
䟽上者高昇是超出之名德者得也以尅
獲爲義言上德之人妙契道境境智冥會

得失兼忘得失兼忘故言不德境智冥會
故言有德有德則遣其失不德則遣其得
也
下德不失德是以無德
注下德謂有號謚之君德不及上德故言
下德也不失德者其德可見其功可稱以
有名號及其身故無德也
上德無爲而無以爲
注言法道安靜無所施爲故無以名號爲
也○䟽以用也上德無爲至本凝寂而無

以爲迹用虚妙此名無爲而爲爲即無爲
也
下德爲之而有以爲
注言爲教令施政事皆以爲己取名號也
䟽心不忘德故稱爲之亦仍有事故言有
爲也
上仁爲之而無以爲
注上仁爲行仁之君其仁無上故言上仁
也爲之者爲仁恩也功成事立無以執爲
也○䟽仁慈悲也有心覆育故言爲之不

貴恩報故言無以爲確論上仁不及下德
對義仁勝故稱無以爲三寳之中以慈爲
首故五德之内亦以仁爲先者也
上義爲之而有以爲
注爲義以斷割也動作以爲己殺人以成
威賦下以自奉也○䟽義主正惡裁非即
經中戒律是也然戒律之本被下機士涉
有爲未階虚妙故言爲之有以也
上禮爲之而莫之應
注謂上禮之君其禮無上也爲之者言爲

禮制度序威儀也言禮華盛實衰飾偽煩
多動則離道不可得應也○䟽禮尚威儀
即經中教齋威儀等是也且至道沖寂大
象無形今乃賤素貴華重文輕質不崇恬
淡唯尚威儀雖爲漸教法門而未能與理
相應非但内乖於道而乃外亦不能應物
故言莫之應○盧曰玉帛之禮以爲行聘
之端故曰上爵命有度故曰爲之禮節煩
多玉帛斯竭下不供上故曰而莫之應以
不應故刑罰行焉

則攘臂而仍之
注言禮煩多不可應則上下忿爭故攘臂
相仍引之也○御曰禮尚往來不來非禮
行禮於彼而彼不應則攘臂而怒相仍引
也○䟽仍因也禮尚往來更相責望因其
禮薄即攘臂怒之欲明上禮爲教之弊故
莊子云魯酒薄而邯鄲圍即其事也
故失道而後德
注言道衰而德化生也○䟽德上德也衆
生感衰道化斯隱應物隨時下德方見

失德而後仁
注言德衰而仁愛見也○䟽德化漸替仁
恩繼之
失仁而後義
注言仁衰而分義明○䟽仁慈不行厥義
方起
失義而後禮
注言義衰則禮施聘行玉帛○御曰失道
者失上德也上德合道故云失道夫道德
仁義者時俗夷險之名也故道衰而德見

德失而仁存仁亡則義立義喪而禮救斯
皆適時之用故論禮於淳樸之代非狂則
悖忘禮於澆醨之世非愚則誣若能解而
更張者當退禮而行義退義而行仁退仁
而行德忘德而合道人反淳樸則上德之
無以爲之者也○䟽自道喪澆醨於斯爲
極不能止惡方事節文雖復强作威儀而
浮偽以甚
夫禮者忠信之薄
注言禮廢本治末忠信日以衰薄

而亂之首
注禮者賤質而貴文故正直日以少邪亂
日以生○䟽徒日外彰文飾未是情發於
中既非信實之厚適足忠誠之薄不懲淫
勃之原更資昏亂之首
前識者道之華
注不知而言知是前識此人失道之實得
道之華也
而愚之始
注言前識之人愚闇之倡始○御曰禮以

救亂而貴固知而失禮意者則將矜其玉
帛貴其拜跪如此之人故爲愚昧之始也
䟽不知强知曰前識識在知前也言此前
識之人於修道行中甚爲華僞既非大智
慧源乃是愚癡之始也○顧曰前識者謂
不待研求也夫清淨虚妙則深不可識無
色無象其道自眞若夫辭說辯贍儀形焕
炳相奸森羅在前可識此非至眞之實乃
是大道之華而愚之始夫愚人始化未見
眞實故以前識引其愚道華化其始也序

家云此釋最爲勝
是以大丈夫處其厚
注大丈夫謂道德之君也處身於淳樸也
不處其薄
注不處身違道爲世煩亂也○䟽丈長也
夫扶也謂有勇猛慈救之智堪爲群品之
長以扶護蒼生也其志弘普故稱大丈夫
大丈夫當懷道德之厚豈處禮義之薄耶
處其實
注處忠信也

不處其華
注不尚言華也○御曰有爲者道之薄禮
義者德之華故聖人處無爲之事其厚也
䟽達道之夫方外之士當留情於道德之
實豈處心於前識之華
故去彼取此
注去彼華薄取此實厚○䟽去彼華薄則
是絶仁去義取此實厚則是返樸還淳且
上德聖人體無分别豈有心於彼此情系
於去取者乎蓋明不去而去雖去不去亦

不取而取雖取不取非去之而去取之而
取者也去取既爾彼此亦然也
昔之得一者
注昔往也一無爲也道之子也○御曰一
者沖和之妙氣也○䟽昔古也言曩劫初
得道之者所得之狀具列於下文斯則御
今而引古也
天得一以清
注言天得一故能垂象清明○節解曰謂
泥丸在人頭中清氣下灌故曰以清○䟽

禀得道之氣故積陽成天清浮在上也
地得一以寧
注言地得一故能安靜不動摇也○䟽同
禀一道故凝陰成地寧靜於下○節解曰
謂丹田不淫不亂精神居其身故曰寧也
神得一以靈
注言神得一故能變化無形○節解曰神
謂心也心爲神靈五藏之主故曰以靈○
䟽神道處陰幽冥難測由其得一故靈智
無方故莊子云神鬼神帝生天生地也

谷得一以盈
注言谷得一故能滿盈而不絶○節解曰
谷謂口也口爲華池宫能致醴泉故曰以
盈○䟽谷川谷也言谷得一故能泉源流
潤溪壑盈滿
萬物得一以生
注言萬物皆須道以生成也○䟽有識有
情通號萬物同禀一道故得生成○節解
曰謂萬物異形皆共得一以生故曰以生
侯王得一以爲天下正

注言侯王得一故能爲天下平正○節解
曰謂脾也位處中黄以一制化四方故曰
以正○䟽帝王公侯莫不禀道爲化只以
無爲得一故能布政天下放勛文命是也
其致之
注言致誡也謂下六事也○御曰物得道
用因用立名道存則名立用失則實喪故
天清地寧神靈谷盈皆資妙用以致之故
云其致之○䟽致得也通結前六事咸得
一道也内解云通是一人而有六種行門

也○節解曰謂天地人神靈水泉萬物各
共一以成故曰其致之也
天無以清將恐裂
注言天當有陰陽弛張晝夜更用事不可
但欲清明無已時將恐分裂不爲天也○
節解曰謂泥丸不得一則腦枯頭白齒落
故曰裂
地無以寧將恐發
注言地當有高下剛柔節氣五行不可但
欲安靜氣無已時將恐發泄不爲地也○

䟽發變動也言地不能用道寧靜則恐有
崩淪之灾昔岐山崩三川震是也○節解
曰謂丹田不得一則精氣發泄故曰恐發
也
神無以靈將恐歇
注言神當有王相死囚休廢不可但欲靈
變無已時恐虚歇不爲神也○節解曰謂
心亂不守一則身空早老故曰恐歇○䟽
歇廢也神不依道則智用愚怠既無靈驗
將恐歇滅也

谷無以盈將恐竭
注言谷當有盈縮虚實不可但欲盈滿無
已時將恐枯竭不爲谷也○節解曰謂口
失其一則華池不津液故曰竭也○䟽竭
塞也言川谷乖一灾否斯起致泉源枯竭
流注不通也
萬物無以生將恐滅
注言萬物生長收藏當隨時死生不可但
欲長生無已時將恐滅亡不爲物也○䟽
一切萬物得一而生若喪道乖眞則死滅

俄頃
侯王無以貴高將恐蹶
注言侯王當屈己下人汲汲求賢不可但
欲高貴於人無已時將恐顛蹶失其位也
御曰夫得一者不可以矜其用聖人垂教
本爲生靈雖逺舉天地清寧而會歸只在
侯王謙和守於雌靜之道則無蹶滅等事
䟽蹶敗也君王不能用道守貴乖理勃德
將恐神器顛覆社稷傾危夏桀殷紂即其
人也

故貴必以賤爲本
注言必欲尊貴者當以薄賤爲本若禹稷
躬耕舜陶河濱周公下白屋也○節解日
謂人求長生當以元氣爲母故曰本也○
䟽貴尊高也賤卑下也得一之君故能謙
下失道之主必致驕矜故知驕矜是下賤
之基謙卑是尊高之本校量得失故有斯
戒
高必以下爲基
注言必欲尊貴當以下爲本基猶築墻造

功因卑成高下不堅固後必傾危也○節
解曰謂道人養精補腦當用丹田爲主故
爲基也○顧曰夫言高以下爲基者貴非
自貴由乎賤者所崇高非自高縁於下者
所載然則貴因賤立得不以賤爲本乎是
以智者務本故居謙而不危愚者殉末故
窮高而自墜
是以侯王自謂孤寡不轂
注言孤寡者喻孤獨也不轂喻不能如車
轂爲衆輻所凑也王侯至尊貴能以孤寡

自稱此非以賤爲本乎以曉示於人也○
䟽不轂猶不善也王侯貴人智慧聰達體
知傲是喪身之本謙是貴盛之基故撫接
下凡以卑自牧乃稱孤寡不轂○顧曰所
以言不轂者不善也謂德非物宗不能總
衆之辭凡上三者皆人之所惡而侯王自
以爲稱豈非以賤爲本乎
此其以賤爲本也非乎
注言非乎者蓋是嗟嘆假問之辭云耳○
節解曰非謂其道是元一歟

故致數車無車
注致就也人就車數之爲輻爲輪爲轂爲
衡爲轅爲軸無有名爲車者故成爲車以
喻侯王不以尊號自名故能成其貴○䟽
箱輹轂輞假合而成徒有車名數即無實
五物四大爲幻亦然所以身既浮虚貴將
安寄是以處貴應須謙下○蔡曰所言譽
者毁譽也言有道王侯卑以自牧既忘貴
賤亦一毁譽故人數數譽揚言其有德亦
不以爲貴數數毁敗言其無道亦不以爲

賤○顧曰言行人君子善以道德功行建
立身心無德可彰無迹可顯則深根固蒂
不爲是非欲惡之所抽拔也
不欲琭琭如玉落落如石
御曰琭琭玉貌落落石貌以賤爲本也
反者道之動
注此明權也反者取其反經合義反經合
義者是聖人行權行權者是道之運動故
云反者道之動
弱者道之用也

注此明實也弱者取其柔弱雌靜雌靜者
是聖人處實處實者是道之常用故云弱
者道之用也
天下萬物生於有
注天下萬物皆從天地生天地有形位故
言生於有
有生於無
注天地神明蜎飛蠕動皆從道生道無形
象故言生於無也此言本勝於華弱勝於
强謙虚勝盈滿也○御曰夫實之於權猶

無之生有故行權者貴反於實用有者必
資於無然至道沖寂離於名稱諸法性空
不相因待若能兩忘權實雙泯有無則數
輿無輿可謂超出矣○䟽有應道也所謂
無一之氣也元一妙本所謂冥寂之地言
天地萬物皆從應道有法而生即此應從
妙本而起妙本即至無也
上士聞道勤而行之
注上士聞道勤苦竭力而行之○䟽上機
之人智慧聰達一聞至道即悟萬法皆空

所以勤苦修學遂無疑怠
中士聞道若存若亡
注中士聞道治身以長生治國以太平欣
然而存之退見財色榮譽惑於情欲而復
亡之○御曰中士可上可下故疑惑則若
存若亡○䟽中機智暗照理不明雖復聞
道未能妙悟若斂情歸定即時得虚心纔
涉世塵則滯於有境與奪不定故云存亡
下士聞道大笑之
注下士貪狠多欲見道柔弱謂之恐懼見

道質樸謂之鄙陋故大笑○䟽下機之人
機性愚鈍聞眞道玄遠至言弘博心既不
悟謂之虚誕遂生誹謗撫掌大笑也
不笑不足以爲道
注不爲下士所笑者不足名之爲道○䟽
不爲凡人所笑不足稱爲聖道
是以建言有之
注建設之道也設言已有道當如下六句
○䟽建立也言上士所行之道建在下文有
之則明道若昩等是也

明道若昧
注明道之人若闇昩無所見知也○䟽昩
暗也照達眞道之人昩迹同俗不顯其明
若愚昩也
進道若退
注進取道者若退不及也○䟽大學之人
不見其迹内雖進修外若衰退
夷道若類
注夷平也大道之人不自别殊若多比類
也

上德若谷
注上德之人若深谷不耻濁溽也○䟽勝
尚道德之人與太虚等量故能包容萬物
若彼空谷也本欲有作俗字者言能忘德
不異囂俗也
大白若辱
注大潔白之人若污辱不自彰顯也○䟽
白潔净也辱污辱也言大潔白高行之人
和光同塵不耀於物故能混迹揚波若污
辱也故東方生潔其道而穢其迹即斯義

也
廣德若不足
注德行廣大之人若頑愚不足也○御曰
大成而執謙也○䟽言懷大德之士體道
虚忘故内至有餘而外若不足老子傳云
良賈深藏若虚盛德容貌若愚也
建德若偷
注建設道德之人若可偷引使空虚也○
䟽偷盜也言建立大德之人藏名匿迹如
彼偷竊不用人知故上經云猶若畏四鄰

也
質眞若渝
注質樸之人若五色有淺不明也○御曰
淳一而和光也○䟽質實也渝變也言素
質體眞之士寂而動眞而應變見無常故
若渝也
大方無隅
注大方正之人無委曲廉隅也○䟽隅角
也言體道大方之人因循順物不守節操
不立小隅角所謂上達無節也

大器晩成
注大器之人若九鼎瑚璉不可倉卒而成
也○䟽瑚璉九鼎非一朝可成喻大學之
人豈近心能證必須累劫修守方致虚極
即任公子釣鰲是也○節解曰謂守一不
殆老則得道
大音希聲
注大音猶雷霆待時而動喻當愛氣希言
䟽希猶無也至道至虚大音寂乎無響自
妙本降迹無聲也師曠聽而不聞其聲也

瓊音振於宇宙欲明是迹即本故言大音
希聲
大象無形
注大法象之人質樸無形容○䟽大道之
象象而無形也離婁視之而莫見其形也
色像遍乎虚空欲明即有而無故云大象
無形也
道隱無名
注道潜隱使人無能指名也○䟽至道妙
本幽隱窈冥非形器之所測量豈名言之

能詮辯也
夫唯道善貸且成
注成就也言道善禀貸人精氣且成就之
也○䟽貸借也獨此無名之道有大慈悲
故能俯救衆生借其善力亭毒群品生化
三才種種方便趣令成就
道生一一生二二生三三生萬物
注道生一道始所生者一也一生二一生
陰陽也二生三陰陽生和清濁三氣分爲
天地人也三生萬物天地人共生萬物也

天施地化人長養之○榮曰道生一虚中
動氣故曰道生元氣未分故言一也一生
二清濁分陰陽著也二生三運二氣三才
三生萬物圓天覆於上方地載於下人主
統於中何物不生也
萬物負陰而抱陽
注萬物無不負陰而向陽回心而就日也
陳曰陰陽道之妙用也負則在外抱則在
内
沖氣以爲和

注萬物之中皆有元氣得以和柔若胸中
有藏骨中有髓草木中有空虚和氣潜通
故得長生○榮曰陽氣熱孤亦不能生物
陰氣寒單亦不足成形因大道以通之借
沖氣以和之所以得生也
人之所惡唯孤寡不穀而王公以爲稱
注孤寡不者穀不祥之名而王公以爲稱
者處謙卑法空虚和柔也○䟽孤獨鰥寡
乃不善之事以此爲惡人之常情而王公
貴人用斯自牧足明貴以賤爲本高以下

爲基以勸修行之人必須處心謙順
故物或損之而益
注引之不得推讓心還文子曰爭則不足
讓則有餘讓則禮義生爭則暴亂起
益之而損
注夫增高者致崩貪富者致患○御曰自
損者人益之自益者人損之故朝宗者善
於下謙弱者德之柄孤寡爲稱不亦宜乎
御疏曰故者仍上之辭也損貶毁也言王
公稱孤寡以自毁損則爲百姓樂推尊敬

而事之而致益也或益之而損者若王公
貴寵其身居上而驕則下人離散而致損
也書曰滿招損謙受益斯之謂也○成䟽
謙卑柔弱損己濟物物必歸之故生道獲
全矜夸傲誕益己凌物物必挫之故致危
敗危敗是損全生是益損益之驗其義盡
然故言損之而益益之而損也
人之所教
注謂衆人所教我去弱爲强去柔爲剛
我亦義教之

注言我教衆人使去强爲弱去剛爲柔○
御曰老君云人君欲立教教人者當以吾
此柔弱謙虚之義以教之也○䟽言俗人
儒教亦尚謙柔我之法門本崇靜退貴在
虚忘所以爲異
强梁者不得其死
注强梁者謂不信玄妙背叛道德不從經
教尚勢任力也不得其死者爲天命所絶
兵刃所伐王法所殺不得以壽終而死也
吾將以爲教父

注父始也老君以强梁之人以爲教戒之
始也○御曰吾見强梁者亡柔弱者全故
以此柔弱之教爲衆教之父○䟽强梁猶
剛躁也父始也言强梁之人必當夭折不
得依於天命壽終而死也老君雖復演法
多端教門匪一而每說柔弱爲善剛强爲
惡以此切當將爲學道之先父亦本也○
顧曰言此强梁之士既不得其死我即爲
其立教說斯無爲道德作其戰學之本父
也

天下之至柔馳騁天下之至堅
注至柔者水也至堅者金石也水能貫堅
入剛無所不通也○䟽至柔水也至堅金
也馳騁貫穿之義也言水至柔能攻金石
之堅喻無爲至柔能破有爲之累故下文
云天下柔弱莫過於水攻堅强者莫之能
先也
無有入無間
注無有謂道也道無形質故能出入無間
通神明濟群生也○御曰無有者不染塵

境也心中無所有也無間者道性自然清
淨妙體混成一無間隙夫不爲可欲所亂
令心境俱靜一無所有則心與道合契出
入無間○䟽間隙也言顛倒之流見空爲
有達觀之士即有而空故言無有也入契
會也有爲粗疏故有隙無爲微密故無間
也而即有即無故能入無間之理也車
曰言水之與風本無質相金石骨髓亦無
間隙風之與水已能縱入行之所攻至妙
之道本自無形煩惱結陋又無間竅道之

妙惠早已入訖原其結縛之由要其頑執
之本投其悟解之藥開其正性之機此即
無有入無間也
吾是以知無爲有益
注吾見道無爲而萬物自化成是以知無
爲之有益於人也
不言之教
注道法不言師之以身
無爲之益
注法道無爲治身有益精神治國則有益

於人不煩勞也○孫曰柔能破剛無能遣
有以是知無爲之教大益於人
天下希及之
注天下者人主也希能有及道之無爲治
身治國也○䟽所謂不言非關杜口在理
即有即無在教亦即言即默即言即默故
名不言之教即有即無故名無爲之益益
既不益而益教豈教而教哉斯乃窮理盡
性蓋世之談世間名教罕能及者故言天
下希及之○顧曰則天玄默而風俗自移

故曰不言之教法道無爲人物自化故言
無爲之益
名與身孰親
注名遂則身退也○御曰名者實之賔世
人徇名以亡身故設問誰親欲令去功與
名而全其眞○䟽身内也實也名外也賔
也孰誰也世人皆求外喪内貪名喪實何
者夫令譽芳名本爲身也身既爲名身死
名竟何施老君愍兹顛倒故覆云名之與
身誰是汝親乎而汝貪名忘身耶以斯格

量親疏可見故莊子云伯夷死名於首陽
之下也
身與貨孰多
注財多則害身○御曰徇多將以求財財
得而亡身故設問孰多欲令擲玉毁珠以
全其身○䟽夫資貨者本爲我身迷惑之
徒喪身徇貨故老君責言汝去貨存身利
多爲聚貨喪身利多耶故莊子云盜跖死
利於東陵之上
得與亡孰病

注好得利則病於行也○䟽夫多貪得財
必喪己少欲亡貨則存身然則得是喪己
之徵亡是存身之驗喪己可以爲病存身
可以爲樂世人翻以得爲適以亡爲病者
不亦謬乎故教主言得與亡定誰是病
甚愛必大費
注甚愛色費精神甚愛財遇禍患所愛甚
少所亡者多故言大費○䟽費損也爲是
義故甚愛名譽之人必勞形怵心費神損
智此一句解名也

多藏必厚亡
注生多藏於府庫死多藏於丘墓生有攻
劫之憂死有掘塜剖棺之患○䟽夫多藏
賄貨於府庫者必有劫盜之患非但喪失
財物亦乃害及己身其爲敗亡禍必深厚
故書云匹夫無罪懷璧其罪莊云大儒臚
傳曰青青之麥生於陵陂生不布施死何
含珠爲於是以金鎚控其頤徐别其頰無
傷口中珠是也此一句解貨
知足不辱

注知足之人絶利去欲不辱其身○䟽體
知財賄虚假守分不貪清廉知足故無耻
辱此一句解貨
知止不殆
注知可止則止財利不累於身心聲色不
亂於耳目終身不危殆也○䟽既悟名譽
非眞所以止而不著全身遠害故無危殆
上經云名亦既有夫亦將知止此一句結
名
可以長乆

注人能知止足則福禄常在於己治身則
神不勞治國則民不擾故可長乆○䟽知
止於名知足於貨忘名忘利則可長可乆
此一句總結名
道德眞經注䟽卷之四

















