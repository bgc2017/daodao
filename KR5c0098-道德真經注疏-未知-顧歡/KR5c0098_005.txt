










道德眞經注䟽卷之五　　　　　　信五
　　　吴　郡　徵　士　顧　歡　述
大成若缺
　注謂道德大成之君也若缺者滅名藏譽
　如毁缺不備也
其用不弊
　注其用心是則無弊盡時也○御曰謙則
　受益故無困弊時也○䟽言行業大成就
　之人能忘其成故雖大成如似缺少不足
　也只爲能忘其成故終日貨用而無弊損

　是以莊子云小成隱道也夫成者不缺缺
　者不成而今成而似缺者忘缺忘成故不
　見成而缺故如缺而實成不見缺而異成
　故大成而似缺也
大盈若沖
　注謂道德大盈滿之君若沖者貴不敢驕
　富不敢奢
其用不窮
　注其用心如是則無窮盡時也○䟽沖虚
　也靜盡也言道德大滿之人能滿其滿故

　能滿如似空虚無物也只爲忘滿沖虚故
　能利用無竭也夫滿者不虚虚者不滿而
　今滿而虚者欲明忘滿忘虚故能即虚即
　滿滿而若虚
大直若屈
　注大直謂修道法度正直如一也若屈者
　不與俗人爭如可屈折也○䟽大直質素
　之人不顯直相故能混迹同塵委曲隨物
　故若屈也是知直躬小直也
大巧若拙

　注大巧謂多才術也若拙者亦不敢見其
　能也○䟽匠成萬物鑪錘群生有大功巧
　而忘功用晦迹同凡故若拙也莊子云彫
　刻衆形而不爲巧是知工倕小巧也
大辯若訥
　注大辯者智無疑如訥者無口辭○御曰
　不飾小說也○䟽妙能剖析眞空詮量玄
　極者言所不能言也不同世間口才捷利
　故言蹇訥也莊子云不言之辯亦云大辯
　不言是知楊墨小辯也

躁勝寒
　注勝極也春夏陽氣躁疾於上萬物盛極
　則寒寒則零落死亡也言人不當剛躁也
靜勝熱
　注秋冬萬物靜於黄泉之下極則熱熱者
　生之原也○䟽躁陽也靜陰也勝極也言
　四時運轉陰極陽生陽極陰起陰起故一
　切凋落陽生故庶物咸盛喻靜是長生之
　本躁是死滅之原以勸行人去躁歸靜也
　又解從本降迹即躁勝寒息迹歸本即靜

　勝熱以明動靜適時也○顧曰物極則反
　動極則靜靜極則動從此而觀盛極則衰
　衰極則盛人間諸法例皆如此既非常保
　何所貪求是以聖人不取不求無得無失
　而五種大行自清自靜不爲寒熱所侵始
　爲天下之正主云云
清靜以爲天下正
　注能清能靜則爲天下長持正則無終已
　時也○䟽清虚寧靜可以自利利他以正
　治邪故爲天下正此則結釋靜勝躁優劣

　之義也○節解曰謂得入深山行清淨守
　自然則爲眞人也
天下有道
　注謂人主有道也
却走馬以糞
　注糞田也兵甲不用却走馬以治田農也
　治身者却陽精以糞其身也○御曰有道
　之主無爲化行既不貪求故無交戰屏却
　走馬之事人得糞於田園○䟽言有道之
　君莅於天下干戈靜息偃武修文宇内清

　夷無爲而治故能却馳走之馬以糞農田
　治身者却六根兵馬以道糞心故孟子云
　人皆以糞糞其田而莫之以學糞其心也
天下無道
　注謂人主無道
戎馬生於郊
　注戰伐不止戎馬生於郊境之上乆不還
　也○䟽郭外曰郊無道之君臨於海内禽
　荒色荒四方不靜多貪境土好行征伐遂
　使軍戎兵馬出生郊外且輕身躁競之夫

　心不懷道縱於六根兵馬馳騁塵境之中
　故云生於郊也
罪莫大於可欲
　注好色欲也○䟽罪者摧也言爲苦之所
　摧逼也前境美麗稱可欲之心故言可欲
　也然境能逼心是起罪之縁以戒行人不
　可染境也故上經云不見可欲使心不亂
禍莫大於知不足
　注富貴不能自禁止○䟽禍即罪之深重
　者也言心貪前境不知厭足害人損物爲

　罪日深非唯灾及一身亦乃禍延三族
咎莫甚於欲得
　注欲得人物利且貪也○御曰殃咎之大
　莫大於欲欲得禍深故云咎也○䟽咎考
　責也欲得之心略無涯際其爲咎責莫甚
　於斯格量深淺禍重咎輕欲備顯物情故
　具彰二釁
故知足之足
　注守眞根也
常足矣

　注無欲也○䟽守分不貪於行便足恒無
　闕少故言常足欲明貪競之類遭禍遇殃
　知足之人恒居安泰先病後藥故繼此文
不出户知天下
　注聖人不出户以知天下者以己身知人
　身以己家知人家所以見天下也○䟽户
　者謂知覺攀縁分别等門户也有道之人
　虚懷内靜不馳心於世境而天下之事悉
　知此以眞照俗也
不窺牖以見天道

　注天道與人道同天人相通精氣相貫人
　君清靜天氣自正人君多欲天炁煩濁吉
　凶利害皆由於己○御曰垂拱無爲不出
　教令於户外而天道可知也○䟽牖根竅
　也天道自然之理隳體坐忘不窺根竅而
　眞心内朗睹見自然之道此以智照眞也
　户通來去從眞照俗窗牖内閉喻返照眞
　源也
其出彌遠其知彌少
　注謂去其家觀人家去其身觀人身所觀

　益逺所知益少○䟽顛倒之夫不能照理
　其心逐境彌遠而無厭其知淺近暗昩而
　少鑒
是以聖人不行而知
　注聖人不上天不入淵能知天下者以心
　知之也○䟽不行者心不縁歷前境而知
　者能體知諸法實相譬懸鏡高堂物來斯
　照而無心也故莊子云聖人不由心而照
　之于天矣
不見而名

　注上好道下好德上好武下好力聖人原
　小以知大察内以知外○䟽不見者了知
　諸法虚幻無可見之物也而名者能正名
　百物垂迹顯教不見而損情欲文飾日以
　消損也○御曰不窺牖故云不見人和天
　順故能名其大平
不爲而成
　注上無所爲則下無事家給人足萬物自
　化就也○䟽不爲者凝神寂澹絶於有爲
　也而成者能施化群品成就學人此明寂

　而動也
爲學日益
　注學者謂政教禮樂之學也日益者情欲
　文飾日以益多○䟽爲修營也學俗學也
　言修俗學之人鋭情分别故累欲日增也
爲道日損
　注道謂自然之道日損者使情欲文飾日
　以消損也○御曰爲學日益見聞爲道者
　日損功行益見聞者爲修學之漸損功行
　者爲悟道之門是故因益以積功功忘而

　體道矣○䟽爲道謂修道也言修道之士
　虚夷恬淡所以智德漸明累惑日消也
損之又損之
　注損之者損情欲也又損之者所以漸去
　也
以至於無爲
　注當恬淡如嬰兒無所造爲也○䟽爲學
　之人執於有欲爲道之士又滯於無爲雖
　復深淺不同而俱有患今欲治此兩執故
　有損益之文既而前損損有後損損無二

　偏雙遣以至於一中之無爲也
無爲而無不爲也
　注情欲斷絶德與道合則無所不施無所
　不爲也○御曰爲學積功行爲道忘損之
　雖損功行尚有欲損之心兼忘此心至於
　淡然無爲方彼鏡象而無不應故無不爲
　䟽即寂而動即體而用故無不爲也上經
　云道常無爲無不爲
取天下常以無事
　注取治也治天下常當以無事不當煩勞

　也○䟽取攝化也言攝取宇内蒼生令其
　歸善者常以無爲無事而化之也雖復應
　物施爲而心未常有事此即動而寂也故
　莊子云孰弊弊焉以物爲事乎
及其有事不足以取天下
　注及其奸有事則政教煩民不安故不足
　以治天下也○䟽及其心未虚忘以事爲
　事而有事者斯事異無事無事異事動異
　於寂寂乖於動如此之人不足以攝化天
　下也

聖人無心
　注聖人不重改更貴因循若似無心也
以百姓心爲心
　注百姓心之所便因而從之○䟽體道洞
　忘虚懷絶慮與死灰均其寂泊故無心也
　百姓衆生也然聖人無心有感斯應應隨
　物感故以百姓心爲心心既無心心應亦
　不應○節解曰謂知道行氣以神爲心則
　流布百節百節百神百名共於形中故曰
　以百姓心爲心也

善者吾善之
　注百姓爲善聖人因而善之
不善者吾亦善之
　注百姓雖有不善者聖人化之使爲善也
○䟽善者謂無欲修學之士也不善者謂有
　爲滯境之人普以平等勝教化之令其得
　善此則以百姓心爲心之善也
德善矣
　注聖人德化百姓爲善矣○節解曰謂行
　一養神神和形柔邪去正存骨堅隨眞故

　曰得善矣
信者吾信之
　注百姓爲信聖人因而信之
不信者吾亦信之
　注百姓爲不信聖人化之使信也
德信矣
　注聖人德化百姓爲信矣○御曰欲善信
　者吾因而善信之不信者吾亦以善信教
　之令百姓感吾德而善信之也○䟽信謂
　聞經戒愛樂不信謂不樂道文聖人以空

　行慈悲平等救度不問信與不信皆令得
　益而普發信心故眞迹紫微夫人曰信者
　得失之關鍵又經云信者學道之樞機也
　問曰聖人無心有感必應不感不應者則
　信者方教不信者不教而令信與不信一
　種教之亦應感與不感一種皆應答曰應
　有通有别如治在玄都玉京而恒救三界
　此則通應善信是也至如胡人有感紫炁
　西浮授尹眞人道德之文此則别應若别
　應則待别感通應則尋常慈照故上經云

　常善救人而無棄人也○節解曰謂人信
　一也一亦信人人不信一一由人生故道
　常得其信也
聖人在天下怵怵
　注聖人在天下常怵怵恐懼富貴不敢驕
　奢○䟽怵怵勤懼之貌也言無心赴感聖
　人其在天下也恒布大慈護救蒼生恐其
　没溺故怵怵而勤懼也
爲天下渾其心
　注聖人爲天下百姓混濁其心若愚暗不

　通也○䟽渾沌無分别也言凡夫感情滯
　境妄生去取聖人欲渾沌其心令無分别
　勤懼之義即斯謂也
百姓皆注其耳目
　注注用也百姓皆用其耳目爲聖人視聽
　䟽河上作注諸本作淫淫者染滯也顛倒
　之徒迷没世境縱恣耳目滯著聲色既而
　漂浪長流愆非日積聖人愍其困苦故顯
　其病六根之中遍舉兩者欲明此二患最
　深故西升經云耳目聲色爲子留愆然舉

　一根諸根可悉爲文備故也
聖人皆孩之
　注聖人愛念百姓如育赤子長養之而不
　責望其報○䟽衆生妄淫耳目淪没愛河
　聖人勤懼慈救義同赤子哀其無識故如
　嬰兒之可愍
出生入死
　注出生謂情欲出於五内魂定魄靜故生
　也入死謂情欲入於胸臆精神勞惑故死
　也○御曰了悟則出生迷執則入死○䟽

　出生者超凌三界出離死生入死者沈淪
　三塗没溺生死若解生死義者從無出有
　以釋生爲生自有還無以釋滅爲死
生之徒十有三死之徒十有三
　注言生死之類各有十三謂九竅四關也
　其生也目不妄視耳不妄聽鼻不妄嗅口
　不妄言舌不妄味手不妄持足不妄行精
　不妄施其死也反是○䟽徒類也言九竅
　四關凡聖俱有聖人忘之故出三界凡夫
　執著故入六道入六道則死之徒出三界

　則生之徒
人之生動之死地亦十有三
　注人欲求生動作反之十三死地也○䟽
　凡人之生動即適死地者蓋爲執此十三
　滯於前境故也
夫何故
　注問之何故動之死地也○䟽假設疑問
　以生後答
以其生生之厚
　注所以動之死地者以其求生活之事太

　厚違道忤天妄行失紀也○䟽言人不能
　體道忘生而執生爲有多積物産厚資此
　生而營生過當故動之死地此一句答前
　問意也
蓋聞善攝生者
　注攝養也○䟽蓋不盡問之辭猶竊聞也
　攝衛也養也言善攝衛養生之人淡泊虚
　夷不染塵境攝衛之美自顯下文
陸行不遇兕虎
　注自然逺避害不干也○䟽陸平地也兕

　毒獸一角形如野牛青色言善攝生之人
　不爲毒獸所觸内解者言平居安靜不爲
　煩惱所加也
入軍不被甲兵
　注不好戰以殺也○䟽言攝生之人不入
　行陣亦不爲干戈所害内解者縱入塵境
　亦不爲色等所傷
兕無所投其角虎無所措其爪兵無所容其
刃
　注養生之人兕虎無由傷兵刃無由加也

　御曰善攝理生之人心照清淨無貪取之
　意故外物不可加害○䟽諸本言駐駐立
　也措安也兕遇物即觸喻痴人也虎性躁
　暴喻嗔也兵刃銳利能傷於人喻貪也言
　善攝生者妙體眞空故雖處世間而不爲
　三毒所害也
夫何故
　注問虎兕兵甲何故不害之也○䟽假設
　疑問有何事故得致如此
以其無死地

　注以其不犯上十三之死地也言神明營
　護之此物自然不敢害也○御曰以其順
　化無私不以死爲死則物不得害其生故
　云無死地也○䟽夫見有身者故以身爲
　死地也今善攝生之人忘於身相即身無
　身故無地之可死也既無死地三毒何所
　加乎○節解曰謂聖人懷精神守一行氣
　握固胎息故使此物不害之道處其心眞
　氣俱存故無刑殺之地也
道生之

　注道生萬物
德畜之
　注德一也一生布炁而畜養之也○御曰
　物得以生養萬類也○䟽至道虚玄通生
　萬物上德慈救畜養群生也故云道生德
　畜也
物形之
　注一爲萬物設形象
勢成之
　注亦云勢成之一爲萬物作寒暑炁勢以

　成之○䟽陶瑩心靈令行業淳熟而成就
　也
是以萬物莫不尊道而貴德
　注道德所爲無不盡驚動而尊敬之也○
　御曰萬物皆由道德以生畜故尊貴之○
　䟽道德生育具如前㫖蒼生荷頼日用不
　知是以勸示令崇尚也
道尊德貴夫莫之爵而常自然
　注道一不命召萬物而常自然應之如影
　響也○御曰言道德之尊貴非假爵命但

　生成之功被物而常自然貴也○䟽世上
　尊榮必須品秩所以非乆而道德尊貴無
　關爵命故常自然
故道生之畜之長之育之成之熟之養之覆
之
　注言道之於萬物非但生之而已乃復長
　養成熟覆育全其性命人君治國治身亦
　當如此○䟽重迭前文以生後句而舉道
　不言德者明德不異道而文略故也西昇
　經云道德渾沌玄妙同也長之者謂增其

　善芽育之者謂進其功行也成熟者謂以
　無上妙法瑩飾物心令其道果成就德業
　淳熟此猶迭前語來生後文也養覆者養
　謂酬其果報覆謂廕以大慈也已上四雙
　明利物之德以下三德明能遣其功也
生而不有
　注道生萬物不有所取以爲利用○䟽雖
　復能生萬物實無物之可生芻狗其情故
　即生而不有有即有而不有生亦生而不
　生此遣道生之也

爲而不恃
　注道所施爲不恃望其報○䟽既生成萬
　物不有其生施爲法教於何可恃此遣德
　畜之也
長而不宰
　注道長養萬物不宰割以爲利用也○䟽
　長養蒼生功侔造化而能所俱幻誰其宰
　乎此遣長之等四雙也
是謂玄德
　注道之所行恩德玄闇不可得見也○䟽

　是則指於上句謂則言及下文玄者深逺
　之名德以證護爲義指前體道之士利物
　忘功以法目人可謂玄德○車曰道爲陽
　極陽即天也天以運動所以生萬物德爲
　陰極陰即地也地以包含所以畜萬物受
　炁曰生養形曰畜所云一切萬物之形勢
　成之者因其業勢而成就之業勢應合爲
　人即爲作人形而成就之○蔡曰爲諸衆
　生作四時之勢成就萬物此說在前
天下有始

　注始有道也
以爲天下母
　注道爲天下萬物母也○御曰始者沖和
　之妙炁也言此妙炁生成萬物有茂養之
　德故可以爲天下母也○䟽始道本母道
　迹也夫玄道妙本大智慧源超絶名言離
　諸色象天下萬物皆從此生今抗言者欲
　令行人識根知本故經云萬物始也以爲
　母者言從本降迹導引蒼生長之育之如
　母愛子故上經云有名萬物母○蔡曰始

　本也言一切衆生沈淪五慾不知根本隨
　流逐末漂浪生死故老君舉本示之明天
　下有清虚炁爲道德爲汝根本且始則無
　先母則有功取其生物故稱始也育之功
　遂稱母也
既知其母又知其子
　注子一也既知得道以當復知一也○御
　曰萬物既得沖炁茂養以知其身即是沖
　炁之子也○䟽夫本能生迹母能生物既
　知道是我母即知我是道子從道而生故

　也經曰虚無自然是眞父母
既知其子復守其母
　注以知其一當復守道反無爲也○蔡曰
　既知己是道子從而得生則須守清靜無
　爲復歸其母便與道同也
没身不殆
　注不危殆也○御曰既知身是沖炁之子
　當守此沖和妙炁不令離散則終没其身
　無危殆也○䟽既知我是道子應須歸復
　守其母也但能歸根守母守道會眞迹雖

　有没有存而本無危無殆何者夫道能生
　物道即是本物從道生物即是末而末能
　攝本所以須歸其母母能生子所以須守
　其母守母則乆視長生歸本則殁身不殆
　故勸之也西升經云常能養母乃能長乆
塞其兊
　注兊目也使目不妄視
閉其門
　注門口也使口不妄言○䟽上雖勸其守
　母猶未示其修守之方故次下文具顯守

　復方術即閉塞等是也兊口也而六根之
　中偏舉兊者明口既是三業又沾六根爲
　罪多也門五門閉五門不染塵境也前舉
　兊是根之别此言門是根之總也但閉塞
　之義有兩一者斷情忍色栖托山林或却
　掃閉門不見可欲二者體知六塵虚幻根
　亦不眞内無能染之心外無可欲之境既
　而恣目之所見極耳之所聞而恒處道場
　不乖眞境豈曰杜耳閉目而稱閉塞哉蓋
　不然乎斯乃閉塞之妙也

終身不勤
　注人當塞目不妄視閉口不妄言則終身
　不勤苦矣○䟽勤勞苦也夫學道多端行
　門匪一或靜心而避塵境或即境而體眞
　源深淺糾紛寔唯多種故西升經云動則
　有劫載自唯甚苦勤也但能依前閉塞即
　境而眞心性閑寬而無勞倦可以盡年終
　而不苦勤也
開其兊濟其事
　注開其五欲之門濟其六塵之事心神内

　疲耳目外困終身勞倦也
終身不救
　注禍亂成也○䟽及愚者爲之即開眼耳
　等根濟於聲色等事終身耽染没命貪淫
　縱使大聖大慈良亦目撃不能救也
見小曰明
　注萌芽未動禍亂未見爲小昭然獨見爲
　明也○御曰人能於事微小則見而改行
　可謂明也○䟽見觀照也小微細之名也
　至妙之理也言行人但能照於妙境智慧

　日日增明故上經云觀其妙也
守柔曰强
　注守柔弱者日以强大○䟽既能見小則
　智慧增明復能用道兼知柔弱故其德業
　日日强盛也夫學之初有定有惠有行有
　解見小即是惠定之門用柔即是行解之
　術故六度之中有行有解前五是行後一
　是解解則是惠是空行則兼空兼有而以
　空導有以有資空欲明資導之能故言用
　柔見小也

用其光
　注用其目光於外視時世之利害
復歸其明
　注復當反其光明於内無使精神泄於外
　也○䟽光照外也既即照而忘韜光晦迹
　歸明於昩故云復歸其明也下文云光而
　不耀也莊子云滑疑之耀聖人之所圖也
無遺身殃
　注内視存神不爲漏失
是謂習常

　注人能行此是謂習修常道也○御曰遺
　與也言還守内明則無與身爲殃咎者如
　此是謂密用眞常之道也○䟽既即照而
　忘行圓德滿諸累以盡無復遺餘之殃咎
　也亦云遺與也無復與身之殃釁也行業
　圓備諸累復盡傳經主教允屬其人故指
　此人可謂承襲常道紹隆眞教也
使我介然有知行於大道
　注介大也老子疾時王不行大道故設言
　使我介然有知於政事我則行於大道躬

　行無爲之化○節解曰吾夙夜介介心念
　守一於身也○王及羅什二家云介小也
　我小有所知則便行於大道也
唯施是畏
　注唯獨也獨畏有所施爲恐失道意欲賞
　善恐僞善生欲信忠恐詐忠起○御曰老
　君言若使我耿介矜其有知欲行大道既
　與道不合故唯所施爲是皆可畏之也○
　䟽使我者假設之辭也知分别也介然微
　小也言正眞之道甚自平夷假使我微介

　起心以知行道者深不可也何者夫至道
　虚通妙絶分别在假不假居眞不眞眞假
　性齊死生一貫入九幽而不昩出三界而
　不明履危險而常安臨大難而無畏也今
　乃起心分别乖於至道諸所施爲動之死
　地故可畏也
大道甚夷
　注夷平易也
而民好徑
　注徑邪不平也夫道甚平易而民好從徑

　邪也○䟽夷平正也徑邪道也言至理平
　等甚無分别顛倒之類背正向邪遂使大
　道陵遲小成孔熾○節解曰謂人好邪僞
　行妄徑也
朝甚除
　注高臺榭修宫室○䟽無道之君奸行邪
　徑不崇樸素唯尚華侈既而除其故宇更
　起新宫彫楹刻桷窮乎綺麗
田甚蕪
　注農事廢不耕治失時也○節解曰謂人

　不修其一朝夕自飾而生病故心荒穢也
　䟽徭役既繁農夫喪業東皋不作南畝荒
　蕪
倉甚虚
　注五穀傷害國無儲也○節解曰謂不守
　固其一則五藏空乏故曰虚也○䟽稼穡
　有退國用無貲杼軸既空倉廪斯罄
服文彩
　注奸飾僞貴外華也
帶利劍

　注上剛强武且奢○御曰文德不修尚武
　備也○節解曰謂奸華服於身一去邪來
　帶利劍仗刃備爲鬼邪所病
厭飲食
　注多嗜欲無足時○䟽黼黻文綉以麗其
　身干將莫耶以衛其命醪醴羶腥以爽其
　口不崇上德不恤下民嗟乎饕餮一至於
　此
資貨有餘是謂盜夸
　注百姓不足而君有餘者是由劫盜以爲

　服飾持行夸人不知身死家破親戚并隨
　之也○節解曰謂好其甘肥以養其容一
　去其中百病并生乃以資貨備於死喪也
非道也哉
　注人君所行如是死非道也復言也哉者
　痛傷之辭○御曰矜其有知動以成弊行
　同盜竊仍自矜誇誇盜非道適令興嘆也
　節解曰謂人不行一但念好服美食可以
　爲盜賊不能止病却死故非道也○䟽多
　貲多斂如盜如賊既畜既積且矜且夸乖

　理悖德謂之非道行人道心解之者朝甚
　除無善功田甚蕪心荒廢倉甚虚無道德
　服文綵好飾詞帶利劍貪心鋭厭飲食耽
　滋味資貨有餘積不散也
善建不拔
　注建立也善以道立身立國者不可得引
　而拔之也○䟽建立也拔傾也能建立道
　心之人志願堅固直至道場不可傾拔也
　王盧曰夫言車者以衆材合成乃名車也
　君以衆人共載乃成君也然無材車何以

　爲有無人君何以爲高故愛車者當須重
　材寳元者當須守人也○節解曰謂道眞
　無名抱一内守不外求故曰無譽也
善抱者不脱
　注善以道抱精神者終不可拔引解脱也
　䟽抱持也脱失也前句發心此句起行也
　言善持眞行之人一之永得終無差失
子孫祭祀不輟
　注御曰言善以道德建抱之君功施於後
　愛其甘棠况其子孫乎而王者祖有功宗

　有德故周之興也始於后稷成於文武周
　之祭也郊祀后稷宗祀文王故雖卜代三
　十卜年七百毁廟之主流溢於外而后稷
　文王郊宗之祀不輟止也
修之於身其德乃眞
　注修道於身愛氣養神益壽延年其德如
　是乃爲眞人○䟽以前之學行修營其身
　既而能所相應道德眞實也
修之於家其德乃餘
　注修道於家父慈子孝兄友弟順夫信妻

　貞其德如是乃有餘慶及於來世子孫
修之於鄉其德乃長
　注修道於鄉尊敬長老愛養幼少教誨愚
　鄙其德如是乃無不覆及也
修之於國其德乃豐
　注修道於國則君信臣忠仁義自生禮樂
　自興政平無私其德如是乃爲豐厚也○
　䟽五等諸侯清虚修道遂致域中寧謐内
　外無虞豈非賢聖之君德行豐贍者也
修之天下其德乃普　

　注人主修道於天下不言而化不教而治
　下之應上信如影響其德如是乃爲普博
　也○䟽九五之君用道而治端拱玄默天
　下大平是以萬國來朝四方歸附化無不
　被其德能普
故以身觀身
　注以修道之身觀不修道之身誰亡誰存
以家觀家
　注以修道之家觀不修道之家也
以鄉觀鄉

　注以修道之鄉觀不修道之鄉也
以國觀國
　注以修道之國觀不修道之國也
以天下觀天下
　注以修道之主觀不修道之主也
吾何以知天下之然哉以此
　注老君言吾何以知天下修道者昌背道
　者亡以此觀之而知也○䟽夫堯舜所以
　升平者有道故也桀紂所以淫亂者無道
　故也是知以修道之身觀不修道之身以

　有道天下觀無道天下乃至家國利害斷
　可知矣故老君假設云我何以知天下成
　敗之事乎只以此格量足爲龜鏡矣
含德之厚
　注謂含懷道德之厚者
比於赤子
　注神明保祐含德之人比若父母之於赤
　子也○䟽含懷道德甚自淳厚欲表其狀
　故取譬嬰兒嬰兒之行貝列於下文
毒蟲不螫

　注蜂蠆蛇虺不螫之也
猛獸不據攫鳥不搏
　注赤子不害物物亦不害之故太平之世
　人無貴賤皆有仁心有刺之物還反其本
　有毒之蟲不傷於人○御曰至人神矣物
　不能傷既無害物之心故無毒螫之地此
　至人之含德也○䟽毒蟲蛇虺類也攫鳥
　鷹鸇類也猛獸兕虎類也螫行毒也摶擊
　觸也言赤子不犯前境故不遭三物所加
　喻含德妙達故不爲三毒所害

骨弱筋柔而握固
　注赤子筋骨柔弱而持物堅固以其意專
　心不移也○䟽言赤子筋骨柔弱手握堅
　固喻含德心性柔弱順物謙和雖復混迹
　同塵而靈府潔白在染不染故言握固此
　一句明意業净也
未知牝牡之合而䘒作精之至
　注赤子未知男女之合會而陰作怒者由
　精氣多之所致也○䟽字林云䘒小兒陰
　也言赤子初生未解雌雄交合之道而陰

　恒怒作乃精滿室之至也况含德體道淳
　和無爲虚泊雖復揚波處俗聞見色聲而
　妙悟眞空不見合和之相蓋以精粹之至
　此一句明身業净也
終日號而不嗄和之至
　注赤子從朝至暮啼號聲不變易者和炁
　多之所致也○御曰赤子骨弱筋柔而能
　握拳牢固未知陰陽配合而和氣之源動
　作者由精粹之至終日啼號而聲不嘶嗄
　由純和之至此赤子含炁也○䟽爲無心

　作聲和氣不散也况含德妙達眞宗故能
　說無所說雖復辯彫萬物而不乖於無言
　此一句明口業净也前言終日啼號而聲
　不嘶嗄者爲無心作聲和氣不散也
知和曰常
　注人能知和氣之柔弱有益於人者則爲
　知道之常也○御曰能如嬰兒固守和柔
　是謂知常之行者也○䟽知此不言之言
　是淳和之理者乃曰體於眞常之道也
知常曰明

　注人能知道之常行則日以明達於玄妙
　䟽知於眞常之道是曰智慧明照也
益生曰祥
　注祥長也言益生欲自生日以長大○䟽
　祥多也凡惑之人不體生無生相多貪世
　利厚益其生所以煩惱障累日日增廣
心使氣曰强
　注心常專一爲和柔故神氣實内而形柔
　若反使妄有所爲則和氣去於中故形體
　日以剛强○御曰心有是非氣無分别若

　役心使氣是曰强梁之人○䟽心神也氣
　身也物情顛倒觸類生迷豈知萬物皆空
　身亦虚幻既而以神使形驅馳勞役是以
　生死之業日日强盛
物壯則老謂之非道
　注萬物壯極則枯老枯老則不得道矣○
　䟽夫盛者必衰物壯則老是知益生使氣
　足驗無常既曰無常故非眞道
非道早已
　注不得道者早已早已者死也○御曰凡

　物壯極則衰老故戒云矜壯恃强是謂不
　合於道當須早已已止也○䟽已止也既
　非眞道應須止而勿爲也
道德眞經注䟽卷之五




















