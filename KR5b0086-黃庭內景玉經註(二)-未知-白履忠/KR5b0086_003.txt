







隱景章第二十四
隱景藏形與世殊(學仙之士含光藏輝滅跡匿端)含氣養精口如朱(肌膚若水雪綽約若
處子)帶執性命守虛无(虛靜恬淡寂寞無爲)名入上淸死錄除<md:KR5b0086_HFL_003-001b>(得補眞人列象玄名)三
神之樂由隱居(理身無爲則神樂理國無事則人安三神三丹田之神也)倐歘遊遨無遺憂
(倏歘疾發也下文云駕歘接生宴東蒙或云倐歘龍名也无遺憂謂懸解)羽服一整八風驅(八風八方之風
先驅掃路也羽服仙服按上淸寶文仙人有五色羽衣又飛行羽經<md:KR5b0086_HFL_003-002a>云太一眞人衣九色飛雲羽章皆神仙之服也)控駕
三素乘晨霞(外指事也三雲九霞神仙之所御也)金輦正立從玉輿(元錄經云上淸九天玄神
八聖驂駕九鳳龍車玉輿金輦皆仙人之服器)何不登山誦我書(書卽黃庭經也)鬱鬱窈窈眞
人墟<md:KR5b0086_HFL_003-002b>(山中幽邃)入山何難故躊躇(情志不決)人間紛紛臭如帑(疾人間世不可居帤
幣惡之帛也)

五行章第二十五
五行相推反歸一(五行謂水火金木土相推者水生木木生火火生土土生金金生水水又生木周而復始
又相刻法水刻火火刻金金刻木木<md:KR5b0086_HFL_003-003a>刻土土刻水水刻火周而復始相推之道也反歸一者水數也五行之首萬物之宗老子
云道生一一生二二生三三生萬物又易有太極是生兩儀太極者一也兩儀天地天地生萬物萬物又終而歸一一者無二
之稱萬物之所成終故云歸一)三五氣合九九節(妙眞經云三者在天爲日月星名曰三光在地爲珠玉金
名曰三寶在人爲耳鼻口名曰三生天地人凡三而各懷五故曰三<md:KR5b0086_HFL_003-003b>五其常精也合三三者爲九宮夫三五所懷順眾類也調
和萬物理化陰陽覆載天地光明四海風雨雷電春秋冬夏寒暑温涼淸濁之氣諸生之物不得三五不立也故曰天道不遠
三五復返三五者天地之樞帶六合之要會九宮之氣節九九八十一爲一章云云)可用隱地迴八術(九官
中有隱遁變化之法太上八素奔晨隱書是曰八術又太微八錄術云太微中<md:KR5b0086_HFL_003-004a>有三君一曰太皇君二曰天皇君三曰黃老君
三元之氣混成之精出入上淸太素之宮能存思之必得長生)伏牛幽闕羅品列(伏牛腎之象腎爲幽闕中

黃經云左腎爲玄妙君右腎爲玄元君羅品列存思見之)三明出華生死際(天三明日月星人三明耳目口
地三明文章華是生死之際際音節也)洞房靈象斗日月<md:KR5b0086_HFL_003-004b>(存三光於洞房洞房明堂已釋於上者也)父
曰泥丸母雌一(明堂中有君臣洞房中有夫婦丹田中有父母泥丸腦神名老子云知其雄守其雌雌無爲一
也)三光煥照入子室(明白四達)能存玄眞萬事畢(莊子曰通於一萬事畢也)一身
精神不可失<md:KR5b0086_HFL_003-005a>(常存念之不舍須臾)
高奔章第二十六
高奔日月吾上道(吾道君也上淸紫文吞日氣法一名赤丹金精石景水母玉胞經其法常以日初出時東
向叩齒九通畢微咒曰魂名日中五帝字日魂珠景照韜綠映迴霞赤童玄炎飈象呼此十六字畢冥目握固存五色流霞來
接一身於是日光流霞俱入口中又上淸紫書有吞月精之法月初出時西向<md:KR5b0086_HFL_003-005b>叩齒十通微咒月魄名月中五夫人字月魄曖
蕭芳豔翳寥婉虛靈蘭鬱華結翹湻金淸瑩炅容臺標咒呼此二十四字畢冥目握固存月中五色精光俱入口中又於光中

有黃氣大如目童名曰飛黃月華玉胞之精也能修此道則奔日月而神仙矣)鬱儀結璘善相保(鬱儀奔日
之仙結璘奔月之仙同聲相應同氣相求故二仙來相保持也)乃見玉淸虛无老<md:KR5b0086_HFL_003-006a>(昇三淸之上與道合同也)
可以迴顏塡血腦(魂魄反嬰得成眞人)口銜靈芒携五皇(口吐五色雲氣光芒四照與五
皇老君同遊六合也)腰帶虎籙佩金璫(仙人之服也九眞經云中央黃老君腰佩龍玄神虎符帶流金之鈴
執紫毛之節佩符籙)<md:KR5b0086_HFL_003-006b>駕歘接生冥東䝉(歘倐歘言乘風氣忽發而往或云歘倐龍名也東䝉東海仙境之山
也接生之方與生氣相接連歘然而遊其處)
玄元章第二十七
玄元上一魂魄鍊(資一以鍊神神鍊以合一)一之爲物叵卒見(一者無二之稱也心恬淡
以得之知得之而不可見)<md:KR5b0086_HFL_003-007a>須得至眞始顧眄(守眞志滿一自歸已)至忌死氣諸穢賤(凡飛
丹鍊藥服氣吞霞等事皆忌見死屍殗穢之事此衞生家之共忌也然至道冲虛本無淨穢未獲眞正則淨穢有殊殊而不齊

則是非起於內生死見於外則淸淨者生之徒濁穢者死之徒故爲養生之所忌也)六神合集虛中宴<md:KR5b0086_HFL_003-007b>(六甲
六丁六府等諸神俱在身中身中虛空則宴然而安樂不則憂泣矣)結珠固精養神根(結珠謂咽液先後相
次如結珠固精不妄洩神根形軀也夫神之於身猶國之有君君之有人人以君爲命君以人爲本互相資藉以爲生主而調
養之也)玉𥫽金籥常完堅(老子云善閉者无關楗不可開籥鎖籥𥫽或爲匙也)<md:KR5b0086_HFL_003-008a>閉口屈舌食
胎津(屈舌導津液食津而胎仙故曰胎津)使我遂鍊獲飛仙(積功勤誠之所致也)
仙人章第二十八
仙人道士非有神(修學以得之也)積精累氣以爲眞(有本或無此句遂闕注)黃童
妙音難可聞<md:KR5b0086_HFL_003-008b>(黃童黃庭眞人一名赤城童子妙音謂黃庭道之妙音也)玉書綘簡赤丹文(黃庭
經一名太帝金書一名東華玉篇也)字曰眞人巾金巾(眞人卽黃童也金色白在西方主肺肺白在心上故
曰巾九眞經曰靑帝衣靑玉錦衣帔蒼華飛裙建扶芝丹冠巾金巾又元陽子曰眞人憑午倨子履卯戴酉酉者金)負甲

持符開七門<md:KR5b0086_HFL_003-009a>(老子六甲三部符云甲子神王文卿甲戌神辰子江甲申神扈文長甲午神衞上卿甲辰神孟非卿
甲寅神明文章存六甲神名則七竅開通无諸疾病)火兵符圖備靈關(赤章斬邪籙皆役使三五火兵又衞
靈神咒曰南方丹天三炁流光熒星轉燭洞照太陽上有赤精開明靈童總御火兵備守三宮卽火兵三五家事也符者八素
六神陽精玉胎鍊仙陰精飛景黃華中景內化<md:KR5b0086_HFL_003-009b>洞神鑒乾等諸符也圖謂太一混合三五圖六甲上下陰陽圖六甲玉女通靈
圖太一眞人圖東井沐浴圖老子內視圖西昇八史圖九變含景圖赤界等諸圖可以守備靈關靈關卽三關四關等身中具
有之)前昂後卑高下陳(列位之形象也)執劒百丈舞靈幡(神兵幡劒之狀)十絶盤
空扇紛紜<md:KR5b0086_HFL_003-010a>(空中作氣煒曄揮霍)火鈴冠霄隊落煙(金精火鈴冠徹霄漢部伍隊陣狀如落煙屯雲
之勢)安在黃闕兩眉間(存思火兵氣狀俱在天庭天庭一名黃闕兩眉間是)此非枝葉實是
根(學仙之本)
紫淸章第二十九<md:KR5b0086_HFL_003-010b>

紫淸上皇大道君(亦名玉晨君也)太玄太和俠侍端(太玄太和眞仙之嘉號也)化生
萬物使我仙(道氣之功勣也)飛昇十天駕玉輪(乘歘而往)晝夜七日思勿眠
(至誠則感)<md:KR5b0086_HFL_003-011a>子能行此可長存(延年神仙之道)積功成鍊非自然(學以致其道也)是由
精誠亦由專(守一如初成道有餘)內守堅固眞之眞(不失節度也)虛中恬淡自
致神(神以虛受)<md:KR5b0086_HFL_003-011b>
百穀章第三十
百穀之實土地精(草實曰穀陰之類也)五味外美邪魔腥(非淸虛之眞氣)臭亂神
明胎氣零(胎氣謂無味之味自然之正氣也服氣有胎息之法零猶失也)那從反老得還嬰(言不
可得髮白反黑齒落更生此一句應<md:KR5b0086_HFL_003-012a>在自存神之下超此不類者)三魂忽忽魄糜傾(忽忽不恬淡糜傾朽
敗也)何不食氣太和精(進勸服鍊之道)故能不死入黃甯(黃甯黃庭之道成也)

心典章第三十一
心典一體五臟王(神以虛受心爲栖神之宅故爲王也)<md:KR5b0086_HFL_003-012b>動靜念之道德行(謂念丹元童子
也夫念爲有忘爲無念則易心而後語忘則灰心而神全故道德行)淸潔善氣自明光(常念之故)坐起
吾俱共棟梁(神以身爲屋宅故云共棟梁吾丹元子也)晝日曜景暮閉藏(莊子云其覺也形開
其寐也魂交交閉也)通利華精調陰陽<md:KR5b0086_HFL_003-013a>(謂心神用捨與目相應華精目精也心開則目開心閉則目閉晝陽
而暮陰故云調陰陽)
經厯章第三十二
經厯六合隱卯酉(舉心之用捨陰陽之所由也晝爲經厯暮爲隱藏六合天地內上下四方卯酉也北爲暮
幽隱屬也)兩腎之神主延夀(腎神玄冥字育嬰配屬北方主暮夜人能<md:KR5b0086_HFL_003-013b>上精則長夀河上公曰腎藏精)轉
降適斗藏初九(九陽數也斗北辰也北辰主陰謂陽氣下與陰合易曰乾吉在無首無首藏也)知雄守

雌可無老(守雌則藏九之義也)知白見黑急坐守(老子云知其雄守其雌知其白守其黑皆藏九
之義也)
肝氣章第三十三<md:KR5b0086_HFL_003-014a>
肝氣鬱勃淸且長(肝位東方東方木主春生氣之本也淸長氣色之象)羅列六府生三光
(存想生氣徧照五臟六腑如日月星辰光曜明朗也)心精意專內不傾(能之一也)上合三焦下
玉漿(言肝氣上則與三焦氣合下則爲口中之<md:KR5b0086_HFL_003-014b>液亦猶陰氣上則爲雲下則爲雨雨潤萬物玉漿潤百骸九竅也)玄
液雲行去臭香(眞氣周流則無災病矣)治蕩髮齒鍊五方(雲行雨施無所不通五方五臟
也)取津玄膺入明堂(咽液之道必自玄膺下入喉嚨喉嚨一名重樓重樓之下爲明堂明堂之下爲洞房
洞房之下爲丹田此中部)<md:KR5b0086_HFL_003-015a>下漑喉嚨神明通(身命以津氣爲主也)坐侍華蓋遊貴京(華蓋
肺也肝在肺之下貴京丹田也)飄颻三帝席淸涼(三帝三丹田中之道君也亦名眞人言肝氣飄颻周流三

丹田之所也肝氣爲目精故言席淸涼)五色雲氣紛靑葱<md:KR5b0086_HFL_003-015b>(肝氣與五臟相雜上爲五色雲也)閉目
內眄自相望(常存念之五臟自見矣)使心諸神還相崇(赤城童子與五臟眞人合契同符共
相尊敬也)七玄英華開命門(七竅流通无留滯也)通利天道存玄根(身爲根本也)百
二十年猶可還<md:KR5b0086_HFL_003-016a>(當急修行時不可失)過此守道誠獨難(去死近矣)唯待九轉八
瓊丹(九轉神丹白日昇天抱朴子九丹論云考覽養生之書鳩集久視之方曾所披涉篇已千計矣莫不以還丹金液爲
大要焉又黃帝九鼎神丹經云帝服之而昇仙與天地相畢乘雲駕龍出入大淸八瓊丹砂雄黃雌黃空靑硫黃雲母戎鹽消
石等物是<md:KR5b0086_HFL_003-016b>也)要復精思存七元(雖服神丹兼習黃庭之道七元者謂七星及七竅之眞神也又五帝元君
及白元無英君亦爲七元道君洞房訣云存七元者其咒曰迴元隱遁豁落七辰乃七元也)日月之華救老
殘(左目爲日右目爲月目主肝配東方木行也木位春春爲生氣故云救老殘)肝氣周流終無端<md:KR5b0086_HFL_003-017a>(莊子
曰指窮爲薪而火傳生得納養而命續也)

肺之章第三十四
肺之爲炁三焦起(中黃經曰肺首爲三焦肺之爲氣謂氣嗽氣嗽起自三焦故言三焦起說三焦者多未的
其實今以爲五臟之上係管爲三焦焦者熱也言肝心肺頭焦熱之義也)視聽幽冥候童子(童子心神赤城
中者元陽子曰闚離而下<md:KR5b0086_HFL_003-017b>存童子童子是目童也謂人欲知死生當以手指柱目眥候其目光有光則生無光則死也)調
理五華精髮齒(五華五臟之氣仙經曰髮欲數櫛齒欲數叩也)三十六咽玉池裏(口爲玉池
亦曰華池膽爲中池胞爲玉泉華池咽液入丹田所謂漑灌靈根也)開通百脉血液始<md:KR5b0086_HFL_003-018a>(身中血液以口爲本
始也)顏色生光金玉澤(百節開通)齒堅髮黑不知白(反老還嬰)存此眞神勿
落落(專誠不墮)常憶此宮有座席(此宮謂肺宮也座席神之所安中黃經云肺首爲三焦玄老君之所
居也)<md:KR5b0086_HFL_003-018b>眾神合會轉相索(眾眞同聚慮有邪精)
隱藏章第三十五

隱藏羽蓋看天舍(此明脾宮之事脾爲丹田黃庭中央戊己土行也上觀肝肺如蓋如舍也)朝拜太
陽樂相呼(謂魂神與眾仙合會也素靈經云太上神仙有太陽君少陽君太虛君浩素君羣仙宗道之遊樂也)<md:KR5b0086_HFL_003-019a>明
神八威正辟邪(八威八靈神也眞誥云北帝殺鬼咒曰七正八靈太上皓兇長盧巨獸手把帝鐘素梟三神威
劒神王衞法辟邪之道也)脾神還歸是胃家(脾神名常在字魂停脾磨食消胃家之事也中黃經云胃爲太
倉太倉脾府也)耽養靈根不復枯(脾爲黃庭人命之根本心專養之延年神仙也)<md:KR5b0086_HFL_003-019b>閉塞命門保
玉都(元陽子曰命門者下丹田精氣出入神之處也養童下籥護其主主身也身爲玉都神聚其所猶都邑也)萬神
方胙夀有餘(胙報也萬神以養見報故夀餘也)是謂脾建在中宮(脾王中宮土德)五臟
六腑神明王(以脾爲主)<md:KR5b0086_HFL_003-020a>上合天門入明堂(存五臟六腑之氣上合天門天門在兩眉間卽天庭
是也眉間入一寸爲明堂)守雌存雄傾三光(老子云知其雄守其雌雌牝柔弱也三光日月星也)外方
內圓神在中(外方內圓明堂之象)通利血脉五臟豐(神恬心靜)<md:KR5b0086_HFL_003-020b>骨靑筋赤髓如

霜(百脉九竅皆悉眞正)脾救七竅去不祥(脾磨食消耳聰目明)日月列布設陰陽(日陽
月陰日男月女)兩神相會化玉漿(男女陰陽自然之津液也)淡然無味天人糧(神雖合會
當味無味)<md:KR5b0086_HFL_003-021a>子丹進饌肴正黃(饌氣也子丹眞人進丹田之眞氣脾爲中黃脾磨食消也)乃曰琅膏
及玉霜(津液精氣之色象也)太上隱環八素瓊(謂綘宮重樓十二環卽喉嚨也中有八素之瓊液也)
漑益入液腎受精(咽液流下入腎宮化爲玉精也)<md:KR5b0086_HFL_003-021b>伏於太陰見我形(太陰洞房爲覩瓊液
之形象也)揚風三玄出始靑(靑楊風感而化也陰陽二氣與和氣爲三三生萬物生物微妙故曰三玄出始
靑言萬物生而色靑也太平經曰積精成靑也)恍惚之間至淸靈(陰陽生氣至微至妙)戲於飚臺
見赤生(調暢之氣化爲赤子赤子眞人也飈臺閬<md:KR5b0086_HFL_003-022a>風臺神仙之遊集也)逸域熙眞養華榮(物外眞氣
自然養生)內盼沉默鍊五形(內觀形體神氣長存)三氣徘徊得神明(三丹田之氣也)隱
龍遁芝雲琅英(仙經云肝膽爲靑龍故曰隱龍五臟九孔八脉爲內芝故曰遁芝雲琅英脾氣之津<md:KR5b0086_HFL_003-022b>液)可

以充飢使萬靈(服氣道成役使鬼神)上蓋玄玄下虎章(神仙之服御也元錄經云仙人有玄
羽之蓋神虎玉章也)
沐浴章第三十六
沐浴盛潔棄肥薰(盛古淨字肥魚肉薰五辛)入室東向誦玉篇<md:KR5b0086_HFL_003-023a>(太帝在東故也)約得
萬徧義自鮮(不出身中)散髮無欲以長存(仙經服九霞必先散髮又胎息法仰臥散髮令枕高
二寸五分屈兩手大母指握固閉目申兩臂去身五寸乃漱滿口中津液咽之滿三徐徐以鼻內氣氣入五六息則吐之一呼
一吸爲一息至十吐氣可少頻申訖復爲之滿四九爲一竟矣尋觀文意<md:KR5b0086_HFL_003-023b>此散髮非專此道也蓋散髮無爲自得之意无外情
欲而已)五味皆至正氣還(合五爲一自然之道)夷心寂悶勿煩寃(悶靜也寂默淸靜道
經云其政悶悶其民湻湻)過數已畢體神精(專精所致)黃華玉女告子情<md:KR5b0086_HFL_003-024a>(丹田陰神與已
言也)眞人旣至使六丁(眞人指學者身也至謂精至六丁如上說者也)卽授隱芝大洞經

(隱芝謂隱者也以仙人喻芝英)十讀四拜朝太上(玉精眞訣曰東華玉篇者必十讀四拜玉篇謂此文)先
謁太帝後北向<md:KR5b0086_HFL_003-024b>(太帝在東七元居北故也)黃庭內經玉書暢(仙道成矣)授者曰師
受者盟(斯文可重故以爲盟)雲錦鳳羅金鈕纏(信誓之物)以代割髮飢膚全(契誠
不假出血斷髮)携手登山歃液丹<md:KR5b0086_HFL_003-025a>(受行黃庭道者必重盟而後傳)金書玉景乃可宣(信洽
方授)傳得可授告三官(三官天地水也)勿令七祖受冥患(傳非其人殃及先世患讀爲遷
也)太上微言致神仙(可尊可貴)不死之道此眞文<md:KR5b0086_HFL_003-025b>(一心敬重奉而行之)
